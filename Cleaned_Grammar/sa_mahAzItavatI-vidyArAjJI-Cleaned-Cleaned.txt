Mahāśītavatī vidyārājñī

mahāśītavatī

namo bhagavatyai āryamahāśītavatyai ।

evaṃ mayā śrutam ekasmin samaye bhagavān rājagṛhe viharati sma । śītavane mahāśmaśāne iṅghikāyatanapratyuddeśe tatrāyuṣmān rāhulo atīva viheṭhyate । devagrahair nāgagrahair yakṣagrahai rākṣagrahair marutagrahair asuragrahair kinnaragrahair garuḍagrahair gandharvagrahair mahoragagrahair manuṣyagrahair amanuṣyagrahair pretagrahair bhūtagrahair piśācagrahair kumbhāṇḍagrahair dvīpibhiḥ kākair ulūkaiḥ kīṭaiḥ sarīsṛpair anyaiś ca manuṣyāmanuṣyaiḥ satvaiḥ । athāyuṣmān rāhulo yena bhagavāṃs tenopasaṃkrānta upasaṃkramya bhagavataḥ pādau śirasā vanditvā bhagavantaṃ tripradakṣiṇīkṛtya bhagavataḥ purato rudann aśrūṇi pravartayati sma ।

atha bhagavān jānann eva rāhulam āmantrayate sma । kiṃ tvaṃ rāhula mama prataḥ sthitvā aśrūṇi pravartayasi । evam ukte āyuṣmān rāhulo bhagavantam etad avocat । ihāhaṃ bhagavan rājagṛhe viharāmi śītavane mahāśmaśāne iṅghikāyatanapratyuddeśe so ahaṃ bhagavaṃs tatra viheṭhye । devagrahair nāgagrahair yakṣagrahai rākṣasagrahair marutagrahair asuragrahair kinnaragrahair garuḍagrahair gandharvagrahair mahoragagrahair manuṣyagrahair amanuṣyagrahair pretagrahair bhūtagrahair piśācagrahair kumbhāṇḍagrahair dvīpibhiḥ kākair ulūkaiḥ kīṭaiḥ sarīsṛpair anyaiś ca manuṣyāmanuṣyaiḥ satvaiḥ ।।

atha khalu bhagavān āyuṣmantaṃ rāhulam āmantrayate sma । udgṛhṇa tvaṃ rāhula imāṃ mahāśītavatī nāma dhāraṇīṃ vidyāṃ । catasṛṇāṃ pariṣadāṃ rakṣāvaraṇaguptaye bhikṣūṇāṃ bhikṣuṇīnām upāsakānām upāsikānāṃ ca sarvasatvānāṃ ca dīrgharātram arthāya hitāya sukhāya yogakṣemāya bhaviṣyati ।।

tadyathā । kaliṅga । varaṅgā saṃsārataraṅgā sāsadaṅgā । bhagā asurā । ekataraṅgā asuravīrā । tara vīrā । kara vīrā । indrā indrakisarā । picimālā । viheṭhikā kālucchikā । velā cintāli । cili cili hili hili sumati vasumati । culu naṭṭe । culu culu culu naṭṭe । ku nāḍi । hārīṭaki hārīṭaki kārīṭaki kārīṭaki kārīṭaki kārīṭaki । gauri gandhāri । mātaṅgi । varcasi dharaṇi dhāṛaṇi । taraṇi tāraṇi । kaca kācike । cala nāṭike । lalamati । varāhakule । kara vīre । tara vīre । kuru vīre । curu vīre । mahāvīre । varamati । sarvārthasādhani । apratihate । yamo rājā । kubero rājā । vāsukī rājā । daṇḍāgnī rājā । virūḍhako rājā । brahmā sahasrādhipatī rājā । buddho bhagavān dharmasvāmī rājā । anuttaro lokānukaṃpakaḥ । mama sarvasatvānāṃ ca rakṣāṃ karotu । guptiṃ paritrāṇaṃ parigrahaṃ paripālanaṃ śāntiṃ svastyayanaṃ daṇḍaparihāraṃ śastraparihāraṃ viṣadūṣaṇaṃ viṣanāśanaṃ sīmābandhaṃ dharaṇībandhaṃ ca kurvantu jīvantu varṣaśataṃ paśyantu śaradāṃ śataṃ ।।

tadyathā । iramati viramati । talamati kṣalamati । rakṣamati । huru huru phuru phuru cara cara khara khara khuru khuru mati mati bhūmicaṇḍe । abhisaṃlāpite । hūle sthūle । jaya sthūle । vala naṭṭe । cara nāḍi culu nāḍi culu nāḍi vāgbandhani । virohaṇi । aṇḍare paṇḍare । kinnare । bhūtaṃgame bhūtamati । hiraṇyagarbhe । avalokitamūle । dhurandhare jayālike jayāgorohiṇi । curu curu phuru phuru rundha rundha dhare dhare vidhare vidhare viṣkambhani । nāśani vināśani । mokṣaṇi vimokṣani । mohani vimohani । śodhani śodhani saṃśodhani viśodhani । saṃkiraṇi । sādhu turamāṇe । hara hara bandhumati । hiri hiri khiri khiri kharali । huru huru khuru khuru piṅgale namo astu buddhānāṃ bhagavatāṃ svāhā ।।

asyāṃ khalu punā rāhula mahāśītavatīvidyāyāṃ daśottarapadaśatāyāṃ sūtre granthiṃ baddhvā hastena dhāryamānāyāṃ kaṇṭhena dhāryamānāyāṃ samantād yojanaśatasya rakṣākṛtā bhaviṣyati । gandhair vā puṣpair vā mudrābhir vā naiva manuṣyo vāmanuṣyo vābhibhaviṣyati । na śastraṃ na viṣaṃ na rogo na jvaro na prajvaro na vidyāmantro na vetāḍaḥ । na vyādhinā nāgninā na viṣodakena kālaṃ kariṣyati । vidyāmantraprayogānāṃ ca sarveṣāṃ sādhuprayuktānāṃ cāsiddhānāṃ siddhakarī । siddhānāṃ ca saṃkṣobhaṇī । paraprayuktānāṃ ca bandhanī । parabandhanānāṃ ca pramocanī । sarvarogaśokavighnavināyakānāṃ vināśanakarī । kalikalahakaluṣapraśamanakarī । yo graho na muñcet saptadhāsya sphuṭen mūrdhā arjakasyeva mañjarī । vajrapāṇiś cāsya mahāyakṣasenāpatir vajreṇādīptena prajvālitena ekajvālībhūtena tāvad vyāyacched yāvan mūrdhānaṃ sphoṭayet । catvāraś ca mahārājāno ayomayena cakreṇa mūrdhānaṃ sphoṭayeyuḥ । kṣuradhārāprahāreṇa vināśayeyus tasmāc ca yakṣalokācyavanaṃ bhaveyuḥ । aḍakavatyāṃ rājadhānyāṃ na labhate vāsam ।।

atha khalu punā rāhula mahāśītavatīmahāvidyāyāṃ sakṛtparivartitāyāṃ rājacaurodakāgniviṣaśastrāṭavīkāntāramadhyagataḥ sarvabhayebhyaḥ parimucyate । iyaṃ khalu punar mahāśītavatī vidyā ekanavatyāṃ gaṅgānadīvālukāsamair buddhair bhagavadbhir bhāṣitā bhāṣiṣyate bhāṣyate ca siddhā paramasiddhā siddhaparākramā । sarvadevanāgayakṣagandharvāsuragaruḍakinnaramahoragādibhir vanditvā sarvajinagaṇaparivṛtā । sarvabhayopadraveṣu mama sarvasatvānāṃ ca rakṣāṃ kuru । śivam ārogyam abhayaṃ ca sarvadā sarvathā sarvataḥ sarvāvasthāsu bhavantu ।।

idam avocat bhagavān āttamanā āyuṣmān rāhulaḥ sā ca sarvāvatī parṣat sadevamānuṣāsuragandharvaś ca loko bhagavataḥ samyaksaṃbuddhabhāṣitam abhyanandann iti ।।

āryamahāśītavatī nāma vidyārājñī samāptā ।।