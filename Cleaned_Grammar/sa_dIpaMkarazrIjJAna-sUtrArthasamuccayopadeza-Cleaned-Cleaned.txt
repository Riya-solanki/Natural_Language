Dīpaṃkaraśrījñāna [ Atīśa] Sūtrārthasamuccayopadeśa

Text

sūtrārthasamuccayopadeśaḥ

namo ratnatrayāya

saṃdṛśya gambhīramudāramabdhyākāśopamaṃ sūtrasumātṛkāṃ ca ।
śrīmadgurorāsyasamudgatārthān duṣprāpaṇīyāṃn vilikhāmi cāham ।।

atra bodhisattvānāṃ ratnopamāḥ pañcāśad dharmāḥ prāṇopamādayaḥ । tān abhidhāsye kiñcit । tadyathā-
āyurjīvitamādhāra ūṣmavijñānayorhi yaḥ ।
yathā sattvāḥ prāṇeṣu snihyantaḥ prāṇāṃścāśrayante, tathā bodhisattvā api prāṇopamabodhicitte snihyantastadāśrayante । mātāpitṛsamo dharmastu śūnyatā-karuṇe । tadanotpāde na bodhisattvasambhavaḥ । gṛhiṇīvat mṛti-śikṣā-karmaṇisaṃcitisaṃjñāni ahorātraṃ triḥ samāgamaḥ । gṛhavad daśa kuśalāni । imāmi tu gṛhameva durgatidvārapidhānāt । dhanopamāni āryasaptadhanāni, alpecchatā, saṃtoṣaśca । mitravat tridhātuprayogaṃ kurvannapi nirvāṇāśayatā, vipuladāne api vipākanirapekṣatā, sarvadharmānutpādajñāne api karmavipākānutsargaḥ, sarvadharmanairātmyajñāne api sattveṣu karuṇotpādaḥ । mūlasamāḥ śraddhā, śravaṇaṃ, tyāgaḥ, kṣāntiśca । bandhusamāḥ daśapāramitāḥ । ācāryopamāstu ṣaḍanusmṛtayaḥ । upādhyāyopamāstu āryakāśyapa-paripṛcchāsūtre bodhicittāvismaraṇāya catvāro dharmāḥ । śreṣṭhisamāḥ śikṣāsamuccaye caturdaśāpakārapratipakṣāḥ । bhaginīsamāni caturapramāṇāni ।

dāsopamāni catuḥsaṃgrahavastūni । prajopamastu śva-dāsa-cāṇḍālavadahaṅkāra-nāśaḥ । netropame tu āśayādhyāśayaviśuddhī । dhātrīsamaṃ kalyāṇamitram । rājopamaṃ triratnam । toyasaṃkāropamā trimaṇḍalapariśuddhiḥ । mārgadarśakasamāḥ smṛti-samprajanya-yoniśomanasikārāpramādāḥ, caturviparyāsapratipakṣasevanañca । carrnavat sattvāparityāgānugrahau । alaṅkāropamāḥ śraddhā, śīlaṃ, tyāgaḥ, śrutaṃ, prajñā ca । vyādhipīḍopamaṃ tu ādhyātmikabāhyavastvabhiniviṣṭacittam । hatacittapuruṣavat gṛhastho bodhisattva evaṃ vicārayati- kadāhaṃ brahmacārī bhaveyam । pravrajita evaṃ cintayati- kadāhaṃ jagato duḥkhāni moktuṃ kṣama iti । kusīdopamaṃ gṛhasthena kṣetrādīnām aparityāgaḥ । pravrajitena dauḥśīlyādīnāmaprahāṇam । śīlaskandhasūtre- abhikṣavaḥ, pravrajitena hastiyuddhadarśanamapi mithyājīva iti uktam ।

susvabhāvopamo yoniśomanasikāravān । mūkopamaḥ paradoṣa-bhrāntyanākhyātā, svaguṇānākhyātā, aparanindakaśca । andhopamo aparadoṣadraṣṭā । gṛhītacauropamaḥ saddharmavināśe saddharmagrāhakaḥ । bālopamaḥ suvāk, sphūrtimān, sukhadaḥ, sutoṣaḥ, supoṣaḥ, subharaḥ, santuṣṭaśca । dūtopamastu bodhisattvo bahvartho bahukriya udāracittaśca । amātyopamo dṛḍhapratijñaḥ । paṇḍitopamo apratihatasattvaḥ pratyupakārī ca । śiṣyopamastu trirdivā triśca rātrau guruparyupāsakaḥ, kṛtapuṇyasambhārasañcayaḥ saṃvarapoṣakaśca । pratyutthāpakopamaḥ sarvasattvabuddhatvaprāpaṇapūrvam svabuddhatvakāmaḥ । andhanāyakopamaḥ svabuddhabhāvapūrva parārthakriyāḥ । prathamakalpamanuṣyopama ācaraṇa-śīla-jīvikā-vidhi-dṛṣṭisampannaḥ । sakāmapuruṣopamaḥ samastacaryāpathaparārthapariṇāmanaḥ, yathā- "āryaratnameghasūtroktam" । andhakāropamo mahāmadhyamakārthanityavāsaḥ । ghātakopamastyaktamithyādṛṣṭyutpādaḥ । cauropamaḥ tyaktapramādānādaraḥ । śatrūpamastu ahrīpramādaḥ । mūrkhopamaḥ smṛti-samprajanyavirahitaḥ । mattopamaḥ catuḥkṛṣṇaḥ । tiryagupamo ajñātaśikṣānayaḥ । vadhikopamo niṣkaruṇācāraḥ । akṛtajñopamastyaktaprātimokṣasaṃvaraḥ । anāthopama upāyakauśalyarahitaḥ । unmattopamaḥ kāryākāryānabhijñatā ।

mārābhibhūtopamaḥ pañca-pañcāśad-dvātriṃśadāntarāyikadharmāmabhijñatā । ke ca pañcapañcāśad? aāryabodhisattvapiṭake' tadyathā- āntarāyika eko dharmaḥ- pramādaḥ । āntarāyikau dvau dharmau-ahrīkyam anapatrāpyañca । trayaḥ- rāgo dveṣo mohaśca । catvāraḥ- catasraḥ asadgatayaḥ । pañcaprāṇātipāto adattādānam kāmamithyācāro mṛṣāvādo madyapānaṃ ca । ṣaḍ-buddha-dharma-saṃgha-śīla-ācārya-jyeṣṭhānādaraḥ । sapta- saptavidhā mānāḥ । aṣṭau-mithyāṣṭakam । nava- navadhā cittāghātavastūni । daśa- daśākuśalāni iti prāptam ।

dvātriṃśad āntarāyikā dharmā api "āryamahāyānopadeśasūtre" tadyathā- "putri! mahāyānāntarāyikā dharmāstu dvātriṃśat । tairāntarāyikaiḥ sarvajñatāyāṃ śīghraṃ na niryāṇaṃ bhavati । ke ca dvātriṃśat? tadyathā- śrāvakapratyekabuddhayānakāmitā, indrabrahmatvakāmitā, janmasaṃsthabrahmacaryam, kuśalamūlaikarāgaḥ, bhogasampatmātsaryam, sattvaviṣamadānam, śīlaśaithilyam, paracittārakṣaṇam, vyāpāda-pratighānuśayaḥ, taccittalayaḥ, muṣitasmṛtitā, śravaṇānarthikatā, avicāraṇā, anāryacaryā, mānātimānavivṛddhiḥ, kāya-vāk-citta-karmāpariśuddhiḥ, saddharmāparirakṣaṇam, ācāryadharmapraticchādanam, saṃgrahavastūtsargaḥ, sammodanīyadharmatyāgaḥ, pāpamitrasevanam, bodhyapariṇāmaneti triskandhavipakṣatā, alpakuśalamūlamanyanā, anupāyapatitabuddhiḥ, parāṅmukhībhūya triratnāśaṃsanam, bodhisattvavyāpādacintanam । aśrutadharmaprahāṇam, mārakarmānavabodhaḥ, lokāyatamantragrahaṇam, sattvāparipācanam, saṃsārādaparikheda", iti ।

"putri! dvātriṃśad ime mahāyānasya āntarāyikāḥ samyak vyapadiṣṭāḥ । tairantarāyaiḥ sarvajñatā" niḥsaraṇam । kiṃ tarhi? tathāpi putri, yāvanto hi mahāyānaguṇā antarāyā api tāvantastāvad ityuktam । api ca, aprameyā antarāyadharmā bahuṣu sūtreṣu dṛśyante, kintu atra granthagauravāt na nirupyante । etanmārgasthīkṛtādikarmikabodhisattvaistattatsūtreṣu draṣṭavyam, āsthitaye ca prayatitavyam ।" aparāṇyapi sāṃkathyāni bahūni vartante-sughoraparuṣaṃ suduḥsahaṃ dukhaṃ ciraṃ sahyata idamapi mahadāścaryam । caturoghavikṣiptaṃ paunaḥpunyena kaṅkālayānārohaṇaṃ tadapi mahadāścaryam । bhāryā gṛhaṃ ca prahāya suvratādāne api sadā kāyavāṅmanovikṣepa idamapi mahadāścaryam । svalpamātrasyāpi kuśalamūlasya abhāve api tasyaivārthato buddhajñānagaveṣaṇam idamapi mahadāścaryam pratimokṣaśikṣābhāve api- mahāyānaśreṣṭhabodhidvayagaveṣaṇam idamapi mahadāścaryam । ityādiṣu mahāścaryeṣu bahuṣvapi satsu, jambūdvīpapuruṣasya vikalpācārāḥ kathaṃ vaktuṃ śakyante । tasmād bhavanto muktikāmā vidvāṃsastairunmattaiḥ saha akṛtasaṃsargā apramattās tiṣṭhantu । evaṃ te karuṇāviṣayatvavyatiriktāḥ uttamamārgavyapadeśe api tatra na praviśanti, kimahaṃ karavāṇi । yāvad abhijñatā na prāpyate tāvad anyeṣāṃ vipākāsaṃbhavāt khaḍgavat sthātavyam । sadgururgaveṣaṇīyaḥ, sadā sūtrāṇi ca draṣṭavyāni ।

sūtrasamuccayopadeśo mahāvidvadācāryadīpaṅkaraśrījñāna-viracitaḥ samāptaḥ ।।

tenaiva bhāratīyamahopādhyāyena mahāsaṃśodhakalokacakṣuṣā jayaśīlena ca anūdya sampādya ca nirṇītaḥ ।।