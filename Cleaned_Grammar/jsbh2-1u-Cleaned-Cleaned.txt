

śrīḥ ।
bhāṭṭadīpikā ।
-- ।। ।-prabhāvalīvyākhyāsaṃvalitā ।
tatra dvitīyādhyāyasya prathamaḥ pādaḥ ।
 

bhāvārthāḥ karmaśabdās tebhyaḥ kriyā pratīyetaiṣa hy artho vidhīyate ।

evaṃ dharmādharmapramāṇeṣu nirūpiteṣu adhunā tatsvarūpaṃ nirūpyate ।
yadyapi ca tadapi etāvatpramāṇapratipādyatvena rūpeṇa buddhameva; tathāpi ekatvānekatvādirūpeṇābuddhatvādiha tena rūpeṇa nirūpyate ।
atra ca śabdāntarādiṣaṭpramāṇakabhāvanābheda evādhyāyārthaḥ ।
dhātvarthabhedastu tatsiddhyarthaḥ kvācitko nirūpyate, apūrvabhedo api phalatveneti na tāvadhyāyārthau ।
phalībhūtāpūrvabhedo api apūrvasādhanabhedādhīna iti tatsādhanajijñāsāyāṃ svargādisādhanasyaivāvāntaravyāpārarūpāpūrvaṃ prati sādhanatvāt svargādiphalaṃ prati kiṃ dhātvarthasya karaṇatvaṃ utopapadārthasya somāderapīti cintāyāṃ, prāthamikabhāvanānvayasya tāvat siddhāntino api saṃmatatvādauttarakālikaḥ phalānvayo api sarveṣāmeveti prāpte ।
sarveṣāṃ karaṇatve anekādṛṣṭakalpanāprasaṅgādekasyaiva phalanirūpitā karaṇatā, anyeṣāntu dṛṣṭavidhayaiva karaṇārthatvam ।
tadatra dhātvarthasyaiva karaṇatve ca dhātvarthasyāśrayavidhayaiva dṛṣṭārthateti nānekādṛṣṭakalpanā ।।
iti prathamaṃ pratipadādhikaraṇam ।।
 ajñānatimiradhvaṃsi satyajñānaprakāśakam ।
sarvābhīṣṭapradaṃ naumi śrīrūpaṃ sundaraṃ mahaḥ ।। yo vedaśāstrārṇavapāradṛśvā yajñādikarmācaraṇe atidakṣaḥ ।
sadāśivārādhanaśuddhacittastaṃ bālakṛṣṇaṃ pitaraṃ namāmi ।। śrīkhaṇḍadevaṃ praṇipatya sadguruṃ mīmāṃsakasvāntasarojabhāskaram ।
atyantasaṃkṣiptapadārthatatkṛtau prabhāvalīṭippaṇamātanomyaham ।। yadyapyatra guroḥ kṛtāvapi mayāpyudbhāvyate kācanā- saṃbhūtistadapi pracāracature naiṣā purobhāgitā ।
kintu kṣmātilakāḥ kuśāgradhiṣaṇāḥ siddhāntabaddhādarā madvākyaṃ parihṛtya tatkṛtimalaṅkurvantviyaṃ me matiḥ ।। yadyapyādyasūtre dharmasvarūpajijñāsaiva prathamataḥ pratijñātā, tadvivaraṇapare ko dharmaḥ kiṃlakṣaṇakaḥ iti bhāṣye api pramāṇajijñāsātaḥ prāk svarūpajijñāsyaiva pratijñāteti tatsvarūpanirūpaṇamevādau kartumucitam, na pramāṇanirūpaṇam; tathāpi meyasiddheḥ pramāṇādhīnatvāt codanāsūtre pramāṇāntarbhāvenaiva svarūpokteḥ kartuṃ yogyāmapi svarūpacintāmupekṣya pramāṇacintā pūrvādhyāye kārtsnyena kṛtā ।
yadarthaṃ ca yadārabdhaṃ tatsamāptau tadbuddhisthaṃ jāyata iti nyāyena pramāṇacintāsamāptau buddhisthasya svarūpasyāvasaralābhāt tannirūpaṇaṃ kriyata ityabhipretyāvasarasaṅgatimathavā śabdāntarādibhirvidheḥ karmotpattiparatvādutpannasya ca punarvidhāvānarthakyāt bhedasiddhirānarthakyanirāsādhīnā prāmāṇyasiddhāveva śakyā vaktumiti hetuhetumadbhāvasaṅgatiṃ vādhunāpadena pradarśayan samastādhyāyārthaṃ pratijānīteṇa evamiti ।।
 anenaca etadadhyāyārthanirūpaṇasya ko dharma ityaṃśopanipātāt ādyasūtrapratijñāviṣayatvena śāstrasaṃgatatvaṃ sūcitam ।।
 yadyapi pramāṇalakṣaṇottarapravṛttaikādaśādhyāyyapi pramāṇalakṣaṇasāpekṣā; tathāpi śeṣaśeṣibhāvanirūpaṇe bhedādhīnasiddhikatvasya pratyakṣataḥ "athātaḥ śeṣalakṣaṇa" miti sūtrakāreṇaiva darśitatvāt tatsiddhyarthaṃ kartavyasya bhedanirūpaṇasyāyamevāvasaraḥ ।
evañca ko dharmaḥ kiṃlakṣaṇaka iti bhāṣyagataṃ pāṭhakramamarthakrameṇa bādhitvā pramāṇalakṣaṇānantaraṃ bhedādikathanena svarūpanirūpaṇaṃ paścāt kriyamāṇaṃ nāsaṅgatamiti bhāvaḥ ।।
 nanu ekatvānekatvādinā tatsvarūpanirūpaṇe adhyāyārthabhedāpattiriti śaṅkāṃ pariharati atraceti ।।
śabdāntarādipramāṇairadhyāyārthatvena bhāvanābhede nirūpite kvacittadapavādatayā abhedanirūpaṇe api nādhyāyārthatvamityarthaḥ ।
nanu abhedasyādhyāyārthatvābhāve api bhāvanāpūrvadhātvarthānāṃ trayāṇāmapyagre bhedasya nirūpaṇāt kathaṃ nādhyāyārthabheda ityata āha dhātvarthabhedastviti ।।
yadyapīha dharmasyaiva bhedanirūpaṇapratijñānāt tasya ca yāgādidhātvarthasyaiva śreyassādhanatvena dharmatvāt tadbhedasyaivādhyāyārthatvaṃ vaktuṃ yuktam, natu bhāvanābhedasya; tathāpi yāgāderasiddhasya kṛtiviṣayatvenaiva labdhātmanaḥ śreyassādhanatvena prādhānyāt kṛtereva bhedasyādhyāyārthatvaṃ nāyuktam ।
ata evāpūrvasya aśabdārthatvāt tatsvarūpeṇa bhedanirūpaṇāśaktestadbhedasya bhāvanābhedānuniṣpāditvam; vyāpārabhedasya phalabhedavyāpyatvaniyamāt śreyassādhanatvasya cāpūrvamantareṇāsaṃbhavādapūrvotpattiparyantameva sakalabhāvanoparamāt phalatvenādriyamāṇatvāt tadbhedasyāpi phalībhūtatvamanuniṣpāditatve api naiva virudhyate; dhātvarthabhedasya tu bhāvanābhedasidhyarthatvena nirūpaṇam ।
yadyapi kāraṇavyāpārabhedādeva kāryabhedasya dṛṣṭatvāt bhāvanābheda eva dhātvarthabhedasidhyarthaḥ; tathāpi kāraṇagatavaijātyasya kāryagatavaijātyādhīnasiddhikatvena yajatyādidhātūnāṃ svarūpabhedenopāttānāṃ bhāvanābhedavyañjakatvamabhipretya dhātvarthabhedasya bhāvanābhedasādhakatvoktiḥ sarveṣāmiti dhyeyam ।।
 guṇaphalādhikāre vākyabhedāpādakaguṇāt dhātvarthābhede api bhāvanābhedasya vakṣyamāṇatvāt dhātvarthabhedasya na sārvatrikabhāvanābhedasidhyarthatvamityabhipretya kvācitka ityuktam ।।
 bhāvanābhedavicārasya dvitīyapādamārabhya vakṣyamāṇatvāt tasyehāvicāryatve kathamagrimavicārasya saṅgatirityāśaṅkāṃ sarvādhyāyopodghātarūpabhāvārthādhikaraṇasya vartiṣyamāṇasyopodghātasaṅgatyā pariharati phalībhūteti ।।
apūrvasya sākṣāt bhāvanājanyatvābhāvāt dvārībhūtadhātvarthādijanyatvapratīteḥ phalasādhanasyaiva avāntaravyāpārarūpāpūrvajanakatvāt phalasādhanabhede apūrvabhedastadekatve tadekatvamityevaṃphalakaṃ kariṣyamāṇadhātvarthamātravṛttiphalasādhanatvavicāropodghātatayā idaṃ pratipadādhikaraṇamārabhyata ityarthaḥ ।।
 "vrīhīnavahanti" "vrīhīn prokṣatī" tyādau dvitīyayaiva vrīhyādeḥ karmatvasiddhyā pariśeṣeṇa dhātvarthasyaiva karaṇatvam ।
tathā "dadhnā juhotī"tyādau homasya prāptatvenāvidheyatayā karaṇatvābhāve karmatvenaivānvayāt upapadārthasyaiva karaṇatvamiti sandehābhāvāt nātrodāharaṇatvamityabhipretya somādivākyānāmevodāharaṇatvaṃ sūcayituṃ somāderapītyuktam ।
ādipadena sauryādivākyagatacarupadopāttasaṃgrahaḥ ।
ataevaitadapavādabhūte tāni dvaidhamityadhikaraṇe dhātvarthasyaiva karaṇatvamiti teṣāmudāharaṇatvamityarthaḥ ।।
 auttarakālika iti ।।
pārṣṭhika ityarthaḥ ।
etacca bhāvārthādhikaraṇe dhātvarthasyaiva karaṇatvamityarthasya sādhayiṣyamāṇatvenāsiddhimabhipretya draṣṭavyam; itarathā tatkaraṇāvaruddhāyāṃ bhāvanāyāṃ prathamataḥ somādīnāmanvayāsaṃbhavena siddhāntisaṃmatatvāsaṃbhavāt ।
athavā matvarthalakṣaṇānaṅgīkārapakṣeṇa vā siddhāntino api saṃmatatvāditi grantho yojyaḥ ।।
 sarveṣāmeveti ।।
sati saṃbhave pradhānānvayasyābhyarhitatvādekasya phalānvaye itarasya phalaguṇānvaye ca vairūpyasya matvarthalakṣaṇāyāścāpatteḥ sarveṣāṃ bhāvanāyāmevānvayamaṅgīkṛtya phalakaraṇatvaṃ yuktam ।
yadyapi vikalpe nirapekṣasādhanatve sati aikārthyasyaiva prayojakatvasya dvādaśe vakṣyamāṇatvāditarathā dṛṣṭārthamātratvasyaiva tatprayojakatvoktau ekārthānāṃ kāmyakarmaṇāṃ vikalpānāpatteḥ prakṛte ca samāsa iva suptiṅvibhaktyorapi sāmarthyāpekṣitvena nirapekṣakaraṇatvapratītyā vikalpa eva prāpnoti; tathāpi aruṇaikahāyanyorivānyonyākāṅkṣayaikavākyopāttatvādekasyāṃ bhāvanāyāṃ tṛtīyādibalena karaṇānāṃ nairapekṣyāvagame api parasparasāpekṣatvena tṛtīyāvagatanairapekṣyasya svavākyopāttakaraṇātiriktaviṣayatvābhyupa- gamāddarśādivaccaikapadopādānābhāve api ekavākyopāttatayā pratītasya sāhityasya upādeyagatatvena vivakṣitatvāt samuccitānāṃ sādhanatvābhāve api sādhanānāṃ samuccaya ityabhipretya sarveṣāmityuktam ।।
 yadyapi bhāvanaikyaṃ tatraiva sarveṣāṃ ekaphaladvārā samuccayena karaṇatvenānvayaśca; tathāpi tatra paramāpūrvasya phalasya caikatve api tattatkaraṇajanyotpattyapūrvāṇāṃ bhedāvaśyaṃbhāvādanekādṛṣṭakalpanāṃ pūrvapakṣe āpādya siddhāntamāha sarveṣāmiti ।।
naca karaṇānāṃ sāpekṣatvena kramikatvābhāvādekamevotpattyapūrvaṃ kalpyatāmiti vācyam; tṛtīyādināvagatasya anyonyanirapekṣakaraṇatvasya kiñcitkāryanirūpitatvāvaśyaṃbhāve phale phalā pūrve vā tadasaṃbhavenotpattyapūrvanirūpitatvāvagaterdadhipayoyāgayoḥ kramikatvabhāve api tadbhedasyevehāpi tadbhedasyānirvāryatvādityarthaḥ ।
ato agatyā sarveṣāṃ pradhānasaṃbandhatyāgena matvarthalakṣaṇāmapyaṅgīkṛtya somādiviśiṣṭadhātvarthasya athavā dhātvarthaviśiṣṭasomādereva vā pārṣṭhikabodhe phalakaraṇatvamanyasya tadarthatve yuktamityāha ekasyaiveti ।।
 āśrayavidhayaiveti ।।
yadyapi prākāraṇika āśrayo na labhyate; tathāpīha viśiṣṭavidhitvāt pārṣṭhikabodhe yāgasya somaṃ pratyāśrayatayā vidhānopapatterna kācidapi kṣatiḥ ।
evañca guṇagatakaraṇatāsaṃpādakatayā dṛṣṭārthatālābhāt anirṇaya iti bhāvaḥ ।।
iti prathamaṃ pratipadādhikaraṇam ।।

 evaṃ sthite viśeṣajijñāsāyāṃ somādereva phalakaraṇatvam; tasya siddhatvena yogyatārūpaliṅgāt, tṛtīyāyāḥ karaṇatve śaktatvena kārakaśruterekapadopāttatvarūpapadaśrutyapekṣayā balīyastvācca, phalānvaye padaśruterapyabhāvācca ।
ataeva yāgādidhātvarthaḥ somādyartha eva ।
naca tadarthatve adṛṣṭakalpanā; agnihotrahomena dadhiniṣṭhakaraṇatā sampādanavadyāgenādṛṣṭamantareṇaiva somaniṣṭhakaraṇatāsampādanena yāgasya somāṅgatvopapatteriti prāpte, padaśrutyā yāgasyaiva phalakaraṇatvam ।
yadyapi ca phalānvaye na sā; tathāpi prāthamikabhāvanānvaye yasya yat pramāṇaṃ tadgatabalavattvasya tasyāmavasthāyāmakiñcitkaratve api pārṣṭhikaphalānvaye tasya nirṇāyakatvāt ।
ataśca prāthamikabhāvanānvaye vidyamānā padaśrutiḥ phalānvaye nirmāyikā ।
na ca tasyāḥ kārakaśrutyapekṣayā daurbalyam; lākṣaṇikatve api yāgakaraṇatvasya somakaraṇatvānvayāt prāgbhāvanāyāmanvitatvena tadanvayasya prāthamyāt, anyathā tiṅantapadasya paripūrṇatvābhāvena tadupasthāpitabhāvanāyāṃ somasyāpyanvayānupapatteḥ ।
paripūrṇaṃ padaṃ padāntareṇānvetīti nyāyāt ।
na ca prathamāvagatasyāpi kalpyasya auttarakālikena bādhaḥ, upajīvyatvāditi yāgaḥ phalasādhanaṃ somo yāgārtha iti siddham ।
prayojanaṃ somāpacāre na pratinidhyupādānaṃ pūrvapakṣe, siddhānte tu tat ।।
nanu idaṃ dhātvarthātiriktabhāvanāsattve bhavet, na tu tasyāṃ pramāṇamasti; dhātūnāmeva vikḷttyādiphala iva tatprayojakavyāpāramātre phūtkārādau yatnādau ca śaktatvāt, ato yatnādirūpabhāvanāyā api dhātuvācyatvāddhātvarthe eva kriyārūpe sakalakārakānvayo na tu yāgasya padaśrutyā phalakaraṇatvamiti cet, pacati, pākaṃ karoti pāke yatata iti pākāt pṛthak vivriyamāṇayatnādeḥ pacyarthatvānupapatteḥ ।
na ca ghañantapākaśabdasya phala eva śaktatvāt pṛthak vivaraṇopapattiḥ; vyāpāravigame api phaladaśāyāṃ pāko vidyate iti prayogāpattestasyāpi vyāpāravācitvāvaśyambhāvāt ।
ato bhāsamāno yatnādistiṅvācya eva ।
ataeva dhātuvācyamapi sākṣāt phalajanakaphūtkārādivyāpāravṛttipākatvādikameva ।
tacca jātiskhaṇḍopādhirvaityanyadetat ।
tajjanakayatnādikantu ākhyātavācyameva ।
tatra śaktatāvacchedakantu karotivivrīyamāṇatiptvādikaṃ, lāghavāt tiptvādikameva vā, na tu sthānilatvam, tadupasthāpakādeśaviśeṣāṇāṃ padajñānaniṣṭhakāraṇatāvacchedakakoṭau praveśe gurubhūtakāraṇatāvacchedakaghaṭitānantakāryyakāraṇabhāvakalpanāpatteḥ ।
apraveśe yathākathañcidupasthitalakārādapi bhāvanopasthityāpatteḥ ।।
śakyatāvacchedakantu phaloddeśyakadhātvarthātiriktavyāpāratvam ।
phalañca kvaciddhātvarthaḥ kvacicca svargādīti yathāvivakṣam ।
evañca ratho gacchatītyādau na lakṣaṇā, gamanānukūlavyāpārasyaivākhyātārthatvāt iti pārthasārathiḥ ।
vastutastu yatnatvameva śakyatāvacchedakam; lāghavāt, tadbādhe tu sarvatrāśrayatve lakṣaṇā ।
yatnasyaiva cākhyātopāttasya nityaṃ karmasākāṅkṣatvaṃ, karotiparyāyatvādekakarmakatvaṃ, phalabhavanānukūlatvāccār''thabhāvanātvaṃ draṣṭavyam ।
iyaṃ cākhyātopāttā bhāvanaiva mukhyaviśeṣyā; tadvyatirekeṇetarapadārthānvayāparyavasānāt ।
tasyāmeva cākhyātopāttāyāṃ ktvāpratyayādyupāttāyāṃ vā yogyatādyanusāreṇa nipātopasargaprātipadikātiriktaśabdagamyo yaḥ subupāttaliṅgasaṅkhyāvyatiriktor'thastasya sarvasyāpi prakāratayā anvayaḥ, nipātopasargayostu kriyāsamabhivyāhārādau sati tayānvayo anyasamabhivyāhārādāvanyenāpi ।
prātipadikārtho api subarthe karaṇatvādau ।
taddhitasamāsādisakhaṇḍaprātipadikāvayavārthānāṃ tu yatra kārakatāsaṃbandhena taddhitasamāsādivṛttiryathā āgneya ityādau, tatrāgnerdevatātvādbhāvanāyāmevānvayo na tu taddhitopātte dravye ।
sa tu pārṣṭhika eva ।
yatra tu kārakatātiriktasaṃbandhena sā tatra parasparānvayo api, yathāśvābhidhānīmityādau ।
evaṃ subupāttaliṅgasaṅkhyayoḥ samānābhidhānaśrutyā subarthe karaṇatvādāvevānvayaḥ, tadvyatiriktapadārthamātrasya tu subarthakaraṇatvāderdhātvarthasya ca sarvasyaiva liṅgānanvayibhāvanāvācipadopasthāpyāyāṃ bhāvanāyāmevānvayaḥ ।
ataeva bhāvanādipadopasthāpitāyāṃ tasyāṃ nānvayaḥ ।
ākhyātena ktvādinā vopasthitāyāntu bhavatyevānvayaḥ prakāratayā ।
prakāratāghaṭakāḥ saṃbandhāśca sarve yathāyathaṃ pārṣṭhikānvayabodhavelāyāmavagamyamānāḥ kaustubha eva draṣṭavyāḥ ।
tasmāt siddhamākhyātavācyā ārthībhāvanā, tasyāśca svargādi bhāvyam, dhātvarthaśca karaṇam, somādikaṃ tu karaṇānugrāhakatvāditikartavyateti ।।
iti dvitīyaṃ bhāvārthādhikaraṇam ।

 evamanirṇaye prāpte bhāvārthādhikaraṇaṃ pravartayati evamiti ।।
sādhyasya yāgasya sādhyāntareṇākāṅkṣābhāve saṃbandhānupapatterākāṅkṣitaṃ siddhamevānvetuṃ yogyamiti yogyatārūpaliṅgāt somādereva karaṇatvaṃ sādhayati somādereveti ।।
naca śabdagatapratyāsattyā kathañciddhātvarthasyaiva svakārakībhūtadravyadevatāsaṃpādanena siddhatāmāpādya karaṇatvenāstu saṃbandha ityata āha tṛtīyāyā iti ।।
prāthamikabhāvanāsaṃbandhastāvat balīyasyā kārakaśrutyā somāderevāpadyata iti durbalapadaśrutyavagatatvena yāgasya naiva karaṇatvenānvayaḥ, pārṣṭikānvayavelāyāntu phalapadāpekṣayā ubhayorapi padāntaropāttatvāviśeṣe api liṅgabādhe pramāṇābhāva ityarthaḥ ।
ataśca yathaiva yāgaḥ svargakāmādhikaraṇanyāyena bhāvyatvāt pracyāvitastathaiva karaṇatvādapīti padaśrutyetikartavyatāṃśe nipatan bhāvanayā saṃbadhyate ।
pārṣṭhikabodhe ca somārthatvaṃ yāgasyetyāha ataeveti ।।
 nanu yāgena some dṛṣṭopakārāsaṃbhavādadṛṣṭakalpanāpattirityāśaṅkya pariharati naceti ।।
nahi yāgasya somasaṃskārakatvena somārthatvam, kintu somādessarvadā sattvena phalotpattyāpattervidhivaiyarthyaparihārāyā'śrayavidhayā tadarthatvakalpanāt guṇaniṣṭhakaraṇatānirvāhakatvena dṛṣṭārthatvopapattirityarthaḥ ।।
 natāvadbhāvanānvayanairapekṣyeṇa somādīnāṃ sākṣāt phalānvayaḥ; kārakāṇāṃ parasparamanvayāsaṃbhavāt, phalasyevetarakārakāṇāmapi lāghavena bhāvanānvayasyocitatvācca ।
ato bhāvanādvāraivānvaye vācye jhaṭityupasthitāvacchedakībhūtadhātvarthasyaivānvayena karaṇākāṅkṣeparamānna padāntaropāttasomādeḥ karaṇatvenānvayo yukta ityabhipretya siddhāntamāha padaśrutyeti lākṣaṇikatve apīti ।।
nahyatra dhātvarthabhāvanayoritarapadārthasaṃsargavat karmatvakaraṇatvādirūpaḥ saṃsargaḥ saṃsargamaryādayā bhāsate ।
tathātve "saha brūta" ityanuśāsanavaiyarthyāpatteḥ ।
ataḥ padārthavidhayā śaktyā nirūḍhalakṣaṇayā vā bhānasyāvaśyakatvāllākṣaṇikatve apītyarthaḥ ।
upajīvyatvāditi ।।
paripūrṇatvasaṃpādanena somakaraṇatvānvaye upajīvyatvam ।
ataśca yathaivāgneyā divākye aṣṭākapālādīnāṃ karaṇatvasya lākṣaṇikatve api yāgakalpanadvāropajīvyatvena pūrvabhāvitvāt taduttarabhāviśrautamapi karaṇatvaṃ paramparayā svīkriyate, evamihāpi somādikaraṇatvamapi yāgadvārā bhāvanāyāmaṅgīkartuṃ yuktamiti dhātvarthasyaiva karaṇatvena phaladvārā bhāvanāyāmanvayādasiddhasyāpi somādinā siddhatāmāpāditasya phalapūrvakāle yogyatāyā api saṃbhavāt tasyaiva phalakaraṇatvāt apūrvaṃ prati karaṇatvena phalasādhanasyaikatvādbhāvanāpūrvayorekatvamityarthaḥ ।
evañceha dhātvarthasya phalakaraṇatvena śreyassādhanatvarūpadharmatvasya pratipādanādagre tadgataikatvānekatvavicārasya sarvādhyāye kariṣyamāṇasyedamupodghātādhikaraṇamiti siddham ।
pūrvapakṣe somādeḥ phalārthatve api somenaiva yāganiṣpatteḥ siddhānte api samatayā niṣprayojanatāmadhikaraṇavicārasya nirasitumāha prayojanamiti ।।
sarveṣāṃ phalasaṃbandhe kāmye saṃkalpottaraṃ nitye tataḥ pūrvamapi vihitadravyakriyayorasaṃbhave adṛṣṭārthatvānna pratinidhyupādānam ।
prayājādikriyāvat pratinidhitvābhāvāt, prārabdhaprayogāparisamāpananimittadoṣaparihārārthantu yatkiñcidaniyatadravyakriyopādānena samāpanam ।
nacaitāvatā tasya pratinidhitvam; sadṛśasyaiva pratinidhitvenāsadṛśagrahaṇe pramāṇābhāvāt ।
evaṃ bhāvārthādhikaraṇapūrvapakṣe somāderna pratinidhiḥ ।
prakrāntasamāpanantu yenakenaciddravyeṇa kartavyam ।
siddhānte tu pratinidhinā tatsamāpanamiti prayojanamityarthaḥ ।।
 ataeva dhātuvācyamapīti ।।
vivaraṇe pacyarthasya pākatvena rūpeṇa pratīyamānatvāvedetyarthaḥ ।
karotivivriyamāṇeti ।
jānātītyādau yatnāpratīteḥ pacatītyādau ca tatpratīteranvayavyatirekābhyāṃ karotivivriyamāṇatiptvādikaṃ śaktatāvacchedakaṃ ।
athavā tiptvādikameva tat, janātītyādau tadbādhe lakṣaṇāśrayaṇamityarthaḥ ।
yattu latvarūpamevākhyātatvaṃ svīkṛtya latvameva śaktatāvacchedakamiti bhāṭṭālaṅkārakārādibhiruktam, taddūṣayati natviti, vistareṇa caitadarthavādādhikaraṇe mayopapāditam tatraiva draṣṭavyam ।।
 tatraca pacati pākaṃ bhāvayatītyanukūlavyāpāravāciṇijantabhūdhātunā vivaraṇāt saṃgrāhakalāghavāccānukūlavyāpāra eva tiṅarthaḥ, natu phalamātram ।
naca karoterapi yatnārthakatvam, yena tadvivriyamāṇatvena tiṅo api tadvācyatvamucyeta; tasyāpi bhāvayatiparyāyatvena yatnārthakatvāsiddheḥ ।
ghaṭo bhavatītyādau yathā kartṛtvamāpannasya ghaṭasya tamaparo bhāvayatītyādau bhāvayatikarmatvaṃ tathaivamaparaḥ karotītyādāvapi tasya karmatvamapīti bhavatyarthakartṛkarmatvāviśeṣādbhāvayatiparyāyatvopapatteḥ ।
yattu pacatītyasya pāke yatate iti yatnārthakapadena vivaraṇaṃ, tadapi vyāpārasāmānyarthakasya viśeṣe lakṣaṇaucityāt lākṣaṇikatayā neyam ।
natu yatnādiviśeṣārthakasya ratho gacchatītyādau rathādiniṣṭhaviśeṣalakṣakatvāśrayaṇaṃ yuktam ।
ataḥ phaloddeśyako dhātvarthoddeśyako vā vyāpārasamūha eva tiṅarthaḥ, tasya tattvena rūpeṇākhyātādbodhe api viśeṣarūpeṇa agnyanvādhānādibrāhmaṇatarpaṇāntavākyaiḥ samarpaṇamityabhipretya pārthasārathimatamupapādayati śakyatāvacchedakantviti ।।
 anyotpādakavyāpāre śaktāvapi tattadanyabhedena tattadutpādakabhedena ca vyāpāratvānāṃ bhedādekaśakyatāvacchedakābhāvena sarvānugataikaśaktikalpanānupapatteḥ tattadviśeṣaviṣayatattacchaktikalpaneca tattaditikartavyatāvidhīnāṃ vaiyarthyāpatteḥ teṣāṃ tātparyagrāhakatvāṅgīkāre cānekaśaktikalpanāgauravāpatteḥ tadapekṣayā rāgajanyatāvacchedakatayā siddhayatnatvaṃ śakyatāvacchedamaṅgīkṛtya yatna eva śaktisvīkaraṇaṃ yatnārthakakarotinā vivaraṇādyuktamāśrayitum ।
nahi karotirvyāpārasāmānyārthakaḥ; prayatnābhāve vātarogādinā spandamāne caitre spandānukūlavijātīyasaṃyogarūpavyāpāravatyapi nāhaṃ spandaṃ karomītyapi prayogadarśanādanukūlavyāpārārthakatvāvagateḥ, vyāpārajanyatvāviśeṣe api yatnajanyatvājanyatvābhyāmeva paṭāṅkurayoḥ kṛtākṛtavyavahāradarśanācca ।
yadyapi ratho gamanaṃ karoti sthālī pākaṃ karotyādāvacetanavyāpāre api prayogo dṛśyate; tathāpi voḍhraśvādigatayatnasya rathādāvāropaṇāt athavā lāghavena yatne śaktau gṛhītāyāmanukūlavyāpāre lakṣaṇayā tadupapattirnāyuktā ।
ata eva atra bhāṣyakṛtā tathā yateta, yathākathañcit bhavatīti tenaite bhāvaśabdā iti yatnena vivaraṇaṃ darśitam ।
tathā guṇakāmādhikaraṇe api "juhuyāditi śabdasyaitatsāmarthyam yaddhomaviśiṣṭaṃ prayatnamāheti" ।
ataeva vidheścetanapravartakatvaniyamo api saṃgacchata ityabhipretya nyāyasudhākṛnmatameva svābhimatatvena darśayati vastutastviti ।
āśrayatvādāviti ।।
ādipadena ghaṭo naśyatītyādau pratiyogitvādau lakṣaṇāyāḥ saṃgrahaḥ ।।
 yattu bhāṭṭālaṅkārakārādīnāṃ pārthasārathimatasamarthanāya yatnavācitvakhaṇḍanam ।
tathāhi vyāpāratvasyāpyakhaṇḍopādhitvena jātitulyatvāt śakyatāvacchedakatve bādhakābhāvaḥ ।
naca tasmin mānābhāvaḥ; śruta eva madhurarasaḥ svāśraye janābhilāṣagocaratāṃ nayatīti vyavahārānurodhena tatsamavāyatadbhojanāderavaśyavaktavyavyāpāratvasya tajjanyatvādyātmatvāsaṃbhavenākhaṇḍopādherevaucityāpātatvāt ।
astuvā gurubhūtasyaiva tasya śakyatāvacchedakatvam ।
tathātve pacatītyasmāt pākayatnasyeva apatati phalaṃ vṛkṣādi'tyādau gurutvasya astravatijalaṃ gireri'tyādau vegasya akampante taroḥ patrāṇī'tyādau vāyusaṃyogasyāpi saṃśayanivṛttyāniścayaviṣayatvāvaśyakatvāt gurutvādau vartamānatvādyanvayasya phalavṛttivādeḥ pratyayasyānyato durupapādatvādyatnatvavat gurutvādīnāmapi jātirūpatvena śakyatāvacchedakatvasaṃbhavena teṣvapi śaktyāpattau yatne etannirdhāraṇāsaṃbhavāt ।
ataḥ parasparānapekṣānekaśakyatāvacchedakābhyupagamenānekavācyavācakabhāvābhyupagamāpekṣayā gurubhūtaikaśakyatāvacchedakābhyupagamenaikasyaiva vācyavācakabhāvaḥ svīkartuṃ yuktaḥ ।
anekapadārthaghaṭitopādhyātmano hi vyāpārasyāvacchedakatve tadāśrayatvamanekeṣāṃ kalpyamiti gauravaṃ vācyam ।
āśrayyavacchedakatvantu sarveṣāṃ paryāptamekameva syāt ।
yatnatvādyanekaśakyatāvacchedakābhyupagame apyāśrayatvamapyanekatra kalpyam ।
saṃbandhānekatvaṃ cetyapi gauravam ।
vyāpārasāmānyasya hi bhāvanātve sāmānyasya viśeṣāpekṣitatvena kathamityākāṅkṣayetikartavyatānvayo yujyate ।
yāgaviṣayaviśeṣayatnasya bhāvanātve viśeṣasya viśeṣāntarānapekṣaṇāt tadanvayo api durupapāda eva ।
evaṃ "ratho gacchatī" tyādau ratho gamanaṃ karotītyādipratītyabhāvena gamanānukūlatvena bhāvanāyā apratīteḥ rathāśritagamanavyāpāra evākhyātena vinaiva lakṣaṇayā ucyata iti na lākṣaṇikatvamāpadyate ।
naca karoterapi yatnārthakatvam ।
caitraḥ pacatītyasya pākaṃ karotīti vivaraṇasyeva sthālī bibhartītyasyāpi dhāraṇaṃ karotīti vivaraṇasya darśanenobhayasādhāraṇatayā vyāpārasāmānyārthakasyaiva yuktatvāt ।
yātu kṛtākṛtavyavasthā, sā tvayatnajāte api kṛtavyavahārasya yatnābhāvavati ca kartṛvyavahārasyāgninā pākaḥ kṛto apyagniḥ pākakarteti vyavahāradarśanādayuktā ।
yastu yatnasādhyatvāsādhyatvābhyāṃ kvacit kṛtākṛtavyapadeśaḥ, sa yatnasādhyayoreva dvayormadhye alpayatnasādhye akṛtavyapadeśavat vyāpārasādhyatvāviśeṣe api kvacit yatnanyūnatvenaiva svalpavyāpārasādhyatvādakṛtavyavahāropapatternāsaṃbhavaḥ ।
yathaiva yatnāśrayatve tulye api caitrāśvayoḥ svātantryapāratantryābhyāṃ kartṛkaraṇavyapadeśavyavasthā bhavati caitro aśvena gacchati, natu kadācidaśvaḥ caitreṇa gacchatīti, tathā karotervyāpārābhidhāyitve api sarvakārakāṇāṃ vyāpārāśrayatve tulye api tābhyāmeva saṃbhavati sā vyavasthā ।
yathāca satyapi tadanukūlayatne svātantryābhāvena kartṛtvaniṣedhavyavahāraḥ ।
yathā paravaco vadati dūte nāyamasya vaktā, para evāsya vakteti, tathā satyapi tadanukūlavyāpārāśrayatve tadabhāvavivakṣayaiva saṃbhavati kartṛtvaniṣedhavyavahāraḥ ।
yathā vātādi spandena bhagne kenedaṃbhagnamanenaiva nānyeneti ।
ato na vyāpārasyākhyātavācyatve kiñcit bādhakam, pratyuta pākānukūlayatnavatvasya caitreśvarayostulyatvāt caitraḥ pacatītivadīśvaraḥ pacatītyapi prayogāpattiḥ yatnasya vācyatve bādhakam ।
athecchājanyatāvacchedako yatnatvavyāpyo jātiviśeṣa eva ākhyātaśakyatāvacchedakaḥ ।।
yadvā dhātvarthapākāderākhyātārthaphale ceṣṭādidvārameva janakatvam, athavā ākhyātārthayatnasya prathamāntapadārthe caitrādāvavacchedakatvaṃ saṃsarga iti svīkṛtyeśvaraḥ pacatīti prayogavāraṇam ।
nahīśvaro janyakṛtimān ।
nāpi tatkṛteḥ ceṣṭādidvāraṃ janakatvaṃ, nāpi kṛtijanmani caitrasyeveśvarasyāvacchedakatvamityucyeta, tathāsati riśvarakartṛkakriyāvācināṃ vedapurāṇetihāsagatānāmākhyātapadānāmanupapattiḥ ।
tatrāgatyā vyutpattityāga iti cenna, śāstrasthāvā tannimittatvādityatroktena trivṛccarvaśvavālādinyāyena tādṛśapadānusāriṇyā eva vyutpatteraṅgīkāryatvāt ।
kiñca yāvantaḥ phalajanakā yatnāste pratyekamākhyātavācyāḥ, kiṃvā yāvato phalasamudāyasya phalopadhānaniyamastāvatsamudāyo vācyaḥ ।
ādye tādṛśayatnavantaṃ kañcitparañca tādṛśasamudāyavantamuddiśya nedṛśavacaḥprayogaḥ syāt, nāyamapākṣīt, kintu para eveti ।
pākajanakayatnasya dvayorapi sattvāviśeṣāt ।
dvitīye yatnatvaṃ na śakyatāvacchedakam, tasya pratyekavṛttitvena samudāyāvṛttitvāt, asmanmatetu vyāpāratvasya śakyatāvacchedakatve api phalopahitatvasaṃbandhena bhāvyaniṣṭhasyaiva tasyākhyātena pratyāyyatvāt phalopahitatvasya ca vyāpāranicayavṛttitvāt vyāpārasya cādyaparispandaprabhṛtyāphalalābhādvitatā bhāvaneti vyavahārāt ko asau vyāpāra ityapekṣāyāmanvādhānādibrāhmaṇatarpaṇāntapadārthanicayasyāyamasau vyāpāra ityanvayakathanācca samudāye api vyavahāropapattessaṃbhavati vyāpāranicayavatyākhyātaprayogaḥ ।
yattu vidheścetanapravartakatvaniyamānupapattidūṣaṇaṃ, tattadanuṣṭheyadhātvarthānuraktavyāpārābhidhānena tanniyamāpatterakiñcitkaram ।
yadapi bhāṣyādau yajetetyasya yateteti vivaraṇapradarśanaṃ, tadapi ākhyātārthevyāpāre yatnasyāpyanupraveśasattvādvyāpārāntarasyā niyatatvādyatnasyaiva niyatatvāt tatparameveti na viruddham iti ।।
 tadapyetenāpāstam ।
tathāhi yattāvadvyāpāratvasya akhaṇḍopādhitve śruta evetyādivyavahārasya mānatvamuktaṃ, tanna; prāyeṇānukūlayatnāsaṃbhavena vyāpāre lakṣaṇāṅgīkāre api madhurarasaviṣayakānubhavasyaiva madhurarasaviṣayasya vyāpāratvāṅgīkārāt tasya ca viṣayajanyatvenaiva vyāpāravyavahāropapattau akhaṇḍatvasvīkāre mānābhāvāt ।
nahyananubhūto madhurarasaḥ śruto api svāśraye abhilāṣagocaratāpādakaḥ saṃbhavati ।
ato gurubhūtatāśakyatāvacchedake sthitaiva ।
yadapi gurutvadravatvādīnāmapi jātirūpatvena yatnasyaiva śakyatāvacchedakatvāpādanam, tadapi tebhyasteṣāmapratītyaivāyuktam ।
ataeva gurutvadravatvādeḥ dravati jalamityādivyavahārādasamavāyikāraṇatvenopasthitasyāpi padāntareṇaiva samarpaṇam, natvākhyātapadāt ।
nahi pākaṃ karotīti vivaraṇamiva gurutvādinākhyātavivaraṇaṃ dṛśyate ।
atastatrāpi mukhyārthabādhe ākhyātasyāśrayatve lakṣaṇaiveti nānanubhūte śaktikalpanāpattiḥ ।
etena yatnatvāderanekasya śakyatāvacchedakatvābhyupagamena āśrayitvānekatvasaṃbandhakalpanakṛtagauravāpādanamapi nirastam; yadapi bhāvanākathaṃbhāvākāṅkṣayetikartavyatānvayānupapattyāpādanaṃ, tadapi na; bhāvanāyāḥ svajanyakaraṇena phale janyamāne anugrāhakākāṅkṣāyā eva kathaṃbhāvākāṅkṣārūpatvena phalavācitvapakṣe tadākāṅkṣayā tadanvaye bādhakābhāvāt ।
yadapi "ratho gacchatī" tyādau acetanaprayoge bhāvanābhāve api rathādyāśritagamanavyāpāramādāya vinaiva lakṣaṇayā bodhopapādanam, tadapi tādṛśavyāpārasya dhātunaiva pratītestadatiriktavyāpārasyākhyātārthatvābhāve vyāpārasāmānyasya ākhyātārthatvoktyasaṃbhavāt lakṣaṇāyā evāśrayaṇāpattermūle nyāyaprakāśa eva etādṛśaviṣaye dhātvarthātiriktabhāvanānirūpaṇena tadvirodhāccāyuktam ।
yadapi sthālī bibhartītyasya dhāraṇaṃ karotīti karotinā vivaraṇānurodhāt karoterapi vyāpārasāmānyārthakatvamuktam, tadapina; svayamevācetanaprayoge ratho gamanaṃ karotīti vivaraṇe sarvānubhavaviṣayatvābhāvasya pūrvamupapāditatvenehāpi sthalī dhāraṇaṃ karotīti vyavahārasyopapādanānupapatteḥ, sattve vobhayatrāpi tasya lākṣaṇikatvopapatteśca ।
itarathā gaṅgāpadasyāpi gaṅgāyāṃ ghoṣaḥ gaṅgāyāṃ mīnaḥ ityubhayasādhāraṇatayā gaṅgāsamīpadeśa eva śaktyāpatteḥ ।
etena agninā pākaḥ kṛto agniḥ pākakartetyādayaḥ prayogā apyasaṃbhavadūṣitāḥ kathañcillakṣaṇayā vyākhyeyāḥ ।
yadapi yatnasādhyayormadhye alpayatnasādhye akṛtatvavyapadeśanyāyena vyāpārasādhyatvāviśeṣe api yatnanyūnatvenaiva svalpavyāpārasādhyatvādakṛtatvavyavahāropapādanaṃ, tadalpayatnasādhye akṛtatvavyapadeśanyāyena vyāpārasādhyatvāviśeṣe api yatnanyūnatvenaiva svalpavyāpārasādhyatvādakṛtatvavyavahāropapādanaṃ, tadalpayatnasādhye akṛtatvavyavahārasya kvāpyadṛṣṭeḥ kṛtisāmānyābhāva evāṅkuro mayā na kṛta iti vyavahārasya darśanādalpatvādestatprayojakatvānupapatterayuktam ।
yadapi vātādinā spandamāne spandānukūlavyāpāravatyapi kartṛtvaniṣedhasya svātantryābhāvavivakṣayopapādanam, tadapi kiṃ tvayā spandaḥ kriyata iti praśnasyottaratvena svaprayatnābhāvavivakṣayā pravṛtte nāhaṃ spandaṃ karomīti vākye svaprayatnābhāvaviṣayatvāvaśyaṃbhāvena svātantryābhāvavivakṣayā tadanupapādanānna yuktam ।
paravaco vadati dūte yatnasattve api nāyamasya vaktā, kintu para eveti vyavahārānurodhenavacanānukūlaprayojakaparavṛttiyatnāśrayatvābhāvenaiva tatkṛtitvaniṣedhasyopapattau svātantryābhāvavivakṣāyāṃ prayojanābhāvācca ।
yadapīśvaraḥ pacatīti prayogāpattivāraṇāyāvacchedakatvasaṃbandhāṅgīkāre riśvarakartṛkakriyāvācipadānāṃ vedādigatānāṃ gauṇatvāpādanam, tadapi aśarīriṇarḥ iśvarasya tattatkriyākartṛkatvamādāya paṭhati vaktīti prayogasya kvāpyasaṃbhavādayuktam ।
yastu mīnādiśarīradhāraṇena mīna uvācetyādiprayogastatratu mīnaśarīre vedaṃ paṭhatītyādipratītibalāt tadīyakṛtau tattaccharīrāvacchedakatvakalpanayāpyupapanna eva ।
astuvāśarīreśvarakartṛtvamādāya kvāpiprayogastathāpi tasya gauṇatve api na kṣatiḥ ।
itarathā "yajamānaḥ prastara" iti śāstrasya prayogāvirodhenaiva yajamānapadasyāpi gauṇamukhyasādhāraṇaikaśaktikalpanāpatteḥ bhavanmate apir iśvarakartṛkakriyāvācakapadānāṃ anukūlavyāpārāśrayatvenopapādane tādṛśavyāpārāśrayatvasya vibhāvātmani sadā sattveneśvaraḥ pacatīti prayogāpattiranivāryaiva ।
ataḥ sādhāraṇakartṛtayā tādṛśaprayoge vivakṣāsattve iṣṭāpattestadabhāve riśvarakṛterevānaṅgīkārāditi śabdāntarādhikaraṇagatakaustubhoktarītyā tatkṛterabhāvādeva tadanāyatyuktāvapi na kiñcidbādhakam ।
yadapi kiñcetyādyākhyātaprayogaityantamuktaṃ, tanna; pākānukūlaphaloddeśyakayatnānāṃ pratyekameva vācyatvābhyupagame bādhakābhāvāt ।
ata eva bahūnāṃ pākakartṛtve sati kasyacidyatnasya phalopahitatvābhāve apyayamapi caitraḥ pacatīti prayoga upapadyate ।
ata eva kṛtikūṭāntargatayatkiñcitkṛtimādāyāpi vartamānatvānvayopapādanam tāntrikāṇām ।
dvayoryatnasattvāviśeṣe api nāyamapākṣīditi prayogaḥ phalopadhānakatvābhāvābhiprāyeṇāpi upapadyata eva ।
bhavatāmapi vyāpārasamudāyaikadeśavati pacatīti prayogānāpatterdurnivāratvāt ।।
kiñc vyāpāratvamakhaṇḍo dharmaḥ yadi samudāyavṛttīṣyate,tadā yathāśakti prayoge ekāṅgavaikalye samudāyābhāve tadvṛttivyāpāratvena rūpeṇākhyātādbodhābhāve kathaṃ vidhyarthānuṣṭhānamupapadyate? ataḥ pratyekavṛttyeva vyāpāratvamabhyupetya tena tena rūpeṇa tāvatāmeva saṃbhavatāṃ vyāpārāṇāmākhyātavācyatvaṃ ca prakalpyaikataravyāpāramādāyaiva pacati yajata iti prayogopapādane api satre sāmyutthānenāyamayaṣṭetyādiprayoge evameva nirvāhasyāvaśyakatvam, tadvanmamāpīti pratyuta vyāpāratvānāmanekeṣāṃ śakyatāvacchedakatvāt gauravamanekaśaktikalpanamapyadhikamiti na vyāpārasāmānye śaktikalpanaṃ bhāṣyādigranthānāmasāmañjasyāpatteryuktam ।
ato lāghavāt dvārāntarāpekṣayā niyatatvādyatna eva śaktiḥ, tadbādhe lakṣaṇaivetyetatsarvaṃ sarvatreti padena pūjyapādaissūcitam ।
ata evoktaṃ tārkikācāryaiḥ "kṛtākṛtavibhāgena kartṛrūpavyavasthayā ।
yatna eva kṛtiḥ pūrvāparasmin sarvabhāvanā" iti ।।
 yadapi prakāśakāraiḥ "ātmakartṛkamevāha vyāpāraṃ yo api bhāvanam ।
kartrantare apyanākhyātaṃ dhīsāmānyopacāratā" iti maṇḍanoktyāśrayeṇa karī gacchati ratho gacchatīti pratyayāvailakṣaṇyādyatnasya ākhyātārthatve ratho gacchatītyatra na lakṣaṇāsaṃbhava ityuktam, tadapi "yajamānaḥ caitraḥ" "yajamānaḥ prastara" iti pratyayāvailakṣaṇyāt lakṣaṇānāpatteḥ pratyayāvailakṣaṇyasyāprayojakatvādayuktamiti dik ।।
 bhāvanāyāṃ dhātvarthakaraṇatvasya pūrvamuktasya bhāvyadvārakatvāt prathamaṃ bhāvyākāṅkṣotthāpanena bhāvyānvayamupapādayituṃ nirūpitāyā bhāvanāyāḥ sakarmakatvamupapādayati yatnasyaivaceti ।
vidheḥ pravartakatvabodhakatāśaktibādhāpatteḥ cetanaviṣayapravartakatvasyāpuruṣārthabhāvyakapravṛttyānupapatteryāgāderapuruṣārthatvena bhāvyatvāyogādanyasyaiva kasyacit bhāvyatvenāpekṣitatvāt nityaṃ sakarmakatvam ।
evaṃ cakāraṃ vinā ghaṭaṃ paṭaṃ karotītyaprayogāt karoteriva ekakarmatvaṃ cetyarthaḥ ।
ata eva sakarmakākarmakavyavahāro api dhātugata eva, natu bhāvanāgataḥ ।
ata eva dhātorakarmakatve api asvāsthyakāmaḥ śayīte' tyādau svāsthyādīnāṃ bhāvanāyāmeva bhāvyatvenānvaya iti draṣṭavyam ।।
 ārthabhāvanātvamiti āsamantādīpsitatvena arthyate prārthyate ityārthaḥ svargādi, tadbhavanānukūlavyāpāratvādārthabhāvanātvam ।
athavā arthyate phalaṃ prārthyate yena sa puruṣo, ārthastadgatatvāttadityarthaḥ ।।
 vaiyākaraṇamatavat dhātvarthasyaiva viśeṣyatve phalabhāvanākaraṇatvaṃ dhātvarthasyoktaṃ na sidhyati ityatastasya dhātvarthaṃ prati viśeṣyatvaṃ sādhayituṃ vākyopāttānāmarthānāṃ keṣāñcittattatprakāratayānvayapradarśanena mukhyaviśeṣyatvaṃ darśayati iyañceti ।
aparyavasānāditi ।।
kāṣṭhaiḥ sthālyāmodanaṃ pacatīti vākyasya kāṣṭhaiḥ sthālyāṃ pākenodanaṃ pacatīti vivaraṇe karotyarthena saha anvayaṃ vinā itarapadānāṃ nirākāṅkṣatvābhāvāt tattatpadopasthāpitānāmarthānāmaparyavasānam ।
yadyapi bhāvanāyā api tattadarthānvayaṃ vināparyavasānaṃ tulyam; tathāpi pratyayena prakṛtyarthānvitatayaiva svārthapratipādanāt tatra dhātvarthaṃ prati viśeṣyatvenopasthitāyāṃ tasyāmeva prakāratayānvayakalpanaṃ yuktamityarthaḥ ।
evañca sarvatraiva mukhyaviśeṣyatvena tasyāṃ sarvakārakānvayaṃ prasaktamanuvadati yogyatādyanusāreṇeti ।।
tathāca "odanaṃ sthālyāṃ paktvā vrajatī" tyādau ktvāpratyayopāttabhāvanāyā ākhyātopāttabhāvanāyāṃ prakāratvenānvayena tasyā mukhyaviśeṣyatve api nāsyāmodanādikārakāṇāmanvayo ayogyatvāt, kintu pūrvabhāvanāyāmeva ।
ata eva bhāvanāyāḥ pūrvasyāstattatkārakāṇi prati viśeṣyatve api ākhyātopāttabhāvanaiva mukhyaviśeṣyetyuktam ।
ataśca anyabhāvanāyāṃ kārakāṇi prati viśeṣyatvam ।
niyatamākhyātopāttāyāstu mukhyaviśeṣyatvamiti bhāvaḥ ।
tāmeva yogyatāmanyatrāpi vyatirekeṇa darśayati nipāteti ।।
 atra paurṇamāsyadhikaraṇe vidvadvākyavihitapaurṇamāsyamāvāsyāsaṃjñakakarmānuvādena "yadāgneya" iti vākyenāgnidevatāviśiṣṭāṣṭākapāladravyavidhānena vidvadvākyavihitakarmaṇo rūpavattvamāśaṅkyāṣṭākapālena sahāgnidevatāsaṃbandhasyānyato aprāptatvādihaiva vidheyatvāpatteryo aṣṭākapālaḥ sa āgneyaḥ saca paurṇamāsyāmityanekārthavidhānādvākyabhedāpatterna rūpavidhānaṃ saṃbhavatīti nirākariṣyate ।
nahi agnyādidevatātvānāṃ prakṛtyarthavṛttīnāṃ taddhitopātte pratyayārthabhūte dravye anvaye sati vaiśiṣṭyasya vyutpannatvena śrutavidhinā viśiṣṭavidhānena paścāt kalpitaviśeṣaṇavidhināṣṭākapāloddeśenāgnyādidevatāsaṃbandhaviśeṣe sati śrutavidherāvṛttyasaṃbhave vākyabheda upapadyate ।
ataḥ śrutavidhāveva vaiśiṣṭyamavaśyavaktavyaṃ vyutpattyantarakalpanaṃ vinā na saṃbhavatītyato vyutpattyantaramāha taddhiteti ।।
tataśca prakṛtyarthasyāgnyādeḥ pratyayārthe devatātve ādheyatāsaṃbandhenānvaye devatātvasya naiva dravye anvayaḥ, kintu kārakatvāt bhāvanāyāmanvayādagnivṛttidevatātvasya dravye vaiśiṣṭyāsaṃbhavādyukto vākyabheda ityarthaḥ ।
atastadvyatirikteti ।।
 atraca tadvyatiriktasya kārakasyeva kālādeśca bhāvanāyāmanvayaḥ ṣaṣṭhyarthasaṃbandhasyatu upapadārthe iti prāñcaḥ ।
ata eva paurṇamāsyadhikaraṇe bhinnapadopāttānyapi yāni sāmānādhikaraṇyena ṣaṣṭhyā vā kriyānvayānvayāt prāgeva mithaḥ saṃbandhaṃ śabdato vastutaśca vidhimanādṛtyaiva labhante tatra naiva vākyabheda ityuktaṃ śāstradīpikāyām ।
vastutastu sākṣāt paraṃparayā vādhikaraṇatvasya ṣaṣṭhyarthasaṃbandhasya bhāvanāyāmevaikakāryakāraṇabhāvalāghavānurodhenānvayo yukta iti kaustubhoktamāśritya padārthamātrasyetyuktam ।।
 etena aṃśatrayabahirbhūtānāmanīpsitakarmatvasaṃpradanāpādanatvādhikaraṇatvādīnāmanapekṣitatvāt bhāvanāyāṃ dhātvarthasya ca kārakatvena sākṣāddhātvarthe anvayāsaṃbhave matvarthalakṣaṇayā dhātvarthe anvaya iti bhāṭṭālaṅkārakārakoktaṃ apāstam;sākṣātsaṃbandhena bhāvanānvayāyogyānāmapi svanirūpakadhātvarthajanakatvādirūpaṃ pārṣṭhikānvayalabhyaṃ paramparāsaṃbandhamādāya prathamato bhāvanānvaye sāmānyena jāte pārṣṭhikānvayalabhyayāgarūpavyāpārasaṃbandhāvagamottaraṃ vastuta itikartavyatātvena grahaṇopapatteḥ ।
evaṃ guṇakāmādhikaraṇe indriyakarmatvasya svanirūpakaguṇasaṃbandhāśrayajanakatvasaṃbandhena bhāvanāyāmevānvayaḥ ।
yatratu kālādhikaraṇatvādau phalanirūpitatvāsaṃbhavaḥ, tatrāgatyā kālādhikaraṇatvādeḥ karaṇatvāṅgīkāreṇetaraguṇavat svajanyaphaloddeśyakatvasaṃbandhāntareṇa tasyāmevānvaya iti sarvatra jñeyamiti bhāvaḥ ।।
 nanu odanādeḥ karmatvādinā bhāvanāyāmanvaye dhātvarthakarmatvānupapattyā dhātossakarmakatvānāpattiḥ, śayanādibhāvanāyāmapi svāsthyādeḥ karmatvena bhāvanānvayāt sakarmakatvāpattyākarmakatvānāpattirityata āha prakāratāghaṭakā iti ।।
ayamarthaḥ odanakarmatvasya svanirūpakadhātvarthakaraṇakatvasaṃbandhena prathamato bhāvanāyāmanvayaḥ ।
evaṃ karaṇatvādīnāmapi ।
evaṃ satyapi yaddhātvarthasya karmaṇaḥ pārṣṭhikānvaye ākāṅkṣā, taddhātoḥ sakarmakatvam ।
yasyatu na tadānīṃ sā tasyākarmatvamiti vyavasthā ।
nahi pākaḥ kasyetyākāṅkṣeva śayanaṃ kasyetyādikarmākāṅkṣā bhavati ।
ataeva dhātvarthakarmādyādāyaiva dvitīyālakārādividhānamiti nānupapattiḥ ।
yathā pārṣṭhikabodhasya śrutaśabdajanyatve api na vyutpattyantarāpādakatvam, tathā kaustubhe draṣṭavyam vistarabhayānnocyate ।
evañcabhāvanāyāḥ nityasakarmakatvāt bhāvyāpekṣāyāṃ puruṣārthatvena svargādestattvenānvaye karaṇākāṅkṣayānvīyamāno dhātvarthaḥ phaladvārā karaṇatayā saṃbadhyata iti phalaṃ prati dhātvarthasya karaṇatvāt tannirvāhakatayā kalpyamānāpūrvaṃ pratyapi tasyaikasyaiva sādhanatvāt tatsādhyamapūrvamekamevetyetatphalasūcanāyopasaṃharati tasmāditi ।।
 nanu dhātvarthasya karaṇatvenānvaye kathaṃ somādidravyadevatānāṃ prayājādīnāṃ cānvaya ityata āha somādikantviti ।।
dravyadevatayoḥ svajanyakaraṇena phale janyamāne anugrāhakāṅkṣāyāḥ karaṇasaṃpādanarūpavyāpāradvārā bhāvanāyāmanvayaḥ ।
ataeva vyāpārānāviṣṭasya dravyadevatāderitikartavyatātvenāgrahaṇe api vyāpārasaṃbandhottaraṃ prakaraṇenetikartavyatayā grahaṇaṃ prakaraṇādhikaraṇe vakṣyate ।।
prayājādīnāmapi tadākāṅkṣayaiva grahaṇamiti nānupapattiḥ ।।
pārthasārathimatetu vyāpārasāmānye dravyadevatādeḥ viśeṣatvāyogānnetikartavyatākāṅkṣyā grahaṇam, kintu vyāpāraviṣayīkṛtasya arthākṣiptotpattisaṃpādanadvārāṅgatvameva śrutyādineti na prakaraṇagrāhyatvam ।
prayājādīnāṃ tu tathāgrahaṇam, natvanugrāhakatveneti prāgeva sūcitamiti bhāvaḥ ।।

iti dvitīyaṃ bhāvārthādhikaraṇam ।।

 

codanā punar ārambhaḥ ।

dhātvarthādevāpūrvamiti sthite apūrvamevāsti na veti cintāyāṃ kḷptayāgadhvaṃsadvāreṇaiva kṣaṇikasyāpi yāgasya svargasādhanatvopapattau nāpūrvakalpanam; gauravāpatteḥ ।
na ca nityatvāddhvaṃsasya "dharmaḥ kṣarati kīrtanāt" "prāyaścittena naśyanti pāpāni sumahāntyapi" iti kīrtanaprāyaścittanāśyatvānupapattiḥ; kīrtanādeḥ phalotpattipratibandhakatvāṅgīkāreṇa tadanāśakatvāt, kīrtanātyantābhāvaviśiṣṭajyotiṣṭomavyaktitvena kāraṇatvakalpanādvā na kaściddoṣaḥ ।
ato nāpūrve kiñcit pramāṇamasti iti prāpte kṣaratinaśyatyornāśavācinyorbhavanmate lakṣaṇāpatternāśayogyamapūrvameva kalpyate; gauravasya phalamukhatvenādoṣatvāt ।
ataśca pradhānena svargādiphale aṅgenaca pradhānādau jananīye apūrvaṃ tadavāntaravyāpāraḥ ।
sa ca phalabalādātmaniṣṭhaḥ ।
avāntaravyāpāratvādeva ca na yāgāderanyathāsiddhiḥ ।
tatra yatraikameva pradhānaṃ, tatra pūrvottarāṅgasahitāt tasmādapūrvotpatteḥ pradhānāvyavahitamekamutpattyapūrvaṃ tena ca sarvāṅgānte paramāpūrvamaparamiti dve apūrve ।
evaṃ pradhānabhede api pratipradhānaṃ utpattyapūrvabhedaḥ paramāpūrvaṃ tvekamiti jñeyam ।
darśapūrṇamāsayostu "paurṇamāsyāṃ paurṇamāsyā yajeta" "amāvāsyāyāmamāvāsyayā yajete" ti vākyadvayena yāgatrayakaraṇatānāṃ trikāntaranirapekṣāṇāṃ sāhityāvagateḥ sāhityasya caikakāryanirūpitatvaṃ vinānupapatteḥ pratisamudāyaṃ samudāyāpūrvamaparaṃ tena ca paramāpūrvamiti navāpūrvasiddhiḥ ।
evamanyatrāpi cāturmāsyadvādaśāhādiṣu apūrvakalpanā jñeyā ।
aṅgeṣu tu sannipatyopakārakāṅgajanyāpūrvāṇāṃ pradhāna evotpattyapūrvajananānukūlayogyatājanane upayogaḥ ।
antimapradhānagatayogyatayā ca nāśaḥ ।
ārādupakārakajanyānāṃ tu utpattyapūrvaniṣṭhatadavyavahitakāryajananānukūlayogyatājanane upayogaḥ ।
avyavahitañca kāryaṃ samudāyāpūrvasattve tadeva, tadabhāve paramāpūrvaṃ svargādyeva veti jñeyam ।
antimayogyatotpattau ca nāśaḥ ।
yadi tu paramāpūrve na tathā kiñcitpramāṇamityāśaṅkyeta, tato māstu tat ।
aṅgānāṃ tu ārādupakārakāṇāmutpattyapūrve eva samudāyāpūrvābhāve phalānukūlayogyatājananameva kāryamastu ।
sarvathā siddhamapūrvam ।।
iti tṛtīyamapūrvādhikaraṇam ।।

 ākṣepikīṃ saṅgatiṃ darśayannadhikaraṇacintāṃ pratijānīte dhātvarthādeveti ।।
yāgasvargasādhyasādhanabhāva ivāpūrve pratyakṣādīnāmapravṛtteḥ pramāṇatvāsaṃbhavāt arthāpattereva pramāṇatvaṃ kalpanīyam ।
sāca śrutārthavirodhāpatterna saṃbhavati ।
tathāhi kālāntarabhāvisvargasādhanatvānyathānupapattyāpūrvakalpanāyāmapūrve tadupapādakatvāyogaḥ ।
nahyapūrve kalpiti tenaiva svargajananādapūrvotpattiṃ pratyanyathāsiddhasya yāgasya svargasādhanatā saṃbhavati ।
naca apūrvasya śaktirūpatvenāvāntaravyāpārasvarūpatvāt jvālayā kāṣṭhādīnāmiva nānyathāsiddhiriti vācyam; śaktivyāpārayoḥ śaktivyāpāravanniṣṭhatvaniyamena tannāśe avasthānānupapatteḥ ।
naca phalabalakalpanādapūrvasya yāganiṣṭhatvāsaṃbhave api tadāśrayātmaniṣṭhatvakalpanaṃ yuktam; gurubhūtāpūrvakalpanamantareṇāpi tatsādhanatvānupapatteḥ kṣīṇatvena tādṛśakalpane pramāṇābhāvādityabhipretyārthāpatteḥ kṣīṇatvaṃ darśayati kḷpteti ।।
dhvaṃse yāgajanyatvasadbhāvayoḥ kḷptatvātkevalaṃ phalajanakatvamātraṃ kalpyamityavāntaravyāpāratvaṃ sulabham, apūrvetu sarvasyāpi kalpyatvānna tatsulabhamityarthaḥ ।।
 nanu dharmasya kriyārūpasya kṣaṇikatvenā'śutaravināśyatvāt dhvaṃsasyaca nityatvena nāśyatāsaṃbhavāt tattatsmṛtiśrūyamāṇakīrtanaprāyaścittanāśyatvānupapattestadyogyāpūrvāntarakalpanamāvaśyakamityabhi- pretya śaṅkate naceti ।।
pariharati kīrtanāderiti ।।
kḷptadhvaṃsasyaiva vyāpāratve avadhārite kīrtanādīnāṃ svajanyadhvaṃsadvārā sākṣādeva phalotpattipratibandhakatvamātrasyaiva tattatsmṛtibhyo bodhayituṃ śakyatvena nāśakatvakalpane mānābhāvādityarthaḥ ।।
(yāgadhvaṃsavyāpāratvapakṣe svargotpattyanantarasvargāntarotpattyāśaṅkāyāḥ svargadhvaṃsasya pratibandhakatvakalpanena nirāsaḥ ।
tadyāgakīrtanadhvaṃsasyaiva pratibandhakatvāddoṣāntaranirāsaśca) ata eva dhvaṃsasya nityatvāt svargotpattyanantaramapi svargāntarotpattiprasaṅgo api svargadhvaṃsasya tatpratibandhakatvakalpanenaiva nirasanīyaḥ ।
naca kīrtanādidhvasaṃsya pratibandhakatvakalpane prayogāntarajanyaphalotpattipratibandhāpattiḥ; apūrvakalpanayā nāśakatvapakṣe api tattadyāgavyaktikīrtane nāśakatvasyāvaśyakalpyatvavat tadyāgavyaktikīrtanadhvaṃsasya tadyāgavyaktijanyaphalapratibandhakatvakalpanena tadanāpatteriti bhāvaḥ ।।
 kīrtanādidhvaṃsasya pratibandhakatvakalpane gauravāpattyā pakṣāntaramāha kīrtanātyanteti ।।
yadyapi jyotiṣṭomādivākye jyotiṣṭomatvādirūpeṇaiva kāraṇatā, tathāpyanumānavidhayā upasthitavijātīyasvargatvāvacchinnakāryatānirūpitakāraṇatāvacchedakatayopasthāpitakīrtanātyantābhāvaviśiṣṭatvena rūpeṇa kārakatākalpane na bādhakamiti bhāvaḥ ।।
 naca kāraṇībhūtābhāvapratiyogitvādyāgasya pratibandhakatvāpattiḥ; anyatra pratibandhakābhāvasya svātantryeṇa kāraṇatvena tatpratiyogini pratibandhakatvasaṃbhave apīha dhvaṃsasya kāraṇāvāntaravyāpārarūpatvena svataḥ kāraṇatvābhāvena abhāvapratiyogitvamātreṇa tadanāpatteḥ ।
kiñca yatra saṃsargābhāvasya kāraṇatā, tatraiva tatpratiyogini pratibandhakatvam, prakṛtetu dhvaṃsatvena kāraṇatvānna tadanāpattiḥ ।
naca abhāvarūpasya kathaṃ phalajanakatvaṃ ? iti vācyam; sandhyāvandanādyakaraṇasya pratyavāyajanakatvavadyogyānupalabdherabhāvarūpāyā abhāvapratyakṣajanakatvavadihāpi tasya phalajanakatvakalpane bādhakābhāvāditi na kaściddoṣa ityanena sūcitam ।
evañcāṅgeṣu pradhāneṣu ca dhvaṃsavyāpāreṇaiva nirvāhe nāpūrvakalpanamiti tadbhedābhedasidhyarthā vyarthāpūrvacinteti pūrvapakṣamupasaṃharati ata iti ।।
 kīrtanādeḥ phalavyaktipratibandhakatvāṅgīkārastāvat pratibadhyatāvacchedakasya tadvyaktitvasyāprasiddhatvā- devāyuktaḥ ।
vijātīyasvargatvādinā pratibadhyatāṅgīkāre prayogāntare api phalānutpattiprasaṅgaḥ ।
kīrtanātyantābhāvaśiṣṭatvena kāraṇatākalpane kāraṇatāvacchedake gauravādanekakāraṇabhāvakalpanāpattiḥ ।
ataḥ yadyapi kīrtanatvena tadvyaktijanyāpūrvatvena nāśyanāśakabhāvakalpane kāryakāraṇabhāvānekatve api kāraṇatāvacchedake gauravābhāvāt "dharmaḥ kṣaratī" tyādiśāstronnītatvāt prāmāṇikatvam; tathāpi kṣaratinaśyatoḥ lakṣaṇāyāṃ pramāṇābhāvādagatyā nāśayogyāpūrvasiddhirityabhipretya siddhāntamāha kṣaratīti ।।
 aṅgeṣvapi dhvaṃsasya vyāpāratvāṅgīkāre tasya nityatvāt vikṛtivelāyāmapi sattvāt vikṛtīnāṃ paśupuroḍāśavatprasaṅgitvopapatteḥ prayogabhede api tajjanyopakāralābhāt pṛthagaṅgānanuṣṭhānāpattau "prayāje prayāje kṛṣṇalaṃ juhotī"ti darśanānupapattiḥ ।
ato avaśyaṃ tatrāpyapūrvakalpanamāvaśyakamityāha aṅgena ceti ।।
pradhānādāvityādipadena pradhānajanyāpūrvasaṃgrahaḥ ।
pradhānasya prayājādyajanyatvena pradhāne aṅgānāmupayogakalpanānupapatte- stadavāntaravyāpārarūpadhvaṃsasyāpi cāṅgairvināpi jāyamānatvāt tadanupapatteḥ phale tatkalpanāyāṃ pradhānatvāpatteraṅgapradhānavyavasthāsidhyarthamapyapūrvakalpanāyā āvaśyakatvenāsmanmate upayogaḥ sulabhaḥ ।।
 naca tatra pramāṇābhāvaḥ; yāgenāpūrvaṃ kṛtvā svargaṃ kuryāditi śrutārthāpattikalpitavaidikaśabdasyaiva pramāṇatvādityarthaḥ ।
naca apūrvasya śaktirūpasya vyāpārarūpasya vā śaktimato vyāpāriṇaśca nāśenāvasthānānupapattirityāśaṅkāṃ pariharati saceti ।।
apūrvasya yāgajanyatve api anubhavajanyasmṛtivyāpārasya saṃskārasyānubhavaniṣṭhasyākalpanavadihāpi phalabalena yāganiṣṭhatvākalpanenātmaniṣṭhatvakalpanādavasthānopapatteḥ ।
ataeva gayāśrāddhādau pitṛputrayorubhayorapi phalabhoktṛtvasya śāstrāntarapramitatvādubhayavṛttyapūrvadvayakalpanaṃ tattatkīrtananāśyameva ।
evaṃ dampattyorapi phalabhoktṛtvādapūrvadvayaṃ svasvakīrtananāśyaṃ ca ।
ataeva devatāprasādasyāpi phalavyadhikaraṇatvānnāvāntaravyāpāratvakalpanam ।
evañca yatrānyaroganivṛttyarthameva darśādyanuṣṭhānam, tatretarasya satyapi vyāsajyavṛttikartṛtve phalabhoktṛtvābhāvāt na tanniṣṭhāpūrvāntarakalpanam, apitu phalabhoktṛniṣṭhameveti netarasmin phalisaṃskārāḥ ।
evaṃ jāteṣṭhyādāvapi putragatasyaiva phalasya kalpanāt tatraivāpūrvaṃ, pitari tvakaraṇa eva pratyavāyajanakamapūrvamiti viśeṣaḥ ।
ataeva na pitari te; kartṛniṣṭhaphalādhānayogyatājanakatvācca, nāpi putra ityātmaniṣṭhatvakalpane bādhakābhāvādavasthānopapattirityarthaḥ ।।
 yāgāderanyathāsiddhiṃ pariharati avāntareti ।।
 evamapūrve sādhite ekapradhānānekapradhānabhedābhyāṃ tadgataikatvānekatve utsargato darśayati tadatreti ।।
prayogavidhinā sāṅgasya phalasāmagrītvokteḥ sāṅgatāyāśca prayogānta eva saṃbhavāt tadānīmutpadyamānaṃ paramāpūrvaṃ kṣaṇikāt pradhānānna saṃbhavatyatastaddbārabhūtamekamutpattyapūrvamityapūrvadvayameka- pradhānayāge ।
yatrānekāni pradhānānyekaphalasādhanāni, tatrāpi pratipradhānamekaikamutpattyapūrvam, paramāpūrvaṃ tvekamityutsarga ityarthaḥ ।।
 kvacidadhikāpūrvakalpanenāpavādamāha darśapūrṇamāsayostviti ।।
yadyapi cotpattivākye pratyekameva karaṇatvādatrāpi na triṣu vyāsajyavṛttyekaṃ karaṇatvam; tathāpyekapadopādānāvagatakaraṇatātraya- sāhityasyopādeyagatatvena vivakṣitasyaikakāryanirūpitatvamāvaśyakam; anyathā citrāsauryādiṣviva sāhityavyavahārānupapatteḥ ।
atassamuccityaikakāryajanakatvamevātra sāhityaṃ, tacca na phalanirūpitam; karaṇaṣaṭkasāhityasyaiva tadaṅgatvāt ।
ataeva na paramāpūrvanirūpitam, nāpyutpattyapūrvanirūpitam; tasyaikaikakaraṇajanyatvādatastattadvākye karaṇatrayasāhityasya kāryāpekṣāyāṃ samudāyāpūrvasiddhiḥ ।
ataeva samudāyadvaye punaḥpunaraṅgānuṣṭhānamityarthaḥ ।
evamekaikakāryanirūpitatvasya kāraṇatve āvaśyakatvādutpattivākyāvagataikakaraṇatvānurodheneva dadhipayoyāgayossaṃpratipannadevatākatvena sahānuṣṭhāne apyutpattyapūrvabhedaḥ ।
ataeva ekapradhānavismṛtau ya eva dadhiyāgaḥ payoyāgo vā kṛtastaditara evā'vṛttyate, natu kṛto apītyādi draṣṭavyam ।।
 anenaiva nyāyena yatra yatra yāgasamudāyo asti, tatra tatra samudāyāpūrvasiddhirityatidiśati evamanyatrāpīti ।।
cāturmāsyeṣvapi "vasante vaiśvadevena yajete" tyādiṣu tattatparvaṇaḥ karaṇatvaśravaṇāt samudāyāpūrvasiddhiḥ ।।
 yadyapi dvādaśāhe prāyaṇīyāditattadapūrvamutpattivākyeṣu nirapekṣakaraṇatvādutpattyapūrvabhede satyapi "dvādaśāhena prajākāmaṃ yājayedi" ti phalavidhau phalanirūpitakaraṇatvānupapattyā paramāpūrvasyaiva kalpanānna samudāyāpūrvakalpanasya prayojakam; tathāpi "dvādaśāhene"vae tyekavacanāntena samudāyasya karaṇatāvagamāt tasyāśca kiñcitkāryanirūpitatvaṃ vinānupapatteḥ paramāpūrvasya ca samudāyijanyatvena nirūpakatvāsaṃbhave samudāyāpūrvasiddhirdraṣṭavyā ।।
(sannipattyopakārakāṇāṃ pradhāne utpattyapūrvajananayogyatāsaṃpādanenevārādupakārakāṇāṃ pradhānenotpattyapūrvaniṣṭhatadavyavahitakāryajananānukūlayogyatājananenopayoganirūpaṇam ।
samudāyāpūrvābhāve api vikṛtāvatideśopapattiḥ prayogabahirbhūtasya phalajanana evopayoga ityādinirūpaṇaṃ ca) aṅgeṣviti ।
pradhāna eveti ।।
sannikṛṣṭatvādityarthaḥ ।
nanu ārādupakārakāṇāmapyaṅgānāṃ pradhānayāgasvarūpasya tadajanyatvāt tatra tajjanyotpattyapūrvāṇāmapi pradhānāvyavadhānenaivotpatteḥ tatrāpyupayogāsaṃbhavāt kvopayogaḥ? ityata āha ārādupakārakāṇāṃ tviti ।।
yadyapi pūrvāṅgārādupakārakāṇāṃ sannipattyopakārāṇāmiva pradhānagatotpattyapūrvayogyatājanana eva śakyata upayogo vaktum; tathāpi ārādupakārakatvāvacchedenaikatraivopayogakalpane lāghavādutpattyapūrvaniṣṭhayogyatāyāmevopayoga iti sūcayituṃ sāmānyata ārādupakārakāṇāmityuktam ।
nanu prakṛtau samudāyāpūrvajananānukūlotpattyapūrvaniṣṭhayogyatā- saṃpādakānāmaṅgānāṃ vikṛtau samudāyāpūrvabhāve kathamatideśaḥ? ityata āha tadavyavahiteti ।।
yatratu vājapeyāṅgabṛhaspatisavāpūrvasya prayogabahirbhūtatvena sāṅagavājapeyaprayogajanyaparamāpūrvaniṣpattyanantaramanuṣṭhānānna tatropayogaḥ, tatra phalānukūlaparamāpūrvaniṣṭhayogyatājanana evopayogaḥ ।
evaṃ vaimṛthasyāpi samudāyāpūrve draṣṭavyamiti sūcayituṃ phalopalakṣaṇena svargādyeva vetyuktam ।।
 atra ca bṛhaspatisavādyakaraṇasya paramāpūrvanāśakatvakalpanayā tatkaraṇasya paramāpūrvasthāpakatvakalpanaṃ mūlānuyāyināṃ tannirāsaḥ pratipattyādyaṅgānāmupayogaśca kaustubhe draṣṭavyaḥ ।
caturthe copapādayiṣyate ।।
 yadyapi yatra samudāyāpūrvaṃ, tatrārādupakārakāṇāṃ tatraivopayogopapatteḥ, yatravā na tattatrāpyutpattyapūrva eva phalānukūlayogyatājananadvāropayogasaṃbhavānna paramāpūrve kiñcit pramāṇam ।
kiñca yatra naivārādupakārakāṇyaṅgāni, tatra tatkalpane naiva kiñcittat; tathāpi darśapūrṇamāsādau phalavākye sāhityaviśiṣṭānāṃ ṣaṇṇāṃ yāgakaraṇatānāṃ phalanirūpakatvāvagamāt tasyaca vyāpāramantareṇānupapattestadapekṣayā paramāpūrvaṃ kalpyate ।
utpattyapūrvāṇāṃ ataeva samudāyāpūrvasyavā ṣaṭsāhityāvacchinnajanyatvābhāvānna vyāpāratvam ।
yadyapi pratiyāgaṅkaraṇatā bhinnā, āgneyatvādīni tadavacchedakānyapi bhinnāni; tathāpi sarvāsu karaṇatāsu ekā phalanirūpakatā; phalasyaikatvāt, tadavacchedakatvaṃ ca ṣaṭsāhityam ।
naca tajjanyatvamutpattyapūrvādīnāṃ sidhyatīti tadvyāpārasidhyarthaṃ paramāpūrvopāsanam ।
ataeva yatra karaṇatāvyavadhānenaiva samudāyādyapūrvotpattiḥ saṃbhavati, tatra vyāpārānapekṣayaiva sādhakatamatvavivakṣayā karaṇatvopapatternaikakāryanirūpitatvena vyāpārāpekṣaṇam, prakṛtetu phalasya kālāntarabhāvitvenāvyavadhānenotpattyasaṃbhavena vyāpārāpekṣaṇamiti viśeṣaḥ ।
evamaṅgānāmapi parasparasahitānāmeva prayogavidhinā pradhānopakārarūpaphalajanakatvāvagamāt tasya cāvyavadhānenānutpattestadvyāpārarūpākhaṇḍa- karaṇopakārāparatadanāpatteḥ ।
evaṃ yatraikameva pradhānaṃ, tatrāpi phalasya kālāntarabhāvitvena vyāpārāpekṣāyāṃ sāṅgapradhānottarotpattikatvānurodhenaiva tatsiddhiḥ ।।
 evamubhayatra paramāpūrvasattve pramāṇasattve api sāṅgapradhānottaramutpannasyaiva vyāpāratvakalpane pramāṇābhāvāt kḷptotpattyapūrvāṇāmeva yuktaṃ vyāpāratvamityālocyate yadi, tadā naiva tadaṅgīkāre kiñcitprayojanamiti tathāśabdena sūcayan tadanaṅgīkāramiṣṭāpattyā darśayati yaditviti ।।
 etena paramāpūrvābhāve uttarāṅgāṇāṃ phalotpattiparyantamutpattyapūrvasthityarthatve vaktavye sakṛtsvargārthaṃ darśaṃ kṛtavataḥ prakṛtidvitīyādiprayogeṣu vikṛtiṣu caihikaphalāsu punaruttarāṅgānuṣṭhānānāpattiḥ ।
pūrvakṛtāṅgopakārāṇāmavasthānena prasaṅgasiddheriti prakāśakāroktaṃ apāstam; phalotpattyanukūlayogyatādhānārthatvasyaivottarāṅgāṇāṃ svīkāreṇāntimayogyatayā tannāśena prasaṅgānāpattau tadutpattyapūrvasthityarthatve pramāṇābhāvāt ।
etena paramāpūrvābhāve ekaikotpattyapūrvasya kīrtanena nāśāpattau phalotpādānāpattiratastatkalpanamāvaśyakamiti keṣāñciduktamapi apāstam; pramāṇābhāve phalānutpāde api bādhakābhāvena tatkalpanānupapatteḥ ।
ataeva vārtike "atha kasmāt prātyātmikānyevāṅgāpūrvāṇi pradhānopakārakatvaṃ bhinnāni ca pradhānāpūrvāṇi phalabījatvaṃ na pratipadyante ityāśaṅkya satyam, nahi kaścidatra doṣa itīṣṭāpattiṃ pradarśya kintu aarthāpatterihāpūrvaṃ pūrvamekaṃ pratīyate tatastatsiddhaye bhūyaḥ syādapūrvāntarapramā ।
a pradhānānāṃ phalaṃ pratyaṅgānāṃ ca pradhānāni prati yugapadupādānādapekṣāvaśenaikāpūrvakalpanayā ca tatsaṃbandhopapatternāpūrvāntarakalpanāpramāṇamastītyekameva tāvadavadhāryate tataḥ punaḥ kramavartibhirbahubhiḥ karmabhiḥ tadaśakyaṃ yugapat kartumiti tatsidhyarthaṃ prātyātmikāpūrvāntarakalpanā bhavatī" tyādinopajīvyatyāgāyogamātreṇa paramāpūrvamaṅgīkṛtam ।।
 etena kathañcitpārthasārathilikhitamanusmṛtyāṅgānāṃ paramāpūrvakalpakatvaṃ neṣṭavyamiti prakāśakāroktaṃ vārtikavirodhāduktayukteśca parāstam; viśeṣataścāyamartho hyekādaśādye vyaktīkariṣyate ।
paramāpūrvasidbhāve vivāde apyapūrvasadbhāve naiva vivāda ityabhipretyopasaṃharati sarvatheti ।।

iti tṛtīyamapūrvādhikaraṇam ।।

 tāni dvaidham guṇapradhāna bhūtāni ।।
"vrīhīnavahantī" tyādau pūrvavadevāvadhātasya phalabhāvanākaraṇatvamavivādam ।
tacca phalaṃ na vrīhayaḥ; ajanyatvāt; nāpi vaituṣyam, tajjanakatvasya lokasiddhatvenāvidheyatvāt, nāpi pakṣe dalanāderapyarthaprāptatvena tadvyāvṛttiphalakoniyamaḥ; tasyāpi vaiphalyāt ।
na ca tasyādṛṣṭārthatvam; adṛṣṭasyāvaśyakalpanīyatve śābdāvaghātādeva tatkalpanaucityāt ।
ato adṛṣṭārthamevāvaghātaḥ ।
tadapi cādṛṣṭaṃ na vrīhiniṣṭham; tattvāvacchinnaṃ prati ātmatvena samavāyikāraṇatvāt ।
ataḥ pūrvavadeva vrīhaya evāvaghātārthā iti vrīhiviśiṣṭāvaghāta evādṛṣṭārthamārādupakārakatvena vidhīyate iti prāpte dṛṣṭasambhave adṛṣṭasyānyāyyatvādvituṣībhāva evāvaghātaphalam ।
na ca tasyākṣepādeva prāptatvena vidhivaiyarthyam; dalanādyupāyāntaravyāvṛttiphalakaniyamasyaivāvaghātāśritasyādṛṣṭārthaṃ vidheyatvāt ।
ataeva kṛṣṇalacarau avaghātābhāvena tasya lopaḥ ।
vastutastu śrautasyāvaghātasyaivākṣepataḥ pūrvapravṛttyā vituṣībhāvārthaṃ vidheyatvam ।
ataścākṣepapratibandhāddalanādivyāvṛttiphalako niyamaḥ phalam ।
vaituṣyasya ca dalanenāpi jāyamānatvādvaiyarthyaśaṅkā tu avaghātādeva vrīhiniṣṭhādadṛṣṭasyāpyutpattikalpanānnirākartavyā ।
tadadṛṣṭasya ca janyatvamātraṃ lāghavāt kalpyate na prayojakatvamapi;dṛṣṭarūpe vaituṣya eva tatkalpanāt ।
ataḥ kṛṣṇalacarau vaituṣyābhāve tallopaḥ ।
ārthikavidhyantarakalpanācca nānekoddeśyatā ।
tattadadṛṣṭasya ca dvitīyādidharmigrāhakapramāṇena vrīhyādiniṣṭhatvasyaivāvagatestattvenaiva samavāyikāraṇatā nātmatvena ।
ataścāvaghātasyādṛṣṭavituṣībhāvobhayadvārā apūrvasādhanībhūtavrīhyuddeśena vidhānāt siddhaṃ saṃskārakarmatvam ।
prayojanaṃ yāgārthavrīhyapekṣayā vrīhyantaramavaghātārthamupādeyaṃ pūrvapakṣe, siddhānte neti ।। iti caturthamavaghātadṛṣṭārthatvādhikaraṇam ।

 apūrvādhikaraṇādhīno bhāvārthādhikaraṇasyātmalābha ityapūrvādhikaraṇasya bhāvārthādhikaraṇaśeṣatayā tatsaṅgatau prayojanābhāvāt bhāvārthādhikaraṇenaivākṣepikīṃ saṅgatiṃ darśayituṃ bhāvādhikaraṇasiddhāntānuvādena pūrvapakṣamāha vrīhīnavahantītyādāviti ।।
ādipadena taṇḍulān pinaṣṭītyādisaṃgrahaḥ ।
avaghātādīnāmadṛṣṭārthatve api yadi tadadṛṣṭaṃ vrīhyādiniṣṭhaṃ aṅgīkriyate, tathāpi na vrīhīṇāmavaghātārthatvasiddhirityetadarthamāha tadapiceti ।।
prayājādijanyādṛṣṭavadātmanyevotpatteranapekṣitāśraye vrīhyādyāśrayatvakalpanāpekṣayāvaghāta eva dravyāpekṣe vrīhyādidravyavidhānasyocitatvāt ।
ataeva apekṣitavidhilābhāya prayājaśeṣanyāyena dvitīyāyāstṛtīyārthalakṣaṇāyāmapi na doṣa ityarthaḥ ।।
 na yasya janyatvaṃ, tadeva bhāvyatayānvayayogyamiti niyama; karmatvasya caturvidhatvāt ।
kiñciddhi svata evotpādyatvena karma bhavati yathā saṃyavanena piṇḍaḥ, kiñcitprāptiviśiṣṭatvena yathā dohanena payaḥ, kiñcidvikāraviśiṣṭatvena yathāvaghātena vrīhayaḥ; vituṣībhāvākhyavikārajanakatvāt, kiñcicca saṃskāraviśiṣṭatvena yathā prokṣaṇena vrīhayaḥ; adṛṣṭarūpasaṃskārajananāt ।
ataśca prakṛte vrīhīṇāṃ svarūpeṇa bhāvyatvāyogena vituṣībhāvaviśiṣṭatvena rūpeṇa bhāvyatāmādāya dṛṣṭārthatve saṃbhavatyadṛṣṭārthatvakalpanā na yuktetyabhipretya siddhāntamāha dṛṣṭasaṃbhava iti ।।
 atracaikameva dṛṣṭārthāvaghātaniyamādadṛṣṭaṃ kalpitamityadhikaraṇopasaṃhāragranthe śāstradīpikāyāmanena vidhinā vidhivaiyarthyaparihārasūcanadvārā vidheyaniyamasyādṛṣṭārthatvamuktam ।
tanmatena vituṣībhāvārthapakṣaprāptāvaghātāśrita- niyamavidhānamāha dalaneti ।।
yato vituṣībhāvārthāvaghātāśritasya tasyādṛṣṭārthatayā vidhānam, ata evāśrayābhāvāt nādṛṣṭārtham ।
kṛṣṇalacarau niyamaprāptāvapi tu lopa evetyāha ataeveti ।।
 asmiṃśca pakṣe śrutadhātvarthavidhityāgenāśrutaniyamavidhyāpatteraśrutasyādṛṣṭajanakatvānupapattera- parituṣyanpakṣāntaramāha vastutastviti ।।
vaituṣyasya ceti ।।
niyamaṃ vineti pūrvaśeṣaḥ ।
vrīhyarthāvaghātaniyamajanyatvāt dharmigrāhakapramāṇena vrīhiniṣṭhamevetyāha vrīhiniṣṭheti ।।
kalpitasyāpyadṛṣṭasyānuṣaṅgikatayā kalpanānna prayojakatvam svātantryeṇetyāha tadadṛṣṭasya ceti ।।
adṛṣṭasyānanuṣṭhāpakatāca vaituṣyāsaṃbhave tasyānanuṣṭhānamityevaṃrūpā, natu vaituṣyasaṃbhave api sā; dalanāderapyanuṣṭhānamityevaṃrūpā, natu vaituṣyasaṃbhave api sā; dalanāderapyanuṣṭhānāpatteḥ ।
ata eva tasyāvaghātajanyatve api dalanādivyāvṛttiphalakaniyamavaiyarthyānupapattiprasūtatvānniyamādṛṣṭatvavyavahāra ityarthaḥ ।।
 uddeśyānekatvaprayuktaṃ vākyabhedaṃ pariharati ārthiketi ।।
śrutavidhinā vituṣībhāvaviśeṣṭavrīhyuddesenāvaghātavidhāne tadvaiyarthyapratisandhānottaramavaghātenādṛṣṭaṃ kuryādityārthikavidhyantara- kalpanānna śrutavidhāvuddeśyānekatvam ।
athavā dṛṣṭādṛṣṭāśrayavrīhīṇāmekayaiva dvitīyayā bhāvyatokterna doṣa ityarthaḥ ।।
 yathācātra vrīhisvarūpa iva vituṣībhāve apyānarthakyāparihārādapūrvasādhanatvalakṣaṇāyā āvaśyakatve pradhānotpattyapūrvārthatvena vidhānopapatterna niyamādṛṣṭaprayojanaṃ ityākṣepastatparihāraśca kaustubhe draṣṭavyaḥ ।
ato vrīhīṇāmavaghātārthatvābhāvāt na prayojanībhūtādavaghātāt pradhānāpūrvāpekṣayā prayojakatvenādṛṣṭāntarakalpanam, kintu vrīhyarthāvaghātajanyaṃ niyamādṛṣṭamānuṣaṅgikamiti dhātvarthabhedepi nāpūrvabheda iti vyatirekeṇa sūcayan siddhāntamupasaṃharati ataśceti ।।
 atra vikṛtau praiyaṅgave carau vicāraprayojanaṃ bhāṣyakārādidarśitam, tatprakṛtyadhīnapadārthaprāptimattvena vikṛtau svātantryeṇa nirṇayābhāvādāvaśyake prakṛtāveva nirṇaye tatraiva tallābhe vikṛtiparyantadhāvane prayojanābhāvādupekṣya prakṛtāveva prayojanamāha prayojanamiti ।।
avaghātavidhau puroḍāśakapālādivat paraprayuktatayā vrīhīṇāṃ sādhanatvāśravaṇāt yāgasyevāvaghātasyāpi svātantryeṇa prayojakatve sati tadarthamapi pārthakyena teṣāmupādānam, siddhāntetu teṣāṃ saṃskāryatvāt vrīhisvarūpārthatve cānarthakyāpatterapūrvasādhanatvāpekṣāyāṃ vrīhipadasya tallakṣakatve adhikārākhyaprakaraṇasya tātparyagrāhakatvāt prakṛtagrahaṇopapatteḥ prakṛtayāgīyavrīhīṇāmevopādānamityarthaḥ ।।
 evaṃ pūrvapakṣe sarvauṣadhāvaghātavadadṛṣṭārthaṃ trayāṇāmeva vrīhīṇāṃ sakṛdevāvaghātaḥ ।
prakṛtauca prayājādivadavaghātasya sānnāyyādiyāgāṅgatvāt tadvikāreṣvatideśe yavaprayoge api tribhirvrīhibhiravaghātaḥ ।
siddhānte tvātaṇḍulaniṣpattyavaghātaḥ, auṣadhadravyasaṃskārakatvena sānnāyyādyanaṅgatvānna tadvikṛtiṣvatideśaḥ ।
yavapakṣe teṣvevāvaghātaścaturmuṣṭiparimitānāmeva yāgasādhanatvāt tāvatāmeva sa iti prayojanāntarasyāpyupalakṣaṇametat ।।

iti caturthamavaghātadṛṣṭārthatvādhikaraṇam ।।

 dharmamātretu karmasyādanivṛtteḥ prayājavat "vrīhīn prokṣati" "strucaḥ saṃmārṣṭī" tyādau dṛṣṭopakārakatvāsambhavāt dvitīyāyāśca sādhyatvavatkaraṇatve api "saktūn juhoti" "balvajān śikhaṇḍakān kurvi" tyādau prayogadarśanāt pūrvādhikaraṇapūrvapakṣavadarthakarmatvameva ।
balbajānāṃ hi karoterdvikarmakatvāpattarna sādhyatvam ।
ataḥ karaṇatvamapi dvitīyārthaḥ ।
ataśca vrīhikaraṇakaṃ prokṣaṇamevādṛṣṭārthatvena vidhīyate iti prāpte karmaṇi dvitīyetyanuśāsanād ghaṭaṃ karotītyādiprayogācca sādhyatvameva dvitīyārtho na karaṇatvam; anekaśaktikalpanaprasaṅgāt ।
karmatvañca "karturīpsitataṃ karme" tisūtrānnepsitatamatvarūpameva ।
apitu "tathāyuktaṃ cānīpsitami"ti sūtrādīpsitānīpsitasādhāraṇaṃ sādhyatvameva ।
yathācaivaṃ sati na sūtradvayavaiyarthyaṃ tathā kaustubha eva pradarśitam ।
ataśca vrīhīṇāṃ dvitīyayā sādhyatvābhidhānāt yāgāṅgatvāvagamena cepsitavatvapratītestaduddeśena prokṣaṇaṃ vidhīyate ।
dṛṣṭadvārāsambhave api cādṛṣṭameva dvāraṃ vrīhiniṣṭhaṃ kalpyate ।
ataeva yatra nopayogaḥ kḷptaḥ, na vā kalpayituṃ śakyaḥ, yathā saktuṣu, tatra dvitīyayā karaṇatvalakṣaṇāmaṅgīkṛtya saktuviśiṣṭahomasyaiva adṛṣṭārthaṃ vidhānam ।
naca anīpsitakarmatvenāpyanvayopapatternakaraṇatvalakṣaṇeti vācyam; tathā sati adṛṣṭopakārakasyāpi bhāvanāyāṃ karmatvenānvayāvaśyambhāve tasya dvikarmakatvāpattyoddeśyānekatvanimittaka- vākyabhedāpatteḥ ।
ataḥ saktukaraṇakahomasyārādupakārakatve api prokṣaṇādeḥ sannityopakārakatvameva ।
prayojanaṃ pūrvavat ।।
।।
iti pañcamaṃ saṃmārga vrīhiprokṣaṇādhikaraṇam ।।

 pūrvādhikaraṇe dṛṣṭopakārakatvalābhāt guṇakarmatve sādhite yatra sa na labhyate, tatra pradhānakarmatvaṃ bhavatviti dṛṣṭopakārakatvarūpasiddhāntahetupratyudāharaṇarūpeṇa pūrvapakṣotthānādanantarasaṅgatiṃ sūcayan viṣayapradarśanapūrvakaṃ pūrvapakṣamāha vrīhīniti ।।
ādipadena "paridhiṃ saṃmārṣṭi" "agniṃ saṃmārṣṭi" "puroḍāśaṃ paryagnikarotī" tyādīnāṃ saṃgrahaḥ ।
strugādeḥ sammārgādyajanyatvena bhāvyatvāyogādavaghātādivacca yogyatārūpaliṅgādapi dṛṣṭopakāraviśiṣṭatvena tadayogāt strugādiviśiṣṭasammārgādīnāmevārādupakārakatayā prayājādivat vidhānaṃ yuktamityāśayenāha dṛṣṭopakārakatveti ।।
nanu yogyatārūpaliṅgāt guṇakarmatvāsaṃbhave dvitīyāśrutibalādeva tadarthasidhyā tatsiddhirityata āha dvitīyāyāśceti ।।
dvitīyāyāḥ prādhānyābhāve api prayogadarśanāt ।
nāntyaḥ, upajīvyaprayogaviruddhānuśāsanasya tanniyāmakatvānupapatterityabhipretyāha karaṇatve apīti ।।
"balbajaistṛṇairmayūrān kurvi"tyarthe saktūniti vaidikaprayogaḥ ।
ādipadena prayājaśeṣeṇetyatra tadabhāve apyājyasya prādhānyaṃ vyatirekeṇasūcitam ।
ato bahutaraprayogāttasyāḥ karaṇatve api śaktirityarthaḥ ।।
 nanu āruṇyādīnāṃ prathamataḥ krayabhāvanāyāmanvitānāmapi pārṣṭhikaḥ parasparānvaya ivehāpi dvayorapi karmatvenaiva prathamata eva balbajavākye anvayo astvityāśaṅkāmanekakaraṇānvaye apyanekakarmānvayāsaṃbhavena pariharati balbajānāṃ hīti ।।
evaṃ saktūnāmapi devatoddeśyakaprakṣepadravyatyāgasamudāyavācijuhotikarmatvānupapatteḥ anīpsitatvenaikadeśakarmatvasyāpyanupapatteḥ karaṇatvaṃ tadartha ityāha ataḥ karaṇatvamapīti ।।
 na sarvatra karaṇatvameva tadarthaḥ; ghaṭaṃ karotītyādau sādhyatve api prayogāt, ato yathāprayogaṃ kvacit sādhyatvaṃ kvacit karaṇatvamapi, prakṛte ca karaṇatayāpyupapatterna pradhānakarmatātyāge kiñcidbījam ।
etena sādhyatvārthakatvamanaṅgīkṛtya karaṇārthatvāṅgīkāramātreṇaivātra prācāṃ pūrvapakṣe prayāsakaraṇaṃ vyarthamityapinā sūcitam ।
athavā karaṇatve api prayogānna sādhyatvamātram tadartho apitu karaṇatvamapyataḥ karaṇatve eva śaktirityarthenāpiśabdo yojanīyaḥ ।
yastu ghaṭaṃ karotīti sādhyatveprayogastatrāpi viṣayatāsaṃbandhena ghaṭasya jñānaṃ pratīva kṛtāvapi karaṇatvopapatterna viruddha ityarthaḥ ।
tena ca kaustubhe uktena kevalakaraṇatvārthena na virodhaḥ ।।
 ācārāt smṛtiprābalyasya sādhitatvāt katipayaprayogarūpācārasaṃvādācca smṛtibodhitārtha eva tasyāśśaktirlāghavenāśrayituṃ yuktā; itarathānekaśaktikalpanāpatteḥ, atastadavagatakarmatvākṣiptaprādhānyānupapattyā guṇakarmatvameveti siddhāntamāha karmaṇi dvitīyeti ।।
 nanu karmatvasyāpīpsitānīpsitabhedenānekavidhatvādanekaśaktikalpanā tadavasthetyata āha karmatvañceti ।।
sādhyatvameveti ।।
sādhyatvapadaṃ vyāpyatvāparaparyāyacaturvidhakriyājanyaphalāśrayatvaparam, athavā tatsamaniyatākhaṇḍopādhiparam, natu janyatvamātrāparaparyāyam ।
tena caturvidhakarmatvasyāpi saṃgrahaḥ ।
evañcar ipsitānīpsitatvasya pramāṇāntaralabhyatvena na tatrāpi śaktirityarthaḥ ।
nanu evaṃ sati sādhyaṃ karmetyetāvataiva nirvāhe sūtradvayapraṇayanavaiyarthyamityata āha yathācaivaṃ satīti ।।
"vāraṇārthānāmīpsita" iti sūtreṇa vāraṇārthānāṃ dhātūnāṃ yoger ipsitasyāpādānasaṃjñāvidhānāt agnermāṇavakaṃ vārayatītyatrāgnipadādiva māṇavakasyāpi ripsitatvenāpādānasaṃjñāprāptāvīpsitatamatvena karmasaṃjñāvidhānāyādyasūtrasyāvaśyakatve dveṣyodīnasaṃgrahārthaṃ dvitīyasūtrasyāpyāvaśyakatvamiti kaustubhe darśitamityarthaḥ ।
etena sūtradvayavaiyarthyāpatteḥ prathamopasthitatvādīpsitakarmatva eva tasyāḥ śaktiḥ, anīpsitakarmatvādau lakṣaṇeti nyāyasudhākāroktaṃ apāstam; ubhayasādhāraṇyenaikaśaktyaiva nirvāhe anyalabhyāṃśe api tatkalpanasya lākṣaṇikatvakalpanasya cāyuktatvāt ।
yatratu tadbādhaḥ, tatrākathitādisūtrasya lākṣaṇikatvakalpane api na doṣa iti bhāvaḥ ।
nanu dvitīyayepsitatamatvānavabodhe strugādīnāṃ kena tadavagamo yena karmasaṃjñayā prādhānyamucyetetyata āha ataśceti ।।
cetanapravartanātmā hi vidhiranīpsitaphale svataḥ pravartayitumaśaknuvan bhāvanāyā ripsitabhāvyakatvamavagamayatītīpsitabhāvyāpekṣāyāṃ dvitīyayā bhāvyatvenāvagatānāṃ strugādīnāṃ juhvā juhotītyādividhyavagatayāṅgatayepsitatvena grahaṇaṃ nānupapannamiti ripsitatamatvasya vidhinaiva pratītirityarthaḥ ।
nanviti ।।
utpattiśiṣṭasomāvaruddhatvenopayogakalpanānupapattirityarthaḥ ।।
 naca niṣprayojanatvasaprayojanatvābhyāmeva dravyasya kriyāṃ prati guṇatvapradhānatvopapattau dvitīyātṛtīyayorniṣprayojanatvāpattiḥ; "aindyā gārhapatyami" tyādau gārhapatyaindryoḥ kratusaṃbandhitvena prayojanavatve samāne sati gārhapatya eva prādhānyabodhasya dvitīyādhīnatvāt ।
evaṃ sūktavākaprastarapraharaṇayoḥ prayojanavattvāviśeṣe api sūktavāke sādhanatābodhasya tṛtīyādhīnatvena tadvaiyarthyānāpattiḥ ।
ataḥ satyeva dvitīyāśrutiprāmāṇye niṣprayojanatvāt saktuṣu apavāda iti kaustubhe draṣṭavyam ।
naceti ।।
(saktūn juhotītyatrānītsitakarmatvaparatvaśaṅkā, tatra tantraratnādyuktaḥ juhoterakarmakatvena tadasaṃbhava iti parihāraḥ ।
juhoterapi sakarmakatvādanyathā svakīyaḥ parihāraśca) atra tantraratnanyāyasudhākārādibhiḥ "maitrāvaruṇāya daṇḍami" tyādau dadātessakarmakatvāt maitrāvaruṇādīnāmanīpsitakarmatvenānvayasaṃbhave apīha juhoterakarmakatvāt na saktūnāmanīpsitakarmatvenānvayaḥ saṃbhavatītyataḥ karaṇatvalakṣaṇetyuktam, taddhuto hutaḥ paryāvartata iti karmaniṣṭhāprayogāt "tṛtīyā ca hośchandasī" tisūtreṇa hoḥ karmaṇi tṛtīyāvidhānācca tasyāpi sakarmakatvāvagaterakiñcitkaramityupekṣyānyathā samādhatte tathāsatīti ।
prayojanamiti ।।
 pūrvapakṣe strugādīnāmupādeyatvena vivakṣitasaṅkhyātvāt kapiñjalādhikaraṇanyāyena strugvivṛddhāvapi tritvasaṅkhyāvacchinnaireva sammārgādikam ।
yavaprayoge apica prokṣaṇārthavrīhyādisaṃpādanam, siddhāntetu sarveṣāmeva, yavaprayogeca teṣveva prokṣaṇādyanuṣṭhānānna vrīhisaṃpādanamitipūrvavadityarthaḥ ।
yattu bhāṣyakārādyuktaṃ prayojanaṃ, taddūṣaṇaṃ kaustubha eva draṣṭavyam ।।

iti pañcamaṃ vrīhiprokṣaṇādhikaraṇam ।।

( adhikaraṇam ।।
 ājyaiḥ stuvate, praugaṃ śaṃsatītyādistotraśastrāṇāṃ yāgīyadevatādiprakāśakatayānyamantravadeva dṛṣṭārthatvādavaghātādivadeva sannipatyopakārakatvamiti prāpte ।
loke guṇiniṣṭhaguṇatātparyakābhidhānasyaiva stutipadavācyatvena prasiddhatvāt pragītāpragītamantrasādhyaguṇiniṣṭhaguṇatātparyakābhidhānasya ca stotraśastrapadavācyatvāt teṣāṃ guṇiprakāśanatātparyakatvāsambhavena naiṣāṃ mantrāṇāṃ guṇiprakāśanārthatvam api tu guṇaprakāśanarūpāṇāṃ stotraśastrāṇāmātmaniṣṭhādṛṣṭārthatayā ārādupakāratvameva ।
na ca prayājaśeṣābhighāraṇanyāyena dṛṣṭārthatvānurodhena lakṣaṇayā guṇiprakāśanarūpatvam; liṅgādeva tādṛktvopapattau vidhivaiyarthyāt ।
evañca māhendrayāgasannidhau aindrīstutirupapannā bhavati ।
itarathā śabdasamavāyinī devatā vidhigataśabdenaiva nigameṣu vaktavyeti mahendro nendraśabdena śakyate prakāśayitum ।
ato yatrendra eva devatā tatrotkarṣāpattiḥ, sāmānyasaṃbandhabodhakapramāṇābhāvena vā manotāsthāgniśabdavallakṣaṇayā indrapadena mahendrasyaiva prakāśanāpattiḥ ।
tasmāt pradhānakarmaṇī stotraśastre ।।
iti ṣaṣṭhaṃ stutaśastrādhikaraṇam ।
 pūrvādhikaraṇe sādhitasya guṇakarmatvasyehāpavādakaraṇādāpavādakīṃ saṅgatiṃ spaṣṭatvāt saṃśayaṃ cānabhidhāya viṣayapradarśanapūrvakaṃ pūrvapakṣamevāha ājyairiti ।।
praugasaṃjñakaḥ śastraviśeṣaḥ ।
ādipadena "pṛṣṭhaiḥ stuvate" niṣkaivalyaṃ śaṃsatī" tyādīnāṃ saṃgrahaḥ ।
stotraṃ nāma pragītamantrasādhyaguṇaguṇisaṃbandhakīrtanam ।
tadevāpragītamantrasādhyaṃ śastramiti tayorbhedaḥ ।
yadyapi viṣayatāsaṃbadhena guṇaguṇinorubhayorapi saṃbandhakīrtanātmakastotraśastre prati karaṇatvamasti; tathāpi tayoḥ prayojanāpekṣāyāṃ karmānupayuktaguṇaprakāśanārthatvāyoge api karmopayuktaguṇiprakāśanārthatvena dṛṣṭārthatvasaṃbhave adṛṣṭārthatvakalpanāyogān yājyādimantravadeva dṛṣṭārthatvalābhāya prakāśanārthatvameva yuktamiti guṇisaṃskārakatvāt guṇakarmatvameveti pūrvapakṣamāha yāgīyeti ।।
naca dvitīyāśrutyabhāve kathaṃ guṇakarmatvamiti śaṅkyam; tadabhāve api guṇyaṅgatābodhakaliṅgamātrādapi tadupapatteḥ ।
ataeva "tulyaśrutitvādvetaraiḥ sadharmaḥ syādi"ti pūrvatanasiddhāntasūtre śrutigrahaṇamupalakṣaṇamiti bhāvaḥ ।।
āgnimārutādau "akṣasūktaṃ śaṃsati" "maṇḍūkasūktaṃ śaṃsatī" tyevamādyāmnātānāmakṣamaṇḍūkādīnāṃ devatātvābhāvena devatāprakāśakatvānupapatte rājasūyāgnicayanayorviniyuktākṣa- maṇḍūkastutyamātraprakāśakatvasya dṛśyateceti guṇasūtreṇeha śaṅkitatvāt "stutaśastrayostu saṃskāro yājyāvaddevatāvidhānatvādi"ti pūrvapakṣasūtragataṃ devatāpadaṃ stutyamātropalakṣaṇamiti sūcayituṃ devatādītyādipadopādānam ।।
 śrutārthasyaiva prayojanāpekṣāyāṃ tadavirodhenaiva prayojanasya kalpanā yuktetyabhipretya siddhāntamāha loka iti ।।
avakrakeśānto devadatta' ityādau yathāguṇābhidhāne stutibuddhirbhavati, na tathā vakrakeśāntaṃ tamānayetyādāvityarthaḥ ।
nanu "prayājaśeṣeṇa havīṃṣyabhighārayatī" tyatra prayājaśeṣapratipattyarthatayā dṛṣṭārthatānurodhena vibhaktidvaye lakṣaṇāśrayaṇavat, ihāpi stautiśaṃsatyoḥ prakāśane lakṣaṇāstvityāśaṅkya nirasyati naceti ।।
yājyādimantreṣviva prakāśanasya liṅgakalpyamantraviniyojakaśrutyaiva prāptisaṃbhaveneha guṇaparisaṅkhyādyarthatvābhāvena vidhivaiyarthyāpattermantrāṇāṃ dṛṣṭārthatvasya stutiniṣpādakatayā siddhānte apyakṣateḥ stutisvarūpasya dṛṣṭārthatvakalpane stutisvarūpasyaiva bādhāpatteragatyā śakyārthasyaivādṛṣṭārthatayā vidhisārthakyamanyathā vaiyarthyamityarthaḥ ।
evaṃ liṅgabādhakaṃ śrutivirodhamupanyasya kramasaṃbandhibādhāpattimapi darśayati evañceti ।।
 yadi stautiśaṃsatyorguṇiprakāśanalakṣaṇārthatāmaṅgīkṛtya guṇismaraṇārthatvam, tadā māhendragrahayāgābhyāsakrame pṛṣṭhastotrasādhanatvena vihitayoḥ "abhitvā śūranonumaḥ" "natvāvamanye" ityanayoḥ avidyamānārthaṛṅmantrayorindraliṅgatvena mahendraprakāśanānupapatteḥ indrasya ca yāgānaṅgtvena prakāśanānupayogāt yatrendro devatā tatprakaraṇa eva pūṣānumantraṇamantravadutkarṣāpattau yajurvedavihitagrahayāgābhyāsakrameṇa sāmavedāntargatottarāgranthe paṭhitarcāṃ yathākramaṃ pāṭhenāvagatāṅgabhāvānāṃ madhye anayormantrayostadaṅgīkārakramasya tatsādhyastotrasyaca bādhāpattiḥ ।
uttarayoścakakupbhūtatvasaṃpādanāya "pādaṃ punarārabhate" ityādinā māhendragrahasannidhāvāmnātasya pragrathanasya tadaṅgatvānaṅgīkārāt tatsannidhibādhāpattiśca ।
ato durbalayorapi kramasannidhyorabādhenopapattau bādhāyogāt guṇaprakāśanārthatvecendramāhendrayorguṇaikyena mahendravṛttiguṇaprakāśakatvopa- pattyā tayoranugraheṇa ārādupakārakatvameva stotraśastrāṇāṃ yuktamityarthaḥ ।।
 nanu indrasyaivaṃ vṛtravadhottarakālaṃ mahatvayogena "yanmahānindro abhavattanmahendrasya mahendratvami"ti mahendraśabdavācyatvasmṛteḥ samudāyaśaktau pramāṇābhāvena mahatvaguṇaviśiṣṭatvena mahendratvādaindramantrābhyāse api tatprakāśanopapatternotkarṣāpattirityāśaṅkānirāsāyāha itaratheti ।।
"māhendraṃ grahaṃ gṛhṇātī" tyatra mahendrapadādutpannena devatātaddhitena devatātvaviśiṣṭadravyābhidhānāt devatātvasya ca vṛddhavyavahāreṇa tyajyamānadravyoddeśyatvarūpasyānuccāryer'the asaṃbhavāt taddhitābhihitoddeśyatvākhyadevatātvānvayārthaṃ vṛtravadhottaraṃ mahattvena tadupapādane vedasyānityatvaprasaṅgāt taddhitavṛddhau sāmarthyasyāpekṣaṇenāśvakarṇādiśabdavadavayavārthānapekṣaṇena samudāyavṛttyār'thāntarapratipādakena mahendraprātipadikena tasyaiva taddhitena devatātvaṃ vidhīyata iti vidhigataśabdenaiva nigameṣu vaktavyeti dāśamikanyāyāt tatparyāyaśakrādiprayogānupapattau sutarāṃ śuddhendrapadaprayogāyogāt tena prakāśanānupapatterutkarṣāpattyādikamanivāryamityarthaḥ ।।
(tvaṃ hyagne ityatrāgniśabdasya manotālakṣakatve api prakṛte indraśabdasya mahendralakṣakatvāpattiriti nirūpaṇam ।
prayojananirūpaṇaṃ ca) manotāstheti ।।
paśāvagnīṣomayordevatātve api "tvaṃ hyagne prathamo manote" timantre agnipade svasahacaritasomalakṣaṇāvat ihāpīndrapade tallakṣaṇāpattiḥ ।
naceha sā yuktā; tatra śrutivirodhābhāvāt, pratyuta "manotāyai haviṣo avadīyamānasyānubrūhī"ti praiṣasāmarthyāddhavirdevatāsmṛtyarthatvāvagatitātparyagrāhakavaśāt tadāśrayaṇe apīha tadāśrayaṇasyāyuktatvādityarthaḥ ।
prākaraṇikendrayāge sāmānyasaṃbandhabodhakapramāṇasattve api tadavāntaraprakaraṇapaṭhitamantrāntarāvarodhe asya viniveśāyogāt prakaraṇabahirbhūtendrayāge niveśenotkarṣamabhipretya sāmānyasaṃbandhabodhakapramāṇābhāvena vetyuktam ।
vistarastu kaustubhe draṣṭavyaḥ ।
siddhāntamupasaṃharati tasmāditi ।।
prayojanaṃ yatra agniṣṭutyāṃ aāgneyagrahā bhavantī'ti vacanena sarvagraheṣvāgneyatvaṃ vihitam, tatra prakṛtito nānādaivatyastotraśastrāṇāṃ prāptau pūrvapakṣe devatāsaṃskāratvāt yathādevatamūhitavyam ।
siddhānte tvadṛṣṭārthatvādanūha iti devatānyatve stutaśastrayoḥ karmatvādavikāraḥ syāditi sūtreṇaiva daśamacaturthapāde vakṣyata iti noktam ।।

iti ṣaṣṭhaṃ stutaśastrādhikaraṇam ।।

 guṇakarmapradhānakarmavidhāyakākhyātadvaye nirūpite prasaṅgādabhidhāyakaṃ tṛtīyamākhyātaṃ nirūpyate ।
mantragatānāṃ brāhmaṇagatānāñca yacchabdādisamabhivyāhṛtānāmākhyātānāmapi vidhāyakatvam ।
satyāmapi ca pramāṇāntareṇa prāptau abhyāsāt karmabheda iti prāpte "devāṃśca yābhiryajate" "yasyobhayaṃ havirārtimārcchedi" tyādau yacchabdasya prāptidyotakatvena svaviṣaye ajñātajñāpanarūpavidhipratibandhakatvaṃ spaṣṭam ।
evaṃ "agnīdagnīnvihare" tyādau saṃbodhanavibhakterabhimukhaśrotṛmātraviṣayāyā abhimukhānabhimukhasādhāraṇavidhivirodhitvam ।
dāmītyāderuttamapuruṣasya ca parapravartanārūpavidhivirodhitvam ato vidhāyakatvāsaṃbhavānmantragatānāṃ smārakatvaṃ, brāhmaṇagatānāṃ nimittapratipādakatvaṃ lakṣaṇayeti draṣṭavyam ।। iti saptamaṃ mantrābhidhāyakatvādhikaraṇam ।।

 uttaravicārasya saṅgatimāha guṇakarmeti ।।
abhidhāyakamiti ।
anuvādakamityarthaḥ ।
sautraṃ mantrapadaṃ yacchabdādisamabhivyāhṛtākhyātamātropalakṣaṇam, natu mantratvamavidhāyakatve brāhmaṇatvaṃ ca vidhāyakatve tantramityetadartham; "vasantāya kapiñjalāni" tyādau mantratve api vidhāyakatvāt; "yasyobhayami" tyasya brāhmaṇatve apyabhidhāyakatvāt, ityabhipretya mantragatākhyātasyeva brāhmaṇagatānāmapi teṣāmudāharaṇatvaṃ darśayati mantragatānāmiti ।।
yacchabdādītyādipadena saṃbodhanavibhaktyuttamapuruṣādiśabdānāṃ saṃgrahaḥ ।।
 devāṃśceti ।।
"na tā naśanti na dabhāti taskaro nāsāmāmitro vyathirādadharṣati ।
devāṃśca yābhiryajate dadāti ca jyogittābhiḥ sacate gopatiḥ sahe"tyetāvato mantratve api prakṛtopayogavivakṣayā tṛtīyapādamātropādānam ।
yābhirgobhiryajate yāśca dadāti tā gāvo na naśyanti naca taskaro dabhnāti harati ।
nacāsāṅgavāmamitrakṛto vyathirupadrava ādadharṣati pīḍayati gosvāmī ca tābhissaha jyokca ciraṃ kālaṃ it niśreyasena sacate saṃyukto bhavatīti gostutyarthamantrārthaḥ ।
ayaṃ ānubandhyayāgāṅgapaśupuroḍāśānunirvāpyadevīhaviryāge carudravyake godevatve yājyātvena viniyuktaḥ ।।
 naca yacchabdasya svārthamātre siddhatādyotakatvāt gosvarūpānuvāde api tasyāḥ sādhanatvena vidhyupapattiriti vācyam; yaḥ pākaṃ karoti sa bhuṅktaityādau tacchabdāvadhiprāptānuvādakatvasya loke darśanenehāpi yā gā dadāti tā na naśantīti yacchabdasamabhivyāhāreṇa tacchabdāvadhyanuvādakatvapratītyā yāgadānayoḥ siddhānuvādapratītervidheyatvāyogāt ।
ata eva yatra kartṛsamabhivyāhṛtaḥ tatrāpi kṛtyāśrayatvarūpakartṛtvasya siddhatāpratītyā kṛterapi siddhatāpratītyā na vidheyatvam ।
evaṃ satyapi yadi kathañcidapyālocyamāne prāptirna saṃbhāvyeta, tadā "yadāgneyo aṣṭākapāla" itivat svārthamātraprasiddhidyotakatāmaṅgīkṛtya vidheragatyā vidhāyakatvamapyāśrīyeta, natvetadasti; godravyakayāgadānāderanekavidhibhiḥ prāptatvādityarthaḥ ।
evaṃ yadiśabdasyāpi nimittatvaparatvāt svasamabhivyāhṛtaprāptidyotakatvaṃ draṣṭavyam ।
evamagnīditi vaktrā śrotrābhimukhyena vidhānaṃ vede vakturabhāvānna saṃbhavatītyadhvaryuvaktṛtvānuvādakatvamevetyarthaḥ ।
ata eva atra loḍapi nālaukikavidhyarthakaḥ, kintu "praiṣātisargaprāptakāletu kṛtyāśce" ti sūtrāt praiṣārthaka eveti dhyeyam ।
parapravartaneti yatratūttamapuruṣepyahaṃ dadyāmiti liṅprayogastatratu svaniṣṭhapravartanāparatvaṃ tatra lakṣaṇayā neyamiti draṣṭavyam ।।
 nacaivaṃ tarhi teṣāmānarthakyam; brāhmaṇādigatānāṃ ākhyātāntaraikavākyatayā nimittatvapratipādakatayopayogāt ।
mantragatānāntu yadyapi vidheyatvenoddeśyasamarpakatvenopayogābhāvāt stāvakatayā ca dūrasthatvena padaikavākyatābhāvādanupapatteḥ padārthavidhayā stutimātralakṣaṇāyāmapi svārthabodhe samāptyabhāvena vākyaikavākyatāyā apyasaṃbhavānnopayogaḥ saṃbhavati; tathāpi pāriśeṣyānmantrādhikaraṇanyāyena smārakatvenaiva sa ityāha ata iti ।।
prayojanaṃ spaṣṭatvānnoktam ।।

iti saptamaṃ mantrābhidhāyakatvādhikaraṇam ।।

 taccodakeṣu mantrākhyā mantraprasaṅgāt "ahebudhniya mantraṃ me gopāye"ti vedaprayuktamantraśabdārthanirṇayāya tallakṣaṇamucyate ।
yatrābhiyuktānāṃ mantrapadavācyatvaprakārikopasthitirviśeṣyatāsaṃbandhena samantraḥ ।
vācyatāvacchedakaṃ ca mantratvaṃ jātirakhaṇḍopādhirvetyanyadetat ।।
iti aṣṭamaṃ mantralakṣaṇādhikaraṇam ।।

 pūrvādhikaraṇe upalakṣaṇatayāpi sūtre mantraśabdaprayogādupasthitasya mantrasya lakṣaṇaṃ kriyata iti prāsaṅgikīṃ saṅgatiṃ darśayati mantraprasaṅgāditi ।।
 śāstre vākyārthavicāravat vedapadārthavicārasyāpi kartavyatvena pratijñānādiha tatkaraṇena śāstrasaṃgatiṃ sūcayituṃ vaidikapadārthatvaṃ darśayituṃ ahirbudhnyetyuktam ।
"ahirbudhnyo rudra" iti prakāśakārāḥ ।
āvasathyāgnirityapare ।
tacchabdena pūrvādhikaraṇoktamabhidhānaṃ parāmṛśya tadabhidhānaṃ codakaṃ prayojakaṃ yeṣāmiti bahuvrīhisamāsena prayogakāle arthaprakāśakatvaṃ mantralakṣaṇaṃ yadyapi sūtre pratīyate; tathāpi mantrakāṇḍapaṭhitānāṃ "vasantāya kapiñjalānālabhete"tyādīnāṃ mantratve api vidhāyakatvenārthaprakāśakatvābhāvenāvyāpteḥ pañcame mantrābhāve brāhmaṇasyāpi smārakatvāṅgīkārādativyāpteryathāśrutamayuktaṃ tadityupekṣyānyathā lakṣaṇamāha yatreti ।।
 nanu mantrapadavācyatāvacchedakāniścaye vācyatvaprakārakaniścayāyogānna lakṣaṇasiddhiḥ ।।
na hi mantratvannāma jātiḥ; tathātve vidhitvādinā sāṅkaryāpatteḥ, anekavarṇavyaktīnāṃ yaugapadyāsaṃbhavena mantratvasyābhivyaktyanāpatteśca ।
nāpyupādhiḥ, ataḥ kathametallakṣaṇamityata āha vācyatāvacchedakañceti ।।
akhaṇḍopādhirūpasyaiva mantratvasya devatātvavat svīkāreṇa tena rūpeṇa vācyatve avadhārite tatprakārakaniścayaviṣayatvasya lakṣaṇatvopapattiḥ ।
ataśca tacchabdasya mantraparatvamevāṅgīkṛtya mantracodakeṣu mantrādhyetṛṣu yā mantrākhyā mantrapadavācyatvaprayogeṇa sūtre uktamiti bhāvaḥ ।
yāni asyantatvādīni lakṣaṇāni vṛttikāreṇa kṛtāni, tāni kathañcitsvarūpakathanamātraparatayā neyāni, natu lakṣaṇatvenar "iḍyaścāsi vandyaśca vājinni"ti mantre asimadhyatvena "tattvā yāmi brahmaṇe" ti mantre tvāmadhyatvenāvyāpterityādi prācāṃ grantheṣveva draṣṭavyam ।
prayojanam "ākṣepeṣvapavādeṣu prāptyāṃ lakṣaṇakarmaṇi ।
prayojanaṃ na vaktavyaṃ yacca kṛtvā pravartata" ityābhiyuktyā lakṣyajñānarūpasyaiva spaṣṭatvāt na pṛthagvācyamiti noktam ।।

ityaṣṭamaṃ mantralakṣaṇādhikaraṇam ।।

 "etadbrāhmaṇānyeva pañca havīṃṣī"ti vedaprayuktabrāhmaṇaśabdārthaparijñānārthaṃ tallakṣaṇamapi prasaṅgādeva ।
mantrātiriktavedatvameva brāhmaṇatvam ।। iti navamaṃ brāhmaṇalakṣaṇādhikaraṇam ।।

 pūrvavadeva vaidikapadārthavicāreṇa śāstrasaṅgatiṃ prasaṅgasaṅgatiṃ cānantaraṃ darśayan brāhmaṇalakṣaṇaṃ yadyapi mantralakṣaṇavadeva yatrābhiyuktānāṃ brāhmaṇapadavācyatvaprasiddhiviṣayatvarūpaṃ śakyate vaktum, itarathā brāhmaṇātiriktavedatvaṃ mantratvamityevaṃrūpasya mantralakṣaṇasyāpi saṃbhavena vinigamanāvirahāpatteḥ; tathāpi svatantrasyārṣerniyantumaśakyatvāditi nyāyena sūtrakṛduktameva lakṣaṇaṃ darśayati etadbrāhmaṇānīti ।।
vastutastu śeṣe brāhmaṇamityetāvataiva siddheḥ śabdaśabdaprayogeṇābhiyuktaprasiddhimūlakatvameva pūrvoktalakṣaṇasya pratīyata iti na vinigamanāviraha iti dhyeyam ।
mantrātirikteti ।।
vedasya brāhmaṇamantrayoḥ vedanāmadheyamiti dvirāśitvokteḥ mantrātiriktatvena lakṣaṇenārthavādānāṃ vidhīnāmupaniṣadāṃ ca dvitīyarāśyantarbhāvaḥ sūcitaḥ ।
atrāpi vṛttikāroktāni lakṣaṇāni bhāṣyādāveva dūṣitāni tatraiva draṣṭavyāni ।।

iti navamaṃ brāhmaṇalakṣaṇādhikaraṇam ।।

 ūhapravaranāmadheyānāṃ satyapi prayogakāle arthasmaraṇārthamuccāryatve mantrapadaikavākyatve ca svarūpeṇa vede apaṭhitatvādabhiyuktaprasiddhyaviṣayatvena naiṣāṃ bhreṣe mantrabhreṣanimittaṃ prāyaścittam, apitu aṅgabhreṣanimittakameva ।। iti daśamaṃ ūhāmantratādhikaraṇam ।।
 pūrvaṃ vedasya dvairāśye ukte ūhāderapyanumānādigamyavedatvābhyupagamāt tatraca vidhiprayojanatvābhāvena brāhmaṇatvābhāvāt pariśeṣeṇāthavā prayogakāler'thaprakāśakatvarūpapūrvoktalakṣaṇabhrāntyā vā mantratve prāpte tadapavādaḥ kriyate ।
arthācca dvairāśyasya eṭhyamānavedaviṣayatvaṃ siddhaṃ bhavatītyevamāpavādakīṃ saṅgatiṃ spaṣṭatvādanabhidhāya viṣayapradarśanapūrvakaṃ pūrvapakṣaṃ saṃkṣepeṇa sūcayati ūheti ।।
"prākṛtasthānapatitapadārthāntarakāryataḥ ।
ūhaḥ prayogo vikṛtau ūhyamānatayoditaḥ" ityagnyādipadasthāne vikṛtau sūryādipadaprayogo yo mantreṣu sa ūhaḥ ।
"ārṣeyaṃ vṛṇīta" ityādividhivaśātkāśyapavatsāranaidhruvetyādiśabdena ārṣeyaṃ kīrtyate, sa pravaraḥ ।
subrahmaṇyānigade yatra "devadattaśarmaṇaḥ putro yajata ityādinā yajamānapitrādivācakaśabdo yajamānasya nāma gṛhṇātī"ti vidhitaḥ prayujyate tannāma ।
mantrapadaikavākyatveceti ।।
itarathā amantrakaikavākyatāpannānāṃ mantrāṇāmapi ślokaikavākyatāpannamantrākṣaravadamantratvāpattirityarthaḥ ।।
 siddhāntamāha svarūpeṇeti ।।
svādhyāyādhyayanakāle teṣāmapaṭhitatvenābhiyuktaprasiddhyabhāva ityarthaḥ ।
ata eva teṣāṃ svarapūrvakaṃ pāṭhābhāve api na doṣaḥ ।
naiṣāmiti ।।
naca tadekavākyatāpannānāṃ amantratvāpattiḥ; ekapadalope api sa eva mantra iti dṛḍhatarapratyabhijñānāt mantrāvināśapratīteḥ ।
ataeva yājyānte plutikaraṇe api na mantratvahāniḥ ।
ślokādyekavākyatāpannamantrākṣareṣu tu prasidhyabhāvādeva na tat ।
evañca mantraikavākyatāyāmapi iṣetvetyatra chinadmītyadhyāhṛtasya mantratvābhāvena mantraikavākyatāyāḥ, arthaprakāśakatvasyāpi yathā prakṛtiprāptasya "upāvartadhva" miti mantrasya sthāne mahāvrate "rathaghoṣeṇa māhendrasya stotramupākarotī"ti vacanavihite rathaghoṣe api sattvena vyabhicārānna tanmātreṇaiṣāṃ mantratvamityarthaḥ ।।
(vidhivākyāmnāterāpadasya, āyurāśāste yajamāno asau ityatrāsāviti padasthānīyaviśeṣapadānāṃ ca mantratvanirāsaḥ ।
pūrvottarapakṣaprayojananirūpaṇaṃ ca) atraca vārtike yat irāpadasyairaṃ kṛtvodgeyamiti vidhivākye taddhitāntargatatvenāmnātatvādastyeva mantratvamityuktam, tadgānārthaṃ brāhmaṇe samāmnātasyāpi mantraprasiddhyaviṣayatvena mantratvāyogāt kathañcit mantrakāṇḍe tadvidhipāṭhābhyupagame apyairapadasyaiva pāṭhenerāpadena tadasaṃbhavādatiśayārtham ।
yadapi "āśāste ayaṃ yajamāno asāvi" tyādisarvanāmasaṃyukte mantre asāvityasya svādhyāyādikāle mantrarūpasyāpi karmakāle tatpadasthāne paṭhanīyasya devadattādipadasyāpi viśeṣāṇāmānantyādayugapatkālatvāccāmnātumaśakteḥ svarūpasya sarvanāmaprakāreṇāstyevāmnānamityaśūnyasthānatvāt mantrasya śakyameva nirūpaṇaṃ kartum ।
yadatra padaṃ nivekṣyate tadgānayaṃ mantra ityato mantratvamityuktam, tadapi teṣāṃ viśeṣapadānāṃ svarūpeṇa pāṭhābhāvāt tatprasiddhiviṣayatvānupapatteḥ sarvanāmapāṭhasyaca svādhyāyakāle pārāyaṇādau copatyuktatvenānarthakyasyāpyabhāvāditarathā subrahmaṇyānigade ārṣeyavaraṇe api sāmānyātmanā āmnānasya viśeṣaparyavasānaṃ vinānupapatteḥ pravarādīnāmapi vidhivihitatvena mantratvāpatteranivāryatvādatiśayārthamevetyuktaṃ kaustubhe ।
ataeva vārtike sarvanāmasthāne prayujyamānapadānāmamantratvamāśaṅkya tathānāmeti kecidityaneneṣṭāpattiṃ kurvatāṃ matamapyuktam ।
ataśca naiṣāmiti ūhitapadaghaṭitasamastamantrabhreṣe mantrabhreṣaprāyaścittasya pakṣadvaye sāmye api ūhitapadamātrabhreṣe mantrapadabhreṣanimittaṃ prāyaścittaṃ pūrvapakṣe ।
siddhāntetu tasya mantrāntargatatve api mantrapadatvābhāvānna tat, apitu jñātājñātāṅgabhreṣanimittaṃ prāyaścittamityarthaḥ ।।

iti daśamamūhāmantratādhikaraṇam ।।

( adhikaraṇam ।।
mantratvādau vyāpakadharme nirūpite tatprasaṅgādeva tadavāntaradharmo ṛktvādiḥ, "ṛcaḥ sāmāni yajūṃṣī"ti vedaprayuktaṛgādipadārthaparijñānārthaṃ nirūpyate ।
pādavyavasthāvanmantratvaṃ ṛktvam ।। iti ekādaśaṃ ṛglakṣaṇādhikaraṇam ।।
 yadyapi arthavaśeneti hetūpādānasahitaṃ lakṣaṇamuktam, tathāpi tatpraveśamantareṇāpi nirdeṣatayā lakṣaṇopapattimabhipretya ṛglakṣaṇamāha pādavyavasthāvaditi ।।
sūtragatatacchabdaparāmṛṣṭamantratvoktyā ślokādāvativyāptinirāsaḥ sūcitaḥ ।
sāca pādavyavasthā "agnimīle purohitami"tyatra ṛgarthāparyavasāne apyavāntaravākyārthamādāyārthavaśādbhavati ।
evamaparayorapi pādayorīle ityākhyātapadānuṣaṅgeṇārthavattvamiti sūtre upāttamapyarthavaśeneti padaṃ hetvantarāṇāṃ vṛttādīnāmapyupalakṣaṇam ।
taduktaṃ prātiśākhye "prāyor'tho vṛttamityete pādajñānasya hetavaḥ" iti ।
asyārthastadbhāṣye prāyaḥ prāyapāṭhaḥ, vṛttaṃ tu "varṣiṣṭhāṇiṣṭhayoreṣāṃ laghūpottamamakṣaram ।
gurustvitarayo ṛkṣu tadvṛttaṃ chandasāṃ viduḥ" iti prātiśākhye uktam ।
eṣāṃ padānāṃ varṣiṣṭhāṇiṣṭhayordvādaśāṣṭākṣarapādayorupottamamakṣaraṃ laghu bhavati ।
yathā "pradevamacchā madhumanta indavaḥ" iti dvādaśākṣare pāde dakāra upottamo laghurbhavati tadantyākṣarāntaḥ pādo jñātavyaḥ ।
yathā "agnimīla" ityatra hikāra upottamo laghurbhavati tadantyākṣarāntaḥ pādo bhavati ।
itarayoḥ daśaikādaśākṣarayostu upottamaṃ gururbhavati tadantyākṣara eva pādaḥ ।
yathā "śrudhī havaṃ vipipānasyādre" riti daśākṣare pāde syā iti gururbhavati ।
yathāvā "pibā somamabhiyamugratarda" ityekādaśākṣare pāder da iti saṃyuktākṣare vidyamāne pūrvasya gurutvāt takāro gururbhavati ।
tadantyākṣarāntau tau pādau jñeyāvityarthaḥ ।
prāyapāṭhodāharaṇaṃ tu "gornaparvaviradātiraśce"ti traiṣṭubhe pāde ekādaśākṣaratvamapekṣitam ।
vartatetu daśākṣaratvaṃ tatra traiṣṭubhe asmin sūkte pūrvottarapadānāṃ ekādaśākṣaratvamasti ।
tatprāyapāṭha eva hetuḥ ।
arthodāharaṇaṃ tu uktameva ।
anyadapi ghṛṇāno adbhirdevatānityantaḥ pādor'thavaśāt ।
"tamustrāmindraṃ na rejamānami"ti traiṣṭubhe pāde ekenākṣareṇa nyūne apyalpavaiṣamyeṇa tatraiva namityatra pādāntatvam ।
"evādevāṃindro vivye nṝnpraścyautnena maghavā satyarādhāḥ ।
viśvettāte harivaḥ śacīvobhiturāsaḥ svayaśo gṛṇantī" tyasyāmṛci uttarārdharce daśākṣarau dvau pādau ।
pūrvārdharce tu arthavaśena nṝnityantaṃ pādānto bhavati ।
vṛttavaśādante nṝnityasyopottamasya gurutvāt tatra vṛttāpekṣayār'thasya balavattvāt nṝnityante pāde prāpte nṝuttarārdharcagatadaśākṣarapādadvayaprāyapāṭhenārthāpekṣayāpi balīyasā pretyantapādovasīyate ।
taduktaṃ prātiśākhye atadviśeṣasannipātetu pūrvaṃ pūrvaṃ paraṃ param, iti prāyor'thavṛttānāṃ samavāye pūrvaṃ pūrvaṃ prabalaṃ uttaramuttaraṃ durbalamityarthaḥ ।
etena "agniḥ pūrvebhirṛṣibhiri" tyatra kriyāpadānupādānādaparyavasitārthe vṛttavaśena vyavasthetyuktaṃ yadvārtike tadapi vyākhyātam; yattu nyāyasudhākārādīnāṃ laghugurvakṣarasāmyādvṛttavaśeneti vārtikagatavṛttapadavyākhyānam, tadayuktam, vārtikagatavṛttapadasya pūrvadarśitaprātiśākhyoktavṛttārthatvenāpyupapatteḥ ।
laghugurvakṣarasamākhyavṛttaparatayā vyākhyānasya niṣpramāṇatvāt ।
ata eva vṛttāpekṣayā balavatārthavaśeneḍya ityantasya pādāntatve prāpte agnimīla ityādyaṣṭākṣaraprāyapāṭhenārthāpekṣayā balīyasaiva pādavyavasthā yuktā ।
vārtike vṛttopanyāso nar iḍya ityantasya pādāntavyāvṛttyartho api tu ṛṣibhirityantasya pādāntatvaṃ nārthavaśena bhavati kena tarhītyapekṣāyāṃ tadupapādanamātrārtha eva ।
evaṃ sthite agnimīla ityādau vṛttārthākṣarasaṅkhyāniyamachandolakṣaṇānāṃ pādavyavasthāhetūnāṃ samuccaye api na kṣatiriti jñeyam ।
idañca mūlānapekṣitamapi kaustubhadarśitodāharaṇaśodhanikārthaṃ prasaṅgādatropapāditam ।।

ityekādaśaṃ ṛglakṣaṇādhikaraṇam ।।

 

gītiṣu sa mākhyā ।

mantratvasamānādhikaraṇagītatvaṃ sāmatvam ।।
iti dvādaśaṃ sāmalakṣaṇādhikaraṇam ।।
 atrāpi sūtre teṣāmiti padānuvṛttyā mantragatatvasya lābhenābhiyuktaprasiddhimūlopapattikaṃ sāmalakṣaṇamāha mantratveti ।।
tena na laukikagītāvativyāptiḥ ।
yadyapi gītiviśiṣṭāyāmṛci abhiyuktānāṃ prayogaḥ; tathāpi "ekakhaṇḍena śabdena viśiṣṭo yatra gamyate ।
viśeṣaṇasya vācyatvaṃ tatra sarvatra jāyata" iti vārtikoktena nāgṛhītaviśeṣaṇanyāyena ṛcāṃ vyakteriva lakṣaṇādināpi bhānopapatterviśeṣaṇībhūtagītivācitvasyaiva lāghavena saptame sādhanīyasyānāgatāvekṣaṇanyāyena sūtrakṛtehopādānaṃ kṛtam ।
ataeva na tena paunaruktyam ।
nahyatragītimātravācitvasādhanasya prayojanamasti; gītiviśiṣṭaṛgvācitvenāpi ṛgādibhyo bhedasiddheḥ, saptame tu "kavatīṣu rathantaraṃ gāyatī"tyanena "kayānaścitre" tyasyāmṛci vihite rathantare rathantaraśabdasya ṛkparyantavācitve ṛco ṛgadhikaraṇatvāsaṃbhavāt kavatīśabde kāryalakṣaṇāpattibhiyā gītimātravācitvasādhanamabhīvatyāmutpannarathantaragīteratideśasidhyathramupayuktamiti tatratyasyaiva siddhavatkāreṇehoktatvāt sāptamikādhikaraṇasyāpyākṛtyādhikaraṇaprayojanakathanārthatvāt nākṛtyadhikaraṇena paunaruktyamapīti dhyeyam ।।
yadyapi rathantarādiśabdānāṃ gītavācitvaṃ sādhitam na sāmaśabdasya; tathāpi viśeṣavācakapadānāṃ gītivācitve sādhite teṣāṃ rathantaraṃ sāmetyādau sāmānyavācisāmapadasāmānādhikaraṇyaṃ sāmaśabdasya gītisāmānyavācitvenaiva saṃbhavatītyabhipretya saptamasiddhatvoktyavirodhaḥ ।।

iti dvādaśaṃ sāmalakṣaṇādhikaraṇam ।।

 roṣe yajuḥśabdaḥ ṛksāmabhinnamantratvaṃ yajuṣṭvam, stobhākṣareṣvapi tattvānnātivyāptiḥ ।। iti trayodaśaṃ yajurmantralakṣaṇādhikaraṇam ।।
 mantratvapadopādānena brāhmaṇaṃ vyāvartayan yajurlakṣaṇamāha ṛksāmeti ।।
prācāmukte lakṣaṇe stobhākṣareṣvativyāptiṃ prasaktāmiṣṭāpattyā pariharati stobheti ।।
praśliṣṭapaṭhitatvasya mūlagrantheṣu niveśitasyāpi vyavartyābhāvena pādabandhābhāvavatvādakṣaraghaṭitatvarūpasvarūpakīrtanamātrārthatvābhi prāyeṇānupanyāsaḥ ।।

iti trayodaśaṃ yajurmantralakṣaṇādhikaraṇam ।।

 nigadovāya turthaḥ syāddharma viśeṣāt nigadasaṃjñakānāṃ mantrāṇāṃ saṃjñābhedādupāṃśu yajuṣā uccairnigadeneti vipratiṣiddhadharmabhedācca bhedo yajurbhya iti prapte "ṛcaḥ sāmāni yajūṃṣī"ti vede trayāṇāmeva mantrabhedānāṃ saṃkīrtanāt "mantra eva khalvayaṃ nigadabhūto bhavati tasmādyajuri"ti ca liṅgānnigadānāṃ yajuṣṭvameva, saṃjñā tu brāhmaṇaparivrājakanyāyenābhede apyupapannā ।
nigadatvaṃ ca yajuṣṭvāvāntaradharmo natu nitarāṃ upāṃśusvarātiriktasvareṇa gadyamānatvam; "namaḥ pravaktre" ityādinigadeṣu upāṃśupaṭhyamāneṣvavyāpteḥ ।
naca dharmabhedādbhedaḥ; viśeṣavihitenoccaiṣṭvena sāmānyavihitasyopāṃśutvasyānyaparatvāvasāyāt, upāṃśu yajuṣetyasya vedopakramānurodhena yajurvedavihitakarmamātre upāṃśutvavidhāyakatvasya vakṣyamāṇatvena bhavanmate api saṃkocasyāvaśyakatvācca ।
nacaivamupakramavaśena yajuḥpade vedalakṣaṇāvannigadapade api yajurvedalakṣaṇāpatterekasminkarmaṇi dharmadvayavikalpāpattiḥ, "vāyoryajurveda" ityupakramasya yajuḥ pada eva lakṣaṇātātparyagrāhakatvāt, anyathā vāyornigadaveda ityapi kiṃ nāvakṣyat ।
ataścoccairnigadeneti svatantra eva nirarthavādako ayamuccaiṣṭvaniyamavidhirviśeṣavihitātiriktanigadoddeśena ।
teṣu hi parapratyāyanarūpakāryavaśenopāṃśutvanivṛttāvapi mandrādyanekasvaraprāptau uccaiṣṭvaniyamo nānupapannaḥ ।
ato nigadabhreṣe yajurbhreṣaprāyaścittam, āśvinādau pāriplavaśaṃsanaṃ vā ।। iti caturdaśaṃ nigadayajuṣṭvādhikaraṇam ।।
 

śeṣe yajuḥ śabdāḥ ।

iti pūrvasūtreṇa ṛksāmabhinnatayā yajurbhedakathanena yanmantratraividhyamuktaṃ tadākṣepeṇeha pūrvapakṣakaraṇādākṣepasaṅgatiṃ spaṣṭatvādanabhidhāya pūrvapakṣamevāha

nigadasaṃjñakānāmiti ।।
te ca prāyaḥ parasaṃbodhanārthā "agnīdagnīnvihare" tyādayaḥ,

nigado vā caturthaṃ syād dharmaviśeṣāt ।

iti pūrvapakṣasūtre dharmaviśeṣāditi padena uccaiṣṭvādidharmānyatvasya pūrvapakṣa hetutayā prāthamyokteḥ

vyapadeśāc ca ।

iti dvitīyasūtreṇa saṃjñābhedasya taddhetutāyā uttaratra sūcane api "vedo vā prāyadarśanādi"ti tārtīyavākyādhikaraṇe upāṃśutvādīnāṃ tattanmantradharmatvanirāsena tattadvedavihitakarmadharmatvasya vakṣyamāṇatvena tadviruddhasya mantradharmānyatvahetostadadhikaraṇapūrvapakṣasthatayoktasyābhyuccayahetutvapratītermukhyatvamuttarahetoreveti sūcayituṃ sautrakramaṃ vihāya dvitīyameva hetumādito mukhyatvāddarśayati saṃjñābhedāditi ।।
ime nigadā imāni yajūṃṣītyevaṃ bhinnasaṃjñābhirvyavahārāt jyotirādivat bheda ityarthaḥ ।
vipratiṣiddheti ।।
(uccairnigadenetyasya sāmānyaśāstrabādhakatvena parapratyāyanarūpakāryārthatayāprāptoccaistvānuvādatvena vopapattinirāsena pūrvapakṣasamarthanam ।।
nigadānāṃ yajuṣṭve upāṃśutvaprāptyoścaiṣṭvavidhānānupapatterviśeṣavihitena bādhasaṃbhave api svaviṣayavṛttibhedakalpanayā bādhenopapattau sāmānyavākyasya saṃkocalakṣaṇabādhābhyupagamasyāyuktatvāt svarūpata eva bhedakalpanā yuktā ।
naca parapratyāyanarūpakāryānurodhenaivopāṃśutvavidheḥ saṃkocāduccairnigadenetyasyānuvādatopapatterna tadbhedabādhakateti vācyam; mantrapramāṇakaparapratyāyanarūpakāryānurodhena vākyasyāpi brāhmaṇagatasya saṃkocāyogāt, "namaḥ pravaktre" "deveddho manviddha" ityādīnāṃ parapratyāyanārthasyāpyabhāvācca ।
ata uccairityasya vidhitvāvaśyakatvāt bhedabodhanādapi tadvidhyupapatternopāṃśutvavākyasya saṃkoco yukta ityarthaḥ ।।
 mantra eveti ।।
"tadāhuḥ ṛksubrahmaṇyā yajūṃṣi sāmaveti praśnottarabhūte mantra eva khalvayaṃ nigadabhūto bhavati ।
tasmādyajuri"ti vede nigadaśabdasāmānyena hetunā subrahmaṇyānigade ṛksāmabhinnamantratvarūpayajuṣṭvasādhanāt tadvyatiriktānigadeṣvapi yajuṣṭvāparityāgena mantratvasya pratīteryajuṣṭvamevetyarthaḥ ।
yastu saṃjñābheda uktaḥ, sa brāhmaṇye satyapi parivrājakavyapadeśāntaravat yajuṣṭve satyapi nitarāṃ gadyamānatvarūpaguṇayogenāpyupapanna iti naikāntato bhedasādhaka ityāha saṃjñātviti ।।
 prācīnaiḥ gadaterapādabaddhapadasamūhavācitvāt prakarṣavāciniśabdopasṛṣṭasyoccairavicchinnoccāryamāṇāpādabaddha padasamūhavācitāvasāyātparapratyāyanakāryavaśena nitarāṃ gadyante ityavayavayogārthamādāya saṃjñopapāditā, tāṃ dūṣayan aśvakarṇādisaṃjñāvat rūḍhyaṅgīkāreṇa nigadeti saṃjñāmupapādayati nigadatvaṃ ceti ।।
evañca vyāpyavyāpakabhāvenaikasminnubhayasaṃjñopapattiruccaiṣṭvavidhitaḥ prāk nigadapadaśakyatāvacchedakaprasiddhiśca sūpapādetyarthaḥ ।।
 yena hyupāṃśutvavidheḥ saṃkocarūpabādhāpattyā yajurapekṣayā bheda ucyate, tasyāpi mate upāṃśutvādīnāṃ kevalayajurdharmatvanirāsena yajurvedavihitakarmāṅgamantramātradharmatvasyaiva pūrvoktarītyā svīkāryatvāt nigadānāmapi tatkarmāṅgamantratvena prāptopāṃśutvabādhakatvamuccairnigadenetyetadvidherbhede api svīkāryameveti na tadbhiyā bhedakalpanaṃ yuktam, apitu sāmānyaviśeṣabhāvena bādhyabādhakataivetyāha upāṃśu yajuṣeti ।।
 vastutastu parapratyāyanarūpakāryavaśālliṅgenaiva upāṃśutvasya bādhāt noccaiṣṭvavidheḥ tadbādhakatāprasaktiḥ, yadyapi liṅgāvagataparapratyāyanārthatvasya brāhmaṇavākyāvagatopāṃśutvena bādho api śaṅkyeta; tathāpi laiṅgikasyāpi parapratyāyanārthasya pradhānatvenāṅgabhūtopāṃśutvena bādhasya pramāṇabalābalāpekṣayā prameyabalābalasya jyāyastvanyāyenāsaṃbhavānna doṣaḥ ।।
kiñc etādṛśaviṣaye upāṃśutvavidhernaiva pravṛttiḥ ।
yatrāniyataḥ svaraḥ prāptastadviṣaye upāṃśutvaniyamakaraṇe api nigade kāryavaśenoccaiṣṭvasyaiva niyataprāptatayāniyataprāptiviṣayatvābhāvādityādi kaustubhe draṣṭavyam ।।
 yattu prācīnaiḥ kāryavaśenaivoccaiṣṭvasya prāptatvāduccairnigadenetyasyānuvādatvenopāṃśu yajuṣeti vidhistutyarthatvaṃ yajūrūpanigadeṣu kāryavaśāduccaiṣṭve api yajuḥsāmānye upāṃśutvamevocitamityevaṃvidhayoktam, tadvidhitvasyāvaśyakatayā dūṣayati ataśceti ।।
"namaḥ pravaktre" ityādeḥ niyamavidhyaviṣayatvaṃ sūcayituṃ viśeṣavihitātiriktetyuktam ।
tasya viśeṣavihitasvarātiriktetyarthaḥ ।
mandrādyaneketi ।।
parapratyāyanakāryarahitanigadeṣu upāṃśutvasyāpi pakṣe prāptyā nityavadanuvādānupapattervyāvartanīyopāṃśutvasyādipadena grahaṇam ।
āśvinādāviti ।।
"sarvā ṛcaḥ sarvāṇi yajūṃṣi sarvāṇi sāmāni vācastome pāriplavaṃ śaṃsatī"ti vidhinā āśvinādiśastre vācastomayāge yajurantargatyā pāriplavaśaṃsanaṃ siddhānte bhavati, pūrvapakṣe tadanantargatestadabhāva iti prayojanamityarthaḥ ।।

iti caturdaśaṃ nigadayajuṣṭvādhikaraṇam ।।

 yajuṣṭvaṃ yāvatsu padeṣu vākyatvaṃ paryāptaṃ tāvatsu paryāptaṃ natu vākyasamūhe; tasya viniyogānarhatvāt ।
vākyatvaṃ ca yāvatsvarthaikatvaṃ vibhajyamānasākāṅkṣatvaṃ ca tāvatsu ।
arthaikatvaṃ ca bhinnapratītiviṣayānekamukhyaviśeṣyarāhityam; anyasya durvacatvāt ।
asti ca gāmānayetyādau mukhyaviśeṣyabhūtāyā bhāvanāyā ekatvāttat ।
daśapūrṇamāsāmanahomādivākyeṣu ca bhāvanānāmanekāsāmapi bhinnapratītiviṣayatvābhāvāt vrīhiyavavākyayoḥ "bhago vāṃ vibhajatvi" tyādau ca satyapi bhinnapratītiviṣayatve mukhyaviśeṣyāyā bhāvanāyā ekatvādarthaikatvam ।
atastatraikavākyatvavyāvṛttyarthaṃ dvitīyaṃ anvīyamānayoḥ padārthayorananvaye anivṛttākāṅkṣatvarūpaṃ viśeṣaṇam ।
"syonaṃ te sadanaṃ kṛṇomi tasmin sīde" tyatrānanvaye sākāṅkṣatve api bhinnavākyatvādādyaṃ viśeṣaṇam ।। iti pañcadaśamekavākyatādhikaraṇam ।।
 mantraprastāvāt ṛksāmayajūrūpāvāntarabhede nirūpite ṛgādīnāṃ "ṛcaḥ sāmāni yajūṃṣi" ityevaṃ śrutau bahutvenoktānāṃ bhedapratītestatprasaṅgānnirūpaṇīye parasparabhede ṛksāmayoratraitāvatī ṛk atraitāvatsāmetyevamupadeśakādhyetṛvākyādbhedasya sujñānatvāttadbhedanirūpaṇamupekṣya yajuṣāṃ praśliṣṭapaṭhitatvena tasya durjñeyatayā bhedajñāpakamavaśyavaktavyamatrocyate ।
yadyapi "iṣetveti śākhāmācchinattyūrjetvetyunmārṣṭi" ityevaṃ bhinnabhinnapratīkaviniyogāt auttarādiḥ pūrvāntalakṣaṇami'ti vacanācca yajurbhedopi sujñātaḥ, tathāpi brāhmaṇa evaṃrūpeṇa sarveṣāṃ viniyogānāmnānāt sautraviniyogasya bhedapratītimūlatayā tannairapekṣyeṇa lakṣaṇatvāyogāt tathottarādirityasya ca vedatvābhāvena svātantryeṇa prāmāṇyāsaṃbhavāt sūtrakṛdvacanasya caikārthyanibandhanapadasamūhasyaikavākyetiti nyāyamūlatvādāvaśyakaṃ nyāyasvarūpakathanamityabhipretyāha yajuṣṭvamiti ।।
 tasyeti ।।
vākyasamūhasya ।
ekārthaprakāśakatvābhāveneti viniyogānarhatvāt ityasmāt pūrvaṃ śeṣaḥ ।
tathāca yajerusipratyaye kṛte yajuśśabdavyutpatteḥ tasya cauṇādikatvena bāhulakatvāt prayogānusāreṇa karaṇavācinā yajuśśabdena yogena rūḍhyā vā yāgasādhanamantraviśeṣapratītestasya caikasmin vākya eva viniyogārhatvena saṃbhavādyajurbhedasidhyarthaṃ sūtre vākyatvaparyāptikathanamityabhipretyāha vākyatvañceti tāvatsviti ।।
tataścaitādṛśaṃ vākyatvaṃ yatra nāsti, tatpūrvasmādvākyāntaraṃ tadvākyarūpaṃ yajuḥ pūrvasmāt bhinnaṃ jñeyamityarthaḥ ।।
 nanu kimidamarthaikatvam? na tāvat padārthaikatvam; teṣāṃ vākye anekatvāt tasya saṃsargarūpatvena pratipadārthadvandvaṃ bhedāt ।
nāpi prayojanaikatvam; tadyadi śeṣirūpaprayojanaikatvaṃ, tadā "sauryaṃ carumi" tyādau dravyadevate prati yāgastaṃ pratica phalamityanekatvādarthaikatvānāpattiḥ ।
"sarvebhya" ityādāvapyanekatvāttadāpattiḥ ।
nāpi mukhyaviśeṣyarūpaprayojanaikatvaṃ tat; "darśapūrṇamāsābhyāṃ svargakāmo yajete" tyādāvanekāgneyādibhāvanānāṃ mukhyaviśeṣyāṇāṃ bhinnatvāttadāpatteḥ ।
nāpi mukhyaviśeṣyapratipādakaśabdaikatvam; vrīhiyavavākyayoḥ "bhago vāṃ vibhajatvi" tyādau ca tatpratipādakaśabdabhedādevārthaikatvānāpattervibhajyamānasākāṅkṣatvavi śeṣaṇopādānasya vaiyarthyāpatteḥ, ataḥ arthaikatvasya durvacatvāt kathametallakṣaṇamityata āha arthaikatvaṃ ceti ।।
bhinnapratītiviṣayatvābhāvāditi ।।
viśeṣaṇābhāvaprayuktaviśeṣyābhāvāt lakṣaṇasamanvaya ityarthaḥ ।।
 ekatvāditi ।।
"āyuryajñena kalpatāṃ prāṇo yajñena kalpatāmi"tyādau "kḷptīryajamānaṃ vācayatī"tyupāttakḷptigatabahutvasya kḷptibhede jñāpakasyeveha vibhāgabhede tasyābhāvādvibhāgabhāvanāyā ekatvādityarthaḥ ।।
 viśeṣaṇamiti ।।
nahi "bhago vāṃ vibhajatvi"tyatra aryamā vāmityasyānvaye sākāṅkṣatvamasti; svavākyopāttavibhajatyanvayenaiva nairākāṅkṣyāt ।
atastadvāraṇamityarthaḥ ।
ananvaya iti ।।
tasminniti tacchabdasya pūrvanirdiṣṭārthasāpekṣatayā pūrvārdhasyānanvaye sākāṅkṣatve api sadanakaraṇapratiṣṭhāpanabhāvanayorekapadopādānābhāvenaika pratītiviṣayatvābhāvāt tacchabdasyaca vākyāntaropāttasadanaprakāśakatvenāpyupapattervākyena liṅgabādhāyogādarthaikatvābhāva ityarthaḥ ।।
 atraca yajuṣṭvaṃ na yāgasādhanatvamātreṇa, nāpyarthaprakāśakatayā yāgasādhanatvena vā sakhaṇḍopādhirūpam; ṛcyapi tadāpatteḥ, apitu mantratvavadakhaṇḍopādhirūpam ।
ataeva yajuśśabdo rūḍha eva, tasyaca vedatvavat sarvamantreṣu vyāsajyavṛttitayā kalpane api yajuravayavasyaiva viniyogena prakāśakatvāttatparyāptiravayave api na virudhyate ।
ataeva mantra eva khalvayaṃ nigadabhūto bhavati tasmādyajuriti subrahmaṇyānigadarūpavākye api yajuṣṭvavyavahāra upapadyate ।
etena yajuśśabdasya yāgasādhanavācitvena yaugikatvāt sūktavākavat svādhyāyakāle bhedānabhyupagame api karmakāle viniyogabhedena yajurbhedāvagaterbhedenaiva prayojyateti nyāyasudhākṛto yaugikatvoktiḥ parāstā; japādisādhaneṣu yajuṣṭvānāpatteśca ।
evaṃ mantratvamapi vākya eva paryāptam; mantraśabdaprayogāt, vedatvaṃ tu ekasmin vākye adhīte vedo adhīta iti vyavahārābhāvāt vyāsajyavṛttyeva ।
yathāca vedaikadeśaśravaṇe api śūdrādervedaśravaṇaniṣedhapravṛttiḥ tathā vedopakramādhikaraṇe kaustubhe darśayiṣyate ।
ato vākyamātravṛttitvena yajuṣṭvasya tadbhedādyukto bheda iti bhāvaḥ ।।
iti pañcadaśamarthaikatvādhikaraṇam ।।

 

sameṣu vākyabhedaḥ syāt ।

yatra tu noktavidhaṃ vibhajyamānasākāṅkṣatvam yathā "ime tvā" "ūrje tve" tyanayoḥ, yathā vā "āyuryajñena kalpatāṃ prāṇo yajñena kalpatā " mityādau, tatra satyapyarthaikatve bhago vāmityādivanmantrabhedaḥ ।
kimuta yadā viniyogānusāreṇārthabheda eva pramāṇavān tadā mantraikatve pramāṇabhāva eva ।
atra hi "iṣe tveti śākhāṃ chinatti" "ūrje tvetyunmārṣṭī"ti viniyogabhedādiṣe tvā chinadmīti kriyāpadādhyāhāreṇa bhinnameva mukhyaviśeṣyam ।
evamūrje tvonmārjmīti ।
evaṃ "kḷptīrvācayati"ti bahuvacanāt kḷptibhedāvagamenārthabhedaḥ ।
ataścātra yajurbheda iti pūrvoktapratyudāharaṇamātram ।। iti ṣoḍaśaṃ vākyabhedādhikaraṇam ।।
 pūrvoktapratyudāharaṇarūpeṇeha siddhāntakaraṇāt pratyudāharaṇasaṅgatyā viṣayapradarśanapūrvakaṃ siddhāntamevāha yatratviti ।।
ityādāvityādipaden "apāno yajñena kalpatāṃ mano yajñena kalpatāṃ vāgyajñena kalpatāmātmā yajñena kalpatāṃ yajño yajñena kalpatāṃ" ityantasya saṃgrahaḥ ।।
 atra prācīnairiṣetvorjetveti padacatuṣṭayasya tathā "āyuryajñena kalpatāmi" tyādivākyasamūhasya ca rathaghoṣavadanuṣṭheyārthāprakāśakatve api karaṇatvopapatteradṛṣṭārthatvamaṅgīkṛtya lāghavenaikādṛṣṭakalpanayā tasminnadṛṣṭaikyarūpaprayojane sarveṣāmākāṅkṣayānvayopapatterarthaikatvavibhajyamānasākāṅkṣatvenaikavākyatā ।
ata eva yatra "vāyavaḥ sthetyatra vāyuvacchīghragāmino bhavatetyarthena vatsāpākaraṇārthatvapratītistatreṣetvetyekavacanāntā- nāmanvayāsaṃbhavāt "vāyavaḥsthe"tyetatprāktanabhāgasyaiva yajuṣṭvam ।
"vāyavaḥ sthe" tyatra bhinnayajuṣṭvamiti pūrvaḥ pakṣaḥ kṛtaḥ, tathāpīṣetvetyādipadānāṃ kriyāsākāṅkṣatvāditichinattītyunmārṣṭītyeva viniyogadarśanācca chinadmītyadhyāhārasyāvaśyakatvāt tatra cetikaraṇena mantrasya karaṇatvāvagateḥ tasya cābhidhānaṃ vinānupapatteḥ chedanaprakāśakatvāvagamenādṛṣṭārthatvasyā'dyapadacatuṣṭaye asaṃbhavāt tathāyurādimantrāṇāmapi protsāhanārthatvena dṛṣṭārthatayādṛṣṭārthatvāsaṃbhavāccātiphalgutvāttasyānupanyāsaḥ ।
ataeva pratyudāharaṇamātramityadhikaraṇāntagranthe mātrapadātsūcayiṣyate ।
satyapyarthaikatve iti ।।
 atra kriyākāṅkṣatve api padacatuṣṭayānte ekasyaiva chinadmītyasyādhyāhāreṇa pūrvoktārthaikatvasaṃbhavaṃ kathañcidabhisaṃdhāya vibhajyamānasākāṅkṣatvamātrasyaiva pratyudāharaṇamuktam ।
evamarthaikatvamaṅgīkṛtyāpyuttaradalā- bhāvamātreṇaikavākyatvābhāvaṃ sādhitaṃ ।
adhunā tadapi prastute nāstītyāha kimuteti ।।
 kḷptīrityatra kḷptipadaṃ na kalpatāmiti padaparam, navā tadghaṭitamantraparam; lakṣaṇāpatteḥ, apitu kḷptikriyārūpārthaparam ।
tatraca bahuvacanaśravaṇāt kḷptyarthabhedasiddheḥ sāmānyamātrasyāvivakṣitatvāt āyurādiviśeṣaṇaviśiṣṭāḥ viśiṣṭarūpeṇa bhinnāḥ kḷptikriyāḥ śabdairvaktuṃ pravṛttam ।
yajamānamadhvaryurvācayatītyarthenādhvaryuvyāpāre vihiter'thādyajamānakartṛkakḷptyarthabahuvacanasya vidhānasiddhestāsāṃ svarūpeṇāṅgatvābhāve apyuddeśyatvamātreṇaivocyamānatayā devatāyā iva karmāṅgatvopapattestatprakāśakatvena "āyuryajñena kalpatāmi" tyāderāyurādiviśiṣṭakḷptiprakāśakatvakalpanena dṛṣṭārthatālābhāt prakāśyamānāyurādi viśiṣṭaviśeṣarūpārthabhedena tatrāpi mantrabheda evetyabhipretyāha evamiti ।।
prayojanamādyodāharaṇe pūrvapakṣe padacatuṣṭayasya sakṛt prayogaḥ ।।
siddhānte tu padadvayasyaiveti ।
kḷptimantretvekamantrabhreṣe siddhānte tāvanmātrāvṛttiḥ, pūrvapakṣe samastoccāraṇamiti spaṣṭatvānnoktam ।।

iti ṣoḍaśaṃ vākyabhedādhikaraṇam ।।

 yatra bahūnāṃ śeṣāpekṣiṇāmādyasyānantaraṃ śeṣaḥ samāmnāyate, yathā "yā te agne ayāśaye"tyasyānantaraṃ "tanūrvarṣiṣṭhe" tyādiḥ śeṣaḥ ।
uttarau mantrau "yā te agne rajāśayā, yā te agne harāśaye"ti ।
tatrottarayoḥ śeṣāpekṣiṇorayameva śeṣo anuṣajyate, natu laukiko adhyāhriyate; akḷptatvāt, nacāsāvekatra nibaddho anyatra netuṃ na śakyaḥ; sarvārthatvenāmnānāt ।
nacādyasyānantaramapekṣitadeśe paṭhitatvāttadarthamāmnānaṃ śaṅkyam; ākāṅkṣāyogyatayoraviśiṣṭatvāt, āsatterapi asaṃbandhipadāvyavadhānarūpāyāḥ sarvatrāviśiṣṭatvācca ।
nahi ānantaryameva saṃbandhakāraṇam; tadabhāve api śābdabodhasyāsaṃbandhipadavyavadhānābhāve ānubhāvikatvāt ।
sarvāvyavadhānasya sakṛtpāṭhe aśakyatayā ākāṅkṣāditrayeṇaiva ca sarvārthatvajñānopapatterāvṛttapāṭhasya sarvāntapāṭhasya cāpādayitumaśakyatvādapekṣitadeśapāṭhasya ca liṅgenaiva jñātuṃ śakyatvādāmnānasya sarvārthatvāvagateranuṣaṅga eva ।
nacaivaṃ avyavadhānasyākāraṇatve padaśrutyā yāgasyaiva karaṇatvānupapattiḥ; tasyākāraṇatve api saṃdehe niyāmakatvamātrāṅgīkārāt, prakṛte tu ākāṅkṣādivaśena sarvārthatvasyaiva pratīterniyāmakākāṅkṣābhāvenānuṣaṅga eva yuktaḥ ।
ataśca tadbhreṣe api yajurbhreṣaprāyaścittam ।।
evaṃ yatra nirākāṅkṣāṇāmeva śeṣiṇāṃ bahūnāmante sāpekṣaḥ śeṣaḥ samāmnāto yathā "citpatistvā punātu vākpatistvā punātu devastvā savitā punātvi" tyeteṣāmante, "acchidreṇa pavitreṇe"ti ।
tatrāpi saṃnidhiyogyatvayoraviśeṣātsarvatrānuṣaṅgaḥ ।
nacotthāpyākāṅkṣāyā ekasaṃbandhenaiva caritārthatvādānantaryasya niyāmakatvopapattiḥ; śeṣākāṅkṣayā ākāṅkṣotthāpane api pradhānatvāccheṣiṇāṃ vinigamanāviraheṇa sarveṣāmeva śeṣagrāhakatvāvagaterānantaryasyāniyāmakatvāt ।
ataeva anekahaviṣkavikṛtisaṃnidhipaṭhitopahomānāṃ sarvārthatvameva ।
ataśca mukhanābhigulphapradeśapāvanārtheṣu eteṣu mantreṣu śeṣo anuṣajyate pratipradhānāvṛttinyāyāt ।।
।।
iti saptadaśamanuṣaṅgādhikaraṇam ।।
 atraca siddhānte anuṣaṅgapakṣe āmnānasya sarvārthatvenaiva sādhayiṣyamāṇatvāt anuṣaktasyāmnātatvena mantravadyajuṣṭvasyāpyupapatteḥ pūrvavadyajuḥpariṇāmacintātmakatvena prakṛtasaṅgatiṃ spaṣṭatvādupekṣya viṣayamāha yatreti ।।
jyotiṣṭome dvitīyatṛtīyacaturtheṣvahassu aagnimanīkaṃ somaṃ śalyaṃ viṣṇuṃ tejana'miti vākye upasatrtayaṃ yāgarūpaṃ vihitam ।
taccaikasminnahani pūrvāhṇāparāhṇabhedena yāgatrayamabhyasyamānamekaikopasadbhavati ।
tatkrame tadaṅgopahomatrayāṅgatvenedaṃ mantratrayaṃ krameṇa paṭhitam ।
tatra vicāryate ityarthaḥ ।
ityādiriti ।।
"gahvareṣṭhograṃ vaco apāvadhīntveṣaṃ vaco apāvadhīṃ svāhe" tyasyādipadena saṃgrahaḥ ।
he agne, ayāśayā ayaḥsthitā varṣiṣṭhā vṛddhatamā jīrṇāgahvare tīkṣṇe dravye tiṣṭhati, yā te tanūḥ ugraṃ vacaḥ ।
kṣutpipāse ।
tathā tveṣaṃ vacaḥ upapātakaṃ vīrahatyādimahāpātakañca apāvadhīṃ hatavānasmīti prathamamantrārthaḥ ।
evaṃ rajāśayā rajatasthitā tathā harāśayā hiraṇyasthitetyarthaḥ ।
uktañca brāhmaṇe "aśanāyāpipāse havā ugraṃ vacaḥ ।
enaśca bīrahatya tveṣaṃ vaca" iti ।
tataścādyo mantraḥ śeṣānākāṅkṣaḥ, uttarau śeṣākāṅkṣau, tatra pāṭhāt paṭhitamātrasya yajuṣṭvamutānuṣaṅgeṇa nirākāṅkṣīkṛtayoriti yajuḥparimāṇacintārthaṃ vicāra ityarthaḥ ।।
 tatrottarayormantrayoryacchabdastrīliṅganirdeśābhyāṃ strīvācakapadasākāṅkṣayoravaśyaṃ kasmiṃścit paripūraṇasamarthe ekadeśe kalpanīye vaidikasya tasyādyamantrapaṭhitatvenāpekṣitadeśapāṭhenacādyamantrāttasyaiva pratīteragṛhyamāṇaviśeṣatvābhāvena sarvārthāmnānasya vaktumaśakyatvāt uttarākāṅkṣāyāśca nibaddhalaukikaśeṣagrahaṇenāpyupapatteragnimupadhāya stuvītetyatra laukikāgnerivehāpi laukikasyaivādhyāhāro yuktaḥ ।
yadyapi vā laukikasyāprakṛtatvādāgneyīnyāyena prakṛte anuṣajyate; tathāpyāgneyyā anyatra viniyuktāyā apyanyatra viniyogasya kuśadarvyādaya iti vacanamūlatvena samastaviniyogena mantratvānapāye apīhamantraikadeśasyānyatra nayane mantratvānupapatteḥ prakṛtagrahaṇe api mantratvayajuṣṭvayorabhāvānna tadbhreṣe yajurbhreṣanimittaprāyaścittamiti pūrvapakṣasyāśaṅkānirāsavyājenaiva sunirasyatāṃmatvā siddhāntamevāha tatrottarayoriti ।।
(ākāṅkṣāditrayānusāreṇottarayoranuṣaṅga eveti siddhāntaḥ ।
prayojanaṃ ca) ānubhāvikatvāditi ।।
devadattaḥ sthālyāmodanaṃ pacatītyādāvākhyātapadena devadattapadasyānantaryābhāve a- pyākhyātārthānvayānarhapadavyavadhānābhāvamātreṇaivānvayasyānubhavasiddhatvam ।
ataśca viśeṣyaviṣayiṇyā ākāṅkṣāyā nirākāṅkṣīkaraṇasāmarthyarūpāyā yogyatāyā asaṃbandhipadāvyavadhānarūpāsatteścottarayorapyaviśeṣāt dvitīyena saha saṃbaddhasya tasya tṛtīyenāpi saha saṃbandhe dvitīyasya saṃbandhipadatvenāsattisaṃbhavāt pūrvatana eva śeṣaḥ saṃbadhyata ityarthaḥ ।
evaṃ sthite ekasyaivāvyavahitānantaryaṃ yathāpekṣitapāṭhādikaṃ cākiñcitkaramityāha sarveti ।।
ataśca prayājādīnāṃ satyapyāgneyyā vyavadhāne agnīṣomīyāderapyākāṅkṣāditrayasādhāraṇyāt sarvārthatvavat ihāpyavyavahitānantaryasya yatra kvāpi pāṭhāvarjanīyatvāt sarvārthāmnānādanuṣaṅga evetyarthaḥ ।
saṃdeha iti ।।
tatra hi phalanirūpakatvaṃ yāgasyota somāderityaniyame prāpte niyāmakamātraṃ padapratyāsattiḥ, prakṛtetu sarvatra niyamasyaiva prāpterasandehāt na niyāmakatvamityāha prakṛtetviti ।।
prayojanamāha ataśceti ।।
 bhāṣye viṣayavyāptyarthaṃ kṛtaṃ varṇakāntaramanusaṃdhatte evamiti ।।
anekeṣu śeṣiṣu sākāṅkṣeṣvekasmin śeṣānvayena nirākāṅkṣīkṛte api itareṣāṃ nairākāṅkṣyāyānuṣaṅgo yuktaḥ, śeṣasya tvekaśeṣyanvayena nairākāṅkṣye śeṣyantarānvayāyānuṣaṅgo na yukta iti viśeṣāśaṅkāṃ matvā viṣayaṃ darśayati yatreti ।
pavitreṇeti ।।
itikaraṇena "vasoḥ sūryasya raśmibhiri"tyantasya saṃgrahaḥ ।
tatra pūrvapakṣasya viśeṣāśaṅkāyāmeva sūcitasyāśaṅkānirāsavyājenaiva sunirasyatāṃ matvā siddhāntamevāha tatrāpīti ।।
 ākāṅkṣotthāne apīti ।।
itaḥ pūrvaṃ nirākāṅkṣāṇāṃ śeṣiṇāmiti śeṣaḥ ।
atra vārtike "yajamānaṃ pāvayatī"ti vidhivihitapāvanakriyāyāḥ śabdārthayoḥ pratyabhijñānena citpatyādīnāṃ bhagādivat stutyarthamupāttānāṃ bhede api vibhāgavat bhedāsiddherekatvāttasyāstribhirapi karaṇamantraiḥ prakāśanādacchidrādeścāpūrvasādhanībhūtaprakāśyamānaikapāvanakriyākaraṇaprakāśanārthatvāt pūrvamantrayorapi antimamantravat prayogaḥ ।
ata eva tattadgrahajanyābhyāsāpūrvavat ihāpūrvabhedābhāvānnāntimapāvanakriyābhyāsāt pūrvārthatvamapi ।
tatraikapāvanakriyāprakāśanārthatvena mantrāṇāṃ vikalpopītyuktam ।
tat tribhiryajamānaṃ pāvayatīti pārthasārathikṛtasaṅkhyāyuktavacanena "tāṃ caturbhiri" tyaneneva mantrāṇāṃ samuccayopapattervikalpāyogāt kriyaikye api bodhāyanādikalpaparyālocanayā pāvanasyāpi mukhanābhigulphapradeśeṣu trirabhyāsāvagamāt ekaikamantrasyaikaikābhyāsakaraṇatvapratītyā'nantaryaviśeṣaṇenācchidrādeḥ gulphapradeśe saṃskārārthapāvanakriyābhyāsaprakāśakapadaikavākyatayā vijātīyāpūrvasādhanībhūtapāvanakriyābhyāsāṅgatvasyaiva yuktatvāt ।
payasā maitrāvaruṇaṃ śrīṇātīti vihitapayaḥ śrapaṇasyābhyāsāntareṣvivehāpyabhyāsāntare prāpterasaṃbhavena vyavasthāyā eva prāpteḥ ।
ata eva vacanābhāve vikalpānāpatteścātiśayārthamityabhipretya vinigamanāviraheṇaiva sarvatra śeṣānvayaṃ sādhayati pradhānatvāditi ।।
ānantaryasyeti ।।
pūrvamānantaryasyāniyamaprāptau niyāmakatvasyoktatvāt ihāpyānantaryaprāptyabhāve aniyāmakatvamityarthaḥ ।
bodhāyanādikalpaparyālocanāsiddhaṃ tattatkriyābhyāsārthatvaṃ mantrāṇāṃ sūcayannupasaṃharati ataśceti ।।
pratipradhānāvṛttinyāyāditi hetupradarśanena vārtikoktanirāsaḥ sūcitaḥ ।
śeṣaprayogayajurbhreṣaprāyaścittasadasadbhāvarūpaṃ prayojanaṃ tu spaṣṭatvānnoktam ।।

iti saptadaśamanuṣaṅgādhikaraṇam ।।

( adhikaraṇam ।।
yatra tu asaṃbandhipadavyavadhānaṃ, yathā "saṃte vāyurvātena gacchatāṃ saṃ yajatrairaṅgāni saṃ yajñapatirāśiṣe"ti, atra gacchatāmityasyāśiṣetyatra nānuṣaṅgaḥ ।
aṅgānītyatra ekavacanāntasyānanvayena bahuvacanāntasyaiva gacchantāmityasyādhyāhārāvaśyaṃbhāvāt ।
vastutastu bahuvacanasyaivādhyāhāreṇa gamidhātoranuṣaṅga eveti ekavacanasyaivānuṣaṅgapratyudāharaṇamidam ।। ityaṣṭādaśamadhyāhārādhikaraṇam ।।
iti śrīkhaṇḍadevakṛtau bhāṭṭadīpikāyāṃ dvitīyasyādhyāyasya prathamaḥ pādaḥ ।।
 yato yatrānuṣaṅgāsaṃbhavaḥ, yatraca madhye vyavadhānaṃ taduharaṇamanuṣaṅgapratyudāharaṇatvena darśayati yatheti ।।
idañca mantratrayamuttarārdhājyaśeṣeṇa paśoḥ śiroṃ'sadvayadakṣiṇaśroṇiṣvañjane krameṇa viniyuktam ।
tatrādyavākye samityupasargasya achandasi vyavahitāśce'ti sūtreṇa padāntaravyavadhāne api sādhutayoktasya gacchatāmityanenānvayaḥ ।
yataśceha paśorevāyuḥ prāṇo bāhyavātena saha saṅgacchatām ।
yajñapatiḥ svāmī te āśiṣā phalena saṃgacchatāmiti mantratrayārthaḥ ।
satyorapyākāṅkṣāyogyatvayorāsatterabhāvānnānuṣaṅga ādyamantragatasya gacchatāmiti padasyetyāha gacchatāmityasyeti ।।
adhyāhārāvaśyaṃbhāvāditi ।।
 tataśca "saṃyajatrairaṅgānī" tyatra gacchantāmityadhyāhārāvaśyakatve tena vyavadhānāt saṃyajñapatirāśiṣetyatrāpi śābdatvasidhyarthaṃ gacchatāmiti padādhyāhāra eva ।।
kalpyasyāpi padasyābhidhānakaraṇatvāt kartṛvyāpāraṃ vinābhidhānakaraṇatvāyogāditaramantreṣvivoccāraṇātiriktaśabdaviṣayakartṛvyāpārābhāvāduccāraṇasyaiva tattvena kalpanāduccāryatvasiddhirityarthaḥ ।।
 evaṃ gacchatāmiti padādhyāhāraṃ prācīnoktamupapadya tatra viśeṣamāha vastutastviti anuṣaṅga eveti ।।
gamiprakṛteḥ saṃ yajatrairityatrāpi anuṣaṅgopapattau bahuvacanamātrasyaivādhyāhāre api saṃyajñapatirityatrāpi tatprakṛteravyavāyenānuṣaṅgasaṃbhavāt madhye bahuvacanena vyavāyādādyamantragataikavacanasya nānuṣaṅgaḥ, kintu adhyāhāra evetyevamekavacanapratyudāharaṇamātratvameva yuktamityarthaḥ ।।
 yattu prakāśakārāṇāmetadāśaṅkyottaraṃ padārtha eva hyākāṅkṣito na tadekadeśaḥ ।
tacchābdatāyaica padamevākāṅkṣitaṃ, na tadekadeśa iti kṛtsnasyaiva padasyānuṣaṅgo adhyāhāraśca na tadekadeśasya pratyayamātrasya prakṛtimātrasya veti ।
tatpratyayamātrohe prakṛterarṣatvavadihāpi prakṛteranuṣaṅgatāyā ārṣatvopapatteḥ itarathā tatrāpi saṃpūrṇapadasyaivohāpatteḥ pratyayamātrādhyāhāre bādhakābhāvādayuktamiti vyaktaṃ kaustubhe ।
evañca prakṛtimātrabhreṣa eva yajurbhreṣaprāyaścittaṃ, pratyayabhreṣe tu na tadityapi prayojanaṃ spaṣṭatvānnoktam ।।

ityaṣṭādaśamadhyāhārādhikaraṇam ।।
