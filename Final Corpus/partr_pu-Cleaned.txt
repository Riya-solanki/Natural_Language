

śrīdevī uvāca
anuttaraṃ kathaṃ deva sadyaḥkaulikasiddhidam ।
yena vijñātamātreṇa khecarīsamatāṃ vrajet ।।
etad guhyaṃ mahāguhyaṃ kathayasva mama prabho ।
hṛdayasthā tu yā śaktiḥ kaulinī kulanāyikā ।।
tāṃ me kathaya deveśa yena tṛptiṃ labhāmy aham ।

śrībhairava uvāca
śṛṇu devi mahābhage uttarasyāpy anuttaram ।।
yad ayaṃ kauliko vidhir mama hṛdvyomny avasthitaḥ ।
kathayāmi na saṃdehaḥ sadyaḥ kaulikasiddhidam ।।
athādyās tithayaḥ sarve svarā bindvavasānakāḥ ।
tadantaḥ kālayogena somasūryau prakīrtitau ।।
pṛthivyādīni tattvāni puruṣāntāni pañcasu ।
kramāt kādiṣu vargeṣu makārānteṣu suvrate ।।
vāyvagnisalilendrāṇāṃ dhāraṇānāṃ catuṣṭayam ।
tadūrdhve śādivikhyātaṃ purastād brahmapañcakam ।।

amūlā tatkramā jñeyā kṣāntā sṛṣṭir udāhṛtā ।
sarveṣāṃ caiva mantrāṇāṃ vidyānāṃ ca yaśasvini ।।
iyaṃ yoniḥ samākhyātā sarvatantreṣu sarvadā ।
caturdaśayutaṃ bhadre tithīśāntasamanvitam ।।
tṛtīyam brahma suśroṇi hṛdayam bhairavātmanaḥ ।
etan nāyoginījāto nārudro labhate sphuṭam ।।
hṛdayaṃ devadevasya sadyo yogavimokṣadam ।
asyoccāre kṛte samyaṅ mantramudrāgaṇo mahān ।।
sadyas tanmukhatām eti svadehāveśalakṣaṇam ।
muhūrtaṃ smarate yas tu cumbakenābhimudritaḥ ।।
sa badhnāti tadā dehaṃ mantramudrāgaṇaṃ naraḥ ।
atītānāgatānarthān pṛṣṭo asau kathayaty api ।।
praharād yad abhipretaṃ devatārūpam uccaran ।
sakṣāt paśyaty asaṃdigdham ākṛṣṭaṃ rudraśaktibhiḥ ।।
praharadvayamātreṇa vyomastho jāyate smaran ।
trayeṇa mātaraḥ sarvā yogeśvaryo mahābalāḥ ।।
vīrā vīreśvarāḥ siddhā balavāñ chākinīgaṇaḥ ।
āgatya samayaṃ dattvā bhairaveṇa pracoditāḥ ।।
yacchanti paramāṃ siddhiṃ phalaṃ yad vā samīhitam ।
anena siddhāḥ setsyanti sādhayanti ca mantriṇaḥ ।।
yat kiṃcid bhairave tantre sarvam asmāt prasiddhyati ।
adṛṣṭamaṇdalo apy evaṃ yaḥ kaścid vetti tattvataḥ ।
sa siddhibhāg bhaven nityaṃ sa yogī sa ca dīkṣitaḥ ।।
anena jñātamātreṇa jñāyate sarvaśaktibhiḥ ।
śākinīkulasāmānyo bhaved yogaṃ vināpi hi ।।
avidhijño vidhānajño jāyate yajanaṃ prati ।।
kālāgnim āditaḥ kṛtvā māyāntam brahmadehagam ।
śivo viśvādyanantāntaḥ paraṃ śaktitrayaṃ matam ।।
tadantar varti yat kiṃcic chuddhamārge vyavasthitam ।
aṇur viśuddham acirād aiśvaraṃ jñānam aśnute ।।
taccodakaḥ śivo jñeyaḥ sarvajñaḥ parameśvaraḥ ।
sarvago nirmalaḥ svacchas tṛptaḥ svāyatanaḥ śuciḥ ।।
yathā nyagrodhabījasthaḥ śaktirūpo mahādrumaḥ ।
tathā hṛdayabījasthaṃ jagad etac carācaram ।।
evaṃ yo vetti tattvena tasya nirvāṇagāminī ।
dīkṣā bhavaty asaṃdigdhā tilājyāhutivarjitā ।।
mūrdhni vaktre ca hṛdaye guhye mūrtau tathaiva ca ।
nyāsaṃ krtvā śikhāṃ baddhvā saptaviṃśatimantritām ।।
ekaikaṃ tu diśāṃ bandhaṃ daśānām api yojayet ।
tālatrayam purā dattvā saśabdaṃ vighnaśāntaye ।।
śikhāsaṃkhyābhijaptena toyenābhyukṣayet tataḥ ।
puṣpādikaṃ kramāt sarvaṃ liṅge vā sthaṇḍile athavā ।।
caturdaśābhijaptena puṣpeṇāsanakalpanā ।
tatra sṛṣṭiṃ yajed vīraḥ punar evāsanaṃ tataḥ ।।
sṛṣṭiṃ tu sampuṭīkṛtya paścād yajanam ārabhet ।
sarvatattvasusampūrṇām sarvābharaṇabhūṣitām ।।
yajed devīṃ maheśānīṃ saptaviṃśatimantritām ।
tataḥ sugandhipuṣpais tu yathāśaktyā samarcayet ।।
pūjayet parayā bhaktyā ātmanaṃ ca nivedayet ।
evaṃ yajanam ākhyātam agnikārye apy ayaṃ vidhiḥ ।।
kṛtapūjāvidhiḥ samyak smaran bījaṃ prasiddhyati ।
ādyantarahitaṃ bījaṃ vikasat tithimadhyagam ।
hṛtpadmāntargataṃ dhyāyet somāṃśaṃ nityam abhyasyet ।।
evaṃ mantraphalāvāptir ity etad rudrayāmalam ।
etad abhyāsataḥ siddhiḥ sarvajñatvam avāpyate ।।

