Dīpaṃkara Caryāsaṃgrahapradīpa

caryāsaṅgrahapradīpaḥ 

namo lokeśvarāya

madādyaśeṣamūḍhānāṃ yasya vacanaraśmibhiḥ ।
phullatāmeti hṛtpadmaṃ taṃ vande puruṣottamam ।।

pāramiṃ guhyamantraṃ ca śritvā bodhiḥ prasidhyati ।
gurubuddhoktitastvevaṃ tadartho likhyate mayā ।।

guhyamantro atra no vācyaḥ pāramīnayacārikāḥ ।
bodhisattvasya caryāstu samāsena likhāmyaham ।।

dhīmataḥ saṃvaro grāhyo bodhicittapuraḥ saraḥ ।
ālokyāśeṣasūtrāṇi śāstraṃ śravyaṃ samastakam ।।

kāyena manasā vācā yathoktān saṃvarān tribhiḥ ।
rakṣedakṣuṇṇaśuddhāṃśca śīlāṃśca pariśodhayet ।।

bhaktamātrāṃ vijānīyād indriyadvāramāvaret ।
rātreḥ pūrve apare bhāge na suptvā yogamācaret ।।

aṇumātreṣvavadyeṣu hyatimātraṃ bibheti ca ।
rātrerbhāgatrayaṃ kṛtvā hyantye bhāge tu jāgṛyāt ।।

prakṣālayenmukhādīn vākṣālanaṃ vāpi yujyate ।
sukhāsanaṃ samāśritya dharmāṇāṃ dharmatāṃ smaret ।।

nimittaiḥ kṣobhato aśakye tūttthāyābhāsavastuṣu ।
māyāvattvena samprekṣya puṇyayogāṃstadantare ।।

pūrayeccāpi saptāṅgān vipulāṃ praṇidhiṃ caret ।
bhāvayed bhāvanāṃ pūrvā kāle atha bhojanasya ca ।।

etanniḥ sārakāyena paraṃ sāraṃ gaveṣayan ।
kāyaṃ naukādhiyā rakṣed na bhuṅktāṃ sthūlatākṛte ।।

rasāsaktyā na bhuñjīta caturdhānnaṃ vibhajya ca ।
devebhyo vinivedyādiṃ dharmapālāya tatparam ।।

baliṃ suvipulāṃ dadyāt śeṣaṃ svabhuktapītataḥ ।
dadyācca sarvabhūtebhyaḥ kathātantraṃ tadantare ।।

kuryādadbhutavārttā ca kiñcidutthāya sañcaret ।
parikrāmedadhiṣṭhānaṃ japaṃ vā granthavācanam ।।

sugatapratimāṃ kuryād yāvat svedo na jāyate ।
kuryāt, pradakṣiṇāṃ tāvad akṣubdhaḥ praṇidhiṃ bahum ।।

dharmacaryā daśaproktāḥ maitreyeṇa, samāsataḥ ।
caredakṣiptacittena māyaupamyaṃ ca saṃsmaran ।।

yadi syāt pūjayet saṅghaṃ kuryād vā bālakotsavam ।
anāthebhyaḥ sudānaṃ tu yogine puṇyasañcayaḥ ।।

pūrṇeṣu dinakṛtyeṣu bhāge ca prathame niśaḥ ।
dharmatā niṣprapañcāpi tathā cittaṃ ca yojayet ।।

prāptāyāṃ madhyarātrau ca utthānābhāsasañjñayā ।
siṃhanidrā yathā tadvat śubhanidrāṃ samāśrayet ।।

prāyo dhyānadṛḍhe citte kāyavākpuṇyagauṇatā ।
asaṃspṛṣṭe samādhau vā lokakalpapravṛttaye ।।

kāyapuṇyaṃ yathāśakti, lokacitte asame sati ।
dharmo nāyaṃ mamaiveti susadāśayapūrvakam ।। csp

dharmāśca laukikān pṛcched, nijamitrasamīritaḥ ।
nepālaviṣaye kṛtavān, ratirmantranaye na ced ।।
evaṃ sthavira ! karttavyam । a ।
caryāsaṅgrahapradīpo mahāpaṇḍitācārya - dīpaṅkara - śrījñānakṛtaḥ samāptaḥ ।