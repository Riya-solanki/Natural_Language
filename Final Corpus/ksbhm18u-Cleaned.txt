

।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

tataḥ svargaśriyā juṣṭaṃ bhrājiṣṇumukuṭāṅgadam ।
dadarśa śakrasaṃkāśaṃ kururājaṃ yudhiṣṭhiraḥ ।।

taṃ vīkṣya sānujaṃ tatra jātamanyuḥ śatakratum ।
uvāca svasti devebhyaḥ svargāyāstvayamañjaliḥ ।।

yatra duryodhanaḥ pāpaḥ pṛthivīkṣayakāraṇam ।
sumerukūṭavikaṭe vibhāti paramāsane ।।

na tatra mama vāso asti vrajāmyeṣa namo astu te ।
yatra me bhrātaraḥ śūrāstatra vāso mamādhunā ।।

iti rājño bruvāṇasya devadūtaṃ surāstataḥ ।
bhrātṝnprati prayāhīti prāhurvāyumanojavam ।।

sa devadūtādiṣṭena vrajansapadi vartmanā ।
dadarśa puruṣānghorānnarakāntaravartinaḥ ।।

keśaśoṇitamāṃsāsṛgvasāsaṃghātapicchile ।
praklinnānekakuṇapavyākīrṇakṛmisaṃkule ।।

kākakaṅkabakolūkavadanairabhito vṛte ।
śavadurgandhanīrandhrasaṃghaṭṭaśatasaṃkule ।।

karapattraśilāpākasaṃtaptasikatātaṭe ।
lohitailavasākumbhakūṭaśalmalidāruṇe ।।

kṣurakaṇṭakakīlograjvālāstambhavibhīṣaṇe ।
taptavaitaraṇīvisrapūyapūritasaikate ।।

asipatravanotkṛttanaranārīkṛtasvane ।
ghorāndhakāragahane tatra śuśrāva dharmajaḥ ।।

pāpināṃ kvāthyamānānāmākrandaṃ dhṛtidāruṇam ।
kṣaṇamekamito rājanmā nivartasva śītalaiḥ ।।

tvatpuṇyavātaiḥ spṛṣṭānāmasmākaṃ bādhate tamaḥ ।
vayaṃ bhīmaprabhṛtayaḥ pāṇḍavā bhrātarastava ।।

kṛṣṇā ceyaṃ varārohā mahiṣī vallabhā satī ।
śrutvaitatkaruṇaṃ rājā vajreṇeva vidāritaḥ ।।

tatraiva tasthau nirdvandvo nindandurlalitaṃ vidheḥ ।
so avadadbata devānāmavicārahataiva dhīḥ ।।

yaireta dharmaniratāḥ kleśe asminsamupekṣitāḥ ।
ayaṃ mohaḥ prasādo vā viveko nāyamīdṛśaḥ ।।

vibudhānāṃ na jānanti ye dharmasya vyatikramam ।
bhramaḥ svapno atha māyeyaṃ kimetaditi cintayan ।।

devadūta na jānāmi kasyedaṃ durviceṣṭate ।
ihaivāhaṃ sthito gaccha na me svargeṇa kāraṇam ।।

pūjyante yatra durvṛttā viśasyante nu sādhavaḥ ।
ityukto dharmarājena devadūtaḥ surādhipam ।।

gatvā vyajijñapatsarvaṃ sa ca tūṣṇīṃ samāyayau ।
prāpte surādhipe tatra saha dharmādibhiḥ suraiḥ ।।

nādṛśyatāśubhaṃ kiṃcidvavau puṇyaśca mārutaḥ ।
tato abravītsurapatirviṣṇaṃ dharmanandanam ।।

asatyametannāyeyaṃ mayaiveha pradarśitā ।
etadālokanaṃ rājñāmavaśyaṃ miśrakarmaṇām ।।

asatyaleśasaṃsparśādetaddroṇavadhāttava ।
ehi paśya nijānbhrātṝndivyaṃ svapadamāśritān ।।

svargaśriyaṃ ca pāñcālīṃ putrāṃścāmaratāṃ gatān ।
ityukte devarājena vītaśokī yudhiṣṭhiraḥ ।।

snātvā dharmagirā svargagaṅgāmbhasi nabhaḥprabhe ।
utsṛjya mānuṣaṃ bhāvaṃ puṇyāṃ surasabhāṃ yayau ।।

apsaronṛttalalitāngāyangandharvakiṃnarān ।
tatra svapadamārūḍhānapaśyadanujānnijān ।।

maṇḍale ca raveḥ karṇaṃ svayamindreṇa darśitam ।
abhibhanyuṃ ca rucirākāranirjitamanmatham ।।

varcobhidhānaṃ somasya taṃ sutaṃ somamaṇḍale ।
gandharvarājaṃ sākṣācca dhṛtarāṣṭraṃ janeśvaram ।।

vasuṃ śāntanavaṃ bhīṣmaṃ guruṃ droṇaṃ bṛhaspatim ।
nārāyaṇaṃ ca viśveśaṃ śaṅkhacakragadādharam ।।

yadaṃśā bhuvi ye jātāstāṃśca dṛṣṭvā tadāśrayān ।
āsasāda sadānandaṃ vandyaṃ nandanavāsinām ।
dharmasūnurnidhirdhāmnāṃ hariścandrocitaṃ padam ।।

atha nahuṣadilīpadhundhumārasagarabhagīratharāmakārtavīryaiḥ ।
nṛpatibhirabhito abhivandyamānaḥ sitacaritaḥ sa rarāja rājacandraḥ ।।

śrutveti bhāratakathāṃ vaiśampāyanakīrtitām ।
saṃpannasarpasatro abhūnnirvṛtto janamejayaḥ ।।

etatsūtena kathitaṃ naimiṣāraṇyavāsinaḥ ।
niśamya śaunakamukhāstasthurānandanirbharāḥ ।।

iti śrīkṣemendraviracitāyāṃ bhāratamañjaryāṃ svargaparva

