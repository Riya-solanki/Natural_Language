Dharmakīrti Hetubindu

।
namo buddhāya।
parokṣa-artha-pratipatter anumāna-āśrayatvāt tad-vyutpādana-।
arthaṃ saṃkṣepata idam ārabhyate।
pakṣa-dharmas tad-aṃśena vyāpto hetus tridhā eva saḥ।
avinābhāva-niyamād hetvābhāsās tato apare ।।

pakṣo dharmī, avayave samudāya-upacārāt। prayojana-abhāvād ।
anupacāra iti cet, na, sarva-dharmi-dharma-pratiṣedha-arthatvād ।
upacārasya। evaṃ hi cākṣuṣatva-ādi-parihṛtaṃ bhavati।
dharma-vacanena api dharmasya parāśrayatvād dharmy-āśraya- ।
siddhau dharmi-grahaṇāt pratyāsatteḥ sādhya-dharmi-siddhir iti ।
cet, na, dṛṣṭānta-dharmiṇo api pratyāsatteḥ। tad-aṃśa-vyāptyā ।
dṛṣṭānta-dharmiṇi sattva-siddher dharmi-vacanāt sādhya-dharmi- ।
parigrahaḥ। siddhe api punar-vacanaṃ niyama-artham āśaṅkyeta।
sajātīya eva sattvam iti siddhe api tad-abhāve vyatireke ।
sādhya-abhāve asattva-vacana-vat tad-aṃśa-vyāpti-vacanāt siddhe ।
api dṛṣṭānta-dharmiṇi sattve dharmi-vacanaṃ tatra eva bhāva- ।
niyama-artham āśaṅkyeta। tasmāt sāmarthyād artha-gatāv apy ।
upacāra-mātrāt samāna-nirdeśāt pratipatti-gauravaṃ ca parihṛtaṃ ।
bhavati। pakṣasya dharmatve tad-viśeṣaṇa-apekṣasya anyatra ananuvṛtter ।
asādhāraṇatā iti cet, na, ayogavyavacchedena viśeṣaṇād ।
yathā caitro dhanurdhara iti na anyayogavyavacchedena yathā ।
pārtho dhanurdhara iti।
tad-aṃśas tad-dharmaḥ।
vyāptir vyāpakasya tatra bhāva eva vyāpyasya vā ।
tatra eva bhāvaḥ।
etena anvayo vyatireko vā pakṣa-dharmaś ca yathāsvaṃ ।
pramāṇena niścita uktaḥ, sarvatra hetau sādhya-dharma-abhāve ।
vyāpty-asiddher vyāpaka-nivṛttau vā vyatireka-abhāvāt anvaya-vyatirekābhyāṃ ।
niścitābhyāṃ tad-aṃśa-vyāptir niścitā।
tatra pakṣa-dharmasya sādhya-dharmiṇi pratyakṣato anumānato ।
vā prasiddhir niścayaḥ, yathā pradeśe dhūmasya śabde ।
vā kṛtakatvasya। sadhūmaṃ hi pradeśam arthāntara-vivikta-rūpam ।
asādhāraṇa-ātmanā dṛṣṭavataḥ pratyakṣeṇa yathā-dṛṣṭa-bheda-viṣayaṃ ।
smārtaṃ liṅga-vijñānam utpadyate।
tatra yad ādyam asādhāraṇa-viṣayaṃ darśanaṃ tad ।
eva pramāṇam।
tasmin tathābhūte dṛṣṭe sati sa yena yena asādhāraṇas ।
tad-asādhāraṇatāṃ tato bhedam abhilapanty atad-vyāvṛtti-viṣayā ।
smṛtir utpannā pratyakṣa-balena yathādṛṣṭa-ākāra-grahaṇān na ।
pramāṇam, prāg asādhāraṇaṃ dṛṣṭvā asādhāraṇa ity abhilapato ।
apūrva-artha-adhigama-abhāvād arthakriyā-sādhanasya darśanād ।
adṛṣṭasya punas tat-sādhana-svabhāvasya vikalpena apratipatteś ।
ca anumāna-vat। arthakriyā-arthī hi sarvaḥ pramāṇam apramāṇaṃ ।
vā anveṣate prekṣāvān, na ca sāmānyaṃ kāṃcid arthakriyām ।
upakalpayati svalakṣaṇa-pratipatter ūrdhvaṃ tat-sāmarthya-utpanna- ।
vikalpa-vijñāna-grāhyaṃ yathā nīlaṃ dṛṣṭvā nīlam iti ।
jñāne। tad eva hi nīla-svalakṣaṇaṃ tathāvidha-sādhya-arthakriyākāri, ।
tac ca tena ātmanā dṛṣṭam eva pratyakṣeṇa। na ca ।
tat-svalakṣaṇa-grahaṇa-uttarakālabhāvi-nīla-vikalpasya viṣayeṇa nīla- ।
artha-sādhya-arthakriyā kriyate। tasmād anadhigata-artha-viṣayaṃ ।
pramāṇam ity apy anadhigate svalakṣaṇa iti viśeṣanīyam।
adhigate tu svalakṣaṇe tat-sāmarthya-janmā vikalpas tad-anukārī ।
kāryatas tad-viṣayatvāt smṛtir eva na pramāṇam, anadhigata- ।
vastu-rūpa-anadhigateḥ, vastv-adhiṣṭhānatvāt pramāṇa-vyavasthāyāḥ, ।
arthakriyā-yogya-viṣayatvāt tad-arthināṃ pravṛtteḥ, ।
arthakriyā-yogya-lakṣaṇaṃ hi vastu; tato api vikalpād vastuny ।
eva tad-adhyavasāyena pravṛtteḥ, pravṛttau vikalpasya pratyakṣeṇa ।
abhinna-yogakṣematvāt।
pūrva-pratyakṣa-kṣaṇena upayoga-abhedād uttareṣu kasyacid ।
aprāmāṇya-prasaṅga iti cet, na, kṣaṇa-viśeṣa-sādhya-artha-vāñchāyāṃ ।
nānā-yogakṣematvāt। sādhāraṇe hi kārye na teṣāṃ sāmarthya-bhedaḥ, ।
aparāpara-dhūma-pramita-saṃnikṛṣṭa-agniṣv iva agni-mātra-sādhye ।
arthe। etena dharma-dharmi-liṅga-ādi-vikalpasya pramāṇa-pṛṣṭha- ।
bhāvinaḥ prāmāṇyaṃ pratyuktam।
anvaya-niścayo api svabhāvahetau sādhya-dharmasya vastutas ।
tad-bhāvatayā sādhana-dharma-bhāva-mātra-anubandha- ।
siddhiḥ। sā sādhya-viparyaye hetor bādhaka-pramāṇa-vṛttiḥ।
yathā yat sat tat kṣaṇikam eva, akṣaṇikatve arthakriyā-virodhāt ।
tal-lakṣaṇaṃ vastutvaṃ hīyate। kāryahetau kāryakāraṇabhāva- ।
siddhiḥ, yathā idam asya upalambha upalabdhi-lakṣaṇa-prāptaṃ ।
prāg anupalabdham upalabhyate, satsv apy anyeṣu hetuṣv ।
asya abhāve na bhavati iti yas tad-bhāve bhāvas tad-abhāve ।
abhāvaś ca pratyakṣa-anupalambha-sādhanaḥ kāryakāraṇabhāvas ।
tasya siddhiḥ। kāryakāraṇabhāva eva hy arthāntarasya evaṃ ।
syāt yatra dhūmas tatra avaśyam agniḥ, agner bhāva ।
eva hi bhāvo dhūmasya tat-kāryatvam। anupalabdhāv apy ।
anvaya-niścayo asad-vyavahārasya upalabdhi-lakṣaṇa-prāpta-anupalabdhi- ।
mātre vṛtti-sādhanaṃ nimitta-antara-abhāva-upadarśanāt।
vyatireka-niścayo api kārya-svabhāvahetoḥ kāryakāraṇa- ।
vyāpyavyāpakabhāva-siddhau dṛśya-viṣayābhyāṃ kāraṇa-vyāpaka- ।
anupalabdhibhyāṃ sādhya-abhāve hetv-abhāva-siddhir uddiṣṭa- ।
viṣayasya abhāvasya upadarśane, anyathā anupalabdhi-lakṣaṇa-prāptasya ।
kvacid abhāva-asiddheḥ। anuddiṣṭa-viṣayaṃ sādhya-abhāve ।
abhāva-khyāpanaṃ apratibandha-mātra-siddhau sidhyati iti na tatra ।
vyatireka-sādhane anupalabdhyor dṛśya-viṣayatā apekṣyate। vyatireka- ।
niścayo anupalabdhāv upalabdhi-lakṣaṇa-prāptāt sato anupalambha- ।
abhāva-darśanam।
etal-lakṣaṇas tridhā eva so hetus triprakāra eva, svabhāvaḥ ।
kāryam anupalabdhiś ca iti yathā anitye kasmiṃścit sādhye sattvam ।
agnimati pradeśe dhūmo abhāve ca upalabdhi-lakṣaṇa-prāptasya anupalabdhir ।
ity atra eva trividhe avinābhāva-niyamāt। pakṣa-dharmasya ।
yathoktā vyāptir avinābhāvaḥ; sa trividhād hetor ।
anyatra na asti ity atra eva niyata ucyate।
tatra sādhana-dharma-bhāva-mātra-anvayini sādhya-dharme ।
svabhāvo hetuḥ। aparāpara-vyāvṛtti-bhedena dharma-bhede api ।
vastuto liṅgi-svabhāva eva hetu-svabhāve anvaya-vyabhicāra-abhāvāl ।
lakṣaṇe tan-mātra-anvayena viśeṣaṇaṃ para-mata-apekṣam।
pare hy arthāntara-nimittam atad-bhāva-mātra-anvayinam api ।
dharmaṃ svabhāvam icchanti। viśeṣaṇena tathāvidhasya atat- ।
svabhāvatāṃ tasmin sādhye hetor vyabhicāraṃ ca āha, yathā ।
hetumati vināśe kṛtakatvasya।
tasya dvidhā prayogaḥ; sādharmyeṇa vaidharmyeṇa ca, ।
yathā yat sat tat sarvaṃ kṣaṇikaṃ yathā ghaṭa-ādayaḥ saṃś ।
ca śabda iti, tathā kṣaṇikatva-abhāve sattva-abhāvaḥ, saṃś ca ।
śabda ity anvaya-vyatirekābhyāṃ sarva-upasaṃhāreṇa vyāpti-pradarśana ।
lakṣaṇau sādharmya-vaidharmya-prayogau।
atra sāmarthyād eva pratijñā-arthasya pratīter na pratijñāyāḥ ।
prayogaḥ। apradarśite prameye arthe kathaṃ tat-pratītir iti cet।
svayaṃ pratipattau prameyasya ka upadarśayitā। pradeśa-sthaṃ ।
dhūmam upalabdhavatas tasya agninā vyāpteḥ smaraṇe tat-sāmarthyād ।
eva agnir atra iti pratītir bhavati। na ca tatra kaścid ।
agnir atra ity asmai nivedayati। na api prāg eva pratipadyate ।
kiṃcit, pramāṇam antareṇa evaṃ pratīter nimitta-abhāvāt।
pratītau liṅgasya vaiyarthyaṃ। svayam eva akasmād ।
agnir atra iti prameyaṃ vyavasthāpya paścāt tat-pratipattaye ।
liṅgam anusarati iti ko ayaṃ pratipatteḥ kramaḥ। pareṇa api ।
tad ucyamānaṃ plavata eva, upayoga-abhāvāt। viṣaya-upadarśanam ।
upayoga iti cet, tena eva tāvad darśitena ko arthaḥ। yadi ।
pratītir anyathā na syāt, sarvaṃ śobheta। tasmād eṣaḥ svayaṃ ।
pratītau vinā api kenacid viṣaya-upasthāpakena pratiyan asmān ।
kāryiṇo dṛṣṭvā parvabrāhmaṇa iva vyaktaṃ mūlyaṃ mṛgayate।
asmad-vacanād api svayaṃ siddham eva liṅgam anusṛtya ।
pratyeti iti ko anayor avasthayor viśeṣaḥ। dṛṣṭā ca pakṣa-dharma- ।
sambandha-vacana-mātrād pratijñā-vacanam antareṇa api pratītir ।
iti kas tasya upayogaḥ। sva-niścaya-vad anyeṣām api niścaya-utpādanāya ।
ca sādhanam ucyate, tatra svayam ayaṃ prameyasya upadarśanam ।
antareṇa api pratipadya paraṃ pratipādayan apūrvam ।
artha-kramam āśrayata iti kim atra kāraṇam। tasmān na prameya- ।
vacanena kiṃcit prayojanam, anyathā api pratipatter ।
utpatteḥ।
etena upanaya-nigamana-ādikam api pratyuktam, etāvatā eva ।
sādhya-pratīter bhāvāt। ḍiṇḍika-rāgaṃ parityajya-ākṣiṇī- ।
nimīlya cintaya tāvat kim iyatā pratītiḥ syān na vā। bhāve ।
kiṃ prapañca-mālayā, iti iyān eva sādhana-vākye prayogo ।
jyāyān।
atra pakṣa-dharma-sambandha-vacanayoḥ krama-niyamo api na ।
kaścit, sarvathā gamakatvāt।
sambandha-vacane api kevalaḥ prayogo bhinnaḥ, ubhayathā api ।
dharma-bhede tathā api tad-bhāvasya eva khyāpanāt। na hy ।
atat-svabhāvasya bhāva ekāntena anyabhāvaḥ kṛtakatvasya bhāve ।
prayatnānantarīyakatva-vat, na apy atat-svabhāvasya nivṛttāv akāryasya ।
tasya nivṛttir yathā anayor eva dharmayor nivṛttiḥ। tasmād ।
anvaya-vyatirekayor yathā-lakṣaṇam eko api prayukto dvitīyam ।
ākṣipati iti na ekatra sādhana-vākye dvayoḥ prayoga iṣyate, ।
vaiyarthyāt, tat-svabhāvatayā anvaya-siddhau tad-abhāve abhāva-siddheḥ, ।
tad-abhāve abhāva-siddhau ca anvayasya api siddheḥ।
tad-abhāva eva abhāva-khyātir yathā syān na anyatra viruddhe ।
vā iti niyama-khyāpana-artho api vyatireka-prayogo na yuktaḥ, ।
anya-viruddhayor api vipakṣatvāt।
katham idam avagamyate sad avaśyaṃ naśvara-svabhāvam iti ।
yena anvaya-vyatireka-sambhava iti cet, vināśa-hetv-ayogāt। svabhāvata ।
eva naśvarā bhāvāḥ; na eṣāṃ niṣpannānām anyato ।
vināśa-utpattiḥ, tasya asāmarthyāt; na hi vināśa-hetur bhāva-svabhāvam ।
eva karoti, tasya nivṛtteḥ। na api bhāva-antaram eva, ।
bhāva-antara-karaṇe bhāve tad-avasthe na kiṃcit karoti iti tathā-upalabdhy- ।
ādi-prasaṅgaḥ। na api bhāva-antaram asya āvaraṇam, tad-avasthe ।
tasminn āvaraṇasya apy ayogāt। na api vināśa-hetunā bhāva-abhāvaḥ ।
kriyate, abhāvasya vidhinā upagame vyatireka-avyatireka- ।
vikalpa-anatikramāt। bhāva-pratiṣedha-ekarūpatve bhāvaṃ na ।
karoti iti syāt, evaṃ ca akartur ahetutvam iti na vināśa-hetuḥ ।
kaścit।
vaiyarthyāc ca। yadi svabhāvato naśvaraḥ svātmany anavasthāyī- ।
bhāvaḥ, tasya na kiṃcin nāśa-kāraṇaiḥ, tat-svabhāvatayā ।
eva svayaṃ nāśāt। yo hi yat svabhāvaḥ sa sva-hetor ।
eva utpadyamānas tādṛśo bhavati, na punas tad-bhāve hetv-antaram ।
apekṣate, prakāśa-drava-uṣṇa-kaṭhina-ādi-dravya-vat। na hi prakāśa-ādayas ।
tad-ātmāna utpannā punaḥ prakāśa-ādi-bhāve hetv-antaram ।
apekṣante, tad-ātmanas tādātmya-abhāve nairātmya-prāsaṅgāt।
tadvad asthiti-dharmā cet svabhāvato niṣpanno na punas ।
tad-ātmatāyāṃ hetv-antaram apekṣate।
bīja-ādi-vad anekānta iti cet, syād etat bīja-ādīnām aṅkura-ādi- ।
janana-svabhāvānām api salila-ādi-hetv-antara-apekṣaṇāt kevalā na ।
janayanti, tadvad bhāvo api vināśe syād iti। na tat-svabhāvasya ।
jananād ajanakasya ca atat-svabhāvatvāt। ata eva ।
tayor avasthayor vastu-bhedo niśceyaḥ, bhāvānāṃ svabhāva ।
anyathātva-abhāvāt tat-svabhāvasya paścād iva prāg api ।
janana-prasaṅgāt। tasmād yo antyo avasthā-viśeṣaḥ sa eva aṅkura-ādi- ।
janana-svabhāvaḥ। pūrva-bhāvinas tv avasthā-viśeṣāḥ kāraṇasya ।
kāraṇāni iti na anekāntaḥ, kṣaṇikeṣu bhāveṣv aparāpara-utpatter ।
aikya-abhāvāt।
te antyāḥ samarthāḥ kiṃ na janayanti iti, janayanty ।
eva, na atra anyathābhāvaḥ svabhāvasya avaiparītyāt। teṣu sarveṣu ।
sahakāriṣu samartha-svabhāveṣu ko aparasya upayoga iti cet, na vai ।
bhāvānāṃ kācit prekṣā-pūrva-kāritā yato ayam eko api samarthaḥ ।
kim asmābhir ity apare nivarteran। nirabhiprāya-vyāpārā ।
hi sva-hetu-pariṇāma-upanidhi-dharmās tat-prakṛtes tathābhavanto ।
na upālambham arhanti। samarthāḥ kiṃ na aparāparaṃ janayanti ।
iti cet, na, tatra eva sāmarthyāt। tasya eva ekasya janane ।
samarthā na anyasya iti na aparāpara-jananam।
bhinna-svabhāvebhyaś cakṣur-ādibhyaḥ sahakāribhya eka- ।
kārya-utpattau na kāraṇa-bhedāt kārya-bhedaḥ syād iti cet, ।
na, yathāsvaṃ svabhāva-bhedena tad-viśeṣa-upayogatas tad-upayoga- ।
kārya-svabhāva-viśeṣa-asaṅkarāt, yathā mṛt-piṇḍa-kulāla ।
sūtra-ādibhyo bhavato ghaṭasya mṛt-piṇḍād amṛt-svabhāvebhyo ।
vṛkṣa-ādibhyo bhinnaḥ svabhāvaḥ kulālāt tasya eva mṛd-ātmanaḥ ।
sataḥ saṃsthāna-viśeṣa-ātmatayā tad-anyebhyo bhinnaḥ sūtrāt ।
tasya eva mṛt-saṃsthāna-viśeṣa-ātmanaś cakra-āder vibhaktaḥ svabhāvo ।
bhavati; tad evaṃ na kulālān mṛt-svabhāvatā, na ।
mṛdaḥ saṃsthāna-viśeṣaḥ; na ca tayoḥ śakti-viśeṣa-viṣaya- ।
bhedo api taj-janita-viśeṣa-bhedasya kāryasya svabhāva-bhedaḥ, ।
mṛt-saṃsthānayor aparaspara-ātmatayā saṃsthāna-mṛd-rūpābhyāṃ ।
tayor apratibhāsana-prasaṅgāt।
anyad eva saṃsthānaṃ guṇo mṛd-dravyāt, tena bhinna- ।
svabhāvaḥ kulāla-mṛt-piṇḍayor upayoga-viṣaya iti cet, uktam ।
atra। api ca yadi saṃsthānaṃ bhinnaṃ mṛdaḥ, kulālaḥ kiṃ ।
na pṛthak karoti। guṇasya dravya-paratantratvam iti na pṛthak ।
karoti। tat-saṃsthāna-ādhāra-ātmakaṃ yadi svabhāvena tad dravyaṃ ।
tat-saṃsthānaṃ vā tad-ādheya-ātmakam, kiṃ kulāla-apekṣayā iti cet, ।
na, tataḥ paraspara-sambandha-yogyatā-pratilambhāt; anyathā ।
vastuna eva yogyatā dharmatā iti prāg api mṛt-piṇḍasya saṃsthāna- ।
viśeṣa-sambandha-yogyatve sati saṃsthāna-viśeṣeṇa sambandha- ।
prasaṅgaḥ। evaṃ tarhi sā yogyatā mṛd-dravyasya kulālād ।
bhavati iti na anayoḥ svabhāva-bhedaḥ, bhede hi prāg-vat prasajyeta।
asti tāvad eka-svabhāvatve api kasyacid aneka-pratyaya-upadheya- ।
viśeṣatā iti na mṛt-saṃsthānayor eka-svabhāvatva-sādhanāya ।
nirbandhaḥ।
tena sahakāriṇaḥ pratyayā na eka-upayoga-viṣayāḥ kārya- ।
svabhāvasya ekatve api vastuta iti yathā iha kāraṇa-bhedo bhinna- ।
viśeṣa-upayogān na eka-kāryas tathā cakṣur-ādibhyo vijñāna-utpattāv ।
unneyaḥ। tathā hi samanantarapratyayād vijñānāc ।
cakṣurvijñānasya upalambha-ātmatā tasya eva upalambha-ātmanaḥ ।
sataś cakṣur-indriyād rūpa-grahaṇa-yogyatā-pratiniyamo viṣayāt ।
tat tulya-rūpatā ity abhinnatve api vastutaḥ kāryasya kāraṇānāṃ ।
bhinnebhyaḥ svabhāvebhyo bhinnā eva viśeṣā bhavanti iti na ।
kāraṇa-bhede apy abhedas tat-kārya-viśeṣasya। ta eva ete kāraṇa- ।
śakti-bhedā yathāsvaṃ prativiśiṣṭa-kārya-janane avyavadheya- ।
śaktitayā pratyupasthitāḥ kṣaṇikatvāt sāmagrī-kāryasya svabhāva- ।
sthity-āśraya ity ucyante। tathā hi tat tebhyaḥ samastebhya ।
upalambha-ātmakaṃ rūpa-grahaṇa-pratiniyataṃ viṣaya- ।
rūpaṃ ca iti prativiśiṣṭa-svabhāvam ekaṃ jātam।
apratirodha-śaktikeṣv anantara-kāryeṣv anādheyaviśeṣeṣu kṣaṇikeṣu ।
pratyayeṣu parasparaṃ kaḥ sahakāra-artha iti cet, na vai ।
sarvatra atiśaya-utpādanaṃ sahakriyā। kiṃ tarhi। bahūnāṃ yad ।
eka-artha-karaṇam api, yathā antyasya kāraṇa-kalāpasya। tad ।
eva mukhyaṃ sahakāritvaṃ sahakārīṇām, tasya eva antyasya ।
kāraṇatvāt tatra ca kṣaṇa ekasya svabhāvasya avivekād viśeṣasya ।
kartum aśakyatvāt, svabhāva-antara-utpatti-lakṣaṇatvād viśeṣa- ।
utpatteḥ। bhāva-antara-utpattāv antyaṃ na syāt, tataś ca na ।
sākṣāt kāraṇaṃ syāt। tasmān na kāraṇasya sahakāribhyo viśeṣa- ।
utpattiḥ। te samarthāḥ svabhāvato antyāḥ pratyayāḥ ।
saha jāyante kṣaṇikā yeṣāṃ prāg-paścāt-pṛthag-bhāvo na asti ।
yebhyaś ca anantaraṃ kāryam utpadyate, tatra eka-arthakriyā ।
eva sahakāritvam।
samarthaḥ kuto jāyata iti cet, sva-kāraṇebhyaḥ।
tāny enam apara-pratyaya-saṃnidhāna kiṃ janayanti, ।
kadācid anyathā api syuḥ, tataś ca eko api kvacid janayed iti ।
cet, aparāpara-pratyaya-yogena pratikṣaṇaṃ bhinna-śaktayaḥ ।
saṃskārāḥ santanvanto yady api kutaścit sāmyāt sarūpāḥ ।
pratīyante, tathā api bhinna eva eṣāṃ svabhāvaḥ; tena kiṃcid ।
eva kasyacit kāraṇam।
tatra yo avyavadhāna-ādi-deśo rūpa-indriya-ādi-kalāpaḥ sa vijñāna- ।
janane samartho hetuḥ। yas teṣāṃ paraspara-upasarpaṇa- ।
ādy-āśrayaḥ pratyaya-viśeṣaḥ sa tad-hetu-janane samarthaḥ।
teṣāṃ ca na pūrvaṃ na paścān na pṛthag bhāva iti samarthān ।
api pūrva-apara-pṛthag-bhāva-bhāvino doṣā na upalīyante। tena yas ।
teṣāṃ paraspara-upasarpaṇa-ādi-hetuḥ sa samarthasya hetur iti tatra ।
na kadācid anyathābhāvaḥ। anena nyāyena sarvatra hetu-phala- ।
bhāva-pratiniyamo boddhavyaḥ pratikṣaṇam anyānya-svabhāva- ।
bheda-anvayinīṣu bhāva-śaktiṣu, na tu sthira-eka-svabhāveṣu bhāveṣu, ।
svabhāvasya anyathātva-asambhavāt samartha-asamartha-svabhāvānāṃ ।
kriyā-akriyā-anupapatteḥ।
anya-sahitaḥ karoti na kevala iti cet, kiṃ kevalasya kārya- ।
janane samarthaḥ svabhāvo asamartho vā samartha iti cet, kiṃ ।
na karoti, akurvan kathaṃ samarthaḥ। kuvinda-ādayaḥ paṭa-ādi- ।
kriyāyāṃ samarthā api na sarvadā kurvanti iti cet, krīḍana-śīlo ।
devānāṃpriyo ।
mūrkhaḥ sukhaidhitaḥ kṛtam api punaḥ punaḥ ।
kārayati, tathā hy etad bīja-ādy-upanyāse nirloṭhitam। tasmāt ।
svabhāvasya anyathātva-asambhavāt tad-dharmaṇas tathābhāvo ।
antya-avasthā-vad anivāryaḥ।
antya-avasthāyāṃ prāg asamarthasya sāmarthya-utpattau ।
sāmarthyasya tat-svabhāvatve apūrva-utpattir eva sā, atat-svabhāvatve ।
so akāraka eva, sāmarthya-ākhyād bhāvāt kārya-utpatteḥ।
api ca sa eva tāvat sakala-sahakāri-sahitaḥ kāryaṃ kasmāt ।
karoti kurvan dṛṣṭaḥ, tena karoti iti brūmaḥ। aho mahā-sāmarthyaṃ ।
mahā-prabhāvasya darśanam atat-svabhāvān api bhāvān ।
svabhāva-mātreṇa nānā-vyāpāreṣu niyuñjanam। yadi nāma ।
kadācit kiṃcit kathaṃcit atra-bhavanto darśana-patham atikrāmet, ।
hanta-aprasava-dharmakam apeta-santānaṃ syād iti iyaṃ ।
cintā cittaṃ dunoti। na vai vayam atat-svabhāvānām asmad-darśana- ।
vaśāt kārya-kriyāṃ brūmaḥ। kiṃ tarhi। svabhāvena eva te ।
tat-karaṇa-dharmāḥ, tān paśyantaḥ kevalaṃ jānīmahe ta ete ।
kārakā iti। satyam, idam apy asti, svabhāvas teṣāṃ kārya-kriyā- ।
dharmā, tena samasta-pratyayavatām akṛtvā na upekṣā āpattir iti।
so akṣepa-kriyā-dharmā svabhāvaḥ kiṃ teṣāṃ tadā eva antya- ।
avasthāyām utpanna āhosvit prāg apy āsīt। āsīt, apracyuta-utpanna- ।
sthira-eka-svabhāvānāṃ kadācana kasyacit svabhāvasya abhāva- ।
virodhāt। tat kim idānīṃ mātā ca vandhyā ca; ko vā asya ।
bhāṣitasya artho akṣepa-kriyā-dharmā ca svabhāvo na ca karoti iti।
sahitas tat-svabhāvo na kevala iti cet, anyas tarhi kevalo ।
anyaś ca sahitas, svabhāva-bhedo hi bhāva-bhedasya lakṣaṇam।
na hi sa sāhitye api pararūpeṇa kartā; svarūpaṃ ca asya prāg ।
api tad eva iti kathaṃ kadācit kriyā-virāmaḥ। yasya api bhāvaḥ ।
kṣaṇikas tasya api kasmāt kevalo na karoti, yadi bhavet, kuryād eva।
kathaṃ na bhavati। kṣaṇikatvāt। uktaṃ yādṛśasya kriyā। sa katham ।
eka-kṣaṇa-bhāvy anyathā bhavet। yaś ca bhavati, sa eva na ।
bhavati iti na ayaṃ prasaṅgaḥ, kāraka-akārakayoḥ svabhāva-tad- ।
hetor virodhāt।
yo api manyate akṣepa-kriyā-dharmā eva sa tasya svabhāvaḥ, ।
na sa sāhityam apekṣate, kāryaṃ tu pratyaya-antara-apekṣam ।
iti sahitebhya eva jāyate na kevalebhya iti, tasya api ।
kathaṃ sa kevalo api karoty eva kāryaṃ ca tasmān na utpadyate ।
iti tad-avastho virodhaḥ। na kevalaḥ karoty eva iti cet, katham ।
idānīm akṣepa-kriyā-svabhāvaḥ। nanv etad eva paridīpitaṃ ।
bhavati karoty eva iti; kāryaṃ ca ayaṃ kevalo api samarthaḥ ।
san param apekṣamānaṃ katham upekṣeta। param anādṛtya etad ।
prasahya kuryāt, evaṃ hy anena ātmanaḥ sāmarthyaṃ darśitaṃ ।
bhavati। kāryaṃ param apekṣata iti tataḥ kevalād anutpattir ।
uktā bhavati, sa kevalo api samartha-svabhāva iti tata utpattiṃ ।
brūṣe, ete ca ekatra kathaṃ syātām। tad ayam īrśyā-śalya-vitudyamāna- ।
marmā viklavaṃ vikrośati ity upekṣām arhati।
tasmād idam eka-arthakriyā-lakṣaṇaṃ sahakāritvaṃ kṣaṇikānāṃ ।
eva bhāvānām, na tv akṣaṇikānāṃ pṛthagbhāva-sambhavānām, ।
pṛthak-kriyā-sambhavena sahakāritva-niyama-ayogāt।
yatra tu santāna-upakāreṇa bhāvā hetutāṃ pratipadyante ।
yathā taṇḍula-bīja-ādibhya odana-aṅkura-ādi-janmani dahana-udaka- ।
pṛthivy-ādayaḥ, tatra santāna-āśrayeṇa viśeṣa-utpādanaṃ pratyayānāṃ ।
sahakriyā ucyate, na dravya-āśrayeṇa, kṣaṇike dravye viśeṣa- ।
anutpatteḥ; na hi taṇḍula-ādīnāṃ dahana-ādau krameṇa svabhāva- ।
atiśaya-anutpattāv odana-ādi-siddhiḥ prabhāsvarād vā apavaraka- ।
praviṣṭa-indriyasya sva-upakāribhyaḥ santāna-viśeṣa-anutpattāv artha- ।
pratipatti-janma।
akṣepa-kāriṣu tv indriya-ādiṣu na viśeṣa-utpattiḥ parasparataḥ।
tatra yathāsvaṃ pratyayaiḥ paraspara-upasarpaṇa-ādy-āśrayair ye ।
yogya-deśa-ādy-avasthā jātāḥ, te saha svabhāva-niṣpattyā jñāna- ।
hetutāṃ pratipadyanta iti tatra eka-arthakriyā eva sahakāritvam।
yatra viśeṣa-utpādanena sahakāriṇaḥ pratyayās tatra hetu- ।
santānaḥ pratyayān apekṣata iti tataḥ svabhāva-antara-pratilambha- ।
ucyate। tatra sva-rasato hetu-pratyayānāṃ pūrva-kṣaṇa-nivṛttau ।
tebhya eva viśiṣṭa-kṣaṇa-utpādāt krameṇa yāvad atiśayavato ।
antya-kāraṇa-kalāpāt kāryasya utpattiḥ।
sahakāriṇaḥ samutpanna-viśeṣāt kāraṇāt kārya-utpattau viśeṣasya ।
eva utpattir na yuktā। aviśiṣṭād viśeṣa-utpattau kāryasya api ।
syāt; paraspara-viśeṣa-utpādān apekṣiṇo api sahakāriṇaḥ kāryaṃ ।
kurvīran। tena akṣaṇikānām api sahakāry-anapekṣāṇāṃ kāraṇatā ।
syāt, apekṣaṇīyebhyaḥ svabhāva-atiśaya-utpattiś ca na syāt। atha ।
sahakāriṇā kṛta-viśeṣa eva viśeṣa-utpādāv apy upatiṣṭheta; evam ।
anavasthā syāt। na ca sahakāriṇaḥ paraspara-kārya-utpāda-anuguṇa ।
viśeṣa-utpādane nityaṃ yogya-avasthā yena eṣāṃ paraspara- ।
kṛta-viśeṣo nitya-anuṣaktaḥ syāt, tad-upāya-apāyayoḥ kārya-vyakti- ।
viraha-darśanāt। tena ādyo viśeṣaḥ sahakāribhyo nirupakārasya ।
na utpadyata iti cet, na asmākaṃ punaḥ punar vacane kaścid ।
udvego bhavati; yady evam api lokasya nyāya-pratītir bhavati, ।
hanta tarhy ucyatām। na viśeṣa-utpādanād eva sahakāriṇāṃ ।
sahakāritvāṃ yatas tad-abhāvād viśeṣa-janane sahakāriṇo na ।
syuḥ। kiṃ tarhi। eka-arthakriyāyā api। sa api bhavet parasparato ।
viśeṣa-rahitānām। atha bhavet, pṛthag api bhavet; tathā ca tad ।
viśeṣa-bhāvi kāryam api kevalād bhavet iti cet, pratikṣaṇam ।
aparāparaiḥ pratyayair yathā bhāva-santāne viśeṣa-utpattir yogya- ।
deśatā-ādy-avasthā-viśeṣāṇāṃ ca kārya-karaṇaṃ teṣāṃ ca yata ।
utpattiḥ pratyekaṃ ca sāmarthye api yathā kevalānām akriyā- ।
kartṛ-viśeṣasya pṛthagbhāva-abhāvāt kārya-dvaividhyaṃ ca sahakāri- ।
sañjanita-viśeṣa-paraṃpara-utpatti-dharmakam anyac ca aṅkura-ādi- ।
vad akṣepa-kāri-indriya-vijñāna-vac ca kārya-kāraṇayoḥ svabhāva- ।
bhedād iti sarvam uktam। tatra sahakāribhyaḥ santāna-upakāra- ।
apekṣa-kārya-kāraṇa-janmani sahakāriṇām ādyo viśeṣaḥ sahakāri- ।
kṛta-viśeṣa-janmā na bhavati anantara-kārya-vat, tat-prabhṛti ye ।
viśeṣās te taj-janmānaḥ, tasya teṣāṃ ca tat-prakṛtitvād iti ।
na anavasthā। tathā yady akṣaṇiko api bhāva ādya-viśeṣa-kāraṇa-vad ।
ajanita-atiśayaḥ kāryaṃ kuryāt, karotu nāma; so asya svabhāvo ।
yady akṣepa-kartṛ-dharmā, pṛthagbhāvasya sambhavāt kevalo ।
api tathā syād ity uktam atat-svabhāvas tu tadā apy akāraka eva।
tasmād akṣaṇikānāṃ kāraṇānāṃ na eka-arthakriyayā kaścit ।
sahakāritva-niyamo na api santāna-upakāreṇa iti na tasya kaścit sahakārī; ।
tasmāt kevalo api kuryāt। prāyas tu saṃghāta-sthāyī bhāva- ।
santānaḥ sahakāri-pratyayair upajanita-viśeṣaḥ sva-kāryaṃ kurvan ।
dṛṣṭaḥ, bīja-ādi-vat। sthirahetuvādino pratyaya-apekṣāyāṃ kārakasya ।
svabhāva-antarasya utpattir iti vyaktam; kāryasya apekṣā ity ।
ucyate। kārakasya svabhāvasya prāg api bhāvo akriyā na yujyate।
tasmād yo yad-ātmā sa sattā-mātreṇa tādṛśo bhavati; ।
na bhūtvā tad-bhāve para-abhisaṃskāram apekṣate। svabhāvato ।
asthiti-dharmaṇo bhāvasya na kiṃcin nāśa-kāraṇaiḥ; sthiti-dharmaṇo ।
api bhāvasya nāśa-kāraṇaiḥ kim, svabhāvasya kenacid anyathā ।
kartum aśakyatvāt। anyathātva-pratipattau vā tat-svabhāva eva ।
na syād iti pūrva eva vikalpaḥ, tatra ca uktam। yaś ca parasmād ।
anyathābhāvaḥ so aparaḥ svabhāvaḥ yaś ca aparaḥ sa kathaṃ ।
tasya, svabhāva-bheda-lakṣaṇatvād bhāva-bhedasya। tathā ca pūrvako ।
bhāvo acyuti-dharme sthita iti na tasya anyathābhāvaḥ।
etena kaṭhina-ādīnāṃ tāmra-ādīnām agny-ādibhyo drava-ādi- ।
svabhāva-antara-utpattiḥ pratyuktā। tatra api pūrvakasya sva-rasa-nirodhitvād ।
vināśe agny-āder upādānāc ca apara eva drava-ādi-svabhāva- ।
utpannaḥ।
sa svayaṃ sthiti-dharmā eva, vināśa-hetv-asambhave avasthānāt।
tasya parasmād vināśaḥ, na ca vināśo nāma aparaḥ svabhāvaḥ, ।
bhāva-cyutir eva vināśa iti cet, na idam uttaraṃ vikalpa- ।
dvayam atikrāmati। kiṃ nityo bhāvaḥ svabhāvena āhosvid anityo iti ।
vikalpe prāṅ nityo bhūtvā paścād anityo bhavati iti bruvāṇaḥ ।
prāktanasya nitya-abhimatasya sarvadā nitya-anitya-svabhāva-bhedaṃ ।
bhāva-dvayaṃ ca svayaṃ ca nāśam anāśaṃ ca prāha iti ।
pūrvasmin vināśa-hetur asamarthaḥ। na prāṅ nityo bhūtvā paścād ।
anityo bhavati। kiṃ tarhi। paścād api nityo eva, eka-svabhāvatvāt।
sa tarhi bhāvaḥ svabhāvena nāśam anāviśan kathaṃ naṣṭo ।
nāma, tat-svabhāva-vināśayor aparaspara-rūpatvāt।
tasmāt saty asya vināśe vināśa-svabhāvena anena bhavitavyam।
tathā api vyartho vināśa-hetur ity uktam। tena svabhāvato ।
naśvare anaśvare vā bhāve na vināśa-hetor upayogaḥ।
tasmād vināśe anapekṣo bhāvas tad-bhāva-niyata iti yaḥ ।
san sa vināśī, nāśvaratāyā nivṛttau ca sattva-nivṛttir ity ।
anvaya-vyatireka-siddhiḥ।
svabhāvato naśvaratve api kaścid atat-svabhāvo api syāt, na ।
hi sarvaḥ sarvasya svabhāva iti na anvaya-vyatireka-siddhir iti cet, ।
na, akṣaṇikatve avastutva-prasaṅgāt। śaktir hi bhāva-lakṣaṇam, ।
sarva-śakti-viraho abhāva-lakṣaṇam। na ca akṣaṇya kvacit kācic ।
śaktiḥ, kramayaugapadyābhyām arthakriyā-virahāt। tasmād yat ।
sat tat kṣaṇikam eva iti vyāpti-siddhiḥ।
arthāntare gamye kārye kāryaṃ hetuḥ, avyabhicārāt।
kāryakāraṇabhāvena yadi liṅgasya gamakatvam, sarvathā ।
gamyagamakabhāvaḥ। sarvathā janyajanakabhāvād iti cet, ।
na, tad-abhāve bhavataḥ tadupatti-niyama-abhāvāt। tasmāt ।
kāryaṃ svabhāvair yāvadbhir avinābhāvi kāraṇe, teṣāṃ ।
hetuḥ, tat-kāryatva-niyamāt, tair eva ca dharmair ye tair ।
vinā na bhavanti। aṃśena janyajanakatva-prasaṅga iti cet, na, ।
taj-janya-viśeṣa-grahaṇe abhimatatvāl liṅga-viśeṣa-upādhīnāṃ ca sāmānyānām।
aviśiṣṭa-sāmānya-vivakṣāyāṃ vyabhicārān na iṣyate।
kasyacit kadācit kutaścit bhāve api sarvas tādṛśas tathāvidha- ।
janmā iti kuto avasitam। tathā ca na anvaya-vyatirekāv iti cet, ।
na, atad-bhāvinas tasya sakṛd api tato abhāvāt। paraspara-apekṣayā ।
janya-janaka-svabhāva-lakṣaṇe kārya-kāraṇe। tatra yadi ।
dhūmo agny-ādi-sāmagryā anyato api bhavet, tasya taj-janyaḥ ।
svabhāvo na bhavati iti sakṛd api tato na bhaved arthāntara-vat, ।
na api sāmagrī taṃ janayet, ataj-janana-svabhāvatvāt sāmagry-antara- ।
vat। na ca dhūmasya tad-ataj-janya-svabhāvo yuktaḥ, ।
eka-svabhāvatvāt। dhūma-adhūma-janana-svabhāvād bhavato dhūma- ।
adhūma-svabhāvaḥ syāt, kārya-svabhāvānāṃ kāraṇa-svabhāva-kṛtatvād ।
akāraṇa-apekṣaṇe ca ahetutva-prasaṅgāt। tasmād yo ।
dhūma-jananaḥ, so agny-ādi-sāmagrī-viśeṣaḥ yo agny-ādy-sāmagrī- ।
viśeṣa-janitaḥ so dhūma iti kārya-kāraṇayor evaṃ svabhāva-niyamāt ।
tad vijātīyād utpattir na bhavati। tat kāryaṃ kāraṇaṃ ।
na vyabhicarati। tena siddhe kāryakāraṇabhāve kāryasya ।
kāraṇena vyāptiḥ siddhā bhavati।
nanu vijātīyād api kiṃcid bhavad dṛṣṭam, tad yathā ।
gomaya-ādeḥ śālūka-ādiḥ। na vijātīyād utpattiḥ। tathāvidham ।
eva hi tādṛśām ādi-nimittam iti na kāraṇa-bhedaḥ। prabandhena ।
vṛttau tu śarād bhavati। asti ca gomaya-itara-janman-svabhāva- ।
bhedo rūpasya abhede api, na hy ākāra-tulyatā eva bhāvānāṃ ।
tattve nimittam, abhinna-ākārāṇām api keṣāṃcid anyato viśeṣāj ।
jāti-bheda-darśanāt। anyathā hi vilakṣaṇāyā api sāmagryā ।
avilakṣaṇa-kārya-utpattau ca kāraṇa-bheda-abhedābhyāṃ kārya-bheda- ।
abhedāv ity ahetukau viśvasya bheda-abhedau syātām। tathā ।
hi na bhedād bheda ity abhedād api na abhedaḥ, tad-vyatiriktaś ।
ca na kaścid bhāva-svabhāva ity ahetukatvād bhāvānāṃ nityaṃ ।
sattvam asattvaṃ vā syāt, apekṣyasya abhāvāt। apekṣayā hi ।
bhāvāḥ kādācitkā bhavanti vyavasthāvāṃś ca sādhyeṣu ।
sādhana-niyogo na syāt। kāraṇa-śakti-pratiniyame hi kiṃcid eva ।
kasyacit sādhanāya upādīyeta, na aparam, tasya eva tatra śakter ।
anyasya ca aśakteḥ, tayos taj-janana-itara-svabhāvatvena bhedāt।
taj-janana-svabhāva-vilakṣaṇād api tasya utpattau na taj-janana- ।
śakti-niyame iti yat-yataḥ-kutaścit syāt, taj-janana- ।
śakti-sāmye tu tad eva iti na kāryaṃ dṛṣṭaṃ kāraṇaṃ vyabhicarati।
upalabdhi-lakṣaṇa-prāptasya anupalabdhir abhāva-hetur abhāva- ।
vyavahāra-hetur vā।
atra upalabdher upalabhamāna-dharmatve taj-jñānam upalabdhiḥ।
tasmād anya-upalabdhir anupalabdhiḥ, vivakṣita-upalabdher ।
anyatvād abhakṣya-asparśanīya-vat paryudāsa-vṛttyā। upalabhyamāna- ।
dharmatve sva-viṣaya-vijñāna-janana-yogyatā-lakṣaṇo viṣaya- ।
svabhāva upalabdhiḥ, yogyatāyā bhāva-rūpatvāt। tasmād anya-upalabdhi- ।
yogyatā eva anupalabdhiḥ pūrvavat। yatra yasminn upalabhyamāne ।
niyamena yasya upalabdhir bhavati yogyatāyā aviśeṣāt, ।
sa tat-saṃsṛṣṭaḥ, eka-jñāna-saṃsargāt। tayoḥ sator na eka-rūpa- ।
niyatā pratipattiḥ, asambhavāt। tasmād aviśiṣṭa-yogyatā-rūpayor ।
eka-jñāna-saṃsargiṇoḥ paraspara-apekṣam eva anyatvam iha abhipretam, ।
pratyāsatter āśrayaṇāt। sa kevalaḥ tad-apekṣayā ।
tad-anya iti taj-jñānaṃ tat-svabhāvo vā jñātṛ-jñeya-dharma- ।
lakṣaṇa-anupalabdhiḥ। sā abhāvaṃ pratiyogino abhāva-vyavahāraṃ ।
vā sādhayati।
katham anyabhāvas tad-abhāvaḥ, yena abhāva-rūpa-anupalabdhir ।
abhāva-vyavahāraṃ sādhayed iti cet, uktam atra yathā paryudāsa- ।
vṛttyā apekṣāto abhāvo anupalabdhiś ca anupalabdhiḥ। na pratiṣedha- ।
mātram, tasya sādhana-asiddher abhāva-vyavahāra-asiddhi- ।
prasaṅgāt। tasya asaṃsṛṣṭa-rūpasya bhāva-siddhir eva aparasya abhāva- ।
siddhir ity anyabhāvo api tad-abhāva iti vyapadeśyate।
anyabhāva-lakṣaṇo bhāvaḥ svayaṃ pramāṇa-siddhas tad-abhāva- ।
vyavahāraṃ sādhayet tat-siddhi-siddho vā tad-abhāva iti ।
na kaścid viśeṣaḥ, yena anupalabdhyā abhāva-vyavahāra-siddher virodhaḥ ।
syāt। sa eva anyabhāvas tad-viṣayā ca upalabdhis tad-abhāvasya ।
kiṃ na sādhanam, kiṃ punar anyabhāvasya siddhir eva ।
tad-abhāva-siddhir iti cet, apṛthak-siddhiḥ sambandha-abhāvāc ca।
anyabhāvas tāvan na sādhanam।
yat-siddhau yasya na siddhiḥ, tat tasya liṅgaṃ bhavati, dhūma- ।
agni-vat। anyabhāva-siddhyā eva tad-abhāvaḥ prasidhyati, tasya ।
tad-anya-asaṃsṛṣṭa-rūpasya tattva-vyavasthāpakena pramāṇena eva anya- ।
vyavaccheda-siddheḥ।
sambandha-abhāvāc ca। tac ca tasya liṅgaṃ yadi syāt, tasya ।
tena kaścit sambandho bhavet, yathā kṛtakatva-anityatvayor eka-artha- ।
samavāyo dhūmasya liṅginaś ca eka-artha-samavāyo vā ādhārādheyabhāvo ।
vā janyajanakabhāvo vā। na evaṃ kaścid bhāva-abhāvayoḥ ।
sambandhaḥ, yena asya sādhanaṃ syāt।
asti viṣayaviṣayibhāvaḥ śabda-artha-sambandha-vad iti cet, śabda- ।
arthayos tat-pratipādana-abhiprāye sati tat-prayogāt tena saha ।
kārya-kāraṇa-lakṣaṇo avinābhāva-lakṣaṇo vā sambandhaḥ syāt।
ayaṃ ca atra na sambhavati iti kathaṃ viṣayaviṣayibhāvaḥ syāt।
siddhe hi tayoḥ sādhyasādhanabhāve tan-mukhena viṣayaviṣayibhāvaḥ ।
syāt; sa eva asati sambandhe na sidhyati; tad-asiddhau ।
viṣayaviṣayibhāvo api na। anyathā itaretara-āśrayam idaṃ syāt।
anyabhāvāc ca abhāva-siddhāv asamudāyaś ca sādhyaḥ ।
syāt। tathā ca ghaṭa-abhāvas tad-anyabhāvād iti ghaṭasya sarvatra ।
sarvadā ca abhāvaḥ syāt। na, pradeśa-ādi-dharmy-abhāva-sādhanād iti ।
cet; pradeśa-ādi-dharmi-viśeṣaṇa-bhūto abhāvaḥ sādhyate, na tu ।
kevalaḥ; tato na asamudāyasya sādhyatā। na ca liṅga-liṅginor ।
asambandho anyabhāvasya pradeśa-ādinā dharmiṇā sambandhād ।
iti manyate। na, pradeśa-āder eva anyabhāvatvāt। yatra eva hi ।
pradeśe yan na asti ity ucyate sa eva tena asaṃsṛṣṭo anyabhāvaḥ।
tad-darśanād eva asya ghaṭo na asti iti vikalpa iti kathaṃ tasya eva ।
liṅgaliṅgibhāvaḥ।
na ca atra sāmānya-viśeṣa-bhāva-kalpanā sambhavati, yena ।
sāmānyaṃ hetur bhavet viśeṣo dharmī iti, tad-viśeṣa-pratipatter eva ।
tad-abhāvasya pratītes tasya ca anyatra anya-abhāvāt। pratijñārthaikadeśatvāc ।
ca na hetutvam। na ca yatra pradeśa-mātraṃ ।
tatra ghaṭa-abhāvaḥ। tādṛśe kevale pradeśe abhāva eva iti cet, ।
nanu tasya eva kevala iti ghaṭa-viraha iti। sa ca liṅgabhūta- ।
pradeśa-pratipattāv eva siddhaḥ। kasya idānīṃ tal liṅgam। anvayasya ।
anugamanaṃ ca nirarthakam। tasmād anyabhāvo na sādhanam ।
abhāvasya।
asti virodhaḥ sambandhaḥ, tato anyabhāvād abhāvasya ।
siddhir iti cet, kena kasya virodhaḥ। anyabhāvena pratiyoginaḥ।
kiṃ nu vai pratiyogī pramātum iṣṭo, yena liṅga-liṅginor virodhaḥ ।
sambandhaḥ syāt। abhāvas tu pratiyogino ghaṭasya anyabhāvena aviruddhaḥ, ।
saha-avasthānāt। tasmin prameye liṅga-liṅginoḥ kathaṃ ।
virodhaḥ। tasmāt sambandha-abhāvaḥ। atra apy asamudāya-sādhyatvaṃ ।
tad-avastham।
nanv anyabhāva-tadbhāvayor asati sambandhe anyabhāva- ।
gatyā api tad-abhāva-gatir na syād iti cet, na vai kutaścit sambandhād ।
anyabhāvas tad-abhāva-gamaka iṣṭaḥ, kiṃ tv anyabhāva- ।
eva tad-abhāvaḥ, yathoktaṃ prāk। tasya anya-asaṃsṛṣṭa-rūpasya kevalasya ।
ekātma-vyavasthitasya tadātmanā paricchedasya eva anya-vyavacchedatvāt ।
tasya kaivalyam aparasya vaikalyam iti tad-anyabhāva ।
eva tad-abhāvaḥ, tad-anya-pratipattir eva ca tad-apratipattir ।
iti। anyathā tasya paricchedena tato anyasya avyavacchede ।
tat-pariccheda eva na syāt, tad-atadrūpayor avivekāt। ya eṣa ।
vyavahāraḥ kasyacid darśanāt kvacit prāpti-parihāra-arthaḥ, sa ।
na syāt। na hy ayam analaṃ paśyann api kevalam analam ।
eva paśyati, yena salila-arthī na pravarteta।
anupalambhena salila-abhāvaḥ pratīyata iti cet, ko ayam anupalambho ।
nāma। yadi salila-upalambha-abhāva iti, kathaṃ so abhāvaḥ ।
kasyacit pratipattiḥ pratipatti-hetur vā; tasya api kathaṃ ।
pratipattiḥ। tasya tato vā anyasya kasyacid apy apratipattāv ।
apy abhāva-pratipattau satyāṃ svāpa-mada-mūrchā-vyavadhāna- ।
pṛṣṭhībhava-ādy-avasthāsv apy abhāvaḥ kiṃ na pratīyate। bhūyo api ।
vicāritaṃ pramāṇaviniścaye। tasmād ayam analaṃ paśyann apy ।
analo ayaṃ na salilam ity anadhyavasyan na tiṣṭhen na api ।
pratiṣṭheta iti dustaraṃ vyasanaṃ pratipannaḥ syāt।
tata eva ekasya darśanād anya-abhāva-gatir bhavati iti cet, ।
katham ekaṃ dṛṣṭam anyan na asti iti pratyāyayati। kevalasya ।
darśanād iti cet, idam eva asmābhir abhihitam, kasmāt tava atra ।
paruṣam iva ābhāti। tasmāt tīra-adarśinā eva śakuninā paryaṭā ।
api pratyāgantavyam ity alam avidyamāna-pratiṣṭhānayā diśaḥ ।
pratipattyā।
yady eka-paricchedād eva anya-vyavacchedaḥ sidhyati, sarvasya ।
anyasya aviśeṣeṇa tatra abhāva-siddhir bhavet, na tulya-yogya-avasthasya ।
eva; upalabdhi-lakṣaṇa-prāptasya anupalabdhir abhāva-sādhanī ।
iti viśeṣaṇaṃ ca na vaktavyam, anupalabdhi-lakṣaṇa-prāptānām ।
api tatra vyavacchedāt। ekātma-paricchedāt tad-anya-ātma- ।
vyavacchedaḥ, tad-ātma-niyata-pratibhāsa-jñānāt na hi tadātmā ।
tad-anyasya ātmā bhavati। anya-ātmano avyavacchede pravṛtti- ।
nivṛttyor abhāva iti pūrvaḥ prasaṅgaḥ। taṃ ca deśa-kāla-svabhāva- ।
avasthā-niyataṃ tadātmanā upalambhamānā buddhis tathātva- ।
pracyutim asya vyavacchinatti। evaṃ hi sa tayā paricchinno ।
yady anyathābhāvo vyavacchinno bhavati tathātvaṃ ca ।
tasya eva bhavati na anyasya ity anyathābhūtād vyavacchindaty ।
eva tat paricchinatti। evam ekasya pramāṇasya vṛttiḥ sarva- ।
bhāvān dvairāśye vyavasthāpayati, tasya anvaya-vyatireka-buddhi- ।
hetutvena eva sāphalyāt।
tad-vyatiriktasya aśeṣasya vyavacchedena vyāpti-sādhanād eva ।
prakāra-antara-abhāvaḥ sidhyati, tasya tad-anyatayā vyāpty-abhāve ।
tena tad-artha-avyavacchedāt punar bhāvasya apariccheda-prasaṅgāt।
tasmāt kvacit pramāṇaṃ pravṛttaṃ tat paricchinatti ।
tad-anyad vyavacchinatti tṛtīya-prakāra-antara-abhāvaṃ ca ।
sūcayati iti eka-pramāṇa-vyāpāra eṣaḥ। tathā hi kvacit pramāṇaṃ ।
pravṛttaṃ tad eva tad-anyasmād vyavacchinatti, ।
tasya eva paricchedāt, tad-anyad eva ca tasmād vyavacchinatti, ।
tatra aparicchedāt। atas tad eva pramāṇaṃ prakāra-antara-abhāvaṃ ।
sādhayati, tasmin dṛśyamāne adṛṣṭasya tad-anyatvena sarvasya ।
vyavasthāpanād atad-anyasya eva ca tattvena vyavasthāpanāt।
etena krama-akrama-ādayo apy anyonya-vyavaccheda-rūpā vyākhyātāḥ।
tad evaṃ ekasya upalambhāt tasya tad-anya-ātmano vyavacchedaḥ, ।
na tad-deśa-kālayoḥ sarvasya anyasya bhāvasya vyavacchedaḥ।
tasmād atadātmā ca syāt tad-deśa-kālaś ca, rasa-rūpa-ādi- ।
vat। tasmād yathoktād eva anupalambhāt kvacit kadācit ।
kasyacid abhāva-siddhiḥ।
anyabhāva-viṣaya-upalabdhir api tad-abhāvasya sādhikā iṣṭā eva, ।
na tu liṅgatvena, tatra apy abhāvasya pṛthak sādhyatve ।
sambandha-abhāvasya tulyatvāt। liṅga-āvirbhāva-kāla eva tad-abhāva- ।
siddheḥ। na hy anyabhāvaṃ pratipadya tat-pratipatter anvaya- ।
vyatirekau prasādhya tad-abhāvaṃ pratipadyate। kiṃ tarhi।
tad-anyaṃ pratipadyamāna eva tad-abhāvaṃ pratipadyate, ।
darśana-anantaraṃ vyavadhānena vinā idam asti idaṃ tu na asti iti ।
vyavasthāpanāt, dṛṣṭānta-asiddheḥ। tac ca tasya liṅgaṃ yad ।
yasya anvayi vyatireki ca। na hy evaṃ śakyaṃ darśayituṃ yatra anya- ।
bhāva-upalabdhis tatra tad-abhāva iti, tad-eka-upalabdheḥ kvacid apy ।
abhāvāt। sāmānyena pradarśane dṛṣṭānte api pramāṇa-antara-abhāvāt ।
sā eva tad-anyabhāva-upalabdhiḥ sādhya-dharmasya sādhikā iti ।
dṛṣṭānta-anavasthitvād apratipattiḥ।
tasmān na kutaścil liṅgād abhāva-siddhiḥ। so anyabhāvaḥ ।
pratyakṣa-lakṣaṇena anupalambhena siddho mūḍha-pratipattāv ।
abhāva-vyavahāraṃ sādhayed ity alaṃ prasaṅgena।
sā iyaṃ tridhā anupalabdhiḥ। siddhe kāryakāraṇabhāve ।
bhāvasya kāraṇasya anupalabdhir vyāpyavyāpakabhāva-siddhau ।
siddha-abhāvasya vyāpakasya anupalabdhiḥ svabhāva-anupalabdhiś ca।
tatra kāraṇa-vyāpakayor api svabhāvasya asad-vyavahāra-siddhir ।
anyabhāva-siddher eva। sa tatra asiddhaḥ kārya-vyāpyayor abhāvam ।
abhāva-vyavahāraṃ vā sādhayati। svabhāva-anupalabdhau tv anupalabdhyā ।
liṅgabhūtayā abhāva-vyavahāra eva sādhyate।
yadi kāraṇa-vyāpakau tad-anyabhāva-siddhi-rūpayā anupalabdhyā ।
siddha-asad-vyavahārāv anyasya abhāvam abhāva-vyavahāraṃ ।
ca sādhayataḥ sā ca anupalabdhis tayor upalabdhi-lakṣaṇa- ।
prāptāv eva asad-vyavahārasya sādhikā, kathaṃ tayoḥ parokṣe ।
arthe prayogaḥ। na eva prayogaḥ pramāṇatayā, liṅgasya aniścayāt।
kevalaṃ kāraṇa-vyāpakayoḥ siddha-sambandhayor yady abhāvaḥ ।
parasya avaśyam abhāva-niścaya iti darśana-artham ete prayujyete।
ity eṣa pakṣa-dharmo anvaya-vyatirekavān iti tad-aṃśena ।
vyāptas tri-lakṣaṇas trirūpa eva hetur gamakaḥ, sva-sādhya- ।
dharma-avyabhicārāt।
ṣaḍ-lakṣaṇo hetur ity apare। trīṇi ca etāny abādhita-viṣayatvam ।
vivakṣita-eka-saṃkhyatvaṃ jñātatvaṃ ca iti।
tatra abādhita-viṣayatvaṃ tāvat pṛthag lakṣaṇaṃ na bhavati, ।
bādha-avinābhāvayor virodhāt। avinābhāvo hi saty eva sādhya- ।
dharme bhāvo hetoḥ। sa hetus tal-lakṣaṇo dharmiṇi syāt, atra ।
ca sādhya-dharmaḥ kathaṃ na bhavet। pratyakṣa-anumāne hi ।
sādhya-dharmaḥ bādhamāne taṃ dharmiṇo niṣkāsayataḥ, ।
tasmin saty eva hetur bhavaṃs taṃ tatra eva dharmiṇy avasthāpayati ।
iti paraṃ bata bhāvānām asvāsthyam। anyatra ।
sādhya-dharmeṇa avinābhāvī hetur na dharmiṇy eva iti cet, tat ।
kim ayaṃ tapasvī ṣaṇḍham udvāhya putraṃ mṛgyate। yasya ।
dharmiṇy asaty api sādhya-dharme bhāvas tam upadarśya ।
kathaṃ sa dharmī sādhya-dharmavān ity ucyate। ata eva bādhā ।
bhāva uktaḥ; syād etat yata eva hetur anyathā api bhavet, ata ।
eva pramāṇābhyām abādhita-dharmā dharmī ity ucyate iti tat ।
kim idānīṃ hetoḥ sāmarthyam abādhayā eva sādhya-siddheḥ।
yadi sādhya-abhāvo bādhaka-pramāṇa-vṛttau niyataḥ। abādhāyāṃ ।
sādhya-siddhir iti vyartho hetuḥ; bādhāyām api, sādhana-sāmarthya ।
abhāvāt। aniyame na ca bādhakaṃ pramāṇaṃ syāt sādhya-abhāvasya ।
ca sambhava iti na sāmarthyam abādhāyāḥ।
na bādhāyā abhāvo abādhā। kiṃ tarhi। bādhāyā anupalabdhiḥ।
sā ca puruṣasya kvacid bādha-asambhave api syād iti sa ।
hetu-prayogasya viṣayaḥ। kiṃ nu vai hetur bādha-upalabdher api ।
bibheti, na punar bādhāyāḥ, yena bādhām anādṛtya apy anupalabdhau ।
prayoktavya iṣṭaḥ। sa tarhi hetuḥ paramārthena ।
bādhā kim asti na asti ity anapekṣya bādhā-anupalabdhau prayoktavyaḥ ।
kim arthaṃ prayujyate। sādhya-siddhy-artham। sa kiṃ ।
kvacit satyām api bādhāyāṃ sādhyaṃ sādhayet, yena asyā abhāva ।
niścayaṃ prati yatno na kriyate hetuś ca prayujyate। tathā ।
ca abādhita-viṣayatvaṃ hetu-lakṣaṇaṃ na bhavati, bādhāyām ।
api satyām asya sāmarthyāt; tathā ca anabhyupagamye saṃśayitasya ।
pravṛtty-ayogād yathā anupalabdhau bādhā-sadbhāva-sambhave ।
apy abhyupagamya prayujyate, tathā bādha-upalabdhāv api ।
prayujyatām, abhyupagame viśeṣa-abhāvāt।
na bādhāyāṃ satyāṃ sāmarthyam iti cet, yady evaṃ ।
prayuktasya apy asāmarthya-prāptir ity anirṇīta-bādhā-sambhavaḥ ।
prayogaṃ na arhati। bādhā-anupalambhe sāmarthyam iti cet, kim ।
upalambho bādhāṃ vyāpnoti, yata evaṃ hetor bādhā-sambhava- ।
kṛtam asāmarthyaṃ na sambhavet। atha tan-nivṛttau bādhā ।
nivartate, tathā api bādhā-anupalambhād eva sādhya-siddher vyartho ।
hetuḥ, anupalambhe bādhāyā asambhavāt। upalambhasya nivṛttāv ।
api bādhāyā anivṛttau tad-avasthaṃ hetor asāmarthyam ।
ity aprayogaḥ। tasmāt sva-sādhya-bhāva-abhāvābhyām anyathā api ।
bhavan hetur dharmiṇi kiṃcin na bhāvayati na vibhāvayati ity ।
upakṣepo na samarthaḥ। tan na bādhā-avinābhāvau sahāvasthitau; ।
tena abādhā rūpa-antaraṃ na bhavati।
tan nāma tasmād viśeṣaṇa-antaraṃ lakṣaṇa-antara-upādāna-arthaṃ ।
vā bhavet, yasya bhāve api yasya anyasya abhāvaḥ। tad yathā ।
pakṣadharmatvaṃ sapakṣe ca bhāva iti। na ca etad bādhāyā avinābhāve ।
sati sambhavati iti na sādhya-viparyaya-avibhāvinor hetu-viruddhayor ।
viṣaye bādhā sambhavati iti na tad-abhāvaḥ pṛthag ।
anayor lakṣaṇa-antaratvena vācyaḥ। tasmād hetoḥ prayoge ।
pratijñāyā doṣāṇāṃ sambhavo na asti। na api kevalā pratijñā ।
prayujyata iti na pratijñā-doṣā vācyāḥ।
etena eka-saṃkhyā-vivakṣā api pratyuktā। katham। eko hi sva- ।
sādhya-bhāva eva bhāvāt tad-avyabhicārī। tatra eva tasmād anyas ।
tad-bādhakasya eva bhāvāt tad-viruddha ity atra bādhayā ।
samānam।
api ca kiṃ vastuto asambhavat-pratihetuḥ sa samyag-jñāna- ।
viparyaya-hetur āhosvid apradarśita-pratihetuḥ kiṃ ca ataḥ।
yady asambhavat-pratihetuḥ, aśakya-niścayatvād alakṣaṇam ।
etat। hetv-abhāvo vā। na hy aniścita-ātmanaḥ pratipādaka-dharmasya ।
tal-lakṣaṇatvaṃ bhavati yathā sandigdha-pakṣadharmatvasya, ।
na api sandigdha-lakṣaṇo hetur bhavati iti na kaścid hetur ।
bhavet। tulya-lakṣaṇe hi dṛṣṭaḥ pratiyogi-sambhavo adṛṣṭa- ।
pratiyogiṣv api śaṅkām utpādayati, viśeṣa-abhāvāt; sati vā ।
viśeṣe hetor lakṣaṇam; tato hi hetur ekāntena nirasta-pratipakṣaḥ ।
sva-sādhyaṃ niścāyayati ity atal-lakṣaṇo na hetuḥ syāt। tathā ca ।
vyartha-eka-saṃkhyā-vivakṣā। ato viruddhāvyabhicāriṇo lakṣaṇaṃ ।
hīyeta svalakṣaṇa-yuktayor hetvor ekatra dharmiṇi virodhena upanipāte ।
viruddhāvyabhicārī iti। na ca tasya viśeṣasya svarūpaṃ ।
nirdiśyate, yat pratītya pratiyoginaḥ sambhava-asambhavāv ।
utpaśyāmaḥ। tasmān na asty eva viśeṣa iti sarvatra śaṅkayā ।
bhavitavyam; dṛṣṭa-pratihetor api hetoḥ prāg itareṇa na kaścid ।
viśeṣo lakṣyate। na ca sambhavat-pratihetūnām api sarvadā ।
tasya upalabdhiḥ; atiśayavatī tu prajñā-utprekṣiṇī dṛṣṭā। tena aniścayaḥ ।
sambhava-asambhavayor iti lakṣaṇasya aniścitatvān na ।
kaścid hetuḥ syāt।
atha apradarśita-pratihetuḥ, yathā āha yadā tarhi śabdatvaṃ ।
nityam abhyupagacchati, tadā ayaṃ hetur eva syāt, yady atra anityatva ।
hetuṃ kṛtakatva-ādi kaścin na darśayed iti। idam aprakāśyam ।
apy asaṃvaraṇīyam api iti kaṣṭhataraṃ vyasanam āyātaṃ ।
kathaṃ nirvoḍhuṃ śakyeta। sa tāvad ayaṃ hetur vastūni ।
sva-sādhya-tattva-prakṛtīni kṛtvā tat-pramāṇakān puruṣān abhyudaya ।
niḥśreyasābhyāṃ saṃyojayitvā punaḥ pratibhāvatā ।
puruṣeṇa hetv-antara-nidarśanena utkīlita-sādhana-sāmarthyas tāni ।
vastūni tāṃś ca puruṣān tadbhāva-sampadaḥ pracyāvya- ।
bhraṣṭa-rājya iva rājā tapovanaṃ gacchati iti kiṃ atra brūmaḥ।
puruṣa-pratibhākṛtaṃ ca sādhanatvam। tat kiṃ vastutaḥ ।
sādhanam asādhanaṃ vā। sa ca hetuḥ svabhāvatas tad-dharma-bhāvī ।
yadi katham anyathā kriyeta, vastūnāṃ svabhāva-anyathābhāvasya ।
ubhayoś ca viruddha-svabhāvayor abhāvāt। atad-dharma-bhāvī ।
ca katham anyadā api sādhanaṃ kasyacit।
tasmāt svabhāvataḥ sva-sādhya-avinābhāvinor ukta-lakṣaṇayoḥ ।
kārya-svabhāvayos tal-lakṣaṇasya pratihetor asambhavād alakṣaṇam ।
eka-saṃkhyā-vivakṣā, vyavacchedya-abhāvāt।
jñānaṃ punar aliṅga-dharmatve kathaṃ liṅga-lakṣaṇaṃ ।
bhaviṣyati। kiṃ-rūpāl liṅgād artho jñātavya iti cintāyāṃ pratipattur ।
avisaṃvādakasya rūpam abhidhīyate, yasya darśanād ।
ayaṃ sādhana-asādhane pravibhajya tasya iṣṭa-artha-saṃnidhāna ।
pratyayāt pravṛttim avalambate। tathā yad asya ātma-rūpaṃ tal ।
lakṣaṇam, na tu pararūpam। pratipatti-janmany upayoga-mātrāt ।
tal-lakṣaṇatve atiprasaṅgaḥ। evaṃ prameya-puruṣa-ādīnām api ।
tal-lakṣaṇatvaṃ bhavet, na hi teṣv asatsu liṅgini jñānaṃ bhavati।
niścita-grahaṇaṃ tarhi na kartavyam। na na kartavyam, ।
tasya anya-arthatvāt। sapakṣa-vipakṣayor darśana-adarśanābhyāṃ gamakaṃ ।
hetum icchatāṃ na eva samartho hetur bhavati, sator api ।
darśana-adarśanayor agamakatva-darśanāt। tena bhāva-abhāvābhyāṃ ।
gamaka iti jñāpana-arthaṃ niścita-grahaṇam। tena pararūpaṃ ।
lakṣaṇaṃ na bhavati, tena liṅgasya rūpa-viśeṣa-anabhidhānāt, tau ।
hi bhāva-abhāvau tad-bhāva-sādhaka-vṛttyā boddhavyau, upāya-antara- ।
abhāvāt। tena, yady api bhāva-abhāva-vacana-mātreṇa tat-sādhana- ।
pramāṇam ākṣipyate, tayoḥ pratipādanāya niścita-śabdaḥ ।
prayukto lakṣaṇe, anyathā jñāna-sattā-nibandhanatvāj jñeya- ।
sattā-vyavasthāyās tayor eva sattā-prasiddher iti sarvatra ।
sattā-vyavasthā eva tat-sādhanaṃ pramāṇam ākarṣati। parārthatvāc ।
ca śāstra-praṇayanasya। trirūpaṃ liṅgaṃ saṃvādakam ।
arthasya iti tad rūpaṃ ye na vidanti, na teṣāṃ tataḥ pravṛttir iti ।
para-upalakṣaṇatvād yady api jñānaṃ siddham, tathā api tāv eva ।
bhāva-abhāvau kecid darśana-adarśana-mātreṇa vyavasthāpayanti iti ।
tan-niṣedha-artho niścita-śabda uktaḥ, sator api bhāva-abhāvayor ।
anvaya-vyatirekayoḥ sattāyāṃ saṃśayāt। tasmād yataḥ sattā- ।
prasādhaka-pramāṇād anayor niścayas tad-adhīnā iti jñāpana-artham ।
asmābhir grahaṇaṃ kṛtam।
yato api bhāva-abhāva-vacana-mātreṇa tat-sādhana-pramāṇa-ākṣepa-siddhiḥ, ।
pṛthag ato jñānaṃ lakṣaṇaṃ na bhavati, tena eva arthasya avagatatvād ।
upanaya-artha-vat pakṣadharmatvāt। anvaya-vyatirekayor ।
api tarhi na pṛthaktvam, ekasya prayogād ubhaya-gater ।
iti cet, na, hetoḥ sapakṣa-asapakṣayor bhāva-abhāvayor aparaspara- ।
ākṣepāt; ekaṃ vākyam ubhayaṃ gamayati ity ucyate, ।
na eko artho dvitīyasya। nanu tatra eva bhāvo tad-abhāve ।
ca abhāva iti vākye paraspara-ākṣepa iti cet, vacanam etad ekasya ।
api niyama-khyāpakasya dvitīya-ākṣepa-nāntarīyakatvāt sāmarthyād ।
ubhayam ākṣipati na punaḥ kevalau bhāva-abhāvāv ākṣipataḥ; ।
niyamavantau ca na kevalau, niyamasya ubhaya-rūpatvāt।
tasmāt tatra eva bhāva iti na bhāva eva ucyate, itareṇa api na abhāva ।
eva, yena bhāvo abhāvo vā dvitīyam ākṣipet। na evaṃ jñānaṃ ।
para-upalakṣaṇāt trailakṣaṇyād vyatirekitam iti na lakṣaṇa-antaram।
tasmān na hetuḥ ṣaḍ-lakṣaṇaḥ।
hetubindur ācārya-dharmakīrti-kṛtaḥ samāptaḥ।