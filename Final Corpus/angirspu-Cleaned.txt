[]
āṅgirasasmṛtiḥ
pūrvāṅgirasam
pāvakapratimaṃ sākṣān munimāṅgirasaṃ dvijāḥ ।
brūhi dharmānaśeṣānnaṃ ityūcuḥ praṇipatya tam ।।
tebhyaḥ sa tu tataḥ prītyā śṛṇudhvamiti cāphaṇat ।
vacmi tānakhilān dharmān vaidikān muktaye parān ।।
dharmaḥ syāccodanā proktas tadanyastūpacārataḥ ।
liṅādirūpā sā jñeyā muktidā śruticoditā ।।
śrutyuktaliṅloṭtavyapratyayalakṣaṇalakṣitā ।
codanā saiva nānyā sā purāṇasmṛticoditā ।।
purāṇoktaṃ na kuryāt
na vaidikaḥ purāṇoktaiḥ karmāṇi manubhiścaret ।
[]
vedoktaireva tairmantrair nikhilāni samācaret ।।
karmamadhye purāṇoktamantroccāraṇamātrataḥ ।
naśyettu vaidikaṃ karma tasmāttu na tathā a; acaret ।।
purāṇokteṣveṣu satsu laukikeṣu tathā a; acaret ।
mantrābhāve vyāhṛtayaḥ
mantrābhāve tu sarvatra smṛtā vyāhṛtayaḥ kila ।।
anvaye liṅgato arthādvā virodhābhāvataḥ pare ।
tattanmantrā saṃbhavanti teṣu teṣu tu karmasu ।।
prāyaścittaṃ dṛśyate naṃ yatra kutrāpi tatra vai ।
tasyaitatkathitaṃ divyaṃ prāyaścittaṃ mahattaram ।।
puṇyā vyāhṛtayaśceti sā ṛgvā vaiṣṇavī śivā ।
sarvapāpapraśamanī cintitārthaikadāyinī ।।
prāyaścittakriyāhetor nirṇītā viṣṇunā purā ।
na vyāhṛtisamo mantro na vyāhṛtisamo japaḥ ।।
na vyāhṛtisamastīrtho na vyāhatisamaṃ tapaḥ ।
na vyāhatisamo yajño na vyāhṛtisamāḥ kriyāḥ ।।
[]
tasmātsarvatra tā dṛṣṭāḥ prāyaścittāya kevalam ।
tasmādvaidikakṛtyānāṃ laukikānāmaśeṣataḥ ।।
pramādākaraṇe kṛtsne tattyāge buddhipūrvake ।
ajñānināṃ jñānināṃ ca pāvakāstārakāḥ parāḥ ।।
uttārakā vyāhṛtayo ṛcā yuktāstayā punaḥ ।
jātakarmādyatikrame
karmaṇo akaraṇe jātanāmnorvyāhatayaḥ smṛtāḥ ।।
dinaikasādhyāḥ kathitās tathā nāmākhyakarmaṇaḥ ।
tathānnaprāśanasyāpi caulasyākaraṇe tataḥ ।।
divasadvayasādhyā yāḥ parā vyāhṛtayaḥ smṛtāḥ ।
paścānmauñjī prakartavyā mauñjyāstvakaraṇe tathā ।।
mukhyakāle ṣoḍaśābdaparyantaṃ daśamāditaḥ ।
dinatrayacatuṣpañcaṣaṭsaptāṣṭanavādikāḥ ।।
rātrayaḥ kathitāstasya tajjapastasya niṣkṛtiḥ ।
kimanyeṣāṃ karmaṇāṃ tu yasya nāsti hi niṣkṛtiḥ ।।
tasyaitāḥ kathitāḥ sadbhiḥ satataṃ vedavādibhiḥ ।
japtvaitā vyāhṛtīrdivyāḥ prāyaścittāya kevalam ।।
tataḥ sadyas tattatkarma samārabhet ।
[]
pākārambhasamārambhaḥ śrāddhamātrasya saṃtatam ।।
prabhaveddhi viśeṣeṇa saṃkalpastu na tasya vai ।
śrāddhapākānantaramāśaucaṃ yadi
yadi daivādyatnamadhye bhavetsūtakamṛtvijām ।।
tatkriyākaraṇe tattu na teṣāṃ vārakaṃ bhavet ।
tatkriyārthaṃ prathamataḥ snātvā samyak samantrakam ।।
tatkriyāmatha kurvīta tāvatteṣāṃ na sūtakam ।
karmakāle tadāśaucaṃ sadyo vilayameti vai ।।
vṛtte karmaṇi bhūyaśca tadudeti svayaṃ punaḥ ।
pākārambhānantaraṃ tadvīthyāṃ mṛtisaṃbhave
śrāddhe pākasamārambhe vṛtte atha nipatecchavam ।।
tadvīthyāṃ tena tacchrāddhaṃ dūṣitaṃ na bhavedapi ।
pākārambhātpūrvaṃ tadvīthyāṃ mṛtisaṃbhave
pākārambhasya pūrvaṃ tat prabhavecchrāddhavārakam ।।
śavaṃ vīthyāṃ nipatitaṃ pākārambhātparaṃ tu na ।
upakrāntasya tasyāsya sūtakaṃ yadi madhyataḥ ।।
apyāgataṃ tena taddhi vāritaṃ na bhaviṣyati ।
[]
tasmācchrāddhamupakrāntaṃ sūtake api tathā a; acaret ।।
ātarpaṇaṃ vidhānena pākasyārambhato akhilam ।
darśapūrṇamāseṣṭipaśubandhānantaraṃ śrāddham
sarveṣāṃ vratakṛchrāṇāṃ vārakaṃ śrāddhamekakam ।।
tasyāpi vārako yāgaḥ paurṇamāsaśca dārśikaḥ ।
paurṇamāsaṃ ca darśaṃ ca paśubandhaṃ ca taddine ।।
samāgataṃ samāpyā a; adau paścācchrāddhaṃ samācaret ।
pitṛkriyādinaprāptayāgānuṣṭhānato akhilāḥ ।।
vasavaścāpi rudrāścāpy ādityāścaiva kṛtsnaśaḥ ।
tadrūpāḥ pitaraḥ sarve sarve cāpi pitāmahāḥ ।।
nityatṛptā bhaveyurvai nikhilāḥ prapitāmahāḥ ।
dīkṣāprāptyā tu bhūyiṣṭhā tṛptisteṣāṃ bhaviṣyati ।।
mahādīkṣāmadhyagataśrāddham
pratyabdamāsastanmāsadīkṣā yā na bhaviṣyati ।
pratyabdamapi pitrostan na pitṛvyādikaṃ matam ।।
mahādīkṣāmadhyagataṃ gatameva bhaviṣyati ।
mahādīkṣāgatasyāsya tadante karaṇaṃ nanu ।।
[]
dīkṣāmahatyastā jñeyāś caturviṃśaddinādhikāḥ ।
kharvadīkṣāmadhye
tisrastābhyastu yā nyūnās triṣaḍādidinātmakāḥ ।।
kharvātmakāstā vijñeyās tanmadhyagatapaitṛkam ।
yadvā tadante tatkāryam anyatkabalitaṃ tayā ।।
dīkṣāvṛddhau
mahatyā dīkṣayā karma satreṣvevaṃ gataṃ gatam ।
na kāryamiti vācyaṃ kiṃ dīkṣāvṛddhau kathaṃcana ।।
saṃprāptamapi tacchrāddham avaśāddaivayogataḥ ।
tadanta eva kurvīta tasyā api punaḥ kadā ।।
daivayogena cidvṛddher mahattvaṃ cetsamāgatam ।
kāraṇāntarasaṃgatyā tadante cetkṛtākṛtam ।।
dīkṣāmadhyamṛte na saṃskāraḥ kartavyaḥ
tacchrāddhaṃ bhavatītyāhur dīkṣāmadhyamṛtānapi ।
na saṃskuryānnāpi paśyet saṃskuryāttadvyatikrame ।।
[]
karmaṇo vaidikasyaivaṃ prābalyaṃ pratipāditam ।
brahmavidbhirmahābhāgair dharmajñaistattvadarśibhiḥ ।।
dānatīrthavratādibhyaḥ kṛchrebhyo api viśiṣyate ।
vaidikaṃ tu mahatkarma vaidikaṃ prabhavettataḥ ।।
śuddhaḥ sanneva kurvīta vaidikaṃ karma nāśuciḥ ।
āśaucādaśucitvaṃ hi brāhmaṇānāṃ bhaviṣyati ।।
sūtyāśaucasyāspṛśyatvam
sūtyāśauce mṛtāśauce vaidikaṃ karma nācaret ।
aspṛśyatvaṃ na sūtyāṃ syād āśauce tu bhaveddhi tat ।।
ubhayorbhojanaṃ kuryān mahāgurunipātane ।
ahorātraṃ bhuktihainyaṃ sarveṣāmapi tanmatam ।।
akālabhuktirāśauce sūtyāśauce na tanmatam ।
saṃdhyāmātraṃ prakurvīta tayormānasamantrataḥ ।।
ekadvitricaturnārīnaṣṭāśaucasya cetpunaḥ ।
āśauce vartamānasya saṃghātāśaucinastataḥ ।।
sākṣādannasya muktirna saṃdhyā sā syājjale kriyā ।
satatāśaucasaṃbhave
śatajñātigatagrāmavāsinaḥ saṃtatāghinaḥ ।।
sūtakānte punaḥprāptasūtakasya nirantaram ।
[]
abdaṃ dṛṣṭvā tato yatnāt tyaktvā taṃ grāmamādarāt ।।
sadyo deśāntare pitroḥ śrāddhaṃ kāryamiti sthitiḥ ।
yadā paraṃparāgho asya jāyate śrāddhavārakaḥ ।।
tadā saṃvatsaraṃ dṛṣṭvā sadyo deśāntaraṃ vrajet ।
yadi vighno na jāyeta śrāddhasyātha tathā tadā ।।
śrāddhaṃ tatraiva kurvīta dhṛtayajñopavītavān ।
ekadaiva samākrāntaḥ sūtakatrayato yadi ।।
ekāśaucena vā paścād yajñasūtraṃ tu bibhṛyāt ।
yajñasūtravihīnaḥ syād anarhaḥ sarvakarmasu ।।
abhāve tasya sūtrasya celaṃ vājinameva vā ।
dhārayati vidhānena na mantrastatra vidyate ।।
sūtrasyaiva bhavenmantraḥ śikhāhīnaśca tādṛśaḥ ।
śatrucchinnaśikhaścet
śatrucchinnaśikhaḥ sadyo bibhran karṇe śuciryatan ।।
samagopucchalomāni prājāpatyaprapūrvakam ।
punaḥsaṃskārataḥ śuddhaḥ prabhavennātra saṃśayaḥ ।।
[]
madhyacchede
madhyacchinnā yadā cūḍā prājāpatyena śudhyati ।
rogādinā nāśe
śikhāyā rogato nāśe kṛtsnāyāḥ saṃkaṭe api vā ।।
avaśādvahnito vāpi punaḥsaṃskāra eva hi ।
śikhārohaṇataḥ paścān na tatpūrvaṃ samācaret ।।
tāvadgopucchalomāni dhāryāṇyeva vidhānataḥ ।
yathāvat sā tu na bhaved vārdhakeṇa ca rogataḥ ।।
saptatyūrdhvaṃ romabhiḥ
saptatyūrdhvaṃ tu cettasyāḥ pūrvataḥ pṛṣṭhato api vā ।
pārśvataḥ parito vāpi samudbhūtaiśca romabhiḥ ।।
śikhā kāryā prayatnena na cennaivopapadyate ।
tatsthāne sarvaśūnye tu parito vāpi kiṃ punaḥ ।।
brāhmaṇyasūcanāyaivaṃ tāni lomāni dhārayet ।
anyathā na bhavedeva tathā tasmātsamācaret ।।
evaṃ varṣāṣṭake atīte tārtīyīkāśramaṃ vrajet ।
śikhā sūtra ca tadyugmaṃ brāhmaṇatvasya mūlake ।।
yayā kayā ca vidhayā śikhāṃ sūtraṃ ca bibhṛyāt ।
[]
śikhācchedo pañcavāraṃ yadi jāyeta śatrubhiḥ ।।
brāhmaṇyaṃ tasya naṣṭaṃ syāt punaḥsaṃskārato api tat ।
śrāddhavighne strīsaṃge
śrāddhavighne samutpanne santataṃ sūtakādinā ।।
akṛtvaiva tadā śrāddhaṃ nopeyācca striyaṃ tarām ।
tadā yadyāhito garbho brahmahatyāvrataṃ caret ।।
tadā sakṛtsannipāte prājāpatyatrayaṃ caret ।
asakṛdgamanāccāpāgrayānaṃ ca samācaret ।।
tasyopanayanaṃ bhūyaś coditaṃ brahmavādibhiḥ ।
praviṣṭaparakāyo yaḥ svabhāryā tena varṣmaṇā ।।
nopeyāttatpraviṣṭaḥ san nopeyāttasya tāmapi ।
tādṛśaṃ karma kuryāccet tatkulaṃ svakulaṃ ca te ।।
ātmānaṃ pātayeddhore narake rauravābhidhe ।
naṣṭe triprāyake śrāddhe pūrvasmin haviṣi kvacit ।।
tadā punastatsaṃpādya hutvā prāṇādibhiścarum ।
dvātriśadāhuteḥ paścāt taccheṣeṇa samāpanam ।।
yattattriprāyakaṃ śrāddhaṃ tasyāgūśca samāpanam ।
aparāhne ca madhyāhne sadyaḥ pakvaṃ bhaveddhi vai ।।
pṛthak pākāttasyaṃ bhuktir dvitīye tatra naiva sā ।
[]
viprāṇāṃ bhuktimātraṃ syād ābhāntyetatsamācaret ।।
saṃbhāntyatha mṛtāhasya samārambho vidhīyate ।
sarvaśeṣaṃ samādāya piṇḍāstrīnava nirvapet ।।
avaśiṣṭaṃ prāśayecca triprāyakavidhau tathā ।
yatnānmahābhītimati paścātsyādbhūribhojanam ।।
lājahomātpūrvaṃ yadi rajasvalā
arvāktu lājahomasya vadhūryadi rajasvalā ।
haviṣmatīti mantreṇa śatakumbhairvidhānataḥ ।।
snāpayitvā vidhānena vastrābhyāṃ saṃparītyataḥ ।
natvā dvivāraṃ yatnena yuñjānāhutiyugmakam ।।
pṛthagagnau sthāpite atha juhuyātsaṃskṛtaṃ ghṛtam ।
paścāttantraṃ prayoktavyam ābrāhmaṇavisarjanam ।।
yoktraṃ vimucya tāṃ patnīṃ dūratastu vinikṣipet ।
paścāccaturthadivase snātāyāṃ samanantaram ।।
pravāhanādikarmāṇi vidhinaiva samācaret ।
ubhayostu tadā nityaṃ vidhinā syātpayovratam ।।
tadaupāsanahomaḥ syāt samārambhāttu tanmatam ।
lājahomātparaṃ cet
lājahomātparaṃ sā cet tadā tatsnānataḥ param ।।
[]
arvāktu śeṣahomasya tūṣṇīkaṃ mantravarjitam ।
vastradvayaṃ pradāyāsyai tābhyāmācchādya tatparam ।।
apāvṛtte tṛtīye ca divase atha caturthake ।
ahni dvitīyayāme vai śatakumbhairamantritaiḥ ।।
abhiṣekaṃ kārayitvā śeṣaṃ karma samācaret ।
aupāsane tvanārabdhe dvitīye ahni cet
aupāsane tvanārabdhe dvitīyadivase yadi ।।
rajasvalā tadā tasyai haviṣmanmantrasecanāt ।
paraṃ vastradvayaṃ datvā tūṣṇīkaṃ mantravarjanāt ।।
tābhyāmācchādya tatpaścāt sahasrairudakumbhakaiḥ ।
caturthadivase kuryād abhiṣekaṃ samantrakaiḥ ।।
pañcagavyastilaiḥ śvetaiḥ sarṣapaiḥ sarvadhānyakaiḥ ।
vyāhṛtyā caiva gāyatryā hunedaṣṭottaraṃ śatam ।।
aṣṭottarasahasraṃ cet sarvadoṣaharaṃ param ।
āyuṣyasūktaṃ hutvātha caruṇā lājato api vā ।।
homaśeṣaṃ samāpyātha karmaśeṣaṃ samāpayet ।
paścācchuddhimavāpnoti karmaṇastasya kevalam ।।
tatpañcame atha divase tvaupāsanaparigrahaḥ ।
tayāthaṃ saṃgamo māsād garbhādhānavidhānataḥ ।।
tadgṛhakṣetramanasāṃ parasparavirodhataḥ ।
[]
niruddhapretakṛtyānāṃ sūtakaṃ tatsamāpanāt ।।
niruddhapretakṛtyā ye taddravyaharaṇecchayā ।
tatsamāpanaparyantaṃ teṣāṃ tatsūtakaṃ bhavet ।।
āśauce nityanaimittikādi
tatsamāpanaparyantaṃ na kuryuḥ śubhakarma ca ।
nityaṃ naimittikaṃ kāmyaṃ brahmayajñādikaṃ tathā ।।
na svādhyāyaṃ na vā homaṃ na sabhāyāḥ praveśanam ।
pretakṛtyarodhe
kurvīta manasā saṃdhyāṃ na svādūni ca bhakṣayet ।।
tāni kuryāttu mohena sa preto na sahiṣyati ।
śāpaṃ ghoraṃ dadātyeva tasmāttatkṛtyarodhanam ।।
manasāpi na kurvīta taccāṇḍālaṃ prakīrtitam ।
kṛtyaṃ ghoraṃ hi duṣṭaṃ tat tādṛśaṃ na tadācaret ।।
atyanyāyādi kalau na kārayet
atyanyāyamatidroham atikrauryaṃ kalāvapi ।
atyakramaṃ cātyaśāstraṃ na kuryānna ca kārayet ।।
yadi kurvīta mohena sadyo vilayameṣyati ।
kartā kārayitā cāpi prerakaśca nirodhakaḥ ।।
[]
tatsahāyaśca sarve te layameṣyanti satvaram ।
gṛhakṣetrādikaṃ sarvaṃ na nityaṃ śubhakāriṇaḥ ।।
tannimittamidaṃ rūpaṃ pāpaṃ martyo na cā a; acaret ।
āgāmisūtakaṃ jñātvā samupakrāntakarmaṇaḥ ।।
aṅgāpakarṣaṇaṃ naiva kuryāditi manormatam ।
samāgate sūtake api samupakrāntakarmaṇaḥ ।।
aṅgāni tattatkāleṣu kuryāttatra na sūtakī ।
bhavedeva tadā sadyo gate tasmin punastathā ।।
jītpitṛkapiṇḍapitṛyajñādiśrāddham
api jīvatpitā piṇḍapitṛyajñaṃ samācaret ।
māsi śrāddhaṃ tathā homād aṣṭakāṃ pitṛyajñataḥ ।।
piturviyogātparataḥ piṇḍadānaṃ samācaret ।
tenāyaṃ śrāddhakartā syānna mātuḥ piṇḍadānataḥ ।।
jīve pitari cecchrāddhe prāpte naimittike yadi ।
yebhya eva pitā dadyāt tebhyo dadyāttu tatsutaḥ ।।
evaṃ pitāmahe jīve yebhyo dadyāt sa hi svayam ।
tebhyo dadyāttu tatpautras tathā syātpripitāmahe ।।
[]
pitari saṃnyaste pātityādidūṣite tatpitrādiśrāddham
saṃnyaste patite tāte bhrāntacitte calātmani ।
tatkartṛkāṇi śrāddhāni svayaṃ putraḥ samācaret ।।
tattatkāleṣu vidhivac chrāddhakartā na tena saḥ ।
teṣāmakaraṇātso ayaṃ sadyaścaṇḍālatāṃ vrajet ।।
śrāddhādhikārī piṇḍasya dānamātreṇa jāyate ।
ṛtviktvena vṛte tasmin na tu kartā bhavedayam ।।
pituḥ piṇḍapradānena śrāddhakartā bhavedayam ।
śrāddhādhikārasidhyarthaṃ kuryādekādaśe ahani ।।
pārvaṇaṃ tadvidhānena pituḥ siddheranantaram ।
karmandī brahmabhūtasya tadā tasminniyojayet ।।
pratisaṃvatsaraṃ siddhidine śrāddhaṃ samācaret ।
paścādārādhanaṃ kuryāt tasminno cetpare ahani ।।
brahmabhūtasya tasyāsya sarvadevādirūpiṇaḥ ।
saṃgacchate pitṛtvaṃ ca tena rūpeṇa taṃ tathā ।।
tasmin śrāddhadine bhaktyā yajedeva vidhānataḥ ।
tādṛk tadyajanaṃ cāsya śrāddhanāmakakarmaṇaḥ ।।
[]
adhikāritvasidhyarthaṃ tasmāttenaiva taṃ yajet ।
na mātaraṃ pitṛtvena yajeta tu kathaṃcana ।।
pitṛtvaṃ mātari gatam ekaśeṣajamalpakam ।
yathā na tatkāryakaraṃ mātṛtvamapi tattathā ।।
pitṛvyapatnyādīnām
pitṛvyapatnyādīnāṃ syāt tādṛkpatnītvameva hi ।
tāsāṃ bhavati tasmāttu na tanmātṛtvamucyate ।।
pitṛtvamapi mātṛtvaṃ dānato nāśameṣyataḥ ।
tatkarmaṇi punaḥ prāpte jananītvādinā bhavet ।।
pitṛtvamapi mātṛtvam ekatraiva hi tiṣṭhati ।
na tiṣṭhati tadanyatra kriyāśatasahasrakāt ।।
gauṇamātari
gauṇamātari mātṛtvaṃ puraskṛtyārthalobhataḥ ।
samuccārya kriyāṃ kuryān na sā tadgā bhaveddhruvam ।।
lobhānmātṛtvamanyāsu yadi nikṣipya mohataḥ ।
kriyāṃ kuryājjaḍamatiḥ sadyaścaṇḍālatāṃ vrajet ।।
atasmin tattvamāropya saṃskuryādyadi kāmataḥ ।
niṣphalaṃ yāti tatkarma so api pātityamāpnuyāt ।।
pitṛtvaṃ janitaryeva mukhyato anyatra gauṇataḥ ।
tatpuraskṛtya cetkarma kṛtamanyaiḥ punaḥ kriyāṃ ।।
[]
vihitenaiva putratvaṃ svīkāreṇa na cānyataḥ ।
samavāpnoti bandhūnāṃ rājavidvadanujñayā ।।
bhrātṛjaḥ kṛtadāraḥ kṛtakriyo api
bhrātṛjo vākyataḥ pitror jyaiṣṭhyakāniṣṭhyavarjitaḥ ।
putratvaṃ samavāpnoti kṛtadāraḥ kṛtakriyaḥ ।।
so apyekaścedavāpnoti nobhayostu tathā vidhiḥ ।
janiturmukhyasūnuḥ syād anyasya guṇataḥ sutaḥ ।।
mātulatvapitṛvyatvasutatvādyanubandhakam ।
mukhyato yasya yadvā syāt taduddiśyaiva tatkriyā ।।
mukhyānubandhaṃ tyaktvā yaḥ karma kuryātpramādataḥ ।
pitṛvyādikamuccārya punaḥ kuryāttu tāṃ kriyām ।।
gotranāmānubandhavyatyāse
gotranāmānubandhānāṃ vyatyāsenāpyanehasaḥ ।
yadi kuryātkriyāṃ tāṃ vai punaḥ kuryādyathāvidhi ।।
upanītastu cedupanetṛtvenaiva tatkriyā ।
vidyādatvena taddātur bhaktadatvena tatprade ।।
bhayapatvena bhayape pitṛvyatvena tādṛśe ।
tattaduccāraṇaṃ kṛtvā tattatkarma samācaret ।।
tadanyathākṛtaṃ taccet samyagbhūyaḥ samācaret ।
[]
kartari dūrage preṣyatvena kurvīta
mukhyakartrasamīpe anyo na kuryāt svānubandhataḥ ।।
tatpreṣyatvena kurvīta preṣitastena vai vṛtaḥ ।
avṛtastena tatpreṣyatvena taddūrage sati ।।
kṛtaṃ cetkarma tadbhūyaḥ saṃkalpādi samācaret ।
anyena kṛte vāṅmātradāne śrāddhamātram
vāṅmātradattaputrastu kṛtadāraḥ kṛtakriyaḥ ।।
grāhakasya na kurvīta darśādi na kadācana ।
tatpatnyāstasya ca śrāddhamātraṃ samyak samācaret ।।
prativarṣaṃ prayatnena na darśādikamācaret ।
satāmeva hi bandhūnāṃ karma kuryāt prayatnataḥ ।।
bhraṣṭānāmapi tucchānāṃ patitānāṃ vikarmiṇām ।
na kurvīta kriyāṃ yatnād api snānaṃ samācaret ।।
asatāṃ patitānāṃ ca bhasmāntaṃ sūtakaṃ smṛtam ।
bhraṣṭapatitānāṃ ghaṭasphoṭanādhikāriṇaḥ
jātibhraṣṭānakarmiṣṭhān patitān mātaraṃ sutam ।।
pitaraṃ bhrātaraṃ patnīṃ patimeva mitho asataḥ ।
tyajedghaṭaprahāreṇa nānyānevaṃ samācaret ।।
[]
anāthapretasaṃskāre
anāthapretasaṃskārād aśvamedhaphalaṃ labhet ।
pretanirvāpaṇaṃ proktam atra saṃskāraśabdataḥ ।।
pretasaṃskārābhāve
akṛtvā pretasaṃskāraṃ yo bhuṅkte kāmakārataḥ ।
tatpretakṛtapāpaughaṃ tatkṣaṇāllabhate akhilam ।।
taddoṣaśamanāyātha cāpāgre snānamācaret ।
māsamātraṃ prayatnena na cedukthyaṃ samācaret ।।
viprānujñayā yatikṛtyam
viprābhyanujñayā kuryāt karmamātraṃ viśeṣataḥ ।
pitṛkṛtyaṃ pretakṛtyaṃ tayorno cedyaterapi ।।
viprānujñāṃ yatirapi labdhvā snātvārdravastrataḥ ।
pretakṛtyaṃ prakurvīta na cet kṛtyaṃ tu tanna tu ।।
api śāstrakṛtaṃ karma bahuviprāmataṃ tu yat ।
tadabhyanujñayā tattu karmataḥ punarācaret ।।
bahuvipratiraskārapradveṣāgaḥpradūṣitam ।
tadabhyanujñārahitaṃ yattatkarma punaścaret ।।
kartari sannihite akartṛkṛtaṃ punaḥ
yadyakartṛkṛtaṃ karma samīpe kartari sthite ।
[]
dhanavṛttigṛhakṣetrahetave tatpunaścaret ।।
asagotrasaṃskṛtāvāśaucam
asagotramapi pretaṃ dāhayedyaḥ kathaṃcana ।
sa cāpi gotribhistulyo daśāhaṃ sūtakī bhavet ।।
mṛtāhasya parityāge mātāpitroḥ
mṛtāhasya parityāge mohātkṛchradvayaṃ caret ।
gāyatrīdaśasāhasrajapo godānameva ca ।।
evaṃ pañcatriṃśavarṣaparyantaṃ cittamucyate ।
pṛthaktvena mahābhāgais tadūrdhvaṃ patito bhavet ।।
nadīsnānena niṣkṛtiḥ
mahānadīsnānaśataṃ pitrostyakte tu paitṛke ।
niṣkṛtiḥ kathitā sadbhiḥ punaḥsaṃskāratastathā ।।
nadīsnānāni sarvatra sarvakṛtyeṣu vacmi vaḥ ।
niṣkṛtitvena viprāṇāṃ vedināmabhyanujñayā ।।
na hi snānena sadṛśī niṣkṛtirvihitāsti hi ।
tasmātsnānāni sarvatra tīrthādiṣu viśiṣyate ।।
saṃhitāpaṭhanādiḥ
śrutipārāyaṇaṃ yadvā vyāhṛtīnāṃ japo athavā ।
gāyatryā vā japo no cen mahārudrajapo athavā ।।
puruṣasūktajapo vāpi saṃhitāpaṭhanaṃ sakṛt ।
niṣkṛtirvihitā sadbhir api pātakināmapi ।।
[]
vedamahimā
vedākṣaroccāraṇataḥ sarvanāmaphalaṃ labhet ।
harināmāni yāvanti paṭhitāni dvijātibhiḥ ।।
asaṃkhyākānyanantāni sarvāvilaharāṇyapi ।
tānyekavedavarṇaḥ syāt tādṛśairdivyavarṇakaiḥ ।।
ameyaiḥ saṃvṛto vedaḥ sākṣānnārāyaṇātmakaḥ ।
tādṛśasyāsya vedasya paṭhanāt sarvakilbiṣaiḥ ।।
sadya eva vimuktaḥ syāt pātakī nātra saṃśayaḥ ।
brāhmaṇasya vedādhikāraḥ
tādṛśasyāsya vedasya paṭhane brāhmaṇasya vai ।।
adhikāro na cānyasya saṃskṛtasyaiva karmabhiḥ ।
tatrāpi pariśuddhasya kṛtanityakriyasya vai ।।
tatrāpi pariśuddhasya viśeṣeṣu dineṣvapi ।
śuddhācchuddhaḥ svato vedas taduccāraṇataḥ kṣaṇāt ।।
devanāmānyanantāni nikhilānyaghahāni vai ।
asakṛtpaṭhitāni syur nātra kāryā vicāraṇā ।।
snānaṃ kṛtvā prārabhecca vedaṃ taṃ tādṛśaṃ śivam ।
[]
asnātvārambhe
yadyasnātvaiva mohena prārabhet pātakī bhavet ।।
snānataḥ sarvakarmāṇi sidhyantyeva na saṃśayaḥ ।
sarvaṃ snānamūlam
snānamūlamidaṃ brāhmaṃ snānamūlamidaṃ tapaḥ ।।
snānamūlākhilā yajñāḥ snānamūlamidaṃ jagat ।
sarvakṛtyevu sarvatra snānameva paraṃ matam ।।
kṛtsneṣvaśuciṣu snānaṃ tārakaṃ parikīrtitam ।
aspṛśyasparśanādikarmāṅgasnānam
aspṛśyasparśane caivam abhakṣyāṇāṃ ca bhakṣaṇe ।।
sakalīkaraṇe cātra malinīkaraṇe tathā ।
apātrīkaraṇe anyatra jātibhraṃśakarādiṣu ।।
sūtakādiṣu sarveṣu sarveṣvāśaucakarmasu ।
snānameva paraṃ proktaṃ sarvakṛchravratādiṣu ।।
sarvādyanteṣu satreṣu tadeva parikīrtitam ।
abhojyabhojaneṣvevaṃ snānaṃ tatsamudāhṛtam ।।
akāryakaraṇeṣveṣu mukhyasnānāni mukhyataḥ ।
bhaveyurhi pavitrāṇi tānīmāni tataḥ sadā ।।
caredyatnena śudhyarthaṃ na cetkiṃ vātra śudhyati ।
vamane snānam
svakriyāvamane sadyaḥ savāsā jalamāviśet ।।
[]
ajīrṇavamane snānam auṣadhādikriyāvaśāt ।
vamane snānābhāvasthalam
vamane apyavagāhaḥ syān makṣikāmūlato yadi ।।
nāvagāhaḥ prakartavyas tallepakṣālanaṃ param ।
prakartavyaṃ prayatnena dhāraṇaṃ śuddhavāsasām ।।
śākamūlādivamane
śākairmūlaiḥ phalaiḥ patraiḥ kaṭutiktarasādibhiḥ ।
sadyaścedvamanaṃ tanna cirakāle tu tadbhavet ।।
yadā cedrogavamanaṃ tadā snānaṃ vidhānataḥ ।
sadya eva prakartavyam aghamarṣavidhānataḥ ।।
rātrau vamane
rātrau tu vamane jāte rogādyairapyajīrṇataḥ ।
ardharātrādadhastūṣṇe pāthasi snānamucyate ।।
tatparaṃ prātareva syād iti śākalabhāṣitam ।
svagotratyāge anyagotraparigrahaṇe
svīyagotraparityāgād anyagotraparigrahāt ।।
prabhavetpatitaḥ sadyaḥ śuddhaḥ saṃskārataḥ punaḥ ।
svīyagotraparityāgo bhinnagotraparigrahaḥ ।।
dvayametatprakathitaṃ striya eva hi nurna tu ।
[]
ardhodayaḥ
arkaśrutivyatīpātayuktā amā puṣyamāvayoḥ ।।
asāvardhodayo yogaḥ koṭyarkagrahasaṃnibhaḥ ।
asmin snāto cāpakoṭau kuryānsnānaśataṃ yadi ।।
triṃśadvarṣaṃ tyaktapitṛkarmā śuddho bhavettataḥ ।
mahodaye tu tatsnānasahasraṃ yadi bhaktitaḥ ।।
kuryādvā kārayedvāpi śuddhaḥ pūrvāghato bhavet ।
anyathā niṣkṛtirnāsti tādṛśasyāsya pāpinaḥ ।।
taṃ yogaṃ susamīkṣyeta tasmāttādṛktu kilbiṣī ।
patyanyena citārohitāyāḥ putrasya kṛtyam
yadi sādhvī pramādena patyanyena citi vrajet ।।
kathaṃ tatkarmakaraṇaṃ paścāttajjātajanmanām ।
iti cintāparā devā babhūyuḥ kila vai ciram ।।
paścādudabhavadvāṇī divyā spaṣṭapadākṣarā ।
patyanyanarayogasya ṣaḍabdaṃ kṛcchramucyate ।।
mohāt prāṇaparityāge mahāpāpasya karmaṇaḥ ।
tasyāḥ ṣaḍabdaṃ saṃproktaṃ ṣaḍguṇenaiva saṃyutam ।।
sadānenaiva kurvīta lobhaśāṭhyavivarjitam ।
taddoṣaśamanāyaiva prāṇatyāgākhyakarmaṇaḥ ।।
[]
cāpāgrayānaṃ kṛtvādau tatra snānaśataṃ caret ।
pakṣamātraṃ prayatnena nityaṃ priyapuraḥsaram ।।
tacchāntistena nānyena sārdhasāhasramajjanaiḥ ।
brāhmaṇānāṃ prasādena kūṣmāṇḍagaṇapāṭhataḥ ।।
nityaṃ trivāraṃ tatraiva paścāttu prākṛtaṃ caret ।
tataḥ śuddhā bhavetsā tu tairetaiḥ karmabhiḥ śubhaiḥ ।।
jātibhedena niṣkṛtiḥ
dviguṇaṃ rājayogena triguṇaṃ vaiśyayogataḥ ।
catugurṇaṃ śūdrayogād evaṃ niṣkṛtirīritā ।।
striyaḥ punarvivāhe
punarvivāhitā mūḍhaiḥ pitṛbhrātṛmukhaiḥ khalaiḥ ।
yadi sā te akhilāḥ sarve syurvai nirayagāminaḥ ।।
punarvivāhitā sā tu mahārauravabhāginī ।
tatpatiḥ pitṛbhiḥ sārdhaṃ kālasūtragato bhavet ।।
dātā cāṅgāraśayananāmakaṃ pratipadyate ।
tasya niṣkṛtiḥ
taddoṣaśamanāyātha prāyaścittamidaṃ param ।।
dātā setugataḥ sadyo dhanuṣkoṭyāṃ samāhitaḥ ।
nityaṃ triṣavaṇasnāyī yāvakāhāra eva vai ।।
saṃvatsaraṃ prayatnena vasedevānvahaṃ tarām ।
svakṛtaṃ yacca tatpāpaṃ vadannityanvahan yatan ।।
sarveṣvapi ca tīrtheṣu taptakṛcchraśataṃ caret ।
tataḥ śuddho bhavedevaṃ voḍhā cāpi tadā punaḥ ।।
[]
taddoṣaśamanāyaiva puṇyaṃ cāndrāyaṇatrayam ।
yatnātkurvan vasettatra ṛtutrayamatandritaḥ ।।
pratinityaṃ pañcagavyaṃ pibaṃstadvidhinā rudan ।
nirlajjayā lokapuraḥ kūṣmāṇḍādīn paṭhaṃstathā ।।
drupadāṃ nāma gāyatrīṃ gāyatrīṃ vedamātaram ।
saṃdhyātraye sahasrāṇi japaṃstaptākhyakaṃ śivam ।।
kṛcchraṃ vidhānataḥ kṛtvā punaḥsaṃskārataḥ punaḥ ।
puṭagarbhavidhānena śuddho bhavati tatra cet ।।
na cettaptaśataṃ kuryāt punarupanayātparam ।
sā cedbhartṛdvayaṃ tyaktvā setusnānasahasrakam ।।
kṛtvā ca yāvakāhārā varṣamātreṇa śudhyati ।
yadyaputrā putriṇī cet patedevāśu taiḥ saha ।।
sā vai putraistadudbhūtaiś caṇḍālatvaṃ bhajeta vai ।
bhrāntyā putrikādivivāhe jāte svamātraśuddhiḥ
yadi svasāraṃ tanayāṃ cirādbhrāntyādikṛcchrataḥ ।।
vivahenmohato jñāte kṛtvā cāndrasahasrakam ।
cāpāgrayānataḥ paścāt puṭagarbhavidhānataḥ ।।
karaṇājjātakādīnāṃ svamātrasya śucirbhavet ।
pareṣāṃ śūdratulyo ayaṃ tatastāṃ bibhṛyādapi ।।
[]
pūrvadharmaṃ vinikṣipya tasyāṃ bhaktyā japanvaset ।
putre jāte
yadi tasyāṃ prajāyeraṃs tāṃścaṇḍāleṣu vinyaset ।।
tataḥ svayaṃ ca nityaṃ vai yāvakāśī caredbhuvam ।
pāpaprakhyāpanaṃ kurvan yāvajjīvaṃ hariṃ bhajan ।।
puṇyakṣetreṣu niyataṃ vasan bhaktyā rasāmaṭet ।
vivāhitāṃ ca vidhavāṃ mahāmohena vañcakaiḥ ।।
dattāṃ vivāhya tajjñātvā sadyaścaṇḍālatāṃ vrajet ।
taddoṣaśamanāyaiva pūrvavattu samācaret ।।
dviguṇaṃ nikhilaṃ kṛtyaṃ samunneyaṃ vicakṣaṇaiḥ ।
ekadvitricatuḥpañcavāraṃ vivāhitā
ekadvitricatuḥpañcavāraṃ vai yā vivāhitā ।।
atikṣudraikakāleṣu pāpaikabahuleṣu ca ।
vijñātā cettu tāṃ samyak pṛṣṭvā gatvā vicārya ca ।।
tattvaṃ tasyāstu vijñāya prāyaścittaṃ tataścaret ।
yatra yatra ca sā gatvā yaṃ yaṃ vā svajanaiḥ saha ।।
māyayā mohayāmāsa vañcayitvāticaryayā ।
taṃ taṃ jñātvā ca saṃbhāṣya tattadvāṅmūlamapyalam ।।
[]
śrutvā paścācchrotriyebhyaḥ śrāvayitvākhilaṃ tataḥ ।
rājñe bandhuni vāvedya prāyaścittaṃ tataścaret ।।
etādṛśeṣu kṛtyeṣu sā kṣetraṃ prabhaveddhruvam ।
prathamodvāhakasyaiva paraṃ tveṣā parā na tu ।।
kadāciddharmakṛtyānāṃ na tasyāpi parasya vā ।
tadapekṣayā veśyā viśiṣyate
sā bhogamātrayogyāpi veśyā tasyā viśiṣyate ।।
tayā cetteṣu kṛtyeṣu sapaṅktau bhojanaṃ tathā ।
saha vā bhojanaṃ duṣṭaṃ yadi pātityakārakam ।।
tacchudhyarthaṃ rasāyāṃ tu śvabhre saṃchādya dharmataḥ ।
khanitvā yāmamātraṃ vā ghaṭikādvayameva vā ।।
tasmāduddhṛtya paścāttu jātakādi samācaret ।
taptakṛcchrasahasrāṇi dharmataśca samācaret ।।
niyatātmā yāvakāśī cāpāgraṃ tadbhavecchuciḥ ।
pañca snānasahasrāṇi svayaṃ vipramukhena vā ।।
samācarettataḥ svasya śuddho bhavati kevalam ।
na pareṣāmayaṃ yogya evamāha purā bhṛguḥ ।।
praviṣṭaparakāyena yadi saṃyogamāpnuyāt ।
trimāsayāvakāhārā sādhvī śudhyati nānyathā ।।
praviṣṭaparavarṣmāṇaṃ vijñātaṃ svapatiṃ satī ।
prapālayedviśeṣeṇa ratimātraṃ na cācaret ।।
[]
kāyayoreva saṃbandhaḥ purā saṃskṛtayoḥ purā ।
nātmanorasti saṃbandho bhinnakāye na cettataḥ ।।
ātmānyakāyaṃ spṛśyenna tena pātityamāpnuyāt ।
surāṇāmapi caivaṃ hi manuṣyāṇāṃ tu kiṃ punaḥ ।।
agrāhyamūrtayo grāhyamūrtayaśca
agrāhyābhedyamūrtīnāṃ grāhmabhaidyaśarīriṇām ।
devānāṃ sumahābhedas tāratamyaṃ ca tatparam ।।
spaṣṭameva prabhavati tenāgrāhyāḥ surāstu ye ।
grāhyakāyasurāṇāṃ vai prapūjyāḥ paramāḥ param ।।
adhikā vandanīyāśca te na nīcāstu tena vai ।
agrāhyamūrtinivedyam
tanniveditamatyarthaṃ na teṣāṃ parikalpayet ।।
tenāparādhaḥ sumahān prabhavenna tathācaret ।
agrāhyābhedyamūrtīnāṃ grāhyabhedyaniveditam ।।
ayogyaṃ satataṃ syāddhi śūdrasyeva śrutiryathā ।
śrautasmārtakriyādakṣaḥ paitṛkoddeśato api vā ।।
niruptamanyoddeśena na devāya nivedayet ।
[]
niveditenāniveditayojane
niveditena rucyarthaṃ yojayennāniveditam ।।
tathā niveditaṃ bhūyo lavaṇaṃ ca niyojayet ।
nivedanādatha punas tadādāya ghṛtena vā ।।
tailena lavaṇenāpi yatnena na niyojayet ।
taducchiṣṭaṃ na kurvīta tatkareṇa na pīḍayet ।।
na khaṇḍayenmitho ajñānān na tatprokṣaṇamācaret ।
pariṣiñcennaivameva tūṣṇīmāsye vinikṣipet ।।
gṛhṇīyāttu tadantarvai na dantairapi pīḍayet ।
tadetatparamaṃ śuddhaṃ nirmālyamatidurlabham ।।
devānāmapi tadbhojyaṃ prayatnenātibhaktitaḥ ।
tadopadaṃśaṃ svīkuryān niveditamahākṣaṇe ।।
bhagavatprasādagrahaṇe bhakṣaṇaviṣaye
niveditasya haviṣo bhakṣaṇe samupasthite ।
āpośanaṃ na kurvīta prokṣaṇaṃ pariṣecanam ।।
yadi kurvīta mohena rauravaṃ narakaṃ vrajet ।
annaṃ pakvāt samuddhṛtya pṛthakpātre niyujya ca ।।
kṛtvā sukhoṣṇaṃ saṃskṛtya paścācchākhādibhiryajet ।
atyuṣṇādinivedane
asahyoṣṇaṃ mahoṣṇaṃ vā pakvapātragamaiva vā ।।
yo nivedayate mohād devāya narakī bhavet ।
[]
nivedanaprakasaḥ
tasmādannaṃ samuddhṛtya pṛthakpātre nidhāya ca ।।
kṛtvā yatnātsukhoṣṇaṃ ca rāśi kṛtvābhighārya ca ।
atiśuddhamatiśreṣṭhaṃ rājayogyaṃ suśobhanam ।।
śākabhakṣyaphalopetaṃ devāya vinivedayet ।
tadannamapi yatnena paścāddadyātsamāhitaḥ ।।
aprokṣyāpariṣicyaivam aprāṇāhutipūrvakam ।
ucchiṣṭamapyakṛtvaiva yatnāddadyātsvayaṃ śuciḥ ।।
svīkāraprakāraḥ
niveditāni vastūni na dantaiḥ parighaṭṭayet ।
na khaṇḍayecchabdayecca kiṃ tu tūṣṇīṃ tadambuvat ।।
rasavatphalavadyatnāt prāśayecca na śabdayet ।
kaṇṭhato vāpi yatnena kāṣṭhabhūtaphalānyapi ।।
arbhakebhyo dadyāt
pradadyādarbhakebhyo vai na svīkuryātsvayaṃ yadi ।
svīkuryāttu tadā naktam upaviṣṭaḥ śucisthale ।।
śabdānajanayanneva tāmudantādibhirhyadan ।
guhasthasya rātrāvuṣṇodakasnānam
gṛhī na rātrau snāyīta yadi snāyīta vāriṇā ।।
[]
uṣṇena bhavane viprasākṣito vahnisākṣitaḥ ।
uṣṇena śakto na snāyād aśaktaścettadācaret ।।
abhyaṅgam
abhyaktaśca tathā snāyāc charīrārogyahetave ।
tatsnānaṃ kathitaṃ sadbhir na nityaṃ tena nācaret ।।
karma naimittikaṃ tasmād devānāmapi nārcanam ।
yāvannityādikarmaughaṃ nirvatyaiva vidhānataḥ ।।
paścādabhyañjanasnānaṃ na cetkāle tu madhyame ।
madhyāhne saṃgave vāpi snānaṃ kṛtvā tu tādṛśam ।।
mādhyāhnikasnānam
mādhyaṃdinasya kṛtyasya punaḥsnānaṃ yathāvidhi ।
kṛtvā tatprārabhetkarma tenaitatkarma nācaret ।।
malāpakarṣaṇārthāya taddhi snānaṃ prakīrtitam ।
kṣurasnānam
evameva kṣurasnānaṃ karmāyogyaṃ pracakṣate ।।
kṣurasnānātparaṃ yastu punaḥ snānāntaraṃ vinā ।
karoti vaidikaṃ karma na tatphalamavāpnuyāt ।।
bhavedapi pratyavāyī tathāto nācaredbudhaḥ ।
[]
prātaḥsāyaṃparvādiṣvabhyañjanasnānam
nābhyañjanaṃ prakurvīta prātaḥsāyaṃ na parvasu ।।
grahaṇe śrāddhakāleṣu vrateṣu nikhileṣvapi ।
puṇyavaidikadīkṣāsu na naktaṃ kṣetratīrthayoḥ ।।
suptvā bhuktvā ruditvā vā dūraṃ gatvā pipāsitaḥ ।
atikṣudhāturo rogī na kurvīta kathaṃcana ।।
akṛtvā nityakarmāṇi chardayitvātitāḍitaḥ ।
śaptaḥ śapitvā vyājena ghātayitvā narān parān ।।
hṛtvā dhanāni dīnānāṃ na kuryāttattu sarvadā ।
svajanān preṣayitvā ca nyakkṛtya gurubāndhavān ।।
tadavaśyakakṛtyeṣu kartavyatvena śāstrataḥ ।
mahatsūpasthiteṣveva tānyakṛtvaiva maurkhyataḥ ।।
na kuryādeva sahasā vigrahodvartanaṃ dvijaḥ ।
abhyañjanasnānaṃ sodakumbhanāndīśrāddhayoḥ
sodakumbhaśrāddhamātraṃ kṛtvābhyañjanataḥ param ।।
kuryādeveti hārīto naivāneneti vai manuḥ ।
snātasnānena kurvīta na śrāddhāni kadācana ।।
[]
nāndiṃ tābhyāṃ prakurvītānukalpenaiva tatsmṛtam ।
snānamabhyañjanaṃ snānam aśaktasya kadācana ।।
sodakumbhasya nāndyāśca kartuḥ saṃpadyate kila ।
krośasthitanadīsnānācchrāddham
krośasthitanadīsnānān na pitroḥ śrāddhamācaret ।।
mahādavabhṛthāccāpi śāvādvārṣāvagāhataḥ ।
tadaṅgasnānataḥ sadyaḥ śrāddhākhyaṃ karma taccaret ।।
saṃkalpaḥ
karmamātrasya sarvatra prāṇānāyamya mantrataḥ ।
kariṣya iti vāguktirūpaṃ saṃkalpamācaret ।।
na saṃkalpaṃ vinā karma nityakāmyādikaṃ caret ।
sa mānasaḥ syātsaṃkalpaḥ kartavyo vācikaḥ paraḥ ।।
yasya ityetadvākyena tathā prāha śrutiḥ śivā ।
deśaḥ kālaśca saṃkalpe vaktavyau tatra cetpunaḥ ।।
tithiḥ kāla iti prokto vyatyāse tasya karma tat ।
naṣṭameva bhavetsadyas tasmāttattu punaścaret ।।
pitṛśrāddhavyatyāse punaścaret
ekasminneva divase pitroḥ śrāddhamupasthitam ।
tatkrameṇaiva kartavyaṃ vyatyāse tu punaścaret ।।
mohādataddinakṛtaśrāddhaṃ cāpi punaścaret ।
[]
śūnyatithikṛtaṃ punaścaret
tathā śūnyatithau yatnāt kṛtaṃ cāpi punaścaret ।।
sūtakānte śūnyatithidoṣo ayaṃ śrāddhakarmaṇaḥ ।
kadācinna bhavatyeva tasmāttatraiva taccaret ।।
pitṛśrāddhātparaṃ kāruṇyaśrāddham
pituḥ śrāddhātparaṃ śrāddhaṃ kāruṇyānāṃ samācaret ।
tadanyathākṛtaṃ taccet paredyustatpunaścaret ।।
nimittagrahaṇaśrāddhaṃ kṛtvānnenāpi taddinam ।
bhūyaḥ samyak prakurvīta bhissayaiva na cānyathā ।।
mātṛpitṛśrāddhamekadine annena
pitrormṛtāhaṃ satatam api kṛcchragato naraḥ ।
annenaiva prakurvīta nāmādyena kadācana ।।
grahaṇādiṣu śaktaśced bhissayā tāni cācaret ।
na cedāmādinā śuddhas taddharmairakhilairvṛtaḥ ।।
grahe muhūrtadvitaye gate annaśrāddhamācaret ।
api śakto api tannyūne tādṛk chrāddhaṃ na cācaret ।।
cākrikaśrāddham
cākrikaṃ grahaṇaṃ mukhyam āyanaṃ tadamukhyakam ।
puṣpavanmaṇḍalasamamadhyabhāgaprapīḍitam ।।
[]
yannīlalakṣmapṛthulaṃ vartulaṃ tattriyāmagam ।
taccākrikamiti proktaṃ grahaṇaṃ pitṛtṛptidam ।।
tacca pañcaśatābdānām ekadā vai bhaviṣyati ।
grahaṇaṃ bhojananiṣedhaḥ, bṛddhabālāturāṇāṃ na
grahasya cākrikasyāsya pūrvaṃ yāmatrayaṃ naraiḥ ।।
bhojanaṃ naiva kartavyaṃ bṛddhabālāturānvinā ।
aparāhne na madhyāhne madhyāhne na tu saṃgave ।।
saṃgave tu na tu prātaḥ pṛthukānāṃ tu kevalam ।
stanyapāne na doṣo asti tatkāle kevale api vā ।।
yavāgvāḥ payaso vāpi pānīyasyāśaratsamam ।
niyamo ayaṃ prakathito na tadūrdhvaṃ tu taccaret ।।
ayanagrahaṇe mukhye paunaḥpunyagate sakṛt ।
koṇaikadeśasaṃspṛṣṭe tannyūnasamayasthite ।।
yāmadvayaṃ sārdhayāmadvayaṃ yāmatrayaṃ tathā ।
sārdhayāmatrayaṃ yāmacatuṣṭayamiti kramāt ।।
adhikāraprabhedena bhojanasya nirūpaṇam ।
yadetattasya sarvasya pravadāmi vinirṇayam ।।
tatkālājīrṇarāhitye hṛdayaṃ tannibodhata ।
[]
evaṃ sthitaṃ punarvacmi yāmataḥ sārdhayāmataḥ ।।
jīrṇaśaktimato nuścet tatkāle kṣudbhavedyadi ।
na doṣaḥ kathitaḥ sadbhiḥ kadāciddaivayogataḥ ।।
ajīrṇaḥ syāttadā doṣaḥ sumahān prabhavedapi ।
tasmādyāmadvayaṃ sarvair bhuktistyājyā vicakṣaṇaiḥ ।।
atyantāturādīnām
viśeṣaḥ ko api bhūyaśca procyate sumahān paraḥ ।
rogiṇo apyatimātrasya cauṣadhātikṣudaśnataḥ ।।
krūragrahātitaptasya piśācāveśinastathā ।
vaśyākarṣaṇavidveṣastambhanoccāṭanādibhiḥ ।।
pīḍitasya viśeṣeṇa mūrchitasyātitāḍanaiḥ ।
tatkālabhakṣaṇamapi na duṣyati kadācana ।।
atyutkrāntipravṛttasya ciratyaktāndhasastathā ।
aprāśanotpannamṛtisaṃśayasya viśeṣataḥ ।।
tatkālabhakṣaṇāvṛttir na doṣāya bhavedayam ।
sarveṣāmapi varṇānāṃ sarvāśramanivāsinām ।।
mukhyo sādhāraṇo dharmas tatkālājīrṇaśūnyatā ।
yāmatrayādikāḥ kālās tatra tatra pracoditāḥ ।।
taistaiste nikhilā jñeyā nṛbhedena vivakṣitāḥ ।
[]
grastāstake sakāminiṣkāminoḥ
somaṃ grastāstagaṃ sūryam api vā śāstradṛṣṭitaḥ ।।
muktaṃ jñātvā tataḥ snātvā niṣkāmo bhojanaṃ caret ।
śubhrāṃśucaṇḍāṃśulokakāmī cenna tu bhojanam ।।
caredeva na saṃdehas tallokākāminaḥ param ।
doṣāya bhojanatyāga evamāha prajāpatiḥ ।।
agnihotram
vihitasya parityāgād agnihotrasvarūpiṇaḥ ।
pītamātṛstanaraso janakāśaucamocane ।।
sahiṣṇurna bhavettasmāt tatpūrvaṃ tatsamācaret ।
dattaputraḥ
ārānnyak sodarasutas tarṇakaḥ karmavarjitaḥ ।।
kṛtakarmatrayakṛto yo dattaḥ pravaraḥ smṛtaḥ ।
mātāpitṛbhyāṃ dānaṃ grahaṇaṃ ca
dadyātāṃ dampatī putraṃ gṛhṇīyātāṃ ca dampatī ।।
tayorevādhikāro ayaṃ taddāne tatpratigrahe ।
brāhmaṇānāṃ sapiṇḍeṣu kartavyaḥ putrasaṃgrahaḥ ।।
sagotreṣvathavā kāryo hy anyatra tu na kārayet ।
asaṃskṛto dattasūnuḥ pituścāpyakṛtakriyaḥ ।।
na taddhanamavāpnoti tadvṛttau kā kathā punaḥ ।
[]
jātakarmādinā tasya putratvaṃ nānyathā matam ।।
mauñjyantenātiharṣeṇa sarvamatyā samantrataḥ ।
putro jñātimato dattaḥ kṛtasarvapitṛkriyaḥ ।।
yadi svayaṃ tadā sarvāṃ tadvṛttiṃ labhate parām ।
sarvasya pratimantrasya pitṛhetuprapāṭhanāt ।।
dattasya tadbhūlābhaḥ syāt tatpūrvaṃ sā na sidhyati ।
hiraṇyakakṣyāmantrāṇāṃ paṭhanāttattrayaṃ punaḥ ।।
pradūrīkṛtya tajjñātīn avaśādeti cākhilam ।
dattasūnuḥ pitrānyena saṃskṛto yadi tadvṛtaḥ ।।
tadā tu taddhanaṃ sarvaṃ jñātisādhāraṇaṃ bhavet ।
svayameva piturdattaḥ karma kuryātprayatnataḥ ।।
taddhanaṃ tu na cetsadyas tajjñātigatameva vai ।
datto ayamasagotraścet sadā durbala eva vai ।।
bhavedeva na saṃdehaḥ śāstre amutra paratra ca ।
yadi jāmī tatra bhavet tanmukhaṃ nāvalokayet ।।
avaśyaṃ putrasaṃgrahaḥ kartavyaḥ
yathākathaṃcitputrasya saṃgrahaḥ kārya eva vai ।
daurbalye svasya saṃjāte dharmajñena mahātmanā ।।
jalabudbudasaṃkāśaṃ varṣmaitatkathitaṃ budhaiḥ ।
[]
na hi pramāṇaṃ jantūnām uttarakṣaṇajīvane ।।
tasmādātmahitaṃ nityaṃ cintayanneva taccaret ।
aputrasya loko nāsti
nāputrasya tu loko asti putriṇastu triviṣṭapam ।।
brahmalokādayo lokāḥ svādhīnā eva sarvadā ।
putravānagnimān
putravānagnimānnityaṃ putravān śrotriyaḥ smṛtaḥ ।।
putrī sākṣādbrahmavicca putravāneva bhāgyavān ।
ye ye dharmāḥ svena te te putreṇaitena tatkṣaṇāt ।।
saṃpāditā bhaviṣyanti nātra kāryā vicāraṇā ।
na putravānapatnīkaḥ kiṃ tu so ayamaputravān ।।
anagniko na putrī syād aputro anagnimān smṛtaḥ ।
putreṇa sthāvaraṃ dānaṃ phalavaddānameva ca ।।
yadyalloke mahatsarvair durlabhaṃ putriṇī caret ।
putrayatraṃ sadā kuryād vaidikaṃ laukikaṃ śubham ।।
tasmādṛtumatīṃ bhāryāṃ sadā svastho na laṅghayet ।
laṅghayedyadi tāṃ mūḍho bhrūṇahatyāmavāpnuyāt ।।
[]
ṛtusnātadine so ayaṃ yuvā śrotriya eva vā ।
na kavyāya bhavedeva putravān yadi tadbhavet ।।
jātamātre putramukhavīkṣaṇam
putreṇa jātamātreṇa ṛṇānmukto bhavedayam ।
tasmātputrasya jātasya paśyetsadyo mukhaṃ pumān ।।
na paśyatastallapanam ṛṇānmuktirna jāyate ।
yena kena prakāreṇa tasmātkurvīta mānavaḥ ।।
putrasaṃpādanaṃ dhīmān durbalaścedviśeṣataḥ ।
vṛttidattādayaḥ
vṛttidattaṃ kalpayedvā mauñjīdattamathāpi vā ।।
vivāhadattamathavā yajñadattaṃ na cetparam ।
vṛttidattaḥ kulānyaṣṭau mauñjīdattastu ṣoḍaśa ।।
vivāhadatto dvātriṃśadyajñadattastariṣyati ।
catuḥṣaṣṭikulānyasya līlayā sadya eva vai ।।
aputradattavṛtyā yaḥ prāṇavṛttiṃ caratyalam ।
vṛttidatta iti khyātas tanayaḥ puṇyalokakṛt ।।
dhanato yasya yo loke hy upanīto bhavedaho ।
sa mauñjidatta ityākhyas tanayastu tato adhikaḥ ।।
evameva bhavedanyas tanayaḥ paralokadaḥ ।
vivāhadattasaṃjñaḥ syāt tato api dviguṇaḥ paraḥ ।।
tato adhiko yajñadattas tanayaḥ pitṛvallabhaḥ ।
ta ete tanayāḥ sarve tattatkarmaikapūrtaye ।।
[]
kṛtena dhanadānena bhavanti kila nānyathā ।
tasmātsantaḥ kilaiteṣāṃ karmaṇāmekato dhanam ।।
na gṛhṇanti mahātmāno paralokadidṛkṣavaḥ ।
kaṇaśaḥ kaṇaśaḥ sadbhyaḥ pratigṛhya tatastataḥ ।।
śanaiḥ śanaiśca kālena mahatā tāni cācaret ।
evaṃ kṛteṣu teṣveṣu mahatsu kila karmasu ।।
naikasya tanayāste syus tasmātteṣu tathācaret ।
anyeṣu sutagrahaṇam
durlabhe tu sagotreṣu sapiṇḍeṣu sute yadi ।।
sutaṃ bandhuṣu vānyeṣu gṛhṇīyādanyajātiṣu ।
savarṇeṣu grahaṇam
savarṇeṣveva kurvīta nāsavarṇeṣu tadgraham ।।
asavarṇeṣu tatkurvan sadyaḥ patati varṇataḥ ।
asagotrasvīkṛtau
gṛhīta asagotraścet tanayaḥ puruṣatrayam ।।
kṛtārthatāṃ prāpayati tatkulaṃ tadanantaram ।
saṃkīrṇamavaśādyāti yatnataścettariṣyati ।।
asagotrastu na grāhyo gṛhītuḥ syātsa eva hi ।
datto rikthamavāpnoti santatirdātureva hi ।।
tasmāddattasutaḥ svasvatanayānudbhavān tataḥ ।
janakasyaiva gotre tān mauñjyāṃ mantraiḥ praveśayet ।।
[]
yadi dattasvatanayān svagotre na praveśayet ।
dattajo vātha tajjo vā tadgotradvayajāstu te ।।
vivāhe gotradvayatyāgaḥ
evaṃ satyatra janane jātānāṃ pāṇipīḍane ।
samāgate tadā samyag yatnādgotradvayaṃ tyajet ।।
tadgotradvayayuktyarthajñānāya kila tatparam ।
tajjātānāṃ vivāhasya tadārṣadvayamācaret ।।
abhivandanādau dvigotratvam
nityābhivandane sandhyāvandane kāmyavandane ।
kṛtsnārṣeyaṃ tvekagotre parasminnapi gotrake ।।
svīkṛtyārṣadvayaṃ tena yojayitvā tataḥ param ।
ekameva vadedgotram ekadvitryārṣakaṃ tathā ।।
pañcasaptārṣakaṃ vaitan navaikādaśakārṣakam ।
gotramekaṃ bhavedevaṃ trayodaśakamārṣakam ।।
evaṃ pañcadaśārṣaṃ ca gotraṃ tatprabhavedapi ।
evaṃ jātāni gotrāṇi dattāvṛttyudbhavāni vai ।।
vartante bhūtale tasmād gotriṇastānvicārya ca ।
pṛṣṭvā tatsaṃśayastyājya etāvantyeva bhūtale ।।
gotrāṇi śāstrasiddhāni caikārṣeyāṇi kānicit ।
[]
dvyārṣeyāṇi tryārṣeyāṇi pañcārṣeyāṇi santi hi ।।
etāvantyeva sarvatra śāstrasiddhāni netarat ।
ādyadattaikataddattapāramparyeṇa kevalam ।।
dṛśyante brāhmaṇāḥ saptadaśārṣeyāvadhītare ।
dattajādīnāṃ pūrvagotram
tasmāddattajaputrāstān pūrvagotre praveśayet ।।
vinā praveśaṃ yadi te paraṃ prāptaikagotriṇaḥ ।
yadi syurmohataḥ paścāt pūrvaṃ tajjanakasya ca ।।
gotraṃ varjyaṃ vivāhādāv evaṃ satyatra kālataḥ ।
ajñātvā pūrvavṛttāntaṃ gotre tajjanakasya ca ।।
vivaheran mahānarthaḥ prabhavetkila kevalam ।
pūrvavṛtte atha vijñāte tāṃ tyaktvā mātṛvattu tām ।।
pālayedeva dharmeṇa paścātkṛcchratrayaṃ caret ।
taddoṣaparihārāya tatra jātāstu cettataḥ ।।
caṇḍāleṣveva niṣkampaṃ yojayediti nirṇayaḥ ।
asagotrasutaṃ tasmān na svīkuryātkathaṃcana ।।
buddhimān dharmavitkiṃ tu paurvāparyaviśeṣavit ।
sagotreṣveva kurvīta śāstrataḥ putrasaṃgraham ।।
[]
bhrātṛjeṣu na vivāhahomādiḥ
bhrātṛjeṣu vivāho na na svīkāraśca satkriyā ।
na homādiśca kāryo vai vāṅmātreṇaiva putratā ।।
bhrātṛputrādiparigrahaḥ
bhrātṛputreṣu tiṣṭhatsu nānyaṃ jñātijanaṃ tathā ।
na svīkuryāddūragaṃ vā svīkṛtaścora eva saḥ ।।
putragrahaṇakāle tu tatpitrormānasaṃ tadā ।
toṣayitvā pradānādyair bhaviṣyatkālakṛtyakam ।।
kṛtvā ca śapathaṃ bāḍhaṃ bandhurājādibhirjanaiḥ ।
tatputrasya ca maryādā caivamityapi vai punaḥ ।।
jāte api caurase bhūyaḥ karomyevaṃ na saṃśayaḥ ।
dṛḍhayitvā svayaṃ paścāt svīkuryāttanayaṃ tataḥ ।।
na ceddoṣo mahāneva bhaviṣyati na saṃśayaḥ ।
svīkṛtyanantaramaurasotpattau
svīkṛtya paraputraṃ yaḥ saṃjāte tvaurase punaḥ ।।
puroktānyanyathākṛtvā mohāttadahitaṃ caran ।
pralapaṃstadduruktāni mama māstvayamadya vai ।।
vadetpāpī mahākrūras tena bhūrbhāravatyalam ।
taṃ deśāddhārmiko rājā tāḍayitvā pravāsayet ।।
[]
sarvasvaṃ tasya gṛhṇīyāt tasmin janapade na cet ।
na varṣetkila parjanyaḥ rāṣṭrakṣobho api jāyate ।।
putrapradānasamaye yaduktaṃ tatkartavyam
putrapradānasamaye tatpitrorgrāhakeṇa yā ।
vāguktā tāṃ tataḥ kāle tiraskartuṃ na śakyate ।।
tadbandhubhistena rājñā tairjanairdātṛdāpakaiḥ ।
tadbhāryābhistattanayair yena kenāpi vā punaḥ ।।
putrapradānasamaye proktavākyaṃ tu tatparam ।
alpaṃ mahadaśakyaṃ vā śakyaṃ vā tanna laṅghayet ।।
svakāryāya purā proktvā janānāṃ purato dṛḍham ।
icchaṃstadanyathayituṃ yatate yastu yā jaḍā ।।
ūrdhvaṃ lokaṃ na yāto vai bhrūṇahatyāmavāpnutaḥ ।
bhartuḥ piturvā vākyātikrame
svaputrahitamicchantyo bhartṛvākyaṃ puroditam ।।
tiraskurvanti sahasā tā vai nirayabhājinaḥ ।
bhartuḥ piturvā yadvākyaṃ tadā pūrvamudīritam ।।
patnī putro athavā maurkhyād anṛtaṃ maurkhyacoditam ।
[]
duḥśrutaṃ paruṣaṃ krūram asmatkāryavirodhi tat ।।
nāpyakurma svīkaraṇam iti vaktḥn durātmanaḥ ।
nyakkṛtya vācā dhikkṛtya tāḍayitvā kapolayoḥ ।।
śīghraṃ pravāsayeddeśāt sādhūn samyak prapūjayet ।
bhrātṛputrasvīkṛtau dattasya samāṃśaḥ
svīkṛtabhrātṛsūnośca paścājjātaurasasya ca ।।
samabhāgaḥ sadā proktas tadanyasya punaryadi ।
sagotrasya turīyabhāgaḥ
turyabhāgaḥ sagotrāder evamāha pitāmahaḥ ।।
auraso vayasā nyūno jyeṣṭha eva na saṃśayaḥ ।
naṣṭe tu pālake tāte svīkṛto vayasādhikaḥ ।।
upanītaḥ kalatrī vā jātaputro athavā yajan ।
yatnācca taṃ nopanayed datto jātaṃ tadaurasam ।।
kaniṣṭho dharmato datto hy apyayaṃ vayasādhikaḥ ।
nyūno api vayasā jyeṣṭhaḥ auraso nātra saṃśayaḥ ।।
dattanaurase upanīte
tasmāddattaḥ svayaṃ paścāj jātaṃ dharmeṇa pūrvajam ।
[]
dharmanyūno nopanayed yadi mohena tādṛśam ।।
pramādena hyupanayet syātāṃ tau patitau dhruvam ।
na tayordvandvabhāvo asti kadācittu parasparam ।।
mṛtabhāryayatyādiputragrahaṇam
mṛtabhāryo yatirvarṇī viśvastā dūrabhartṛkā ।
putraṃ na pratigṛhṇīyād dūrabhāryo api sūtakī ।।
adhikāro militayor dampatyorubhayorapi ।
kadācinna pṛthaktvena taddāne tatpratigrahe ।।
sūtiprajananasthānāpannayugmadvayasya cet ।
vastuno melanaṃ putradānaṃ tadgrahaṇaṃ bhavet ।।
sūtiprajananasthānayugmadvandvamanaḥsukham ।
acañcalaṃ sthiraṃ tuṣṭaṃ cenmanastaccarennanu ।।
dampatī dampatīcittaṃ tuṣṭaṃ kṛtvāmbarādibhiḥ ।
kṛtvā ca śapathaṃ gāḍhaṃ bhaviṣyatkāryahetave ।।
sākṣiṇāṃ purato nūnaṃ devabrāhmaṇasannidhau ।
rājñe bandhuni cāvedya gṛhṇīyātāṃ sutaṃ tataḥ ।।
tatkāle pratijñāya tadakaraṇe
śapathānantaraṃ kālān maryādā yā kṛtā purā ।
narāstānullaṅghayata rājā rāṣṭrātpravāsayet ।।
[]
patnīṣu sutasvīkārakāle yā sannihitā sā mātā, anyā sapatnīmātā
sutasvīkaraṇe yā ārāt sthitā sā ambāsya vai bhavet ।
sāpatnī jananī dūrasthitā bhavati nānyathā ।।
anye mātṛmātāmahādayaḥ
dve tisro vā sthitāścettu tadārādeva kevalam ।
putragrahaṇatuṣṭyaiva bhartrā sākaṃ hṛdā tayā ।।
nikhilā mātaro jñeyā bahumātṛka eva saḥ ।
tadānīṃ svīkṛtasuto nātra kāryā vicāraṇā ।।
tāsāṃ ca pitaraḥ sarve apyasya mātāmahāḥ smṛtāḥ ।
sarvaśrāddheṣvanenātha sarvān mātāmahān kramāt ।।
ekasminneva tatpiṇḍe yojayedvā pṛthaktu vā ।
piṇḍānvā nikṣipetteṣāṃ smartḥṇāmatra kevalam ।।
vacanānāṃ samatvena vikalpastulya eva hi ।
yathāruci prakurvīta yathā vā purataḥ kṛtam ।।
tathaiva paścātkurvīta sarvatraivaṃ hi nirṇayaḥ ।
sapatnīpitā na mātāmahaḥ
sapatnījananītāto na tu mātāmaho bhavet ।।
sapatnīmātṛtarpaṇam
sapatnījananī nityatarpaṇe dvañjalī labhet ।
[]
svamātṛvattyrañjaliṃ sā kadācidapi no labhet ।।
punarvivāhitenaiva tadbhāryā dvañjaliṃ labhet ।
aputrā vā saputrā vā tatsamā sā prakīrtitā ।।
tasyā aupāsanāgnau śrāddham
tasyā aupāsane śrāddham agnau kuryānna laukike ।
yadi kuryātpramādena kulaṃ tasya vinaśyati ।।
patnyā agniḥ
yataḥ patnīmṛtadinaṃ pitṛnāśadinena vai ।
tulyatvenaiva kathitaṃ tasyāḥ ko vā vimūḍhadhīḥ ।।
laukikāgnau prakurvīta svasamāyā vicakṣaṇaḥ ।
sā vidyamānā bhāryaiva mṛtā cenmātṛvargagā ।।
bhrātṛputragrahaṇavidhiḥ
kṛtatrayavivāhasya patnīṃ dṛṣṭvā ciraṃ pṛthak ।
dvādaśābdamalabhyaitaṃ tadrajodarśanātparam ।।
putragrahaḥ prakathito mukhyo ayaṃ tadgrahe vidhiḥ ।
tatra sākṣātkaniṣṭhasya sutaścejjātamātrakaḥ ।।
pravaraḥ kathitaḥ sadbhis tasya vyavahitaśca cet ।
tasmānnyūno bhavetputra evaṃ dvitrivibhedataḥ ।।
[]
bhrātuḥ putro bhavennyūnaḥ sadyaḥ stanyarasagrahāt ।
paraṃ tadgrahaṇātputras tasmānnyūnaḥ prajāyate ।।
evamanyeṣu navasu jātahomātparaṃ pṛthak ।
dinabhedena tannyūno datto bhavati putrakaḥ ।।
tato jyeṣṭhasya cetputras tannyūno nātra saṃśayaḥ ।
na cāpyekadvitribhedād bhrātā vyavahito yadi ।।
tasya sūnustathā nyūna evameva punastvatha ।
sāpatnīmātṛtanayā unneyā jyeṣṭhataḥ param ।।
tanayāḥ śāstramārgeṇa nyūnā eva bhavanti te ।
evaṃ pitṛvyatanayatanayāśca pṛthagvidhāḥ ।।
tannyūnā eva kathitāḥ sagotrā evameva vai ।
vijñeyāḥ kila kiṃ bhinnagotrāścettu tataḥ punaḥ ।।
kiṃ vācyamasti tajjñātvā buddhimān kāladeśakau ।
samālocya vidhānena kuryātputrasya saṃgraham ।।
vibhāge bhrātarastulyāḥ
vibhāge bhrātarastulyās tatputrāstatsamā hi yat ।
te gṛhītvā na turyāśaṃ tallabhante sutodbhave ।।
samameva labhante aṃśam aurasena samā hi te ।
dharmapatnyāṃ samudbhūta aurasaḥ kathito budhaiḥ ।।
dvitīyādisamudbhūto na tatsāmyamavāpnuyāt ।
[]
kāmajaputrāḥ
dharmapatnīsutaṃ prāhur aurasaṃ brahmavādinaḥ ।।
dvitīyādisutān sarvān kāmajāniti cocire ।
dharmapatnīsuto jyaiṣṭhyaṃ dattādgauravamāpnuyāt ।।
paścājjātaḥ kaniṣṭho api dvitīyādisutāstu cet ।
pitryādikriyayā kālād dharmapatnīsutaiḥ samāḥ ।।
bhavantyapi na saṃdehas tathāpi punarekakam ।
pravadāmi samudbhūtas tasmāttatkāryakṛdbhavet ।।
vayo adhiko dattasuto na tatkārye prabhurbhavet ।
dattasūnurdharmapatnyāḥ sati tāte athavā na cet ।।
dvibhāryake kriyākṛccet tadbhāryāyā ।
dattasūnustayoranyatarasya yadi karmakṛt ।।
satyaurase tatsamo ayaṃ prabhavediti vai manuḥ ।
dauhitro yadi dattaḥ syād bhrātṛjo vā tathāvidhaḥ ।।
aurasenaiva tulitau satataṃ dharmatatparau ।
dattasya pitarau proktau grāhakāveva saṃtatam ।।
pitṛtvamapi dattena tiṣṭhejjanakayorna tu ।
dānahomātparaṃ tasmāt pitarāvasya tau matau ।।
pitṛtvamapi mātṛtvam ekatraiva hi tiṣṭhati ।
na tiṣṭhati tadanyatra kriyāśatasahasrakāt ।।
pitṛtvaṃ mātari gatam ekaśeṣajamalpakam ।
yathā na tatkāryakaraṃ mātṛtvamapi tattathā ।।
[]
pitṛvyapatnyādīnāṃ syāt tādṛkpatnītvameva hi ।
tāsāṃ bhavati tasmāttu na tanmātṛtvamuccaret ।।
prajāpatibhyo hyabhimānasūnuḥ pitṛvyasūnustvathavā sagotraḥ ।
jyeṣṭhaḥ kanīyānna bhavettathaiko na bhinnagotro na sagotravidviṭ ।।
sagotryasaṃmataḥ sūnur yaḥ kaścana samāgataḥ ।
putratvenodaraparo nābhimānasuto bhavet ।।
dharmapatnīsuto varṇī dvitīyādisuto gṛhī ।
jātaputro apyāhitāgnir na samastena varṇinā ।।
dharmapatnīsuto bālo dvitīyādisuto yuvā ।
āhitāgnirdaśasuto na samastena coditaḥ ।।
sa eva pitṛkṛtyeṣu mukhyakartā na saṃśayaḥ ।
anupeto apyasau yadyapy atha tatkartṛto akhilam ।।
kārayejjyeṣṭhamukhatas tathā cetkarma tatparam ।
jātamātre dharmapatnīsute gauṇasutāḥ pare ।।
dvitīyādipurodbhūtā bhaveyustatkṣaṇānnanu ।
dharmapatnīsutotpatyā dattatatkāryato api ca ।।
dvitīyādisutānāṃ syāt sadyo hainyaṃ śrutīritam ।
tatpatnīkarmakartā ced dvitīyātanayasya saḥ ।।
[]
dattādau viśeṣaḥ
datto adhikaścedbhavati pituryadi punastarām ।
asannidhau sannidhau vā tāte jīvati dattakaḥ ।।
tadbhāryākarmakartā cet tatsutāpatiriṣyate ।
dvitīyātanayaścettu karmakṛddattakastadā ।।
sadyo hainyamavāpnoti na jyeṣṭhātanayo yadi ।
tātastaddharmapatnī ca samau dattasya saṃtatam ।।
parāṇi tatkalatrāṇi saṃskāryāṇi suto na cet ।
sute sati sa eva syāt tatkarmaṇi na cetaraḥ ।।
sarvadaivaṃ samākhyāto na tenāyaṃ hi durbalaḥ ।
dattena tatkalatrasya prathamasya kṛtā kriyā ।।
satyanyātanaye tāvanmātreṇāyamathādhikaḥ ।
turyāṃśo api samāṃśaḥ syāt tādṛśaṃ karma tatkṛtam ।।
sati dattasute tasmāt pitṛpatnyā vicakṣaṇaḥ ।
jyeṣṭhāyāstatkaniṣṭhājaḥ svayaṃ karma samācaret ।।
jyeṣṭhena dattaputreṇa tatkṣetrasya pitustu vā ।
kṛte karmaṇi tasya syād ādhikyaṃ tatsutātparam ।।
tāte sati kalatrasya tatpuro jyāyaso asya cet ।
kṛtaṃ karma hi dattena sadyaḥ putrādhiko bhavet ।।
putreṣu satsu dattena pituḥ karma kṛtaṃ tu cet ।
na tadā tasya vādhikyaṃ svāmyaṃ kimapi labhyate ।।
[]
yadi tajjyeṣṭhabhāryāyā aputrāyāḥ kṛtaṃ tu tat ।
karma tatpurato nūnaṃ dattaḥ syādadhikaḥ sutāt ।।
pituḥ karma kṛtaṃ tena dattena yadi tatparam ।
apyayaṃ mukhyakartā na mukhyaḥ syātsuta eva vai ।।
nikhilebhyo sutebhyo asāv auraso hyatiricyate ।
patnīviśeṣāḥ, tatra dharmapatnī
auraso dharmapatnījo dharmapatnī ca kevalam ।।
yā anena pūrvaṃ bālā vā durguṇā vā vivāhitā ।
saivāsya dharmapatnī syād dharmavidbhirudāhṛtā ।।
dvitīyapatnī
tatpaścādyā kulīnā vā surūpā vā vayo adhikā ।
na sāsya dharmapatnī syād vitīyā bhoginī smṛtā ।।
sati cettanaye talpe punaḥ kāmādvivāhitā ।
dvitīyā bhoginī nārī dharmapatnī na socyate ।।
putrāṇāṃ jyaiṣṭhyakāniṣṭhyam
dharmapatnīsamudbhūto jyeṣṭhaputra iti smṛtaḥ ।
patnī tanayarāhityakṛtavaivāhikasya sā ।।
yeyamūḍhā dharmahetor dharmapatnyabhicoditā ।
bhoginī
kalatre sati putre vā pautre naptari santatau ।।
sthitāyāṃ yeyamūḍhā syād bhoginī kāñcanāhvayā ।
[]
bharmaṇāvāvātādipatnayaḥ
bharmaṇo yāni nāmāni tāni sarvāṇi kṛtstraśaḥ ।।
labhate atastu sā proktā dvitīyā kāñcanāhvayā ।
na dharmapatnī bhavati bhoginyeva parā smṛtā ।।
bharmaṇeyaṃ yataḥ sādhyā vanitā tena sā smṛtā ।
sarvasvarṇapadairvācyā vāvāteti ca phaṇyate ।।
parā durvarṇanāmāni yāni khyātāni bhūtale ।
tāni sarvāṇyavāpnoti tṛtīyeti ca tāṃ viduḥ ।।
parivṛttīti tāmeke vijñeyā vimalāmiti ।
haridrāṃ hariṇīṃ kalyāṃ jagadurbrahmavādinaḥ ।।
etāsāṃ tanayāḥ sarve apyuttarottaradurbalāḥ ।
dharmapatnīsutānnyūnā vayasāpyadhikāstarām ।।
prathamā dharmapatnī ca subhagā mahiṣīti ca ।
satkarṇīti ca kalyāṇī dharmajñaiḥ kathitā hi sā ।।
dharmapatnīsuto bālo mauñjīvirahito api vā ।
tiṣṭhatsu cānyāputreṣu karmabhiḥ satkṛteṣvapi ।।
uttamaḥ pitṛkṛtyeṣu tasmādagnipradaḥ sa tu ।
tena prādhānikaṃ karma yadyattattattu tanmukhāt ।।
samyakkārayituṃ nyāyyaṃ mantrān sarvānpare sutāḥ ।
paṭheyurvai vidhānena caiva dharmo akhilo mahān ।।
[]
vihitastu samāsena tena yāvatkṛtaṃ na tu ।
tāvatsa tu mṛto tātaḥ paralokaṃ na vindati ।।
pretatvācca na nirmuktaḥ kṣuttṛṣṇāpīḍitastarām ।
śaraṇaṃ yatra kutrāpi hy aṭan dhāvan khalan bhraman ।।
nityaṃ ca salilākāṅkṣī pretaloke hyadhomukhaḥ ।
rugṇo muṇḍaśca vikalo jaḍo bhrāntaśca durmanāḥ ।।
nivasedeva satataṃ tasmādaurasa eva saḥ ।
dharmapatnījasya sparśamātrakartṛtvam
dharmapatnīsamudbhūto hy aparijñātavarṇakaḥ ।।
pretakāryasparśamātraṃ snātvā kuryādamantrakam ।
tāvanmātreṇa tattātaḥ kṛtakṛtyaḥ sukhītarām ।।
samyak pitṛtvamāpnoti nityānandaḥ prajāyate ।
tattanmātustattanayā mukhyakartāra īritāḥ ।।
satsvauraseṣu mukhyatvāt ta eva kathitāḥ parāḥ ।
tattatkarmasu kartāro nānyamātṛsamudbhavāḥ ।।
dharmapatnīsute bāle kevalaṃ rahitākṣare ।
aspaṣṭaspaṣṭavarṇe vā vidyamāne mṛte tu vā ।।
kakṣyānantaraniṣṭhena yena kena sutena vā ।
tatsamenā athavā bhrātrā śiṣyeṇānyena bandhunā ।।
sarvaṃ kārayitavyaṃ syāt samantreṇātra tatra cet ।
yadyatprādhānikaṃ karma tatra tatrāsya vai śiśoḥ ।।
[]
sānnidhyaṃ sparśamātrakartṛtvam
sparśamātraḥ prakartavyas tatsānnidhyaṃ ca kevalam ।
apekṣitaṃ mṛtasyātra mahātṛptyaikahetave ।।
tatsānnidhyasparśamātrāt sa mṛtaḥ sukhabhāgalam ।
bhavedeva na saṃdehas tathā tasmāttu taccaret ।।
mṛtasyaitāni proktāni tārakāṇi mahātmabhiḥ ।
kārakāṇi mahātṛptes tānīmāni smṛtāni hi ।।
śrāddhādāvatyantatṛptikarāṇi
jakārapañcakaṃ tvekaṃ dharmapatnījasannidhiḥ ।
tatkāryakaraṇaṃ tadvad grahaṇaśrāddhameva ca ।।
gayāśrāddhaṃ ca phalgunyāḥ śākaśrāddhamathāpi ca ।
tathaiva varaṇaṃ gauryā vṛṣotsarjanameva ca ।।
mahālayaśca panasas ta ete nikhilāḥ parāḥ ।
atyantatṛptimuktyaikanidānānīti tān jaguḥ ।।
janmabhūmyādikaṃ tatra tajjakārasya pañcakam ।
mṛtasya tārakaṃ pūrvaṃ tatparaṃ tvaurasasya vai ।।
sānnidhyaṃ mṛtikāle tu dvitīyādisutasya vā ।
paralokānukūlā yā mṛtasya prabhavettathā ।।
tatkriyā mantrapūrvaivaṃ mṛtasya prabhavettathā ।
[]
evaṃ syādgrahaṇaśrāddhaṃ gayāśrāddhamathāparam ।।
tṛptidaṃ phālgunīśrāddham aṣṭottaraśatairuta ।
śāke śrāddhaṃ yatkriyate tadekamatha tārakam ।।
gaurīdānaṃ pitṛtṛptikaram
gaurīdānaṃ vṛṣotsargaḥ pākṣiko ayaṃ mahālayaḥ ।
sthāpanaṃ panasākhyasya tānīmāni smṛtāni hi ।।
pitḥṇāmapi sarveṣāṃ vallabhānīti vai jaguḥ ।
jakārapañcakaṃ vatsaḥ paralokagatasya tat ।।
tṛptyai sataraṇāyāpi provācaivaṃ na cetarat ।
jakārapañcakam
jalārdhaṃ jāhnavītīraṃ janārdanamahāsmṛtiḥ ।।
jvalano jananotpannasutasānnidhyameva ca ।
jakārapañcakaṃ proktaṃ kathitaṃ janmamocakam ।।
grahaṇaśrāddhalakṣaṇam
grahasparśādatha yatan sadyaḥ patnyādibhirvṛtaḥ ।
tadānnenaivaṃ yacchrāddhaṃ karoti pitṛtṛptaye ।।
snātvā tenaiva vidhinā tadgrahaśrāddhamucyate ।
tadetatkila deveśo bhagavān bhūtabhāvanaḥ ।।
ṣoḍaśaśrāddhatulitaṃ mahādānaśatādhikam ।
provāca kila sarveśo gayasya sumahātmanaḥ ।।
gayāphalgunikāśākaśrāddhānyetatsamāni vai ।
[]
gaurīdānaṃ tathaiveti vṛṣotsarjanameva ca ।।
mahānti niṣkriyāṇīti manuḥ kātyāyano aṅgirāḥ ।
kutsavatsāgnibharataviśvāmitraśukādayaḥ ।।
naiteṣāṃ tulyamaparaṃ paitṛkaṃ karma vidyate ।
lokatraye api paramaṃ tasmādeteṣu caikakam ।।
api kartā kṛtārthaḥ syāt sukṛtī pitṛtārakaḥ ।
ityevamenaṃ jahṛṣuḥ panasasthāpakaṃ tu tam ।।
vayaṃ na vidmaḥ ko vā sa dūrvāsājanako athavā ।
kumbhodbhavo dadhīcirvā śibirvā nahuṣo nalaḥ ।।
māndhātā vā apyalarko vā hariścandro athavā mahān ।
gayo rāmo athavā śrīmān eṣu caiko athavā na cet ।।
etatsamaṣṭirlokānāṃ hitāyā atra bhuvaḥ sthale ।
avatīrṇo na sandeha iti brahmā śivo hariḥ ।।
panase sthāpite mahān viśeṣaḥ
panasasthāpakaṃ procuḥ śalāṭostasya pṛṣṭhataḥ ।
sarve kaṇṭakarūpeṇa samāśrityaiva santatam ।।
aṣṭottaraśataśrāddhadivyaśākaviśeṣakāḥ ।
pravartante yatastasmāt tadā śākasahasrakam ।।
tasyāsya divyarūpasya pitṛprāṇaikarūpiṇaḥ ।
sarvadevasvarūpasya sarvamantramayasya ca ।।
[]
sarvayajñamahātīrthasaridagnisuvarṣmaṇaḥ ।
nikhilāgamaśāstraughavratakṛcchrāmṛtāndhasām ।।
nidhānasya pavitrasya pitryākarṣaṇavarṣmaṇaḥ ।
sthāpanaṃ kriyate yena tacchāyāpatramūlakaiḥ ।।
phalaiḥ śalāṭubhirvāpi kāṣṭhaiśchāyābhireva ca ।
kriyate pitṛtṛptiḥ syād buddhipūrvamabuddhitaḥ ।।
tasya puṇyaphalaṃ vaktuṃ guruṇā brahmaṇāpi vā ।
śakyaṃ varṣasahasreṇa phaṇirājena vā na tu ।।
purā kila pitṛtṛptihetavo akhilaśākakāḥ ।
tapastaptvā vareṇātha brahmaṇaḥ panasaṃ śritāḥ ।।
alarkaśrāddham
alakālarkakārūṣācyutacūtānarāmarāḥ ।
saptasveteṣvacyutaśced alarkaścājarāstrayaḥ ।।
pratimāsajabhedena smṛtā dvādaśajātayaḥ ।
ataḥ ṣaṭtriṃśatkasaṃkhyā tasmādetattrayasya ca ।।
eteṣāṃ māsajānāṃ syād ekajātiśalāṭutaḥ ।
tadbhinnaikādaśānāṃ ca śalāṭuphalabhedataḥ ।।
[]
dvaividhyaṃ kila saṃprāptaṃ śalāṭorapi vai muhuḥ ।
ārdraśuṣkaprabhedena dvaividhyaṃ samupāgatam ।।
tadvatphalānāṃ ca punadvaividhyaṃ samupāgatam ।
taccaitrāmalako grāhya āśaratsapavitrakaḥ ।।
divyaśākāḥ śrāddhārhāḥ
vārukaḥ karmajaḥ śāriḥ śrīparṇaṃ śrīkaraḥ śamī ।
yugado yugmado ramyaṃ vajraparṇī karīṣakī ।।
kāravallī trayī kāruḥ kāmakṛt kāmavārakaḥ ।
kāmavāhī kāmadūraḥ śākuṭadvayamagrimā ।।
kāmapraṃ kāmadaṃ kamraḥ kaliṅgaḥ kalivārukaḥ ।
ajaśrīrajacarmākhyo dāruko dharmado damaḥ ।।
kulaṃ kārī manurmānī rājaśrīḥ śekharī nalaḥ ।
nālakaṃ kārakaḥ khādyo gāyatro harilocanaḥ ।।
haridaśvo hayagrīvaḥ kāruṇyaḥ kanakapriyaḥ ।
kārmukaḥ karmakṛtkāryo dhairyado mānakṛt kuṇiḥ ।।
śaracchrīko maṅgalako kuṇḍo akuṇḍo guḍapriyaḥ ।
phalaśrīrmadhuragrīvo dānadaḥ kaṭukaḥ kṣamī ।।
[]
mānmatho madhurasrāvā vajraghno vajrapañjaraḥ ।
valmīkajo bālarājo bālaputro bṛhadrathaḥ ।।
karṇakāro akṣirogaghnaḥ pratīhārī valīmukhaḥ ।
śarmakṛnnetrarogaghno dhānyadveṣī daridrahṛt ।।
kuśalaḥ karmasukhakṛt kaṇṭhahṛt kanakaprabhaḥ ।
viśvākaraḥ pippalaghnaḥ kṣunmūlo kṣunnivāraṇaḥ ।।
agnidhāmā dharānātho dharāvāso dharāśrayaḥ ।
adrirājo dharmadeśī dharmāśrayakaraḥ prarāṭ ।।
aniketo nimigrīvo nīlanetro marutpatiḥ ।
maṇimālo bṛhannālo nārado likuco naṭaḥ ।।
kumbhāḍaḥ kuṇḍalī cakraḥ śaityakarmā śatākaraḥ ।
kalyāṇādhāra īśāna īśāno dakṣiṇāspadaḥ ।।
śatavallī mahāvallī cakravallī nipānakṛt ।
droṇapriyo droṇarājo gulmahṛt kaṭumūlakaḥ ।।
nityaśrīko nityapuṣpo nirmūlo bahupuṣpakaḥ ।
plakṣarājanyasaṃbhūto hetimūlo niśāpriyaḥ ।।
mahādāhakaro aśvatthaḥ sundaraḥ parvatāśrayaḥ ।
kardamāḍhyaḥ kardamādhaḥ sūpasthānaḥ surāspadaḥ ।।
pūrṇapātraṃ śarmapātraṃ śātakumbhaḥ sthirākaraḥ ।
[]
kāvyaśrīḥ śrīkaraḥ śrīgaḥ parāgaśrutidīpanaḥ ।।
mahāmālī jīvamālī pāśāḍhyaḥ pāśaduḥsahaḥ ।
prathito prāṇataraṇo devarājapriyaḥ paṇaḥ ।।
sadyomūlaḥ paṇyamatiḥ garadūṣo gaṇatrigaḥ ।
guhāvāso guhāścayaṃ bharaṇyaṃ munivanditaḥ ।।
munipriyo dantaripuḥ śarmakṛccharmamatsarī ।
ta ete divyaśākāḥ syuḥ śrāddhakarmaṇi coditāḥ ।।
eteṣāmamlayogena tadayogena ca dvidhā ।
bhaveyuḥ kila te bhūya eteṣāṃ punareva vai ।।
madhye śākuṭakādīni mūlataḥ stambhatastathā ।
patratastrividho jñeyaḥ kānicicchuṣkabhedataḥ ।।
pakvena jalatailābhyāṃ pṛthaktvena samaṣṭitaḥ ।
cūrṇakalkaprabhedena yatnataḥ syātsahasrakam ।।
panasamahimā
etatsarvaṃ caikapātre nidhāya kila padmajaḥ ।
anyapātre ca panasaṃ tulayāmāsa pāṇinā ।।
tadā tu panasaḥ kiṃcid babhūvādhika eva vai ।
[]
bṛhatī triśatasamā tadā jātā hi paśyatām ।।
ārdrakaṃ ṣaṭchatasamaṃ tilāḥ śatasamaṃ tarām ।
evaṃ tulāyāṃ tritayaṃ saṃbabhūva tadādi vai ।।
bhūtale brāhmaṇāḥ santaḥ pavitre śrāddhakarmaṇi ।
tulyaṃ śākasahasrasya tilārdrakabṛhatkakam ।।
saṃpādayanti yatnena pitḥṇāmatitṛptaye ।
tilamāṣavrīhiyavā mudgagodhūmaśākakāḥ ।।
kāśā daśavidhā darbhā mukhyāmukhyāśca ye matāḥ ।
khaḍgaṃ daśavidhaṃ māṃsaṃ pretaparpaṭabhūtapāḥ ।।
vāmadevādayo viprāḥ pitṛsūktaviśeṣakāḥ ।
gayādipuṇyakṣetrāṇi vaṭabhūruha eva ca ।।
bindumādhavaviśveśacaturdaśapadāni ca ।
īśānādimukhānyevaṃ gadādharamaheśvarau ।।
bhāgīrathī phalgunī ca yamunā ca sarasvatī ।
pitṛsūktāni sarvāṇi vaiṣṇavāni viśeṣataḥ ।।
rakṣoghnāni pavitrāṇi punaranye tathāvidhāḥ ।
śrāddhadravyaviśeṣāḥ syuḥ pitḥṇāmativallabhāḥ ।।
te sarve panasastvekaḥ sumahākṣayakārakaḥ ।
etasmin panase labdhe sarvaśrāddhanidānake ।।
mṛtāhadivase puṇye nityatṛptāḥ sutoṣitāḥ ।
pitarastundilāḥ sadyo bhavantyeveti sā śrutiḥ ।।
[]
evaṃ satyatra yo martyaḥ panasasthāpako hṛdā ।
matyā amatyāthavā atīvaṃ bhaktyā abhaktyāthavā punaḥ ।।
jñānenā ajñānato vā api bhūtale yatra kutracit ।
sa eva kathitaḥ sadbhir gayāśrāddhasahasrakṛt ।।
panasaṃ sahakāraiśca kadalyādidrumaiḥ saha ।
sthāpayitvā vidhānena yatnātsaṃvardhitaiḥ śivaiḥ ।।
campakaiḥ pāṭalībhiśca madhūkaiḥ sumanoramaiḥ ।
candanaiḥ spandanairnīpais tacchāyābhiśca tatphalaiḥ ।।
patraiḥ puṣpaiśca tatkāṣṭhair nānāśākaviśeṣakaiḥ ।
kurvan svavṛtyā prayatan kulakoṭisahasrakaiḥ ।।
brahmalokamavāpyeha tatsāyujyamavāpnuyāt ।
panasaṃ yatra kutrāpi dṛṣṭvā sadyo mahāmanāḥ ।।
tatkāṣṭhapatrakusumaśalāṭuphalamukhyakaiḥ ।
yena kenāpi vā tṛptiṃ pitḥṇāṃ tāṃ samācaret ।।
sadya eva brāhmaṇebhyo labdhamātre ca tatphale ।
dṛṣṭamātre athavā bhaktyā dadyādvai pitṛtṛptaye ।।
śalāṭuṃ pānasaṃ patraṃ phalaṃ dṛṣṭvā tu yo naraḥ ।
pitṛtṛptimakṛtvaiva tūṣṇīṃ tiṣṭhenmahājaḍaḥ ।।
taṃ tasya pitaraḥ sarve śapanti kila kopataḥ ।
dṛṣṭamātre tu tasmāttu pānasadravyamuttamam ।।
yena kenāpyupāyena patreṇa ca phalena vā ।
[]
śalāṭunā chāyayā vā pitṛtṛptinimattakam ।।
yatkiṃcidapi vā teṣu brāhmaṇebhyaḥ pradāpayet ।
tāvanmātreṇa pitaro nityatṛptā bhavanti vai ।।
evaṃ satyatra yaḥ kaścid bhāgyavān panasī naraḥ ।
taddravyairaniśaṃ bhaktyā tṛptyakṛt pātakī bhavet ।।
gālavastu purā vipro dṛṣṭvā bījāni bhaktitaḥ ।
krayeṇa pañcaṣān gṛhya pitṛprītyai bubhukṣitaḥ ।।
svayaṃ patnyā bhakṣayitvā pitṛtṛptiṃ cakāra ha ।
tāvanmātreṇa te cāpi paraṃ tṛptāḥ śatābdakāt ।।
ānandasāgare magnā babhūburiti naḥ śrutam ।
purā kuśavane puṇye māṇḍavyo vedavittamaḥ ।।
mahāvindhyāṭavīmārge panasaṃ kārtike avaśāt ।
dṛṣṭvārkaṃ ca natastūṣṇīṃ samālocya kṣaṇātparam ।।
tatpatrāṇi pavitrāṇi patitāni bhuvaḥ sthale ।
dṛṣṭvā samādāyaitāni nipuṇaḥ sarvakarmasu ।।
tāni svakarataḥ śīghraṃ kṛtvā patrapuṭaṃ tvaran ।
kasmaicidvipraputrāya pātrāya jalakāṃkṣiṇe ।।
samudyuktāya pātuṃ taj jalaṃ bhūmigataṃ katham ।
pāsyāmi salilaṃ veti samālokayatetarām ।।
pibatyanekatarasā pitṛprītyai pitḥn mahān ।
smṛtvā dadau tadā te api samāgatyātisatvaram ।।
[]
tāvanmātreṇa saṃtuṣṭā gayāśrāddhaśatādhikāt ।
atiharṣaṃ gatāḥ sadyas tamenaṃ bhūritejasam ।।
āśīrbhiśca praśastābhiḥ pratyakṣeṇainamīkṣya te ।
paraṃ tṛptāḥ smeti coktvā tvaṃ kṛtārtho mahānasi ।।
śāstrārthadharmatattvajñas tvamasmatparitṛptikṛt ।
ityuktvā a; abhāṣya te tena tatpadaṃ cakrapāṇinaḥ ।।
paśyatastasya purato jagmuḥ kila surottamaiḥ ।
prārthanīyaṃ viśeṣeṇa so ayametādṛśo mahān ।।
pitḥṇāṃ panasaḥ śrīmān vallabhaḥ paramo mahān ।
kāraśca kāravallīkaḥ kārukaḥ kāliko karut ।।
pañcaite brahmapurato devānāṃ śṛṇvatāṃ tadā ।
idamūcurvaco duḥkhād asmākamapi santi hi ।।
kaṇṭakāni tato bhūyaḥ kharāṇi sumahāntyapi ।
tvamasmākaṃ tu tatsāmyaṃ kimarthaṃ nākarorvibho ।।
ityevamatidainyena paunaḥpunyena kevalam ।
ruruduḥ kila duḥkhārtās tānetāṃstādṛśānvibhuḥ ।।
nākināṃ purato bhūyaḥ prahasan vākyamabravīt ।
rodanam
yanmāhātmyasumahato janmasiddhātisuśriyaḥ ।।
dṛṣṭvā vibhūtiṃ paramām asahanneva kevalam ।
[]
tatsāmyamicchurārānme rodanaṃ kṛtavānasi ।।
tasmādetatprabhṛti te bhuvane ye daridrataḥ ।
śrāddhaikakaraṇāśaktā aṣṭottaraśateṣvapi ।।
śrāddheṣu keṣucitkālaviśeṣeṣu kathaṃcana ।
rodanācchrāddhakaraṇaphalaṃ te prāpnuyuḥ param ।।
kārasya ślādhyatvam
yasmādatyamlavacanaṃ matpuraḥ proktavānasi ।
devānāṃ śṛṇvatāṃ cāpi tasmāttvaṃ śrāddhakarmasu ।।
nityāmlayukto vartasva kāra re re kṛtī bhava ।
kāravallyādayo yūyaṃ sveṣāṃ kaṇṭakasāmyataḥ ।।
tatsāmyacetaso yasmād aṅgīkurmaśca sāṃpratam ।
yuṣmān śrāddheṣu sarveṣu tadyogyā bhavataiva vai ।।
tatsāmyaṃ tattrayasyaiva militvaiva pṛthaṅ na tu ।
nityaṃ śākasahasrasya bṛhatyādestu vo na tu ।।
yuṣmākaṃ śrāddhayogyatvamātraṃ madvacasā matam ।
sakaṇḍakabṛhatyastā manasā pūrvameva vai ।।
sāmyaṃ kaṇṭakatastasya panasasya tvakāmayan ।
yuṣmadīyamimaṃ vṛttaṃ jñātvā tūṣṇīṃ vyavasthitāḥ ।।
[]
aticāturyato atīva nipuṇāśca vicakṣaṇāḥ ।
jñātvā taddhṛdayaṃ sarvam avalepaṃ tathāvidham ।।
sarvaṃ jñātvā vidhāsyāmi lokeṣvadya ca śrūyatām ।
manvādiṣu madīyeṣu yugādiṣu caturṣvapi ।।
aṣṭakāsu ca puṇyāsu saṃkrāntiṣu ca vṛddhike ।
naimittike ca tāsāṃ syād ayogyatvaṃ tathāvidham ।।
tatra caitāsu yāḥ krūrāḥ pretakarmaṇi tāḥ parāḥ ।
saṃbhavantu na cānyeṣu maryādaiva mayā kṛtā ।।
urvārumahimā
etasminnantare tatra devasṛṣṭo atisundaraḥ ।
patrapuṣpamahāvallīśalāṭuphalasaṃvṛtaḥ ।।
samāgatyāticapalāt kailāsāddharaṇīdharāt ।
natvā baddhāñjalipuṭaś corvārurmama kā gatiḥ ।।
iti covāca lokeśaṃ bhagavantaṃ pitāmaham ।
tādṛśaṃ taṃ samudvīkṣya gaurīvākyena kevalam ।।
śambhunā lokanāthena sṛṣṭaṃ śuddhaikavigraham ।
samāgataṃ mahāprahvaṃ mahāguruṣu vatsalam ।।
śuddhasatvaṃ dūragarvaṃ jñātvā taṃ sarvasundaram ।
atipraśasyaṃ covāca devānāṃ purato vibhuḥ ।।
tvamurvāro sthāṇusṛṣṭo bhavānīvacasā yataḥ ।
svayaṃ prakṛtyā ca mahān śānto dānto mahāmanāḥ ।।
gurupriyo vinītaśca satataṃ guruvatsalaḥ ।
[]
avalepaikarahitaś cādyaprabhṛti bhūtale ।।
daivikeṣu ca pitryeṣu kalyāṇeṣu naveṣu ca ।
naimittikeṣu nityeṣu kāmyeṣu sakaleṣvapi ।।
kṛtsnakriyāviśeṣeṣu bālavṛddhāturādiṣu ।
nityayuktaḥ sadā yogyaḥ śalāṭūnāṃ daśāsu ca ।।
daśāsveva phalānāṃ ca śāśvato bhava śāśvataḥ ।
pitḥṇāṃ sarvadātyantaṃ vallabhaḥ paramo bhava ।।
vasantamādhavasya tvaṃ grīṣmamṛtyuṃjayasya ca ।
mahāvarṣā saptatantuḥ śaratkālyastathā punaḥ ।।
hemantavanarājanyaḥ śiśiraḥ śītalaḥ śivaḥ ।
sukhākaraḥ śubhakaro nityakalyāṇakārakaḥ ।।
prathito bhava sarveṣāṃ pānasairāmrakaiḥ śivaiḥ ।
rambhābhistulito bhūyaḥ kadācidadhikastathā ।।
vidvatstutyo rājamānyo tvajjātīyakaṣoḍaśaiḥ ।
saṃgrāhyo bhava sarvatra sarvanetrapriyo aniśam ।।
sarvadā sarvasaṃvṛddho bhavorvāro ativardhitaḥ ।
marutkṛtau tu tvadbījavikṣepaṇamukhāditaḥ ।।
phalabījasamutpattiparyantaṃ kila sarvadā ।
tadiṣṭitrayataḥ śuddho mahānmantrapariṣkṛtaḥ ।।
trayastriṃśatkoṭisaṃkhyadevānāṃ vallabho bhava ।
iti stutaḥ pūjitaśca śāsito vihito anaghaḥ ।।
[]
atyantapitṛtṛptyaikakārakaḥ kila kāritaḥ ।
urvārustādṛśaḥ proktaḥ saṃgrāhyaḥ śrāddhakarmasu ।।
urvārutyāge doṣaḥ
tādṛśaṃ tamimaṃ yo vai mauḍhyācchrāddheṣu saṃtyajet ।
sadya eva piturdrohī bhavedeva na saṃśayaḥ ।।
devadrohī śrutidrohī sarvadrohī sa eva hi ।
vidhighnaḥ śrāddhahantā syāt tānīmāni pravacmyataḥ ।।
ṣaṇṇavatiśrāddhāni
amāmanuyugakrāntidhṛtipātamahālayāḥ ।
tisro aṣṭakā gajacchāyā ṣaṇṇavatyaḥ prakīrtitāḥ ।।
māsiśrāddhāni tānyevaṃ māsi māsi kṛtāni vai ।
aṣṭottaraśatāni syus tānīmāni tataḥ punaḥ ।।
pitrormṛtāhaḥ kathito alaṅghanīyaḥ kathaṃcana ।
raviṃ ca prathame pāde kaviṃ caiva dvitīyake ।।
trayodaśa tṛtīye syād amāvyākhyānamucyate ।
punarnirūpyate spaṣṭamamāvākyasya sāṃpratam ।।
amāvāsyā dvādaśa syur manavastu caturdaśa ।
yugādayaśca catvāraḥ krāntayo dvādaśa smṛtāḥ ।।
dhṛtayaścāpi pātāśca trayodaśa trayodaśa ।
mahālayāḥ pañcadaśa aṣṭakā dvādaśa smṛtāḥ ।।
gajacchāyā tathā caikā ṣaṇṇavatya itīritāḥ ।
pratimāsaṃ prakartavyatvena tāni ca sāṃpratam ।।
[]
kīrtitāni dvādaśa hi militvaite akhilānyapi ।
aṣṭottaraśatāni syuḥ śrāddhāni vihitāni vai ।।
prativarṣaṃ prayatnena brāhmaṇasya mahātmanaḥ ।
amāvāsyāstatra kḷptā māsāntā nityameva vai ।।
atraiva pitṛyajñaśca kartavyatvena coditaḥ ।
śrutyukto ayaṃ pitḥṇāṃ syād atitṛptyaikakārakaḥ ।।
śrāddhānāṃ prakṛtitvena coditaḥ smṛtikartṛbhiḥ ।
naitasmāttu paraṃ śrāddhaṃ vidyate yatra kutracit ।।
śrutyuktametadeva syād etanmātre kṛte tu cet ।
sarvāṇyapi kṛtāni syur athavaitaddine tu yaiḥ ।।
śrāddhaṃ vai kriyate tadvā prakṛtiśceti vai jaguḥ ।
itaraiḥ sarvapitryāṇāṃ śrutito brahmavādinaḥ ।।
yadanuṣṭhānataḥ sarvānuṣṭhānaṃ jāyatetarām ।
tadeva prakṛtiḥ proktā hi kaiścidbrahmavādibhiḥ ।।
darśaśrāddham
darśānuṣṭhānataḥ sarvaśrāddhāni syuḥ kṛtāni vai ।
iti sarve trayo lokās tūṣṇīṃ tiṣṭhanti kevalam ।।
na kenāpi ca tasmāttu darśaḥ saṃtyajyate paraḥ ।
darśamātre anuṣṭhite asmin yena kena prakārataḥ ।।
sarvāṇyanuṣṭhitāni syur iti vai lokasaṃsthitiḥ ।
na tatra sākṣācchrāddhaṃ ca kriyate yena kena vā ।।
[]
kriyate kṛtinā tattu bhūtale yena kenacit ।
tenāpyudakamātreṇa śrāddhenāpi kṛtena vai ।।
sarvāṇyapi kṛtānyevety evaṃ sarvaikaniścayaḥ ।
sa darśastādṛśasyānuṣṭhātā yo brāhmaṇottamaḥ ।।
agnihotrī sa eva syād darśayājyakṣayānyapi ।
somayājī sarvayājī tattyāgī brahmaghātakaḥ ।।
sa eva karmacaṇḍālas tamenaṃ brahmaghātakam ।
dṛṣṭvā samāgataṃ pāpaṃ vāṅmātreṇāpi nārcayet ।।
prakṛtiśrāddhamātraśca darśa eva na cāparaḥ ।
pitṛyajñamukhādeva prakṛtitvaṃ tadīritam ।।
tattaiva vihito ayaṃ hi pitṛyajñaḥ śrutīritaḥ ।
darśābdikau tulyau
darśo mṛtāhaśca samau na kadācittu śakyate ।।
yena kenāpi vā tyaktuṃ tattyāgī cetpatatyadhaḥ ।
pitrormṛtāhastvannena kāryaḥ syāttu na cānyataḥ ।।
na hemnānnena homena piṇḍadānena mantrataḥ ।
akṣeṇa śaṣpairmantrairvā na duḥkhena tadācaret ।।
kiṃ tvagnaukaraṇādbrahmabhojanātpiṇḍadānataḥ ।
kṛtaṃ bhavati tatkarma na ceccaṇḍālatāṃ vrajet ।।
darśābdikau na tyājyau
mṛtāho alaṅghanīyaḥ syād darśaścāpi tathāvidhaḥ ।
[]
yena kena prakāreṇa śakyate kila durbalaiḥ ।।
akiṃcanairdurbalairvā vyādhitairvā viśeṣataḥ ।
bādhitairdhāvamānairvā ajñātavāsibhireva vai ।।
naṣṭakriyairnaṣṭadhanair mṛtaprāyairathāpi vā ।
tyuktuṃ na śakyate śrāddhaṃ mṛtāhākhyaṃ kathaṃcana ।।
mṛtāhastādṛśaḥ kḷptaḥ prativarṣaṃ ca cāndrataḥ ।
mānenaiva bhavennūnam akḷpto anyena cedbhavet ।।
atyantāvaśyako na syād akḷptaścettu yo bhavet ।
kḷptasyāvṛttirityeva maryādā śāstrasaṃmatā ।।
tithyagnī na tithistithyāśe kṛṣṇebho analo grahāḥ ।
tithyarkau na śivo aśvo amātithī manvādayaḥ smṛtāḥ ।।
tasmāttu kḷptā ityuktās tataśca krāntayaḥ smṛtāḥ ।
sūryarāśikramaṇataś cā akḷptā ityudīritāḥ ।।
saṃkrāntisvarūpam
ayane dve ca viṣuvau catasraḥ ṣaḍaśītayaḥ ।
catasro viṣṇupadyaśca saṃkramā dvādaśa smṛtāḥ ।।
sthirabheṣvarkasaṃkrāntir jñeyā viṣṇupadāhvayā ।
ṣaḍaśītimukhaṃ jñeyaṃ dvisvabhāveṣu rāśiṣu ।।
saumyayāmyāyane nūnaṃ bhavato mṛgakarkaṭau ।
tulāmeṣobhayaṃ jñeyaṃ viṣuvaṃ sūryasaṃkrame ।।
saṃkrāntipuṇyakālaḥ
ahaḥsaṃkramaṇe puṇyam ahaḥ kṛtsnaṃ prakīrtitam ।
[]
rātrau saṃkramaṇe bhānor vyavasthā sarvakarmasu ।।
saumyayāmyāyanadvandve viśeṣa iti vai jaguḥ ।
atītyāprāpya tatkālaṃ puṇyakāla udāhṛtaḥ ।।
saṃkrāntiṣvakhilāsvevaṃ tatkālaḥ puṇyadaḥ smṛtaḥ ।
yā yāḥ sannihitāḥ nāḍyas tāstāḥ puṇyatamāḥ smṛtāḥ ।।
ayane dve ca viṣuve catasraḥ ṣaḍaśītayaḥ ।
catasro viṣṇupadyaśca saṃkramā dvādaśa smṛtāḥ ।।
triṃśatkarkaṭake nāḍyo makare viṃśatiḥ smṛtāḥ ।
vartamāne tulāmeṣe nāḍyastūbhayato daśa ।।
ṣaḍaśītyāṃ vyatītāyāṃ ṣaṣṭiruktāḥ praṇāḍikāḥ ।
puṇyāyāṃ viṣṇupadyāṃ ca prāk paścādapi ṣoḍaśa ।।
ardharātrāttadūrdhvaṃ vā saṃkrāntau dakṣiṇāyane ।
pūrvameva dine kuryād uttarāyaṇa eva vai ।।
annaśrāddhe kutapaḥ
yadyattu paitṛkaṃ karma śrāddhamannena cetpunaḥ ।
kutape taddhi kurvīta tadbhinnasya tu cedayam ।।
vidhiḥ khyāto na sandeho dharmavidbhiḥ sanātanaiḥ ।
odanaśrāddhamātrasya saṃkrāntīnāṃ ca kṛtsnaśaḥ ।।
dvādaśānāṃ tathānyeṣāṃ kutapo mukhya ucyate ।
tadbhinnasnānadānāditarpaṇādiṣu te smṛtāḥ ।।
tadā tadā tu vihitā ete kālaviśeṣakāḥ ।
[]
śrāddhakartustu sarvatra kṛtinaḥ kāla ekakaḥ ।।
kutapo vedavacasā mukhyaḥ prokto na cetaraḥ ।
so api yasmin dine samyag dakṣiṇāyanakālakaḥ ।।
tamuttarāyaṇe kuryād uttarāyaṇameva hi ।
kutapasya tu yatra syāl lobhapūrvaṃ tathācaret ।।
darśasaṃkrāntyādiśrāddhāni
tatkrāntiyugmaśrāddhādikṛtyaṃ sarvaṃ yathā labhet ।
auttare hyayane samyak kutape asmin tathā a; acaret ।।
saṃkrattimātrāḥ kathitā akḷptā iti sūribhiḥ ।
evaṃ dhṛtiśca pātaśca ṣaḍviṃśatikasaṃkhyayā ।।
kathitāḥ kila sarvāṇyapy akḷptānyeva kevalam ।
mahālayaḥ
mahālayā bahuvidhāḥ pūrvaṃ pañcadaśeti vai ।।
ṣoḍaśaiveti kecittu daśeti ca tathāpare ।
pañcaiveti trayaṃ ceti ekameveti kecana ।।
ṣoḍhā tāḥ kathitāḥ sadbhir aṣṭakā dvādaśa smṛtāḥ ।
yadenduḥ pitṛdaivatye haṃsaścaiva kare sthitaḥ ।।
yāmyā tithirbhavetsā tu gajacchāyā prakīrtitā ।
śrāddhadevatāḥ
karmāṇi kāni khyātāni tridaivatyāni kevalam ।।
ṣaḍdaivatyāni kāni syur navadaivatyakāni ca ।
[]
tatrādau tu tridaivatyaṃ mṛtāhastveka ucyate ।।
ṣaḍdaivatyastu darśaḥ syād aṣṭakā navadevatāḥ ।
aṣṭakāsu ca vṛddhau ca gayāyāṃ ca mṛte ahani ।।
mātuḥ śrāddhaṃ pṛthak kuryād anyatra patinā saha ।
patinā saha kartavyaṃ pṛthaktvena kṛte yadi ।।
tatpaitṛkamahāsaṅgasaukhyavighnakaraṃ bhavet ।
pitṛvargastu pūrvaṃ syān mātṛvargastataḥ param ।।
tato mātāmahānāṃ ca vargo ayaṃ tatkalatrataḥ ।
pitrye apradakṣiṇam, śūnyalalāṭatā ca
pitṛvargo yatra pūrvaṃ tatra syādapradakṣiṇam ।।
apasavyaṃ tathā śūnyalalāṭaṃ prabhavedapi ।
yatra yatrā apasavyaṃ syāt tatra tatrā apradakṣiṇam ।।
tathā śūnyalalāṭaṃ ca pradhānāṅge ca tatsmṛtam ।
tatra gṛhālaṃkāro na kartavyaḥ
yatraitattritayaṃ tatra gṛhālaṃkaraṇa na tu ।।
mātṛvarge pradakṣiṇādi
mātṛvargo yatra pūrvaṃ tatra syāttu pradakṣiṇam ।
savyaṃ puṇḍralalāṭaṃ ca maṅgalasnānameva ca ।।
gṛhālaṃkaraṇaṃ cāpi maṅgalāni tathā punaḥ ।
pitḥṇāṃ ca kramo mukhyo bhavatyapi ca santatam ।।
prapitāmahapūrvaṃ syāt tatpitāmahamadhyakam ।
pitranta eva kathitaṃ taduccāraṇalakṣaṇam ।।
[]
śrāddhabhedena viśvedevāḥ
teṣāṃ ca viśvedevāste satyasaṃjñikanāmakāḥ ।
sarvatra vṛddhaśabdaśca prayoktavyaścaturṣvapi ।।
tathaiva mātṛvarge api tārtīyīke ca vargake ।
jananakramataścedaṃ teṣāmuccāraṇaṃ bhavet ।।
etadviruddhaṃ tatsarvaṃ tadviruddhamidaṃ param ।
niḥśeṣamiti boddhavyaṃ te sarve devatāḥ kila ।।
vasavaḥ pitaro atra syū rudrāścāpi pitāmahāḥ ।
prapitāmahāśca kathitā ādityā iti tadgaṇāḥ ।।
sāpiṇḍyanirūpaṇam
etattrayātpūrvakasya caturthasya sakṛtkila ।
śrāddhasya karaṇaṃ proktaṃ pātheyākhyasya sūribhiḥ ।।
tadevaṃ saptapūrṣākhyaṃ sāpiṇḍyasya nirūpaṇam ।
āśaucaṃ ca daśatridinamekadinam
tāvattu sūtakaṃ sarvaṃ tajjānāṃ saṃprakīrtitam ।।
samānodakasaṃjñāśca tato bhūyaḥ sagotriṇaḥ ।
tadūrdhvamiti vijñeyaṃ teṣāṃ tatsūtakaṃ tataḥ ।।
tridinaṃ caikadivasaṃ paścātsnānaṃ ca bodhitam ।
krameṇaiva paraṃ yāvat tāvatparyantameva vai ।।
snānamātraṃ ca kathitaṃ prasaṃgādidamīritam ।
[]
jīvacchrāddhaṃ tu tatproktaṃ sarvaśrāddhavilakṣaṇam ।।
catvāriṃśaddevatākam athavā pañcasaṃkhyayā ।
punaḥ sametaṃ tatprocur atastaddvividhaṃ smṛtam ।।
śrāddhāni kānicidbhūyo devatāsahitānyapi ।
adaivikāni ca punas tānīmāni ca bhaṇyate ।।
vṛddhiśrāddhaṃ gayāśrāddhaṃ hataśrāddhaṃ tathaiva ca ।
dadhiśrāddhaṃ tṛṇaśrāddham amādīnyakhilānyapi ।।
sadaivikāni khyātāni pretaśrāddhāni kṛtsnaśaḥ ।
adaivikāni proktāni sodakumbhāni kṛtsnaśaḥ ।।
amādiśrāddhe kartavyāni
pretaśrāddheṣu sarvatra saṃkalpo mukhyataḥ smṛtaḥ ।
abhyanujñāpi paramā sā cātrā a; avāhanaṃ matam ।।
sapādyārghyagandhadhūpadīpapuṣpāṇi kevalāḥ ।
tilāḥ sarvatra tūṣṇīkā kṛtsnaṃ vedamanu vinā ।।
tatra pūjā prakartavyā piṇḍadānaṃ ca dakṣiṇā ।
āvaśyakyatra paramā dadhyājye vastrameva ca ।।
pūrvāhṇa eva kurvīta kutapaṃ nāvalokayet ।
piṇḍāni vāyasebhyo vā gṛdhrebhyo vā nivedayet ।।
[]
na cejjalacarebhyo vā nānyatra tu vinikṣipet ।
ekoddiṣṭādhikāriṇaḥ
bhrātre bhaginyai putrāya svāmine mātulāya ca ।।
mitrāya gurave śrāddhaṃ piturmātuḥ svasustathā ।
śvaśurāya śyālakāya caikoddiṣṭaṃ na pārvaṇam ।।
apiṇḍakāni sapiṇḍakāni ca śrāddhāni
yugakrāntimanuśrāddhaṃ pretaśrāddhādikaṃ tathā ।
apiṇḍakāni khyātāni sapiṇḍānītarāṇi ca ।।
mahālayaṣoḍaśatve gajacchāyā atra no bhavet ।
ṣaṇṇavatyatvasaṃkhyāyai sā hi pañcadaśatvataḥ ।।
yayā kayā saṃkhyayā vā tayā ṣaḍvidhayā bhavet ।
mahālayatvasya siddhir viśeṣe tu phalaṃ tathā ।।
sarvatraivaṃ samākhyātā prayāsādhikyataḥ phalam ।
prabhavatyeva sumahan nātra kāryā vicāraṇā ।।
mahālayaḥ
mahālayaḥ pākṣiko ayaṃ dvividhaḥ parikīrtitaḥ ।
ekaviprānekaviprabhedena kila tatra vai ।।
ekaviprākhyapakṣasya svarūpaṃ vacmi pūrvataḥ ।
mahālayānāṃ sarveṣām āpakṣāntasya kevalam ।।
ye vṛtāḥ prathamadivase vānyeṣāṃ ca kevalam ।
[]
ta eva nānye kartavyāḥ pakṣānte śrāddhadakṣiṇā ।।
ekadaiva hi deyā syān na deyā syāttadā tadā ।
anekaviprapakṣe tu pratinityaṃ ca bāḍavāḥ ।।
bhinnabhinnāḥ prakartavyāḥ pratinityaṃ pṛthak pṛthak ।
dakṣiṇā ca pradātavyā pratipūrṣaṃ pṛthak pṛthak ।।
prativargaṃ na cedviprā varaṇīyā vidhānataḥ ।
ṣaḍdaivatyaṃ tu sarvatra navadaivatyameva vā ।।
khyāto mahālayaḥ sadbhiḥ ṣaḍvidho api mahālayaḥ ।
evameva prakartavyo nānyathā taṃ samācaret ।।
sakṛnmahālayaḥ
caredyadi viśeṣeṇa nānādaivatakena vai ।
sakṛnmahālayaḥ so ayaṃ sa bhavetkiṃ tu sa smṛtaḥ ।।
gayāśrāddhasamaḥ ko api kathitaḥ paramo mahān ।
anirvācyo akhilaiḥ śāstrair mahāśrāddhaviśeṣakaḥ ।।
tādṛśaśrāddhakartā api ṣaḍdaivatyena saṃyutam ।
navadaivatakenāpi viṣṇunā vā samanvitam ।।
dhurilocanasaṃyuktaṃ kuryācchrāddhaṃ mahālayam ।
sakṛtpakṣeṇa vā pūrvaproktapakṣeṣu yena vā ।।
pakṣeṇa kenacitkuryāt sa mahālayakṛdbhavet ।
na cedayaṃ gayāśrāddhatulitaṃ yaṃ ca kaṃcana ।।
puṇyaṃ śrāddhaviśeṣaṃ vai kuryādeveti sā śrutiḥ ।
[]
mahālayasya bharaṇyādīnāṃ ślāghyatvam
dine dine gayātulya bharaṇyāṃ gayapañcakam ।।
daśatulyaṃ vyatīpāte pakṣamadhye tu viṃśatiḥ ।
dvādaśyāṃ śatamityāhur amāyāṃ tu sahasrakam ।।
mahālayakālaḥ
āṣāḍhīmavadhiṃ kṛtvā yasyāḥ pakṣastu pañcamaḥ ।
mahālaya iti proktaḥ pitḥṇāṃ śrāddhasaṃpade ।।
yatināṃ mahālayaḥ
tatra pakṣe yatīnāṃ tu dvādaśyāṃ śrāddhamācaret ।
durmṛtānām
caturdaśyāṃ viśeṣeṇa durmṛtānāṃ caretkriyām ।।
sumaṅgalyāḥ
sumaṅgalīnāṃ kathitaṃ navamyāṃ śrāddhamekakam ।
aśrotriyakalatrāṇāṃ yāvattadbhartṛvartanam ।।
prāṇiloke tatastattu kuryādvā na tu vā dvayam ।
etadasti hyanuṣṭhānaṃ sakṛnmahālaye tu cet ।।
yāvatpaitṛkadharmāḥ syus tulitastena sa smṛtaḥ ।
atīto yadi pakṣaḥ sa tadbhinne aparapakṣake ।।
tadanyasmin tādṛśe vai tadanyasmin tathāvidhe ।
yāvattu vṛścikastiṣṭhet tāvattattu samācaret ।।
[]
adarśane vṛścikasya jāte tatpitaraḥ param ।
dhanurmāse tu saṃprāpte śrāddhākaraṇamīkṣya vai ।।
sadyaḥ śāpapradānāyodyuktā eva bhavanti vai ।
tāvadeva tato bhaktyā śrāddhaṃ mahālayākhyakam ।।
vidhinaiva prakurvīta na ceddoṣo mahān bhavet ।
yena kena prakāreṇa tataśca śrāddhamekakam ।।
kuryādeva pituḥ śrāddhatulyaṃ pratyabdameva vai ।
mahālaye pare ahani tarpaṇam
pratyabdadharmā nikhilāḥ sakṛnmahālayasya te ।।
bhaveyureva tasmāttu pare ahanyeva tarpaṇam ।
śrāddhe yāvanta uddiṣṭās tatpare ahani tān yajet ।।
ravyudayātpūrvaṃ tarpaṇam
taccheṣatiladarbhaistu pūrvaṃ sūryodayasya vai ।
pranaṣṭapitṛkaścettu tarpaṇasyādhikāryayam ।।
sa pranaṣṭaprasūrnityaṃ tarpaṇe adhikṛto bhavet ।
jīvatpitṛkaśrāddham
māsiśrāddhe pitṛyajñe nāndīśrāddhe ca santatam ।।
jīvattāto api kartā syād ā homātkaraṇaṃ smṛtam ।
pūrvadvaye tu satataṃ nāndīśrāddhaṃ tu sarvadā ।।
yeṣāmeva pitā dadyāt tebhyo dadyāttu tatsutaḥ ।
[]
tāte bhraṣṭe ca saṃnyaste rugṇe rogaikapīḍite ।।
yatkartavyaṃ tena karma paitṛkaṃ tatsutaścaret ।
śrāddhe vaidikāgnyadhikāriṇaḥ
pitroḥ śrāddhaṃ svapatnyāśca sapatnīmātureva ca ।।
mātāmahasya tatpatnyāḥ śrāddhamaupāsane bhavet ।
tadbhinnānāṃ tu sarveṣāṃ śrāddhaṃ syāllaukikānale ।।
aputrāṇāṃ pitṛvyānāṃ bhrātḥṇāmagrajanmanām ।
tatpatnīnāṃ ca sarvāsāṃ laukikāgnau yathāvidhi ।।
avaśyatvena kartavyaṃ na tyājyaṃ dharmato akhilaiḥ ।
pratyabdaṃ śrāddhamātraṃ syāt pitṛśrāddhasamānataḥ ।।
aṣṭakāmāsiśrāddham
māghakṛṣṇāṣṭamī yasyāṃ rātrau kuryātsamantrakam ।
homaṃ dadhyañjalistasyāpūpasya sthānake tataḥ ।।
navamyāṃ tu tato bhaktyā śrāddhaṃ kuryādvidhānataḥ ।
māsiśrāddhavidhānena tāvanmātreṇa kevalam ।।
tāni śiṣṭāni sarvāṇi hy ekādaśa kilā aṣṭakāḥ ।
kṛtā eva bhavennūnaṃ laghūpāyo ayamucyate ।।
aṣṭakāsu yathā darśaśrāddhato akhilapaitṛkāḥ ।
kṛtaprāyā iti tathā laghūpāyaḥ prakīrtitaḥ ।।
sarvāṇi pṛthageva syuḥ kāryāṇi niyamena vai ।
aṣṭottarāṇi khyātāni kadācittu viśeṣataḥ ।।
asamarthasya tu prokto laghūpāyastu kaścana ।
[]
samarthastu yathākalpaṃ pratisaṃvatsaraṃ dvijaḥ ।।
sarvāṇi kuryācchrāddhāni na ceddoṣaśca kīrtitaḥ ।
śrāddhaprayogaḥ
śrāddhaprayogaśca mayā kṛtsna evocyate adhunā ।।
nimantraṇam
nimantraṇaṃ ca pūrvedyuḥ prakartavyaṃ vidhānataḥ ।
nimantraṇārhāḥ
viprāṇāṃ vedināṃ nityaṃ kāryaṃ nā avedināṃ tarām ।।
kukṣau tiṣṭhati yasyānnaṃ vedābhyāsena jīryate ।
kulaṃ tārayate teṣāṃ daśa pūrvān daśā aparān ।।
vedādhyāyī tu yo vipraḥ satataṃ brahmaṇi sthitaḥ ।
sācāraḥ sāgnihotrī ca so agnirvai kavyavāhanaḥ ।।
vedahīnanimantraṇe
mantrapūtaṃ tu yacchrāddham amantrāya prayacchati ।
tadannaṃ tasya kukṣisthaṃ rudatyeva na saṃśayaḥ ।।
śapatyenaṃ pradātāraṃ svasya taṃ tādṛśaṃ kila ।
yajanaṃ ca pradātāraṃ tadannaṃ taddhṛdi sthitam ।।
yāvataḥ piṇḍān khalu sa prāśnāti haviṣo alpakaḥ ।
tāvataḥ śūlān grasati prāpya vaivasvataṃ yamam ।।
dātṛhastaṃ ca chindanti jihvāyamitarasya ca ।
[]
paśyataścakṣuṣī caiva śṛṇvataḥ śrotrayugmakam ।।
durlabhāyāṃ svaśākhāyāṃ bhoktḥnanyānnivedayet ।
svaśāravīyaḥ ślāghyaḥ
pitroḥ śrāddhe viśeṣeṇa svaśākhīyānnivedayet ।।
kanyādānaṃ pitṛśrāddhaṃ śuddhakacchebhya eva ca ।
pradeyaṃ syātprayatnena nāsatkacchebhya eva vai ।।
abhojyāḥ
rogayuktaṃ duṣṭabuddhiṃ duṣṭacāritratatparam ।
sadoṣakaṃ ca sadveṣaṃ kunakhaṃ śyāvadantakam ।।
nityā aprayatavarṣmāṇaṃ durvarṇaṃ ca kurūpiṇam ।
nakṣatrajīvanaṃ dāsakṛtyaṃ śūdraikajīvinam ।।
śūdraikayājakaṃ śūdrapuṣṭaṃ śūdraniketanam ।
śūdrapratigrahaparaṃ nityayācakameva ca ।।
tathā pallavikaṃ krūram ātmasaṃbhāvinaṃ śapam ।
atimāninamagrāhyaṃ niṣkriyaṃ vedanindakam ।।
vedavikrayiṇaṃ nityaṃ grāmayājakameva ca ।
brahmavidveṣiṇaṃ caiva brahmasvaharaṇonmukham ।।
paradāraparaṃ duṣṭaṃ paradāraikacintakam ।
tyaktabhāryaṃ dattaputraṃ putravikrayiṇaṃ tathā ।।
mātāpitrorupoṣṭāraṃ gurudrohiṇameva ca ।
dhanasaṃgrahaṇodyuktamānasaṃ dhaninaṃ kaṭum ।।
[]
nirdayaṃ dānavimukhaṃ nāstikaṃ paradūṣakam ।
maṇikārasvarṇakārarajakādipurohitam ।।
adhikāśamatṛptaṃ ca durvādaṃ dāmbhikaṃ jaḍam ।
vedakarmatyāgapūrvaśāstramātrakṛtaśramam ।।
nāstikaṃ kiṃbhaviṣyantamṛṇinaṃ tyaktavedakam ।
tyaktasnānaṃ tyaktasaṃdhyaṃ nivṛttakṣurakarmakam ।।
kṛtārdhakṣurakarmāṇaṃ tucchaṃ vikasitamehanam ।
phalguṃ kubjaṃ tathā cāndhaṃ badhiraṃ bhrāntamulbaṇam ।।
unmattaṃ durbalaṃ sannaṃ kopinaṃ kunakhaṃ ratam ।
kuṇḍakaṃ golakaṃ vrātyam aśuciṃ parasūtakam ।।
parānninaṃ parādhīnaṃ karṣakaṃ vārdhuṣiṃ vṛṣam ।
nṛpavṛttiṃ vaiśyavṛttiṃ śūdravṛttiṃ durāśayam ।।
atyantacapalaṃ śrāntam avīrāpatimeva ca ।
tathaiva garbhiṇīnātham abhojyānnaṃ durāgasam ।।
aśrotriyasutaṃ kārudhṛtavastraṃ ca duḥśaṭham ।
gāyakaṃ vraṇinaṃ kṣudrabhāṣiṇaṃ tucchabhāṣakam ।।
hāsyakāraṃ naṭaṃ nāṭyavidyaṃ buruḍakṛtyakam ।
kṣudrajīvaṃ kāryajīvaṃ nityavetanajīvinam ।।
na bhojayetprayatnena nimantraṇadinātparam ।
dinatrayaṃ varjayityā vṛṇuyādaticaryayā ।।
[]
anumāsikabhoktāraṃ pakṣamātraṃ parityajet ।
ūnamāsikabhoktāraṃ māsamātraṃ parityajet ।।
nagnaśrāddhe varṣamātraṃ navaśrāddhe tadardhakam ।
ṣoḍaśe sārdhavarṣaṃ tu sapiṇḍe ca dvivatsaram ।।
varjayitvā dvijaṃ paścād grāhayecchrāddhakarmaṇi ।
śūdrāmaśrāddhagaṃ samyak tyajedvarṣatrayaṃ tathā ।।
nṛpavaiśyaśrāddhabhissābhakṣakaṃ santataṃ tarām ।
varjayedabdamātraṃ tu grāmacaṇḍālakarmasu ।।
āmaśrāddhagṛhītāraṃ taddine nāvalokayet ।
divārātramasaṃbhāṣyo divākīrtyapurohitaḥ ।।
puṇyakāle tvasaṃbhāṣyaḥ kulālānāṃ purohitaḥ ।
bhānuvāre bhaumavāre śukravāre ca santatam ।।
asaṃbhāṣyaḥ prayatnena parasaunapurohitaḥ ।
parvaṇoryogakāleṣu dvijaveśyāpurohitaḥ ।।
nāvekṣyā eva caite vai yadi dṛṣṭāstadā tadā ।
agnermanve anuvākasya paṭhanātkṛtakṛtyatā ।।
tīrthapratigrahī dṛṣṭo yadi śrāddhadine tarām ।
tīrthajīvī tadāvāsī tatpurohita eva ca ।।
yadā dṛṣṭastadā sūryaṃ paśyemeti vilokayet ।
[]
varaṇam
tripūrṣacaryāvṛttāntaḥ spaṣṭo yasya bhavettarām ।।
tādṛśaṃ prayataṃ dvāntam alolupamadāmbhikam ।
yadṛcchālābhasantuṣṭaṃ śrotriyaṃ vedinaṃ śucim ।।
nityāgniṃ pūrvavayasaṃ sudhiyaṃ satkulodbhavam ।
tasmātpratyupakāraikarahitaṃ sumukhaṃ dvijam ।।
samīkṣya varayetsamyag brāhmaṇaṃ śrāddhakarmaṇi ।
ādau saṃkalpya prayataḥ sapavitrakarastathā ।।
darbhapāṇiḥ kṛtaprāṇāyāmo atvaratarastarām ।
akrodhanaśca sumukho vācā saṃkalpamācaret ।।
deśaṃ kālaṃ ca saṃkīrtya tathā ca prakṛte tataḥ ।
pitḥn devān prākṛtānvai samuddiśya ca prākṛtam ।।
kariṣye karma caiveti saṃkalpaṃ prathamaṃ caret ।
prasādāya darbhadānam
viśveṣāmatra devānāṃ sthānamāhavanīyake ।।
kṣaṇaṃ kṛtvā prasādo adya karaṇīya udīryate ।
ityevaṃ dakṣiṇe haste dadyāddarbhān dvijasya vai ।।
etaddhai varaṇaṃ proktaṃ pitḥṇāmevameva vai ।
maṇḍalapūjā
kṛtvā tu varaṇaṃ paścād oṃ tatheti ca codite ।।
[]
kṛtvā tu maṇḍalaṃ śuddhaṃ gomayena vidhānataḥ ।
maṇḍalaṃ pūjayitvādau daivaṃ paitṛkameva ca ।।
maṇḍalātpaścime bhāge brāhmaṇe svāgatīkṛte ।
tatraiva visṛjetpādyaṃ kṣālayenmaṇḍalopari ।।
gulphayoradhaḥ kṣālanam
pādaprakṣālanaṃ śrāddhe varaṃ syādgulphayoradhaḥ ।
pitḥṇāṃ narakaṃ ghoraṃ romasaṃsaktavāriṇā ।।
yadi syādromasaṃsaktaṃ pādaprakṣālane bhavet ।
taddoṣaparihārāya ājānu kṣālayetparam ।।
ācamanaprakaraṇam
ādāvantye ca pādye ca viṣṭare vikire tathā ।
ucchiṣṭapiṇḍadāne ca ṣaṭsu cācamanaṃ smṛtam ।।
kartuḥ pūrvaṃ bhokturācamane
kartā anācamya yadbhoktā kuryādācamanakriyām ।
śuno mūtrasamaṃ toyaṃ tasmāttatparivarjayet ।।
devādibhojanadik
udaṅmukhastu devānāṃ pitḥṇāṃ dakṣiṇāmukhaḥ ।
pradadyātpārvaṇe sarvaṃ devapūjāvidhānataḥ ।।
varaṇatrayakālaḥ
kecidrātrau tu pūrvedyus taddine prātareva ca ।
[]
kutape taddine bhūyas trivāraṃ śrāddhamūcire ।।
sakṛdeveti tajjāmitayā śrāddhaṃ prakurvate ।
tatsthāne varaṇaṃ kṛtvā śrāddhaṃ sarvaṃ prakurvate ।।
oṃ bhūrbhuvaḥ suvariti svāhāntamantro vai tataḥ ।
viṣṭaraḥ
ayaṃ vo viṣṭaraśceti pradadyādviṣṭaraṃ tathā ।।
svadhāśabdaṃ pitṛsthāne sarvatraivaṃ vidhīyate ।
anenaiva tu mantreṇa tatpūjā vihitā parā ।।
ayaṃ hi paramo mantraḥ pitḥṇāmarcane mahān ।
prayoktavyaḥ śrāddhadine mantrāḥ prākṛtamātṛkāḥ ।।
viśvān devān pitḥnvāpi saṃbudhyoccārya tatparam ।
pūrvoktenaiva mantreṇa viṣṭaraṃ pratipādayet ।।
ṣaṣṭhyantenāsanaṃ dadyāt kṣaṇaśca kriyatāmiti ।
kṣaṇaṃ dadyāttu darbheṇa hastasaṃsparśanena vā ।।
prāpnuvantu bhavantaśca tārapūrveṇa vai vadet ।
arghyaṃ kṛtvā kṛtaḥ proktaḥ kartavya iti cettataḥ ।।
darbhānāstīrya bhūpṛṣṭhe tatra pātramadhobilam ।
nikṣipya taduparyevaṃ darbhairācchidya vai tataḥ ।।
uddhṛtya prokṣya tatpātre yavānnikṣipya śambaram ।
bhūrbhuvaḥsuvarāpūrvagandhākṣatasumādikam ।।
[]
tatra nikṣipya taccāmbhas taddhaste arghyaṃ pradāpayet ।
āvāhanaṃ ca tatpūrvaṃ paraṃ vā tatkṛtākṛtam ।।
yadi kartavyadhīḥ syāccet tadā vyāhṛtibhiścaret ।
yā divyā iti vā no ced devā vo ardhyamiti bruvan ।।
dadyāttamarghyaṃ devebhyaḥ pitṛbhyaśca krameṇa vai ।
āvāhane viśvedevā uśantastviti yugmakam ।।
ubhayatra prakathitaṃ kecanātrāparāmṛcam ।
viśvedevāsa ityekāṃ viśvedeveti vai parām ।।
āgacchantviti tāṃ cāpi devārthe prajapanti vai ।
pitṛsthāna uśantastvā āyantu na itīva vai ।।
prajapeyuḥ kecanātra tadetat kathitaṃ param ।
kṛtākṛtaṃ prakathitam anuktābādhakaṃ na tu ।।
vedamātrānuktitastu gandhākṣatayavādikam ।
dhūpadīpadukūlādi kṛtsnaṃ yajñopavītakam ।।
sarvaṃ vyāhātebhirdadyāt tūṣṇīṃ vā tadyathāruci ।
agnaukaṇāma
tato agnau karaṇaṃ kuryād yadi pūrvaṃ svasūtrataḥ ।।
anuktamantraiḥ kāścittu kṛtāḥ syustāḥ kriyāstataḥ ।
tatpūrvakṛtasaṃkalpakarmamadhyādhikatvataḥ ।।
[]
punaḥsaṃkalpaprakaraṇam
tatkiṃcidviguṇībhūyāt tadvaiguṇyata eva vai ।
punaḥ saṃkalpayitvaiva tatpūrvakakriyāṃ caret ।।
sarvatraivaṃ vijānīyāt tattatsaṃkalpakarmasu ।
na cedekasya saṃkalpa ekadhaiva bhaveddhi vai ।।
āsamāptervidhānena prakṛte paitṛke kila ।
anuktamantrapaṭhanāt punaḥ saṃkalpamācaret ।।
yadyuktamantramātreṇa yatkarma calati sthale ।
tatkarmamadhye na punaḥ saṃkalpaḥ prabhaveddhi vai ।।
tasmātsaṃkalpayitvā atha cāśaikaraṇamārabhet ।
pariveṣaṇaprakārapaurvāparyam
saṃparistīrya vidhinā darbhaistairdakṣiṇāgrakaiḥ ।।
annamādāya pakvāttu copastīrya tataḥ punaḥ ।
mekṣaṇenānnamādāya mantrametaṃ śrutīritam ।।
pratikalpaikapaṭhitaṃ somāyeti huneddhaviḥ ।
taccheṣeṇa yamāyeti agnayeti ca tatparam ।।
uddeśatyāgamātraṃ ca prācīnāvītinaiva vai ।
samuccārya punaścaiva pariṣicyāpradakṣiṇam ।।
amantrakaṃ vidhānena tadannaṃ śiṣṭamuddhṛtam ।
ardhaṃ kṣipedviprapātre datvā hastodakaṃ tataḥ ।।
daivapātre abhighāryātha pūrvavacca vidhānataḥ ।
[]
annaṃ ca pāyasaṃ bhakṣyaṃ vyañjanāni phalāni ca ।।
payo madhu ghṛtaṃ cānte sūpaṃ tu pariveṣayet ।
agre sūpadāne
yadi sūpādatha punarvastu syātpariveṣitam ।।
tadrākṣasaṃ bhavecchrāddhaṃ tathā tasmānna cācaret ।
rakṣoghnamantram
annamājyenābhighārya gāyatryā prokṣya tatparam ।।
dadhinānnaṃ ca pracchādya cāhamasmīti sūktakam ।
prapaṭhedatra vidhinā rākṣoghnaśrutimadhyagam ।।
yena kenāpyuccāraṇamasamarthasya
svayaṃ yadyasamarthaścen mantroccāraṇakarmaṇi ।
yena kena ca vipreṇa vācanīyaṃ prayatnataḥ ।।
naite mantrā yājamānā atroktāḥ kila karmaṇi ।
rākṣasānāṃ vināśāya vedaghoṣaḥ praśasyate ।।
sa ghoṣo brāhmaṇaiḥ kartuṃ śakyate prakṛte kila ।
uṣṇaṃ dātavyam
annaṃ vastūni yānīha pātreṇa saha kevalam ।।
cullisthāni bhaveyurhi tebhyaḥ pātrebhya eva vai ।
darvimyaśca samuddhṛtya svalpaṃ svalpaṃ yathoṣmakam ।।
yadā bhavettadā tatra viprebhyaḥ pariveṣayet ।
ūṣmabhāgā hi pitaraś coṣmaśūnyaṃ na paitṛkam ।।
[]
bhavedeva na sandehaḥ paścādannaṃ yathā purā ।
viprahaste jalaṃ datvā gāyatryā prokṣya vai tataḥ ।।
yadaivāhavanīyaṃ vai dakṣiṇāgniṃ vidhānataḥ ।
nityaṃ vai gārhapatyaṃ ca pariṣiñcati mantrataḥ ।।
satyaṃ tvartena vidhinā brāhmaṇaṃ pariṣicya vai ।
pṛthivī teti tatsarvam abhimṛśya tataḥ punaḥ ।।
samupasparśayitvātha pitrādibhyo nivedayet ।
pradhānametaddhomaśca samupasparśanaṃ punaḥ ।।
mantrāḥ vācyāḥ
etanmantratrayaṃ vācā yajamānaḥ samuccaret ।
etanmantratrayaṃ śrāddhe pradhānakamihocyate ।।
tathā piṇḍapradānasya mantrāḥ kecana coditāḥ ।
etaduccāraṇāśaktau vyarthaṃ śrāddhaṃ bhavetkila ।।
tasmādyatnena mahatā homāgneya iti trayam ।
dvayaṃ vātha punaścaikaṃ pṛthivī teti kiṃcana ।।
annābhimarśane proktam amṛtopastarāṇakam ।
pañca prāṇāhutau mantrāḥ prāṇāyetyādikā parāḥ ।।
yathāvadeva vācā te pravācyā śrāddhakarmaṇi ।
na cecchrāddhaṃ bhavennaitad etairmantrairbhaveddhi tat ।।
paścātpiṇḍapradāne api mantrā vācyāśca bhaktitaḥ ।
[]
mantravaikalpanāśāya vedaghoṣaḥ
bhojane samupakrānte vedaghoṣaṃ prayatnataḥ ।।
kārayedvipramukhataḥ ṛgyajuḥsāmabhistarām ।
tena vaikalyadoṣā ye rakṣobhiḥ parikalpitāḥ ।।
sadyo naṣṭā bhaveyurhi tasmādeva tathācaret ।
yathānyaghoṣo viprāṇāṃ śṛṇuyānnātra kevalam ।।
tathā ghoṣaḥ prakartavyaḥ svayaṃ paramukhāttathā ।
yatnātkārayitavyaśca na ceddoṣo mahān bhavet ।।
vedoccāraṇasāmarthyavikalo yadi tatkaraḥ ।
namo vaḥ pitaro mantramātraṃ bhaktyā japettu vai ।।
idaṃ viṣṇurvyāhṛtīrvā gāyatrīṃ vā vidhānataḥ ।
viṣṇorarāṭamantre vā gāyatrīṃ vaiṣṇavīmapi ।।
na cettu pauruṣaṃ sūktam athavā taṃ triyambakam ।
ā vo rājānamantraṃ vā madhutrayamathāpi vā ।।
namo brahmaṇyamantraṃ vā daśa śāntiṣu kāmapi ।
svādhīnā tāmṛcaṃ no ced gāyatrīṃ sarvaśūnyadām ।।
pratadviṣṇumantramirāvatī dhenumatīti ca ।
yajamānaḥ svayaṃ prītyai pitṛbhyo pravadettarām ।।
bhojanānte ca saṃpannaṃ pradadetpurataḥ sthitaḥ ।
tṛptāḥ stheti dvivāraṃ tad uktvā dadyāttadannakam ।।
[]
tatraiva vikiretpātrasamīpe tatpuraḥ sthitaḥ ।
ucchiṣṭapiṇḍaṃ ca dadyād uttarāpośanaṃ tataḥ ।।
sarvāṇyetāni śiṣṭānām ācāreṇa na coktitaḥ ।
sūtrakārasya vedasya kṛte abhyudayamucyate ।।
akṛte pratyavāyo na punaranyāni kevalam ।
tattatkriyāviśeṣeṣu tūṣṇīkaṃ vedamantrakaiḥ ।।
atrānuktairmahākālavilambo bādhakāya vai ।
bhavedeva na sandehaḥ śrāddhamantro ya īritaḥ ।।
tanmātrasya samīcīnaproktyai tatkarma sādhu vai ।
bhavetkilānyathā taddhi kiṃ bhavediti sādhubhiḥ ।।
samyagālocanīyo ato śrāddhamantroktimātrataḥ ।
yāvān kālavilambaḥ syāt tāvānevātra kevalam ।।
prāmāṇiko hi tadbhinno avihitaśca vidhānataḥ ।
karmaṇo bādhakāyaiva sādhakāya bhavenna tu ।।
tasmādvidvān sūtravedavihitaṃ yāvadeva vai ।
tāvadeva prakurvīta sarvasaukhyāya kevalam ।।
ātmano brāhmaṇānāṃ ca bhoktḥṇāṃ śāstravartmanaḥ ।
śāstravirodhi tyājyameva
yathāvadeva kurvītā -dhikaṃ śāstravirodhi yat ।।
sarvaṃ samyakparityājyaṃ vihitaṃ yattadācaret ।
viprāṇāṃ bhojanātpaścāt tacchāstrādhikakṛtyataḥ ।।
[]
samāgatātpunaḥ proktaḥ saṃkalpo nānyathācaret ।
apāṃ madhyena cācchindya darbhān mūlaiḥ sakṛddhataiḥ ।।
śundhantāṃ pitaraḥ prokṣya āyantvityabhimantrya ca ।
sakṛdācchinnamantreṇa saṃstīryaiva tataḥ punaḥ ।।
mārjayanteti mantreṇa tato dadyāttilodakam ।
sakṛdācchinnadarbheṣu triṣu sthāneṣu tatparam ।।
etatteti ca mantreṇa dadyātpiṇḍatrayaṃ punaḥ ।
yanme māteti mantraṃ tat pitṛbhya iti vai punaḥ ।।
atra pitaro amutra ca amī madamataḥ param ।
ye samānāstato bhūyo yena jātāstataḥ param ।।
vīraṃ dhatteti tatprāśyāghrāya vā tatparaṃ punaḥ ।
mārjayanteti mantreṇa pūrvavacca tilodakam ।।
datvāñjanābhyañjane ca vāsaśchitvā vidhānataḥ ।
namo va iti mantreṇa namaskārān samācaret ।।
gṛhānna iti mantraṃ ca ūrja vahantīmanuṃ tataḥ ।
uttiṣṭhata pitaro mano nvāhuveti mantrakam ।।
punarna iti bhūyaśca yadantarikṣamiti vai ।
mantrān japtvā krameṇaivaṃ piṇḍāṃstānpūjayettataḥ ।।
pitṛpiṇḍārcanaṃ yaistu kriyate darbhapatrakaiḥ ।
taṇḍulairakṣataiḥ puṣpais tilairapi yavaistathā ।।
prīṇitāḥ pitarastena yāvaccandrārkamedinī ।
[]
putrakalatrādibhiḥ pitṛpradakṣiṇanamaskārāḥ
vāsobhiḥ pūjayetpiṇḍān yathāśaktyā vicakṣaṇaḥ ।।
dakṣiṇābhiśca tāmbūlair dhūpadīpādibhistathā ।
pradakṣiṇanamaskāraiḥ putrapautrādibhiḥ saha ।।
kalatraiḥ parivāraiśca na cettasya kulaṃ tarām ।
na vardhate kṣīyate ca kāle kāle śanaiḥ śanaiḥ ।।
ta eva piṇḍāḥ pitaras tadrūpeṇa sthitāḥ param ।
bhaveyuḥ pūjanārthāya nātra kāryā vicāraṇā ।।
apratyakṣā hi pitaro vāyurūpaṃ samāśritāḥ ।
ākāśarūpamāpannāḥ kālabhedeṣu santatam ।।
nityamākāśarūpāste śrāddhakāleṣu bhaktitaḥ ।
samāhūtāstadā sadyo vāyurūpaṃ samāśritāḥ ।।
samāyānti manovegāt piṇḍakāle tu te punaḥ ।
tatpraviśyaiva putrāṇāṃ hitāya kṣaṇamañjasā ।।
tiṣṭhanti kila tatpūjāsvīkārāya tato yatan ।
tatpūjāṃ vidhinā kuryāt tataścetputrakāmukaḥ ।।
madhyamapiṇḍaṃ parimṛjya
prayacchenmadhyamaṃ piṇḍaṃ dharmapatnyai samantrakam ।
ādhatta pitaraśceti tataḥ sā niyatā śuciḥ ।।
pragṛhyāñjalinā bhaktyā prāṅmukhī maunamāśritā ।
[]
taṃ prāśya vidhinācamya tatpaścāttu trirātrakam ।।
kurvantī bhojanaṃ bhartur mukteḥ paścātsakṛcchuciḥ ।
muditā harṣitātīva duḥkhitā malinā tathā ।।
bhāvayantī mahārudraṃ taṃ kālaṃ ninayedapi ।
tāvanmātreṇa ca tataḥ sā putraṃ puṣkarasrajam ।।
labhate nātra sandeho yadi sā syādrajasvalā ।
śrāddhadine śūdrabhojane
na śūdraṃ bhojayecchrāddhe gṛhe yatnena taddine ।।
śrāddhaśeṣaṃ na śūdrebhyo na dadyāttu khaleṣvapi ।
pitṛbhojanapātrasya khananam
piturucchiṣṭapātrāṇi śrāddhe gopyāni kārayet ।।
khanitvaiva vinikṣipya yathā śrāddhe na gocaram ।
sodakumbham
kṛte akṛte vā sāpiṇḍye mātāpitroḥ parasya vā ।।
tasyāpyannaṃ sodakumbhaṃ dadyātsaṃvatsaraṃ dvijaḥ ।
adaivaṃ pārvaṇaśrāddhaṃ sodakumbhamadharmakam ।।
kuryādābdikaparyantaṃ saṃkalpavidhinānvaham ।
kuryādaharahaḥ śrāddham amāvāsyāṃ vinā sadā ।।
yatsodakalaśaśrāddhaṃ na kuryādanumāsike ।
prathamābde na tilatarpaṇam
prathamābde na kartavyaṃ tilatarpaṇamityapi ।।
[]
sapiṇḍīkaraṇātparaṃ śrāddhāṅgatarpaṇam
yadetattattu kathitaṃ vatsarābde sapiṇḍane ।
ekādaśe dvādaśe vā sapiṇḍīkaraṇaṃ yadi ।।
kṛtaṃ cettatpuraṃ samyak sadyaḥ śrāddhāṅgatarpaṇam ।
kurvītaiva tathā darśaṃ pratimāsaṃ pṛthak pṛthak ।।
akṛte tarpaṇe bhūyaḥ pitarastasya kevalam ।
bhaveyurduḥkhitā ghoraṃ punaḥ pretatvaśaṅkayā ।।
teṣāṃ śaṅkānirāsāya māsikeṣvaṅgatarpaṇam ।
śrāddhānte vidhinā kāryaṃ sadya eva na saṃśayaḥ ।।
pratimāsaṃ tadā darśaṃ yacchrāddhaṃ tarpaṇādikam ।
asaṃśayaṃ prakurvīta na ceddoṣo mahān bhavet ।।
śrāddhamukteḥ paraṃ teṣāṃ dvijānāṃ karaśuddhaye ।
tilairhastodakaṃ kāryaṃ ṣaḍvāraṃ darbhapuñjataḥ ।।
na cettatkaraśuddhiśca na bhavedeva kevalam ।
madgotraṃ vardhatāṃ deva pitḥṇāṃ ca prasādataḥ ।।
iti brāhmaṇapādeṣu saparyāṃ tāṃ tadācaret ।
viśvedevaprasādaṃ ca pitḥṇāṃ ca prasādakam ।।
svīkṛtya śirasā gṛhya devāśca pitarastataḥ ।
svasti brūteti vācoktvā hy akṣayodakamityapi ।।
astvityapi ca taddhaste śambaraṃ satilākṣatam ।
yathākrameṇa dadyācca vācayiṣye svadhāṃ tathā ।।
[]
svāhāmapi ca saṃprārthya vācyatāmiti taistataḥ ।
saṃproktastu ṛce tveti dhārāṃ tāṃ pravadetparām ।।
pitṛbhyaśca prathamataḥ pitāmahebhya eva ca ।
prapitāmahebhyaśca tadvat svadhāstā vācyatāmiti ।।
bruvantu ca bhavanto vai oṃ svadhāmiti vai vadet ।
saṃpadyantāṃ svadhāśceti devāścāpi tathā punaḥ ।।
prīyantāṃ pitaraḥ paścāt pitāmahāstataḥ kila ।
prapitāmahāśca pitaras taddhaste salilaṃ kṣipet ।।
pitḥṇāṃ rajataṃ, devānāṃ svarṇam
tataḥ śrāddhaikasādguṇyahetave dakṣiṇāṃ mudā ।
yathāśaktyā pradadyācca pitḥṇāṃ rajataṃ param ।।
hiraṇyaṃ cāpi devānāṃ vājevājeti vai vadet ।
uttiṣṭhateti pitaraḥ anugacchantu devatāḥ ।।
ityudvāsya tu tān paścād annaśeṣo akhilaḥ punaḥ ।
kriyatāṃ kimiti prokte ceṣṭaiḥ sa upabhujyatām ।।
ityuktastu tato bhūyaḥ svāduṣaṁ sada ityataḥ ।
upasthānaṃ pitḥṇāṃ tu kuryātprāñjalinā dvijaḥ ।।
teṣāṃ tāmāśiṣaṃ gṛhya praṇipatya vidhānataḥ ।
anuvrajya vidhānena svagṛhasyāntime tyajet ।।
na cetsarvatra tāḥ proktāḥ parā vyāhṛtayaḥ śivāḥ ।
na cettu vāmadevāya mantraṃ paramamuttamam ।।
[]
pravadettena manunā yadyadvaiguṇyamāgatam ।
karmamadhye paitṛke asmin jñānājñānata eva vai ।।
kartṛbhoktṛmahādoṣadravyakālādisaṃbhavāḥ ।
lobhamohājñānacittakāyakṛtyaviśeṣajāḥ ।।
mahāparādhāḥ sukrūrāḥ parīhāraikavarjitāḥ ।
te sarve smaraṇāttasya mahāmantrasya vaibhavāt ।।
sadyo vilayamāyānti karmasādguṇyamapyati ।
prabhavetsadya evaivaṃ tasmāttu manumuttamam ।।
namodvādaśasaṃyuktaṃ paṭhanīyaṃ sakṛtkila ।
tāvanmātreṇa tatkarma paramaṃ tṛptikārakam ।।
acchidraṃ sadguṇaṃ sāṅgaṃ vikalaikavivarjitam ।
pratyavāyaikarahitaṃ gayāśrāddhaśatādhikam ।।
bhavatyeva na sandehas tasmāttanmantramuccaret ।
ucchiṣṭādi śrāddhe sapta pavitrāṇi
ucchiṣṭaṃ śivanirmālyaṃ vamanaṃ pretaparpaṭam ।।
śrāddhe sapta pavitrāṇi dauhitraḥ kutapastilāḥ ।
payaso vatsapītatvād ucchiṣṭamiti nāma tat ।।
bhagīrathaprārthanayā tadgaṅgātyavalepahā ।
tirodhānaṃ jaṭāraṇye kṛtvā tāmadharadyataḥ ।।
tannirmālyaṃ tato gaṅgā sā prītyai paramā smṛtā ।
sā nityaśuddhā tadyogād gaṅgā patitapāvanī ।।
[]
nirdoṣā saiva kathitā tadbhinnā sapta yāśca tāḥ ।
aśuddhāśca kadācitsyuḥ śivāṅgapatitā tu sā ।।
atyantaikapavitrā hi nānyā vai tatsamā sarit ।
tadīyodakasaṃbandhād yatpitryaṃ karma tattu vai ।।
apavitrasahasrebhyo muktaṃ sadyo bhaviṣyati ।
pitaro nityatṛptāste naṣṭakṣutkāḥ pitāmahāḥ ।।
pārameśvarasāyujyaṃ labhante prapitāmahāḥ ।
apyanye kulajā eva syuste kulasahasrakam ।।
taccāpi vaiṣṇavaṃ dhāma tatkṣaṇātprāpitaṃ bhavet ।
trirātraphaladā nadyaḥ puṇye tadayanadvaye ।।
ardhodaye mahodaye cakrike grahaṇe tathā ।
padmakāpilaṣaṣṭhyāṃ vā punaranyeṣu tāḥ punaḥ ।।
vidhiprayatnaracitā avagāhanajapādikaiḥ ।
phalapradā hi sarito na tathā jāhnavī śivā ।।
darśanasparśanadhyānair jantūnāṃ janmamocanī ।
taduttarakṣaṇādgaṅgā tadbhārgatanusaṃbhavā ।।
siṃhakarkaṭayormadhye sarvā nadyo rajasvalāḥ ।
dinatrayamasaṃspṛśyās tatrādau yāḥ saridvarāḥ ।।
mahānadyaḥ
godāvarī bhīmarathī tuṅgabhadrā ca veṇikā ।
tāpī payoṣṇī divyā syur dakṣiṇe tu saridvarāḥ ।।
pāvanī narmadā caiva yamunā ca mahānadī ।
[]
sarasvatī viśokā ca vitastā ca tathā punaḥ ।।
dakṣiṇāyanakāle tu saṃprāpte cāvagāhanāt ।
paraṃ tridinaparyantaṃ bhaveyustā rajasvalāḥ ।।
na tu sā śambhusaṃbandhān nityaśuddhā prakīrtitā ।
jāhnavī saritāṃ mukhyā sarvalokaikapāvanī ।।
hlādanī pāvanī kāmā kāmanīyā kalāvatī ।
karakā kaluṣaghnī yā nāgāścaitāsturīyakāt ।।
divasāt prabhṛti proktās tisro rātrī rajasvalāḥ ।
saptamīprabhṛti hyevaṃ saritaḥ kāścanāparāḥ ।।
nalinī nirmalā nārā gurvī garbhā garā dharā ।
kṣurikā kāśikā śyāmā daśa proktā rajasvalāḥ ।।
dāridryanāśinī deyā bāhudā bahulā balā ।
śarmiṣṭhā śayanā svāpā nava nadyo rajasvalāḥ ।।
daśamīprabhṛti proktās tisro rātrīrmanīṣibhiḥ ।
taptā tāpā tāpasā ca viśvāmitrā bṛhadvarā ।।
dhenā senā sanā somā nava nadyo rajasvalāḥ ।
trayodaśīprabhṛtyetā kathitāstā rajasvalāḥ ।।
kalikā varuṇā vāmā somadā mahilā kalā ।
[]
tvaritā lulitā tārā ṣoḍaśaprabhṛti smṛtāḥ ।।
tisro rātrīrāpagāstā mahāśuddhā rajasvalāḥ ।
gārutmatā gatimatī gatidā gaṇavāritā ।।
guṇāḍhyā guṇadā śeṣā sapta nadyaḥ prakīrtitāḥ ।
ekonaviṃśatidinaprabhṛtyetā rajasvalāḥ ।।
śātadruśca śatadruśca varaṇī vāruṇī rasā ।
hiraṇyadā haimavatī gajavāsī manasvinī ।।
rajasvalā navaitāḥ syur dvāviṃśatidināditaḥ ।
karatoyā kālatoyā varṣatoyā saradrasā ।।
antarjalā kheyatoyā bṛhattoyā sravajjalā ।
pañcaviṃśatyādito vai vijñeyāstā rajasvalāḥ ।।
aṣṭāviṃśatprabhṛti vai yāḥ kāścana janaiḥ kila ।
nadīti nityaṃ kathyante khanyante ca tadā tadā ।।
nadīgāḥ sindhugā vāpi parvatādisamudbhavāḥ ।
yatra kutrāpi vā jātāḥ kṣudrā dīrghā jalairyutāḥ ।।
varṣājalāśca khananajalā lavaṇaśambarāḥ ।
sarvāstāḥ kathitāḥ sadbhir māsānte syū rajasvalāḥ ।।
viśeṣeṇādhunā proktāḥ sarvāsāṃ saritāmapi ।
prasaṃgāttatsvarūpasya māhātmyaṃ ca tathāvidham ।।
uktaprāyaṃ vijānīyād yā vā nityajalāḥ punaḥ ।
uttamā iti tāḥ proktā nadīnāṃ sindhusaṃgataḥ ।।
ādhikyaṃ tatprakathitaṃ puṇyakṣetrādinā tathā ।
[]
kṣetraṃ cāpi tathā jñeyaṃ nadīyugmaikamelanāt ।।
khananotpannasalilā tannyūnā kathitā tathā ।
khananāccādhikajalā tacchreṣṭhā vai smṛtākhilaiḥ ।।
pañcayojanaparyantapravahatsalilottamā ।
utpattiprabhṛtisthairyavahatsalilasaṃyutā ।।
paramā cottamā ceti sā gaṅgeti ca phaṇyate ।
nadīnāṃ pravarā gaṅgā tajjalaṃ śrāddhakarmaṇi ।।
pāvanaṃ paramaṃ proktaṃ vamanaṃ madhu cocyate ।
tatpretaparpaṭaṃ sākṣāt pitḥṇāṃ duḥkhavārakam ।।
khaḍgapātraṃ hi kutapo dauhitro vā punaḥ smṛtaḥ ।
śivanirmālyataḥ śrāddhavaiguṇyaṃ tatpraśāmyati ।।
punaḥkaraṇasaṃprāptau śivanirmālyayogataḥ ।
pranaṣṭaḥ prabhaveddoṣas te cātrāpi vadāmyuta ।।
punaḥśrāddhaprakaraṇam
vipravāntāvagnināśe piṇḍe ca vidalīkṛte ।
piṇḍagolakasaṃyoge dīpanāśe tathaiva ca ।।
rajasvalānāthabhuktau buddhipūrvaṃ tathaiva ca ।
aśaucabhuktāvāśaucisaṃsparśe homavismṛtau ।।
atithau taddinabhrāntyā saṃkalpakaraṇe api vā ।
ekasminneva divase pitrorvyatyāsataḥ kṛtaḥ ।।
taddine copavāsaḥ syāt punaḥ śrāddhaṃ pare ahani ।
[]
ādyaśrāddhe tu bhuñjānaviprasya vamanaṃ yadi ।।
yatte kṛṣṇeti mantreṇa homaṃ kuryādyathāvidhi ।
ṣoḍaśaśrāddhabhuñjānabrāhmaṇastu vamedyadi ।।
pretāhutistu kartavyā laukikāgnau yathāvidhi ।
anumāsikādyucchiṣṭavamane
anumāsike atra kartavya ucchiṣṭe vamanaṃ yadi ।।
kabale tu subhuñjāne tṛptiṃ caiva vinirdiśet ।
amāvāsyāmāsike ca brāhmaṇo mukhaniḥsrutam ।।
tathā mahālayaśrāddhe pitrādervamanaṃ yadi ।
pitāmahādivatkṛtvā śrāddhaśeṣaṃ samāpayet ।।
ucchiṣṭocchiṣṭasaṃsparśe
ucchiṣṭena tu saṃspṛṣṭo bhuñjānaḥ śrāddhakarmaṇi ।
śeṣamannaṃ tu nāśnīyāt kartuḥ śrāddhasya kā gatiḥ ।।
tatsthānanāmagotreṇa hmāsanādi tathārcayet ।
annatyāgaṃ tataḥ kṛtvā pāvake juhuyāccarum ।।
puruṣasūktena juhuyād yāvaddvātriṃśadāhutiḥ ।
homaśeṣaṃ samāpyātha śrāddhaśeṣaṃ samāpayet ।।
akṛtvā tu samīpe tu brāhmaṇe vamanaṃ yadi ।
punaḥ pākaṃ prakurvīta piṇḍadānaṃ yathāvidhi ।।
ucchiṣṭasparśanaṃ jñātvā tatpātraṃ ca vihāya ca ।
tatpātraṃ parihatyātha bhūmiṃ samanulipya ca ।।
[]
tasya śīghraṃ vidhāyaiva sarvamannaṃ praveṣṭayet ।
pariṣicya tataḥ paścād bhojayecca na doṣakṛt ।।
anyonyasparśe
śrāddhapaṅktau tu bhuñjānāv anyonyaṃ spṛśato yadi ।
dvau viprau visṛjedannaṃ bhuktvā cāndrāyaṇaṃ caret ।।
ucchiṣṭocchiṣṭasaṃsparśe śunā śūdreṇa vā tathā ।
upoṣya rajanīmekāṃ pañcagavyena śudhyati ।।
indrāya somasūktena śrāddhavighno yadā bhavet ।
agnyādibhirbhojanena śrāddhaṃ saṃpūrṇameva hi ।।
indrāya somasūktena bhojaneneti ca trayam ।
vidhānaṃ kathitaṃ samyag vyavasthā hyatra cocyate ।।
piṇḍadānātparaṃ yasya kasyacidbrāhmaṇasya vai ।
vamanācchrāddhavighne tu tadā sūktajapāddhi sā ।।
śrāddhasaṃpūrṇatā jñeyā tatpūrvaṃ cettu daivake ।
pitāmahaviṣṇuvamane
pitāmahe tatparasmin viṣṇvā vā vamane yadi ।।
homenaiva tadā jñeyā dvayoryadi tadā punaḥ ।
tatsūktajapahomābhyāṃ śrāddhasaṃpūrṇatā smṛtā ।।
darśādau chardane
pitṛsthānasya viprasya vamane yadi darśake ।
punaḥ pākena tacchrāddhabhojanaṃ vihitaṃ tadā ।।
[]
ābdike vānumāse vā taddinopoṣaṇaṃ bhavet ।
pare ahani punaḥśrāddhaṃ bhojanenaiva nānyathā ।।
eka eva yadā vipro bhonane chardito yadi ।
ābdike tu pare ahnyeva darśe vā yadi māsike ।।
tathaivāgniṃ samādhāya homaṃ kuryādyathāvidhi ।
tatsthānanāmagotreṇa cāsanādi samarcayet ।।
annatyāgaṃ prakurvīta tato agnau juhuyāccarum ।
prāṇādipañcabhirmantrair yāvaddvātriṃśadāhutiḥ ।।
homaśeṣaṃ samāpyātha śrāddhaśeṣaṃ samāpayet ।
punaḥ pākena sadyo vai śrāddhasya karaṇaṃ smṛtam ।।
darśādiṣveva kathitaṃ na pratyabde kathaṃcana ।
pratyabdasya pare ahnyeva sthānaṃ viprasya tatsmṛtam ।।
upavāsārthaḥ
upāvṛttistu pākebhyo yastu vāso guṇaiḥ saha ।।
upavāsaḥ sa vijñeyaḥ sarvabhogavivarjitaḥ ।
aputrāsāpiṇḍyam
patnyāḥ kuryādaputrāyāḥ patyurmātrādibhiḥ saha ।।
sāpiṇḍyamanuyāne tu janakena sahātmajaḥ ।
anugamane
mṛtaṃ yānugatā nāthaṃ sā tena saha piṇḍanam ।।
[]
arhati svargavāse api yāvadābhūtasaṃplavam ।
strīpiṇḍaṃ bhartṛpiṇḍena saṃyujya vidhivatpunaḥ ।।
tredhā vibhajya tatpiṇḍaṃ kṣipenmātrādiṣu triṣu ।
bhartuḥ pitrādibhiḥ kuryād bhartrā patnyāstathaiva ca ।।
sapatnyā vā asapatnyā vā na bheda iti gobhilaḥ ।
ekādaśe ahani ṣoḍaśam
kecidatra pṛthakprocus taṃ pakṣaṃ pravadāmyaham ।।
ekacityāṃ samārūḍhau dampatī nidhanaṃ gatau ।
ekoddiṣṭaṃ ṣoḍaśaṃ ca pṛthagekādaśe ahani ।।
dvādaśe ahani saṃprāpte piṇḍamekaṃ dvayoḥ kṣipet ।
pitāmahādipiṇḍeṣu taṃ piturviniyojayet ।।
kecittameva piṇḍaṃ tu dvedhā kṛtvā tataḥ param ।
udagbhāgagataṃ piṇḍaṃ pitṛvarge niyojayet ।।
yaṃ dakṣiṇasthitaṃ piṇḍaṃ mātṛvarge niyojayet ।
taddine paredyurvā sahagamane śrāddham
atra kecitpunaḥ procuḥ prakārāntarataḥ kila ।।
taddine vā paredyurvā bhartāramanugacchati ।
bhartrā sahaiva śuddhiḥ syāt śrāddhaṃ caikadine bhavet ।।
paitṛkaṃ maraṇaṃ yatra tadevāhuḥ pradhānakam ।
kecittu mātṛkaṃ prāhur evaṃ pakṣadvayaṃ smṛtam ।।
[]
pracetā atra covāca svamataṃ tatpravacmyaham ।
bhartrā saha pramītāyāḥ mṛte ahanyapare ahni vā ।।
āśaucaṃ maraṇoddiśya dahanādi tayorna tu ।
punaḥ pakṣāntaraṃ proktaṃ kaiścittatra maharṣibhiḥ ।।
pativratā tvanyadine anugacched yā strī paticittyadhirohaṇena ।
daśāhato bharturaghasya śuddhiḥ śrāddhadvayaṃ syātpṛthagekakāle ।।
tayorāśauce maraṇādi
bhartāramanugacchantī patnī cedārtavā yadi ।
tailadroṇyāṃ vinikṣipya lavaṇe vā svakaṃ patim ।।
paraṃ trirātrāddahanaṃ kuryuste bāndhavāstayā ।
śrāddhaṃ caikadine kuryur dvayorapi hi nirṇayaḥ ।।
ekoddiṣṭaṃ ṣoḍaśaṃ ca bharturekādaśe ahani ।
dvādaśe ahani saṃprāpte piṇḍamekaṃ dvayoḥ kṣipet ।।
pitāmahādipiṇḍeṣu taṃ piturviniyojayet ।
brahmavādimataṃ bhūyas tv anyadvakṣyāmi śobhanam ।।
dahyamānaṃ tu bhartāraṃ dṛṣṭvā nārī pativratā ।
anugacchettayoḥ śrāddhaṃ pṛthagekādaśe ahani ।।
śilāpratiṣṭhāpanādikṛtyaṃ sarvaṃ pṛthak pṛthak ।
ekatraiva prakurvīta piturmātuḥ samantrakam ।।
ṣoḍaśāntaṃ pṛthakkṛtvā sāpiṇḍyaṃ dvādaśe ahani ।
pretatvāttu vimuktena saha mātuḥ sapiṇḍakam ।।
[]
tatpiṇḍasaṃyojanam
strīpiṇḍaṃ bhartṛpiṇḍena saṃyujya vidhivatpunaḥ ।
tredhā vibhajya taṃ piṇḍaṃ kṣipenmātrādiṣu triṣu ।।
mātuḥ sāpiṇḍyābhāvasthalam
atra viṣṇurmataṃ svasya sulabhāyāvadatkila ।
kṛte pituḥ sapiṇḍatve mātustu na sapiṇḍanam ।।
pitureva sapiṇḍatve tasyā api kṛtaṃ bhavet ।
strīṇāṃ pṛthaṅ na kartavyā sapiṇḍīkaraṇakriyā ।।
dattena pālakapituḥ sāpiṇḍyam
anyagotrapradattaścet tanayaḥ svapitustataḥ ।
pālakasya prakurvīta tatpitrādisapiṇḍanam ।।
dattaputrakṛtyam
vivādo nātra ko apyasti tādṛgdattasutaḥ pituḥ ।
svayaṃ tadbhinnagotro api tadgotre yojayecca tam ।।
pitāmahādibhiḥ samyak yatprācīnaikagotrakaiḥ ।
dattapautrasya pitaraṃ prapitāmahamukhyakaiḥ ।।
tyaktvā pitāmahaṃ tvanyagotraṃ samyak tataḥ param ।
yojayennātra sandehas tajjaṃ tatprapitāmaham ।।
tyaktvā samyagvicāyaiva svagotraireva yojanam ।
kuryāttadvidhinā no cet pitḥṇāṃ saṃkaro bhavet ।।
tena doṣaśca sumahān prabhavedeva durghaṭaḥ ।
[]
dattaputrodbhavo yatnāt sapiṇḍīkaraṇe pituḥ ।।
tyajetpitāmahaṃ yatnāt tatputraḥ prapitāmaham ।
tatputraścettato vṛddhaprapitāmahameva vai ।।
evaṃ mātuḥ sapiṇḍe tu dattaputrodbhavaścaret ।
anyagotradattaḥ
yadyanyagotrajo dattaḥ santatau tatparaṃparām ।।
catuṣkulaikaparyantaṃ jātānāṃ saṅkaṭaṃ mahat ।
tasmin sapiṇḍīkaraṇe tadānīṃ samupasthite ।।
bhavatyeva hi tatpaścāt pañcamādi yathākramam ।
svayameva bhavettāvat tadvarge janmināṃ mahat ।।
avekṣaṇaṃ jāgarūkatā ca nitye smṛte tarām ।
tasmātsagotre tanayaṃ saṃgṛhṇīyādaputrakaḥ ।।
śiṣṭaṃ sarvaṃ pūrvameva mayā samyaṅ nirūpitam ।
putre jāte tato bhūyaḥ putrasvīkaraṇādatha ।।
jāto adhikaḥ pradattāttu dharmataḥ sarvakarmasu ।
pituḥ śrāddhasya ṣaṇmāsāt pūrvaṃ prabhṛti kṛtyam
pitroḥ śrāddhasya ṣaṇmāsāt pūrvameva tadā tadā ।।
śrāddhasmṛtiṃ prakurvanvai kathāḥ kāścana santatam ।
prakurvan svajanaistiṣṭhed iṣṭān kāṃścidviśeṣakān ।।
tilamāṣavrīhiyavān guḍamudgādikān madhu ।
[]
kandamūlādikān kāṃścid vastrakārpāsakādikān ।।
saṃgṛhya sthāpayedyatnād divyacandanakhaṇḍakam ।
divyośīraṃ gugguluṃ ca nikṣipeccāvanītale ।।
śuṣkān śalāṭukān kāṃścid gopayecchrāddhahetave ।
vṛkṣeṣu kāṃścidyatnena bhūmyantarbhūtale tathā ।।
kusūleṣu dukūleṣu punaḥ kumbhaghaṭeṣu ca ।
sthāpayennikṣipedevaṃ nikhanetkāṃścidapyuta ।।
samīcīnāni vastūni dṛṣṭamātrāṇi cettadā ।
śrāddhārthamiti niścitya proktvā svīyaiśca kevalam ।।
gopayitvaiva yatnena sthāpayetpālayedapi ।
taduktitatkathātṛptāḥ pitaro nityameva vai ।।
āśīrbhirenaṃ satataṃ vardhayantyapi tāritāḥ ।
kathātṛptiḥ
bhavanti kathayā svarge pitṛloke ca te aniśam ।।
kathayā tṛptireteṣāṃ smṛtyoktyā vacanādapi ।
tadīyakṛtyasaṃbhāṣāpriyavastupracāraṇaiḥ ।।
vidyamānāgnirapi tridinātpūrvaṃ punaḥ
yatnāddinatrayātpūrvaṃ vidyamānāgnirapyalam ।
punaḥsaṃdhānavidhinā śrāddhāyāgniṃ susaṃskriyāt ।।
śrāddhadine varjyam
aupāsanaṃ vinā homam anyaṃ homaṃ tu taddine ।
na kuryādeva vidhinā yadi kuryāttu tatpatet ।।
[]
śrāddhadine dānajapādi na kartavyam
dānādhyayanadevārcājapahomavratādikān ।
na kuryācchrāddhadivase prāgviprāṇāṃ visarjanāt ।।
na dadyādyācamānebhyaḥ phalapuṣpajalākṣatān ।
taṇḍulān dadhitakrājyaśākapātratṛṇasthalam ।।
kāṣṭhamūlakandabhāṇḍavidyāpustakabhūṣaṇam ।
ṛṇamevaṃ dhanaṃ dhānyaṃ celaṃ vā anugrahādikam ।।
kalyāṇavārtākopādicāṭupāruṣyabhāṣaṇam ।
bālanigrahatadgrāhatatsallāpādi varjayet ।।
uccaiḥ saṃbhāṣaṇaṃ hastatāḍanaṃ hasanaṃ vṛthā ।
durālāpaṃ duṣṭalokabhāṣaṇaṃ duṣṭaśikṣaṇam ।।
naitāni kuryādyatnena pratyabde tu viśeṣataḥ ।
mṛtāhe darśe
darśādiṣu mṛtāhaścen mṛtāhaṃ pūrvamācaret ।।
paścāddarśaṃ prakurvīta pitrorevāyamucyate ।
mṛtāhe mātāmahādiśrāddhasaṃbhave
mātāmahasya tatpatnyā sāpatnīmātureva ca ।।
pituḥ śrāddhasamatvena procuḥ kila maharṣayaḥ ।
darśe samāgataṃ manvādikaṃ śrāddhaṃ samācaret ।।
darśasiddhistāvatā syād daivataikyena kevalam ।
sapiṇḍakamapiṇḍaṃ vā daivataikye pṛthaṅ na tu ।।
kāryaṃ bhavati tacchrāddhaṃ bhinnadaivatake punaḥ ।
[]
nityanaimittike prāpte
pūrvaṃ naimittikaṃ kāryaṃ pratyabde yadi tattadā ।।
pratyabdamāgataṃ pratyāsattiyogavaśāccaret ।
pituḥ śrāddhaṃ prathamato mātuḥ śrāddhaṃ tataḥ param ।।
paścānmātāmahasyāpi tatpatnyāśca tataḥ param ।
paścātsapatnīmātuḥ syāt paścātpatnyā prakīrtitam ।।
sutabhrātṛpitṛvyāṇāṃ mātulādikramātsmṛtam ।
darśe bahuśrāddhasaṃbhave
pitrādibhinnaśrāddhānāṃ kāruṇyānāṃ yadā punaḥ ।।
darśādiṣvāgatānāṃ cen mṛtāhānāṃ tadā param ।
darśādikaṃ samāpyaiva kāruṇyaśrāddhamācaret ।।
kecitpatnyāḥ pitṛvyasya tatpatnyāśca samāgamam ।
darśādiṣu mṛtāhaṃ vai pūrvaṃ kṛtvā tataḥ param ।।
darśādikamanuṣṭheyam iti procuśca tatkṛtau ।
tasmādyathāruciparam ātmatṛptiḥ praśasyate ।।
vastuto atra punarvacmi pitṛvyo yadi kevalam ।
etasya paramo mukhyas tatpatnī vāpi patnyapi ।।
mātṛtvakāryakāraṇe mahatī sumahatyapi ।
tadā cettanmṛtāhaṃ tu pūrvaṃ kṛtvā tataḥ punaḥ ।।
[]
darśādikaṃ prakurvīta na cette kevalā yadi ।
nāmamātreṇa kathitās tadā darśādikaṃ purā ।।
kṛtvaiva paścāttacchrāddhaṃ kāruṇyānāmiti sthitiḥ ।
sarvatraivaṃ prakathitaṃ svāminaḥ sakhyureva vā ।।
purohitācāryayośca pratyāsattiprabhedataḥ ।
śrāddhasya karaṇaṃ proktaṃ punarapyupakāriṇaḥ ।।
teṣāṃ teṣāṃ kriyābhedāc chrāddhānuṣṭhānamucyate ।
sarvatraivātmatuṣṭiḥ syād viduṣaḥ paramottamā ।।
keṣāṃcitkalpaprakāraḥ
punarviśeṣaḥ ko apyasti pravakṣyāmyatra taṃ punaḥ ।
yatastāto yato vṛttir yato jīvo yataḥ prasūḥ ।।
sa svīkṛtaḥ śrāddhatithir bhraṣṭatyaktapitāpi vā ।
darśādiśrāddhaparato mṛtāhaśrāddhamācaret ।।
pitrātyantaikakalahe dhāvanāvasare sute ।
jāte naṣṭe ca pitari tathā mātari tatparam ।।
alpakālamṛtāyāṃ tu tattadgrāmasthitairapi ।
tadā tadā pālito yo daivājjīvanpravardhitaḥ ।।
dṛṣṭamātrairbālya eva viprabudhyaiva taistarām ।
saṃskṛtaścādhyāpitaśca jñātājñātaikagotrakaḥ ।।
ajñātagrāmatātādir jñātajātirjanoktitaḥ ।
[]
tato vidvān mahātmā yo yatastāta iti smṛtaḥ ।।
evameva tathānyo api tathāvasthāprabhedataḥ ।
yatotpattistu kathitā ajñātagrāmasaṃbhavaḥ ।।
svajīvanaprakāraṃ yo bālye dvādaśavārṣikāt ।
na vetti naṣṭajanako yatotpattistu kathyate ।।
mātaraṃ yo na jānāti svakīyajanaśūnyataḥ ।
tathā pitrādikān sarvān procyate asau yataḥ prasūḥ ।।
ta ete kila sarvepi vipatkālasamudbhavāḥ ।
naṣṭapitrādikajanā daivātsaṃprāptajīvanāḥ ।।
yaiśca kaiściddṛṣṭamātrair viprabudhyaikapālitaiḥ ।
avasthābhedataḥ sarve tattannāmāṅkitāḥ smṛtāḥ ।।
catvāraḥ kathitāḥ sadbhir atiduḥkhaikajīvitam ।
atibālye tato bhūyo yauvane prāptasaṃpadaḥ ।।
daivayogena vidvāṃsaḥ karmaṭhāścāpi vā bhavan ।
piturmṛtatithiṃ yo vā jñātvā bālyena kevalam ।।
svayameva śrāddhahetor mārgaśīrṣe hyamādikam ।
śāstradṛṣṭyā samālocya sadbhirukto athavā gṛṇan ।।
svasvīkṛtaśrāddhatithir ucyate brahmavādibhiḥ ।
bhraṣṭakriyā
madyapānādinā bhraṣṭaḥ pitā yasya babhūva vai ।।
mṛtestasya paraṃ proṣya caturviṃśativārṣikam ।
[]
bhraṣṭakriyā prakartavyā putreṇa vidinātmanā ।।
tasya śrāddhaṃ tataḥ kāryaṃ tādṛśasya durātmanaḥ ।
tādṛkpitṛkriyākartā sa u bhraṣṭapitā smṛtaḥ ।।
pitustu bhraṃśamātreṇa nāyaṃ bhraṣṭapitā bhavet ।
tādṛkkarmaikakaraṇasamayādatha tādṛśaḥ ।।
sarvathā patitasya pañcaviṃśadvarṣātparaṃ kriyārambhaḥ
bhavatyapi tathā tyaktapitā cāpi prakathyate ।
svayaṃ caṇḍālatāṃ budhyā prāpto yo svajanairapi ।।
bahiṣkṛtaśca saṃtyaktas tādṛśaṃ pitaraṃ mṛtam ।
pañcaviṃśativarṣebhyaḥ paraṃ putraḥ sa śāstrataḥ ।।
ṣaḍabdaṃ ṣaḍguṇatvena varṣayitvātikṛcchrakaiḥ ।
mahākṛcchraistaptakṛcchraiḥ parākātiśatairapi ।।
cāpāgrasnānaśanakair mantrakumbhasahasrakaiḥ ।
gosahasrairvidhānena saṃskuryāttasya kevalam ।।
pratisaṃvatsaraṃ paścāt tādṛkcchrāddhakarastu yaḥ ।
sa u tyaktapitā jñeyas ta ete tanayāḥ sadā ।।
evaṃjātīyakā ye syus te sarve dharmatatparāḥ ।
darśādiśrāddhaparato mṛtāhaśrādvamācaret ।।
teṣāṃ śrāddhaikakaraṇam eteṣāṃ svasya kevalam ।
pratyavāyaikaśūnyāya na ceddoṣo mahān bhavet ।।
tatsaṃbhūtamahādoṣaparihārāya vā na cet ।
[]
prāptaye karmaṭhatvasya na cedasya tu kevalam ।।
śrāddhatyāgāt pratyavāyo bhavettasmāttathā a; acaret ।
nityaṃ teṣāṃ mṛtāheṣu dānadharmādikaṃ caret ।।
viprāṇāṃ bhojanātpūrvaṃ niyamo ayamudāhṛtaḥ ।
durātmanāṃ viśeṣeṇa pūrvavaddoṣaśāntaye ।।
śrāddhamukteḥ paraṃ teṣāṃ na kuryādbhūribhojanam ।
śrāddhāṅgatarpaṇaṃ pare ahani
paredyurvā prayatnena śrāddhāṅgatilatarpaṇam ।।
sadya eva prakartavyaṃ pūrvaṃ paścāttu vā tathā ।
abhiśravaṇamevaṃ syād ekenaiva hi kāritam ।।
nānnasūktaṃ tyāgakāle prācīnāvītikaṃ na tu ।
agnaukaraṇahome apiṃ taccāvaśyakamucyate ।।
uddeśatyāgakāle savyam
uddeśatyāgakāle ca savyameva bhaveddhi vai ।
madhuvātādyante na
madhuvātādikaṃ mukter ante naiva vadedapi ।।
vikiraṃ na kuryāt
vikiraṃ naiva kurvīta nityakarmāṇi yāni vā ।
tāni sarvāṇi sarvatra dhṛtvā puṇḍraṃ vidhānataḥ ।।
[]
niveditānnataḥ pañcayajñānte atithipūjanāt ।
pūrvaṃ teṣāṃ prakartavyaṃ pratyabdādikakarma vai ।।
teṣāṃ śrāddhe tyāgamātrāt kṛte sarvaṃ kṛtaṃ bhavet ।
vamane
api prāpte api vamane pitṛsthānasya vā kimu ।।
na punaḥ karaṇaṃ kuryāc chrāddhaśeṣaṃ samāpayet ।
pādaprakṣālane teṣāṃ maṇḍalānarcanaṃ bhavet ।।
pādaprakṣālanārthāya pradeyamudakaṃ param ।
ta ete nikhilā dharmā mṛtāhe kevalaṃ smṛtāḥ ।।
na darśādiṣu vijñeyās tatra dharmā yathoktitaḥ ।
prakartavyā viśeṣeṇa vikāro atyantakutsitaḥ ।।
mṛtāha eva kathito nānyato yatra kutracit ।
śrāddhānte vā paredyurvā śakto yaḥ pitṛkarmaṇi ।।
na kuryānmohatastūṣṇīṃ viprāṇāṃ bhūribhojanam ।
ardhatṛptā hi pitaro bhaveyurnātra saṃśayaḥ ।।
karturbhojanābhāve
śrāddhaṃ kṛtvā tu yo mūḍho na bhuṅkte pitṛsevitam ।
iṣṭaiḥ putrairbandhubhiśca brāhmaṇairbahmavādibhiḥ ।।
ācāyairgurubhiḥ sadbhirāgatābhyāgatairapi
pitaro naiva tṛptāḥ syur bhuñjīyāttena tṛptitaḥ ।।
tadvaṃśyānāmarbhakāṇāṃ viprabhukteranantaram ।
tatkāṃkṣitāni vastūni bhakṣyādīni phalānyapi ।।
[]
svacchandanaḥ pradeyāni tāvanmātreṇa te param ।
atituṣṭā mahātuṣṭāḥ parituṣṭāḥ praharṣitāḥ ।।
pūjitāśca bhaviṣyanti tasmādbālamanoratham ।
pūrayetpitṛtṛptyarthaṃ taddineṣu viśeṣataḥ ।।
tṛptāḥ stheti tathā prokte trivāraṃ pitṛsūnunā ।
bhāvayanti tadā taṃ vai cetasā tu vayaṃ tathā ।।
tṛptā jātāstathā tvaṃ ca tṛpto yadi tadā vayam ।
tṛptā bhūma na cenno adya kā tṛptiriti vai tarām ।।
dūyamānana manasā tiṣṭhanti kila tena vai ।
samyagbhuñjīta vai pūrvaṃ yathā kurvan bhujikriyām ।।
atṛptā eva no te syur iṣṭaiḥ putraiśca bandhubhiḥ ।
viprālaṃkaraṇe jāte gṛhālaṃkaraṇaṃ bhavet ।।
patnyādīnāmalaṃkāraḥ śiṣṭabrāhmaṇabhojanam ।
anveva bhojanaṃ taṣāṃ taddine kriyate tu yat ।।
tatsarvaṃ prītaye teṣāṃ bhavedevaṃ na cānyathā ।
yadvā tadvā prakartavyaṃ tattatsarvaṃ prayatnataḥ ।।
anantaraṃ viprabhukteḥ pitrudvāmanataḥ param ।
tatpūrvaṃ lavamātraṃ vā vastu kiñcidapi svayam ।।
na dadyācchrāddhakṛdvācā dāsyāmīti vadenna vā ।
tiladroṇavrayaḥ
tiladroṇavrayaṃ kuryāt taddine samupasthite ।।
[]
bhakṣyāstilamayāḥ kāryās tilakalkaṃ viśeṣataḥ ।
tilacūrṇaṃ tailapiṣṭaṃ tilabharjanamapyuta ।।
tilārcanaṃ tilamukhaṃ rakṣohananamācaret ।
tilairvikiraṇaṃ kuryād dravyalopeṣu kṛtsnaśaḥ ।।
samīcīnaṃ tilaiḥ kuryāt tilāḥ syuḥ somadevatāḥ ।
somaḥ pitḥṇāmādhāraḥ somāyaiva tu hūyate ।।
so ayaṃ hi pitṛbhiḥ prītas taddattaṃ kavyamuttamam ।
somatṛptyaikajanakaṃ tasmātsomahutaṃ haviḥ ।।
tatkalāvṛddhijanakaṃ sā kalā pīyate hi taiḥ ।
vasvādibhiḥ pitṛbhistu tadeva tattilaiḥ sadā ।।
sarvaśrāddheṣu pitaraḥ pūjanīyā viśeṣataḥ ।
darśaśrāddhaṃ tarpaṇasvarūpeṇa
sarvābhāve viśeṣeṇa tilairjalavimiśritaiḥ ।।
darśādikāni śrāddhāni kāryāṇyeva samantrataḥ ।
svadhā namastarpayāmi pitaraṃ ca pitāmaham ।।
prapitāmahamevaṃ ca vasvādikamayāṃstathā ।
nāmagotraikasaṃyuktān śrāddhaṃ kṛtvāpi tatparam ।।
tadaṅgatarpaṇaṃ kāryaṃ mṛtasyādau tilodakam ।
samārabhya kriyāḥ kāryās tasmātsantastilodakam ।।
prayamaśrāddhamevocuḥ śrāddhapratividhitvataḥ ।
tadevocuśca nikhilā durbalānāṃ hitecchavaḥ ।।
[]
samālokyaiva śāstrāṇi śrutimūlāni te purā ।
manvādayo mahātmānas tilā syustādṛśāḥ kila ।।
satilairvidyate śrāddhaṃ vinā sarvatra kevalam ।
mukhyadravyaistilairadbhiḥ paitṛkaṃ nikhilaṃ bhavet ।।
sarveṣāṃ karmaṇāmādyā āpa eva viśeṣataḥ ।
paramāḥ kāraṇānīha tasmādbrāhmaṇapuṃgavāḥ ।।
apa eva samāśritya varṣante toyadā mahat ।
jalaṃ tatraiva vartante tadeva paramaṃ sthalam ।।
prabhūtaidhodakagrāmaḥ sarvadeśottamottamaḥ ।
nadītīraṃ viśeṣeṇa tacchatādhikamucyate ।।
tatraiva sakalā dharmā anuṣṭheyā hi santatam ।
nadī ca sajalā jñeyā na tacchūnyā kadācana ।।
iti āṅgirasam ।
ityāṅgirasasmṛtau pūrvāṅgirasaṃ samāptam ।

[]
uttarāṅgirasam
prathamo adhyāyaḥ
viśvarūpaṃ namaskṛtya devaṃ tribhuvaneśvaram ।
dharmasya darśanārthāya aṅgirā idamabravīt ।।
atha trayāṇāṃ vakṣyāmi pramāṇaṃ vidhimāditaḥ ।
dharmasya parṣadaścaiva prāyaścittakramasya ca ।।
prāyaścittaṃ catuṣpādaṃ vihitaṃ dharmakartṛbhiḥ ।
pariṣaddaśadhā proktā trividhā vā samāsataḥ ।।
pramāṇābhihitaṃ yattu sarvamaṅgirasā tadā ।
aprameyapramāṇasya duḥkhenādhigamo bhavet ।।
tasmādaṅgirasā puṇyaṃ dharmaśāstramidaṃ kṛtam ।
[]
upasthānavranādeśacaryāśuddhiprakāśanam ।।
sa dharmastu kṛto jñeyaḥ svādhiṣṭhānaka eva vai ।
caturbhiḥ sādhanaiścaiva dharmaḥ proktaḥ sanātanaḥ ।।
kṛtvā pūrvamudāhārya yathoktaṃ dharmakartṛbhiḥ ।
paścātkāryānusāreṇa śaktyā kuryuranugraham ।।
yatpūrvamṛṣibhiḥ proktaṃ dharmaśāstramanuttamam ।
tatpramāṇaṃ tu sarveṣāṃ lokadharmānuvarṇanam ।।
na hi teṣāmatikramya vacanāni mahātmanām ।
prajñānairapi vidvadbhiḥ śakyamanyatprabhāṣitum ।।
svābhiprāyakṛtaṃ karma vidhivijñānavarjitam ।
krīḍākarmeva bālānāṃ tatsarvaṃ syānnirarthakam ।।
ityaṅgirasadharmaśāstre upoddhāto nāma prathamo adhyāyaḥ

[]

dvitīyo adhyāyaḥ
ata ūrdhvaṃ pravakṣyāmi copasthānasya lakṣaṇam ।
upasthito hi nyāyena vratādeśanamarhati ।।
sadyo niḥsaṃśayaḥ pāpo na bhuñjītānupasthitaḥ ।
bhuñjāno vardhayet pāpaṃ pariṣadyatra vartate ।।
saṃśaye na tu bhoktavyaṃ yāvatkāryaviniścayaḥ ।
pramāṇenaiva kartavyaṃ yāvadāśāsanaṃ tathā ।।
kṛtvā pāpaṃ na gūheta gūhyamānaṃ tu vardhate ।
svalpaṃ vātha prabhūtaṃ vā dharmavidbhyo nivedayet ।।
te hi pāpakṛtāṃ vaidyā boddhāraścaiva pāpmanām ।
duḥkhasyaiva yathā vaidyāḥ siddhimanto rujāyatām ।।
prāyaścitte samutpanne śrīmān satyaparāyaṇaḥ ।
mṛdurārjavasaṃpannaḥ śuddhiṃ yāyāddvijaḥ sadā ।।
[]
sacelaṃ vāgyataḥ snātvā klinnavāsāḥ samāhitaḥ ।
kṣatriyo vātha vaiśyo vā tataḥ pariṣadaṃ vrajet ।।
upasthānaṃ tataḥ śīghram artimān dharaṇīṃ vrajan ।
gātraiśca śirasā caiva na ca kiṃcidudāharet ।।
tataste praṇipātena dṛṣṭvā taṃ samupasthitam ।
viprāḥ pṛcchanti yatkāryam upaveśyāsane śubhe ।।
kiṃ te kāryaṃ kimarthaṃ vā kiṃ vā mṛgayase dvija ।
parṣadi brūhi tatsarvaṃ yatkāryaṃ hitamātmanaḥ ।।
ityāṅgirasadharmaśāstre pariṣadupasthānaṃ nāma dvitīyo adhyāyaḥ

tṛtīyo adhyāyaḥ
satyena dyotate rājā satyena dyotate raviḥ ।
satyena dyotate vahniḥ satye sarvaṃ pratiṣṭhitam ।।
bhūrbhuvaḥsvastrayolokās te api satye pratiṣṭhitāḥ ।
asmākaṃ caiva sarveṣāṃ satyameva parā gatiḥ ।।
[]
yadi cedvakṣyate satyaṃ niyataṃ prāpyate sukham ।
yadgṛhīto hyasatyena na ca śudhyeta karhicit ।।
satyenaiva viśudhyanti śuddhikāmāśca mānavāḥ ।
tasmātprabrūhi yatsatyam ādimadhyāvasānakam ।।
evaṃ taiḥ samanujñātaḥ satyaṃ brūyādaśeṣataḥ ।
tasminnivedite kārye apasāryo yastu kāryavān ।।
tasminnutsārite pāpe yathāvaddharmapāṭhakāḥ ।
te tathā tatra kalpeyur vimṛśantaḥ parasparam ।।
āptadharmeṣu yatproktaṃ yacca sānugrahaṃ bhavet ।
pariṣat saṃpadaścaiva kāryāṇāṃ ca balābalam ।।
prāpya deśaṃ ca kālaṃ ca yacca kāryāntaraṃ bhavet ।
pariṣaccintya tatsarvaṃ prāyaścittaṃ vinirdiśet ।।
sarveṣāṃ niścitaṃ yatsyād yacca prāṇānna pātayet ।
āhūya śrāvayedeko yaḥ pariṣanniyojitaḥ ।।
śṛṇuṣva bho idaṃ vipra yatta ādiśyate vratam ।
[]
tattadyatnena kartavyam anyathā te vṛthā bhavet ।।
yadā ca te bhaveccīrṇaṃ tadā śuddhiprakāśanam ।
kāryaṃ sarvaprayatnena na śaktyā viprapūjitam ।।
ityāṅgirasadharmaśāstre prāyaścittavidhānaṃ nāma tṛtīyo adhyāyaḥ

caturtho adhyāyaḥ
prāyo nāma tapaḥ proktaṃ cittaṃ niścaya ucyate ।
taponiścayasaṃyogāt prāyaścittamiti smṛtam ।।
prāyaścittasamaṃ cittaṃ cārayitvā pradīyate ।
parṣadā kriyate yattat prāyaścittamiti smṛtam ।।
catvāro vā trayo vāpi vedavedāgnihotriṇaḥ ।
ye tu samyaksthitā viprāḥ kāryākāryaviniścitāḥ ।।
prāyaścittapraṇetāraḥ saptaite parikīrtitāḥ ।
[]
ekaviṃśatibhiścānyaiḥ pārṣadatvaṃ samāgataiḥ ।।
sāvitrīmātrasāraistu cīrṇavedavratairdvijaiḥ ।
yatīnāmātmavidyānāṃ dhyāyināmātmavedinām ।
śirovrataiśca snātānām eko api pariṣadbhavet ।।
evaṃ pūrvaṃ mayāpyuktaṃ teṣāṃ ye ye pare pare ।
svavṛtyā parituṣṭānāṃ pariṣattvamudāhṛtam ।।
eṣāṃ laghuṣu kāryeṣu madhyameṣu ca madhyamā ।
mahāpātakacintāsu śataśo bhūya eva vā ।।
ata ūrdhvaṃ tu ye viprāḥ kevalaṃ nāmadhārakāḥ ।
pariṣattvaṃ na teṣvasti sahasraguṇiteṣvapi ।।
janmaśārīravidyābhir ācāreṇa śrutena ca ।
dharmeṇa ca yathoktena brāhmaṇatvaṃ vidhīyate ।।
[]
citrakarma yathānekair aṅgairunmīlyate śanaiḥ ।
brāhmaṇyamapi tadvatsyāt saṃskārairmantrapūrvakaiḥ ।।
ityāṅgirasadharmaśāstre pariṣallakṣaṇaṃ nāma caturtho adhyāyaḥ

pañcamo adhyāyaḥ
cāturvedyo vikalpī ce aṅgaviddharmapāṭhakaḥ ।
trayaścāśramiṇo mukhyā parṣadeṣā daśāvarā ।।
caturṇāmapi vedānāṃ pāragā ye dvijottamāḥ ।
svaiḥ svairaṅgairvināpyete cāturvedyā iti smṛtāḥ ।।
dharmamya parṣadaścaiva prāyaścittakramasya ca ।
trayāṇāṃ yaḥ pramāṇajñaḥ sa vikalpī bhaveddvijaḥ ।।
śabde chandasi kalpe ca śikṣāyāṃ caiva niścayaḥ ।
jyotiṣāmayane caiva sanirukte aṅgavidbhavet ।।
vedavidyāvratasnātaḥ kulaśīlasamanvitaḥ ।
anekadharmaśāstrajñaḥ paṭhyate dharmapāṭhakaḥ ।।
brahmacaryāśramādūrdhvam āśramādvṛddha ucyate ।
eṣāmeva tu vṛddhānāṃ ya ete saṃprakīrtitāḥ ।।
[]
pariṣadbrāhmaṇānāṃ ca rājñāṃ sā dviguṇā smṛtā ।
vaiśyānāṃ triguṇā caiva parṣadvacca vrataṃ smṛtam ।।
brāhmaṇo brāhmaṇānāṃ tu kṣatriyāṇāṃ tu pāṭhakaḥ ।
vaiśyānāṃ caiva yo praṣṭā ta eva vratadāḥ smṛtāḥ ।।
aguruḥ kṣatriyāṇāṃ tu vaiśyānāṃ cāpyayājakaḥ ।
prāyaścittaṃ samādiśya taptakṛcchraṃ samācaret ।।
evamuddiśya varṇeṣu kṣatriyādiṣu darśanam ।
pravṛttānāṃ tu vakṣyāmi prāyaścittamanuttamam ।।
śūdraḥ kālena śudhyeta gobrāhmaṇahite rataḥ ।
dānairvāpyupavāsairvā dvijaśuśrūṣaṇe rataḥ ।।
api vā mārgamālambya kṣatradharmeṣu tiṣṭhataḥ ।
antarā brāhmaṇaṃ kṛtvā tato asya vratamādiśet ।।
tasmācchūdraṃ samāsādya tathā dharmapathe sthitaḥ ।
prāyaścittaṃ pradātavyaṃ dharmavedavivarjitam ।।
[]
āpanno yena vā dharmo vrataṃ vā yena tuṣyati ।
brāhmaṇānāṃ prasādena saṃtāryaḥ sarva eva hi ।।
ityāṅgirasadharmaśāstre prāyaścittaniyantukathanaṃ nāma pañcamo adhyāyaḥ

ṣaṣṭho adhyāyaḥ
paṇe tu parṣapakalpasya kalpasya pariṣadbalam ।
kāriṇaścāpyupasthānaṃ balaṃ samyaṅniveditam ।।
akalpā pariṣadyatra kalpo vā pariṣadvinā ।
kāryaṃ vāpyanyathoktaṃ vā śuddhistatrāsya durlabhā ।।
pariṣatkalpato kāryā yathā sarve balīyasaḥ ।
bhavanti na tathā pāpaṃ tasmin yoge avatīryate ।।
evametatsamāsādya tadyogaṃ ca praṇaśyati ।
mahatyāṃ cāmbhasi kṣiptaṃ yathālpalavaṇaṃ tathā ।।
etadyogapradhānāya kāryāṇi pariśodhane ।
taddravyaṃ karṇasaṃyogād vaktrāṇāmiva śodhane ।।
yatpāpaṃ śāmyamānasya karturdharmeṇa śāstrataḥ ।
tadvadvacchati kārtsnyena bhāgaśaḥ prabravīmi te ।।
gururātmavatāṃ śāstā śāstā rājā durātmanām ।
[]
antaḥpracchannapāpānāṃ śāstā vaivasvato yamaḥ ।।
gurū rājā yamo vāpi śāstā dharmeṇa yujyate ।
śāstā samucyate pāpād āhato bhayataḥ śubham ।।
prāyaścitte yadā cīrṇe brāhmaṇe dagdhakilbiṣe ।
dharmaṃ pṛcchāmi tattvena tatpāpaṃ kva nu tiṣṭhati ।।
naiva gacchati kartāraṃ naiva gacchati pārṣadam ।
mārutārkāṃśusaṃyogāj jalavatsaṃpraśīryate ।।
teṣāṃ tretāgninā dagdhaṃ pāvakasya tu dhīmataḥ ।
naśyate nātra saṃdehaḥ sūryadṛṣṭirhimaṃ yathā ।।
prabrūyātpakṣato yacca bāhyaṃ yaccāpi parṣadaḥ ।
gacchatastāvubhau mūḍhau narakaṃ tena karmaṇā ।।
ajānan yastu vibrūyāj jānanvāpyanyathā vadet ।
ubhayorhi tayordoṣaḥ pakṣayorubhayorapi ।।
ajānānāṃ ca dātḥṇām adatḥṇāṃ ca jānatām ।
evaṃ bhavenmahādoṣas tasmājjñātvā vadetsadā ।।
yattu dattamajānadbhiḥ prāyaścittaṃ samāgataiḥ ।
[]
tatpāpaṃ śatadhā bhūtvā dātḥnevopatiṣṭhati ।।
ye tu samyaksthitā viprā dharmavedāṅgapāragāḥ ।
śaktāste tāraṇe teṣām ātmano anugrahasya ca ।।
ityāṅgirasadharmaśāstre prāyaścittācārakathanaṃ nāma ṣaṣṭho adhyāyaḥ

saptamo adhyāyaḥ
ārtānāṃ mārgamāṇānāṃ prāyaścitāni ye dvijāḥ ।
jānanto na prayacchanti te ca yānti samaṃ tu taiḥ ।।
tasmādārtaṃ samāsādya brāhmaṇaṃ tu viśeṣataḥ ।
jānadbhiḥ parṣadaḥ panthā na hātavyaḥ parāṅmukhaiḥ ।।
prāyaścittaṃ vaktavyam
tasya kārye vratādeśaḥ pramāṇārthaṃ hi dātṛbhiḥ ।
ajñānādupadeṣṭavyaḥ kramaśaḥ sarva eva vā ।।
bhayādabhyuttaretkaścid bhayārtaṃ brāhmaṇaṃ kvacit ।
evaṃ pāpātsamuddhṛtya tena tulyaphalo bhavet ।।
anarthitairanāhutair apṛṣṭaiśca yathāvidhi ।
[]
prāyaścittaṃ na dātavyaṃ jānadbhirapi ca dvijaiḥ ।।
tasmājjanaiḥ pradātavyam anujñāpya ca parṣadam ।
na cānyeṣu prajalpatsu caivaṃ dharmo na hīyate ।।
pātakeṣu śataṃ parṣat sahasraṃ mahadādiṣu ।
upapāpeṣu pañcāśat svalpaṃ svalpeṣu niścayaḥ ।।
pañcamahāpātakinaḥ
brahmahā svarṇahārī ca surāpo gurutalpagaḥ ।
etaiḥ saṃyujyate yo anyaḥ patitaiḥ saha pañcamaḥ ।।
patitāḥ
nārīpuruṣahantā ca kanyādūṣī gavāṃ ca hā ।
catvāraḥ patitā proktā yathā vai brahmahādayaḥ ।
upapātakāstvasaṃkhyātās te ca goghnādayastathā ।।
ityāṅgirasadharmaśāstre pāpaparigaṇanaṃ nāma saptamo adhyāyaḥ

aṣṭamo adhyāyaḥ
pratigrahe
āhitāgnistu yo vipraḥ pratigṛhṇāti śūdrataḥ ।
[]
bhoktḥṇāṃ samatāṃ yāti tiryagyoniṃ ca gacchati ।।
śūdrānnabhojane
yastu vedamadhīyāno bhuṅkte śūdrānnameva ca ।
śūdre vedaphalaṃ yāti śūdratvaṃ ca sa gacchati ।।
śūdraṃ praśasya svastivacane
ghrātvā pītvā nirīkṣyātha spṛṣṭvā ca pratigṛhya ca ।
praśasya svasti cetyuktvā bhoktā eva na saṃśayaḥ ।।
ete doṣā bhavantīha śūdrānnasya parigrahe ।
anugrahaṃ tu vakṣyāmi manunā coditaṃ purā ।।
āmaṃ vā yadi vā pakvaṃ śūdrānnamupasevate ।
kilbiṣaṃ bhuñjate bhoktā yaśca vipraḥ purohitaḥ ।।
pratigṛhyānyebhyo dātavyam
guruvahnyatithīnāṃ tu bhṛtyānāṃ tu viśeṣataḥ ।
pratigṛhya pradātavyaṃ na bhuñjīta svayaṃ tataḥ ।।
śūdrānnarasapuṣṭādhīyānasya
śūdrānnarasapuṣṭasya cādhīyānasya nityaśaḥ ।
[]
japato juhvato vāpi gatirūrdhvaṃ na vidyate ।।
ṣaṇmāsaṃ bhuktau
ṣaṇmāsānatha yo bhuṅkte śūdrasyānnaṃ nirantaram ।
jīvanneva bhavecchūdro mṛtaḥ śvā cābhijāyate ।।
akṛtvaiva nivṛttiṃ yaḥ śūdrānnānmriyate dvijaḥ ।
āhitāgnirviśeṣeṇa sa śūdragatibhāgbhavet ।।
pakvānnavarja viprebhyo godhānyaṃ kṣatriyādapi ।
vaiśyāttu sarvadhānyāni śadrāddhānyaṃ na kiṃcana ।।
anūdakaṃ tu tatsarvaṃ gandhamālyavivarjitam ।
yathā varṇeṣu yaddattaṃ pratigṛhṇīta vai dvijaḥ ।।
yatta kṣetragataṃ dhānyaṃ khale vā kaṇa eva vā ।
sārvakālaṃ gṛhītavyaṃ śūdrādapyaṅgiro abravīt ।।
satpātre samanujñātaṃ dugdhaṃ yacchucinā bhavet ।
yathā caupadhikṛtyaṃ syād dadhnā vā payasāpi vā ।।
pātrebhyo api tathā grāhyaṃ śūdrebhyaḥ prākṛtādapi ।
śūdraveśmani viprāṇāṃ kṣīraṃ vā yadi vā dadhi ।।
nivṛttena na pātavyaṃ śūdrānnasadṛśaṃ hi tat ।
[]
agnyagāre gavāṃ goṣṭhe nadīvipragṛheṣu ca ।।
kūpasthāne tathāraṇye peyaṃ caiva payo dadhi ।
āmaṃ māṃsaṃ dadhi ghṛtaṃ dhānyaṃ kṣīramayauṣadham ।।
guḍo rasastathodaśvidbhojyānyetāni nityaśaḥ ।
aśṛtaṃ cāranālaṃ ca tāmbūlaṃ saktavastilāḥ ।।
phalāni piṇyākamatho grāhyamauṣadhameva ca ।
apraṇodyāni medhyāni pratigrāhyāṇi nityaśaḥ ।।
sūtake tu yadā vipro brahmacārī viśeṣataḥ ।
pibetpānīyamajñānād bhuṅakte vā saṃspṛśeta vā ।।
pānīyapāne kurvīta pañcagavyasya prāśanam ।
trirātropoṣaṇaṃ bhuṅkte sparśe snānaṃ vidhīyate ।।
ityāṅgirasadharmaśāstre śūdrānnādiniṣedhakathanaṃ nāmāṣṭamo adhyāyaḥ

navamo adhyāyaḥ
antardaśāhe bhuktvānnaṃ sūtake mṛtake api vā ।
[]
daśarātraṃ pivedvajraṃ brāhmaṇo brāhmaṇasya tu ।।
kṣatriyasyārdhamāptaṃ tu viśaḥ pañcādhikaṃ tathā ।
śūdrasyaiva tu bhuktvānnaṃ tribhirmāsairvyapohati ।।
āhitāgnistrirātreṇa brahmakṣatraviśāmapi ।
pañcarātraṃ caredbhuktvā śrotriyasyāgnihotriṇaḥ ।।
ata ūrdhvaṃ tu snātānāṃ māsāśaucaṃ na vidyate ।
dīkṣitānāṃ ca sarveṣāṃ rājñāṃ sarvanidhestathā ।।
sasatre dānadharme ca pakvamannaṃ tu garhitam ।
pañcarātraṃ caredvajraṃ ṣaḍahaṃ madhyamācaret ।।
tathā cānyeṣvabhojyeṣu vyahamevaṃ samācaret ।
anāpatsu caredbhaikṣyaṃ siddhaṃ vastu gṛhe vasan ।।
daśarātraṃ caredvajram āpatsu ca tryahaṃ caret ।
patitānāṃ ca sarveṣāṃ bhuktvā cāndrāyaṇaṃ caret ।।
pratimāsadinaṃ hṛṣṭam anyathā patito bhavet ।
pratisaṃvatsaraṃ vāpi śrotriyasya bhavedidam ।।
brahmecārī yatiścāpi vidyārthī gurupoṣakaḥ ।
adhvagaḥ kṣīṇavṛttiśca ṣaḍete bhikṣukāḥ smṛtāḥ ।।
vyādhitasya daridrasya kuṭumbātpracyutasya ca ।
adhvānaṃ vā prayātasya bhaikṣyacaryā vidhīyate ।।
brahmacārī śunā daṣṭas tryahamevaṃ samācaret ।
[]
gṛhasthastu dvirātraṃ vāpy ekāhaṃ vāgnihotravān ।।
nābherūrdhvaṃ tu daṣṭasya tadeva dviguṇaṃ bhavet ।
tadeva dviguṇaṃ vaktre mūrdhni ceva caturguṇam ।।
ata ūrdhvaṃ tu yatsnātaḥ snānenaiva viśudhyati ।
sarveṣvevāvakāśeṣu tadā pravrajitaḥ svayam ।।
avratī savratī vāpi śunā daṣṭastathā dvijaḥ ।
dṛṣṭāgniṃ hūyamānaṃ tu sadya eva śucirbhavet ।।
brāhmaṇī tu śunā daṣṭā some dṛṣṭiṃ nipātayet ।
yadā na dṛśyate somaḥ prāyaścittaṃ kathaṃ bhavet ।।
yāṃ diśaṃ tu gataḥ somas tāṃ diśaṃ tu vilokayet ।
somamārgeṇa sā pūtā pañcagavyena śudhyati ।।
ityāṅgirasadharmaśāstre abhakṣyabhakṣaṇaprāyaścittavidhirnāma navamo adhyāyaḥ

daśamo adhyāyaḥ
daṇḍādūrdhvaṃ tu yatnena praharettu nipātayet ।
dviguṇaṃ govrataṃ tasya prāyaścittaṃ vidhīyate ।।
daṇḍalakṣaṇam
aṅguṣṭhamātraṃ sthūlaḥ syād bāhumātrapramāṇataḥ ।
[]
sārdraśca sapalāśaśca daṇḍa ityabhidhīyate ।।
gavāṃ rodhanādinā maraṇe
rodhane bandhane vāpi yojane vā gavāṃ rujā ।
utpanne maraṇe vāpi nimittaṃ tatra vidyate ।।
pādamekaṃ caredrodhe dvau pādau bandhane caret ।
yojanaṃ pādahīnaṃ syāc caretsarvaṃ nipātane ।।
na nārikelena na phālakena na mauñjinā nāpi ca valkalena ।
etaiśca gāvo na hi bandhanīyā badhvā tu tiṣṭhetparaśuṃ pragṛhya ।।
kuśakāśaistu badhnīyād ūrdhvaṃ dakṣiṇatomukham ।
pāśalagne tathā dāhe prāyaścittaṃ na vidyate ।।
[]
yadi tatra bhavecchokaḥ prāyaścittaṃ kathaṃ bhavet ।
japitvā pātamānīyaṃ mucyate sarvakilbiṣāt ।।
asthibhaṅgaṃ gavāṃ kṛtvā lāṅgūlacchedanaṃ tathā ।
pātanaṃ caiva śṛṅgasya māsārdhaṃ yāvakaṃ pibet ।।
vraṇabhaṅge ca kartavyaḥ snehābhyaṅgaśca pāṇinā ।
yavasaścopahartavyo yāvadrūḍhavraṇo bhavet ।।
asthibhaṅge tathā śṛṅgakaṭibhaṅge tathaiva ca ।
yāvajjīvati ṣaṇmāsān prāyaścittaṃ na vidyate ।।
śruṅgabhaṅge asthibhaṅge ca carmanirmocane tathā ।
daśarātraṃ pibedvajraṃ yāvatsvasti bhavettadā ।।
anyatrāṅkanalakṣmabhyāṃ vāhanirmocane tathā ।
sāyaṃ saṃgopanārthaṃ tu na duṣyedrodhabandhayoḥ ।।
[]
yantreṇa gocikitsārthaṃ mūḍhagarbhavimocane ।
yatne kṛte vipadyeta na doṣastatra vidyate ।।
auṣadhaṃ snehamāhāraṃ dadyādgobrāhmaṇe hitam ।
prāṇināṃ prāṇavṛttyarthaṃ prāyaścittaṃ na vidyate ।।
gaje vājini vā vyāghre khaḍge śyāmamṛge vṛke ।
siṃhe śuni varāhe ca mayūre pakṣiṇāmapi ।।
kāke haṃse ca gṛdhre ca ṭiṭṭibhe khañjarīṭake ।
yathā gavi tathā vindyād bhagavānmanurabravīt ।।
mohādvirūḍhamācāryapratyāvṛttau tu yo dvijaḥ ।
prāyaścittaṃ na mṛgyeta śṛṇu tasyāpi yo vidhiḥ ।।
vihihataṃ yadakāmānāṃ kāmāttaddviguṇaṃ bhavet ।
paścāttu dahyāttāpena kṛtvā pāpāni mānavaḥ ।।
dhanatyāgaṃ gṛhe kṛtvā sarvatyāgena śudhyati ।
dravyairvā vipulairviprān toṣayedyaḥ suniścitam ।।
bālavṛddhāṅganānāṃ prāyaścittam
tannāryaḥ kāmataḥ prāptāḥ pāpamardhaṃ samādiśet ।
arvāktu dvādaśādabdāt puruṣo hyardhabhāgbhavet ।।
[]
aśītiryasya cāpūrṇā varṣārdhaṃ sakalo vidhiḥ ।
prāyaścittasya ye klībabālavṛddhāṅganādayaḥ ।
teṣu sarveṣu saṃcintya pādamekaṃ samācaret ।।
ityāṅgirasadharmaśāstre hiṃsāyāyaścittakathanaṃ nāma daśamo adhyāyaḥ
ekādaśo adhyāyaḥ
upapātakarmasakto goghno muñjīta yāvakam ।
akṣāralavaṇaṃ rūkṣaṃ ṣaṣṭhe kāle asya bhojanam ।।
kṛtāvāpo vane goṣṭhe carmaṇā tena saṃvṛtaḥ ।
dvau māsau snānamabhyaṅgaṃ gomūtreṇa vidhīyate ।।
pādaśaucakriyā kāryā adbhiḥ kurvīta kevalam ।
vrativaddhārayedaṇḍaṃ samantrāṃ mekhalāṃ tathā ।।
gāścaivānuvrajennityaṃ rajastāsāṃ sadā pibet ।
tiṣṭhantīṣvanutiṣṭhecca vrajantīṣvapyanuvrajet ।।
śuśrūṣitvā namaskṛtvā rātrau vīrāsanaṃ vaset ।
[]
gomatīṃ ca japedvidvān okāraṃ vedameva ca ।।
āturāmabhiśastāṃ vā coravyāghrādibhirbhayaiḥ ।
patitāṃ paṅkalagnāṃ vā sarvaprāṇairvimokṣayet ।।
uṣṇe varṣati śīte vā mārute vāti vā bhṛśam ।
na kurvītātmanastrāṇaṃ gorakṛtvā svaśaktitaḥ ।।
ātmano yadi vānyeṣāṃ gṛhekṣetre athavā khale ।
bhakṣayantīṃ na kathayet pibantaṃ caiva vatsakam ।।
anena vidhinā goghno yastu gā anugacchati ।
sa gohatyātmakāt pāpān mucyate nātra saṃśayaḥ ।।
ṛṣabhaikādaśā gāśca dadyātsucaritavrataḥ ।
avidyamāne sarvasvaṃ vedavidbhyo nivedayet ।।
eteṣāṃ vihitaṃ puṇyaṃ kṛcchramaṅgirasā svayam ।
dharmavidbhiranūcānair upapātakanāśanam ।।
ityāṅgirasadharmaśāstre govadhaprāyaścittaṃ nāmaikādaśo adhyāyaḥ

dvādaśo adhyāyaḥ
ata ūrdhvaṃ pravakṣyāmi prāyaścittavidhiṃ śubham ।
yamadhītya vimuñcanti śrutvā smṛtvā ca vai dvijāḥ ।।
sadā triṣavaṇaṃ snāyāt sakṛtsnātvā payaḥ pibet ।
[]
prātaḥ snātvā samārambhaṃ kuryājjapyaṃ tu nityaśaḥ ।।
sāvitrīṃ vyāhṛtīṃ vāpi japedaṣṭasahasrakam ।
oṃkāramāditaḥ kṛtvā rūpe rūpe tathāntaram ।।
sthānaṃ vīrāsanaṃ śaktaḥ kuryādāsanameva vā ।
āsanaṃ śalyaviddhaṃ syād amadhaḥśāyī bhavetsadā ।।
gavyasya payaso alābhe gavyameva bhaveddadhi ।
dadhyabhāve bhavettakraṃ takrābhāve tu yāvakam ।।
eṣāmanyatamaṃ yaccāpy upapadyeta tatpibet ।
gomūtreṇa tu saṃyuktaṃ yāvakaṃ tatpibeddvijaḥ ।।
etattu vihitaṃ puṇyaṃ kṛcchramaṅgirasā svayam ।
praṇavātta samārambho nāmnā vajramiti smṛtam ।।
etatpātakayuktānāṃ prāyaścittaṃ vidhīyate ।
mahāpātakasaṃyuktā varṣaiḥ śudhyanti te tribhiḥ ।।
athopapātakāścintyās tathā kālaṃ samādiśet ।
kālasya tu yathoktasya brāhmaṇastatra kāraṇam ।।
brāhmaṇā eva ca kṣetraṃ brāhmaṇā eva daivatam ।
brāhmaṇānāṃ prasādena sūryo divi virājate ।।
na brāhmaṇasamaṃ kṣetraṃ na brāhmaṇasamo analaḥ ।
vidhirna brāhmaṇādūrdhvaṃ na daivaṃ brāhmaṇātparam ।।
[]
japatāṃ juhvatāṃ caiva yacchato ca satāmapi ।
kṣetro agnestu susaṃbhūto brāhmaṇo adya viśiṣyate ।।
na skandate na vyathate na vinaśyati karhicit ।
variṣṭhamagnihotrebhtho brāhmaṇasya mukhe hutam ।।
devanāpitṛbhūtānāṃ kācidbhavati kasyacit ।
brāhmaṇe devatāḥ sarvāḥ sa ca sarvasya devatā ।।
yo hi yāṃ devatāmicched ārādhayitumavyayam ।
sarvopāyaprayatnena toṣayedbrāhmaṇān sadā ।।
samastasaṃpatsamavāptihetavaḥ samutthitāpatkulakṣmaketavaḥ ।
apārasaṃsārasamudrasetavaḥ punantu māṃ brāhmaṇapādapāṃsavaḥ ।।
ityāṅgirasadharmaśāstre kṛcchrādisvarūpakathanaṃ nāma dvādaśo adhyāyaḥ
ityuttarāṅgirasam
ityāṅgirasasmṛtiḥ

