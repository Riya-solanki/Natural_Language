
sugirā cittahāriṇyā paśyantyā dṛśyamānayā ।
jayaty ullāsitānanda- mahimā parameśvaraḥ ।।

yaḥ sphītaḥ śrīdayābodha- paramānandasampadā ।
vidyoddyotitamāhātmyaḥ sa jayaty aparājitaḥ ।।

prasaradbindunādāya śuddhāmṛtamayātmane ।
namo anantaprakāśāya śaṃkarakṣīrasindhave ।।

dviṣmas tvāṃ tvāṃ stumas tubhyaṃ mantrayāmo ambikāpate ।
ativāllabhyataḥ sādhu viśvaṅ no dhṛtavān asi ।।

saṃhṛtasparśayogāya sampūrṇāmṛtasūtaye ।
viyanmāyāsvarūpāya vibhave śambhave namaḥ ।।

bhinneṣv api na bhinnaṃ yac chinneṣv achinnam eva ca ।
namāmaḥ sarvasāmānyaṃ rūpaṃ tat pārameśvaram ।।

praṇavordhvārdhamātrāto apy aṇave mahate punaḥ ।
brahmāṇḍād api nairguṇya- guṇāya sthāṇave namaḥ ।।

brahmāṇḍagarbhiṇīṃ vyoma- vyāpinaḥ sarvatogateḥ ।
parameśvarahaṃsasya śaktiṃ haṃsīm iva stumaḥ ।।

nirupādānasambhāram abhittāv eva tanvate ।
jagaccitraṃ namas tasmai kalāślāghyāya śūline ।।

māyājalodarāt samyag uddhṛtya vimalīkṛtam ।
śivajñānaṃ svato dugdhaṃ dehy ehi harahaṃsa naḥ ।।

ṣaṭpramāṇīpariccheda- bhedayoge apy abhedine ।
paramārthaikabhāvāya baliṃ yāmo bhavāya te ।।

api paśyema gambhīrāṃ pareṇa jyotiṣābhitaḥ ।
unmṛṣṭatamasaṃ ramyām antarbhava bhavadguhām ।।

namas tebhyo api ye soma- kalākalitaśekharam ।
nāthaṃ svapne api paśyanti paramānandadāyinam ।।

bhagavan bhava bhāvatkaṃ bhāvaṃ bhāvayituṃ ruciḥ ।
punarbhavabhayoccheda- dakṣā kasmai na rocate ।।

yāvajjīvaṃ jagannātha kartavyam idam astu naḥ ।
tvatprasādāt tvadekāgra- manaskatvena yā sthitiḥ ।।

śākhāsahasravistīrṇa- vedāgamamayātmane ।
namo anantaphalotpāda- kalpavṛkṣāya śambhave ।।

vāṅmanaḥkāyakarmāṇi viniyojya tvayi prabho ।
tvanmayībhūya nirdvandvāḥ kaccit syāmāpi karhicit ।।

jagatāṃ sargasaṃhāra- tattaddhitaniyuktiṣu ।
ananyāpekṣasāmarthya- śālini śūline namaḥ ।।

vyatītaguṇayogasya mukhyadhyeyasya dhūrjaṭeḥ ।
nāmāpi dhyāyatāṃ dhyānaiḥ kim anyālambanaiḥ phalam ।।
namo namaḥ śivāyeti mantrasāmarthyam āśritāḥ ।
ślāghyās te śāmbhavīṃ bhūtim upabhoktuṃ ya udyatāḥ ।।

kaḥ panthā yena na prāpyaḥ kā ca vāṅ nocyase yayā ।
kiṃ dhyānaṃ yena na dhyeyaḥ kiṃ vā kiṃ nāsi yat prabho ।।

arcito ayam ayaṃ dhyāta eṣa toṣita ity ayam ।
rasaḥ srotaḥsahasreṇa tvayi me bhava vardhatām ।।

namo niḥśeṣadhīpatri- mālālayamayātmane ।
nāthāya sthāṇave tubhyaṃ nāgayajñopavītine ।।

ajñānatimirasyaikam auṣadhaṃ saṃsmṛtis tava ।
bhava tattatpradānena prasādaḥ kriyatāṃ mayi ।।

nama īśāya niḥśeṣa- puruṣārthaprasādhakaḥ ।
praṇantavyaḥ praṇāmo api yadīya iha dhīmatām ।।

magnair bhīme bhavāmbhodhau nilaye duḥkhayādasām ।
bhakticintāmaṇiṃ śārvaṃ tataḥ prāpya na kiṃ jitam ।।

nirāvaraṇanirdvandva- niścalajñānasampadām ।
jñeyo asi kila ke apy ete ye tvāṃ jānanti dhūrjaṭe ।।

nirguṇo api guṇajñānāṃ jñeya eko jayaty ajaḥ ।
niṣkāmo api prakṛtyā yaḥ kāmanānāṃ paraṃ phalam ।।

śrīratnāmṛtalābhāya kliṣṭaṃ yatra na kaiḥ suraiḥ ।
tat kṣīrodadam aiśvaryaṃ tavaiva sahajaṃ vibho ।।

namo bhaktyā nṛṇāṃ muktyai bhavate bhava te avate ।
smṛtyā nutyā ca dadate śambhave śaṃ bhave abhave ।।

sarvajñaḥ sarvakṛt sarvam asīti jñānaśālinām ।
vedyaṃ kiṃ karma vā nātha nānantyāya tvayārpyate ।।

icchāyā eva yasyeyat phalaṃ lokatrayātmakam ।
tasya te nātha kāryāṇāṃ ko vetti kiyatī gatiḥ ।।
brahmādayo api tad yasya karmasopānamālayā ।
upary upari dhāvanti labdhuṃ dhāma namāmi tam ।।

ayaṃ brahmā mahendro ayaṃ sūryācandramasāv imau ।
iti śaktilatā yasya puṣpitā pātv asau bhavaḥ ।।

bhramo na labhyate yasya bhrāntāntaḥkaraṇair api ।
dūragair api yasyānto durgam astaṃ stumo mṛḍam ।।

namaḥ stutau smṛtau dhyāne darśane sparśane tathā ।
prāptau cānandavṛndāya dayitāya kapardine ।।

kiṃ smayeneti matvāpi manasā parameśvara ।
smayena tvanmayo asmīti māmi nātmani kiṃ mudā ।।

cintayitvāpi kartavya- koṭīś cittasya cāpalāt ।
viśrāmyan bhava bhāvatka- cittānande rame bhṛśam ।।

sūkṣmo api cet trilokīyaṃ kalāmātraṃ kathaṃ tava ।
sthūlo atha kiṃ sudarśo na brahmādibhir api prabho ।।

vācya eṣāṃ tvam eveti nābhaviṣyad idaṃ yadi ।
kaḥ kleśaṃ deva vāgjāleṣv akariṣyat sudhīs tadā ।।

krameṇa karmaṇā kena kayā vā prajñayā prabho ।
dṛśyo asīty upadeśena prasādaḥ kriyatāṃ mama ।।

namo nirupakāryāya trailokyaikopakāriṇe ।
sarvasya spṛhaṇīyāya niḥspṛhāya kapardine ।।

aho kṣetrajñatā seyaṃ kāryāya mahate satām ।
yayānantaphalāṃ bhaktiṃ vapanti tvayy amī prabho ।।

mahatīyam aho māyā tava māyin yayāvṛtaḥ ।
tvaddhyānanidhilābhe api mugdho lokaḥ ślathāyate ।।

ārambhe bhava sarvatra karma vā karaṇādi vā ।
viśvam astu svatantras tu kartā tatraikako bhavān ।।
triguṇatriparispanda- dvandvagrastaṃ jagattrayam ।
uddhartuṃ bhavato anyasya kasya śaktiḥ kṛpāthavā ।।

doṣo apideva ko doṣas tvām āptuṃ yaḥ samāsthitaḥ ।
guṇo api ca guṇaḥ ko nu tvāṃ nāptuṃ yaḥ samāsthitaḥ ।।

rāgo apy astu jagannātha mama tvayy eva yaḥ sthitaḥ ।
lobhāyāpi namas tasmai tvallābhālambanāya me ।।

aho mahad idaṃ karma deva tvadbhāvanātmakam ।
ābrahmakrimi yasmin no muktaye adhikriyeta kaḥ ।।

ārambhaḥ sarvakāryāṇāṃ paryantaḥ sarvakarmaṇām ।
tadantarvṛttayaś citrās tavaiveśo dhiyaḥ pathi ।।

yāvad uttaram āsvāda- sahasraguṇavistaraḥ ।
tvadbhaktirasapīyūṣān nātha nānyatra dṛśyate ।।

upasaṃhṛtakāmāya kāmāyatim atanvate ।
avataṃsitasomāya somāya svāmine namaḥ ।।

kim aśaktaḥ karomīti sarvatrānadhyavasyataḥ ।
sarvānugrāhikā śaktiḥ śāṃkarī śaraṇaṃ mama ।।

guṇātītasya nirdiṣṭa- niḥśeṣātiśayātmanaḥ ।
labhyate bhava kutrāṃśe paraḥ pratinidhis tava ।।

nirdvandve nirupādhau ca tvayy ātmani sati prabho ।
vayaṃ vañcyāmahe adyāpi māyayāmeyayā tava ।।

aṇimādiguṇāvāptiḥ sadaiśvaryaṃ bhavakṣayaḥ ।
amī bhava bhavadbhakti- kalpapādapapallavāḥ ।।

yā yā dik tatra na kvāsi sarvaḥ kālo bhavanmayaḥ ।
iti labdho api karhi tvaṃ lapsyase nātha kathyatām ।।

namaḥ prasannasadvṛtta- mānasaikanivāsine ।
bhūribhūtisitāṅgāya mahāhaṃsāya śambhave ।।
hṛtoddhatatamastāntiḥ pluṣṭāśeṣabhavendhanā ।
tvadbodhadīpikā me astu nātha tvadbhaktidīpikā ।।

visṛṣṭānekasadbīja- garbhaṃ trailokyanāṭakam ।
prastāvya hara saṃhartuṃ tvattaḥ ko anyaḥ kaviḥ kṣamaḥ ।।

namaḥ sadasatāṃ kartum asattvaṃ sattvam eva vā ।
svatantrāyāsvatantrāya vyayaiśvaryaikaśāline ।।

trailokye apy atra yo yāvān ānandaḥ kaścid īkṣyate ।
sa bindur yasya taṃ vande devam ānandasāgaram ।।

aho brahmādayo dhanyā ye vimuktānyasaṃkatham ।
namo namaḥ śivāyeti japanty āhlādavihvalāḥ ।।

niṣkāmāyāpi kāmānām anantānāṃ vidhāyine ।
anāditve api viśvasya bhoktre bhava namo astu te ।।

stumas tribhuvanārambha- mūlaprakṛtim īśvaram ।
lipseran nopakāraṃ ke yataḥ sampūrṇadharmaṇaḥ ।।

mahatsv apy arthakṛcchreṣu mohaughamalinīkṛtāḥ ।
smṛte yasmin prasīdanti matayas taṃ śivaṃ stumaḥ ।।

prabho bhavata eveha prabhuśaktir abhaṅgurā ।
yadicchayā pratāyete trailokyasya layodayau ।।

kukarmāpi yam uddiśya devaṃ syāt sukṛtaṃ param ।
sukṛtasyāpi saukṛtyaṃ yato anyatra na so asi bhoḥ ।।

eṣa muṣṭyā gṛhīto asi dṛṣṭa eṣa kva yāsi naḥ ।
iti bhaktirasādhmātā dhanyā dhāvanti dhūrjaṭim ।।

stumas tvām ṛgyajuḥsāmnāṃ śukrataḥ parataḥ param ।
yasya vedātmikājñeyam aho gambhīrasundarī ।।

vidhir ādis tathānto asi viśvasya parameśvara ।
dharmagrāmaḥ pravṛtto yas tvatto na sa kuto bhavet ।।
namas te bhavasambhrānta- bhrāntim udbhāvya bhindate ।
jñānānandaṃ ca nirdvandvaṃ deva vṛtvā vivṛṇvate ।।

yasyāḥ prāpyeta paryanta- viśeṣaḥ kair manorathaiḥ ।
māyām ekanimeṣeṇa muṣṇaṃs tāṃ pātu naḥ śivaḥ ।।

vairāgyasya gatiṃ gurvīṃ jñānasya paramāṃ śriyam ।
naiḥspṛhyasya parāṃ koṭiṃ bibhratāṃ tvaṃ prabho prabhuḥ ।।

brahmaṇo api bhavān brahma kasya neśas tvam īśituḥ ।
jagatkalyāṇakalyāṇaṃ kiyat tvam iti vetti kaḥ ।।

kim anyair bandhubhiḥ kiṃ ca suhṛdbhiḥ svāmibhis tathā ।
sarvasthāne mameśa tvaṃ ya uddhartā bhavārṇavāt ।।
jayanti mohamāyādi- malasaṃkṣālanakṣamāḥ ।
śaivayogabalākṛṣṭā divyapīyūṣavipruṣaḥ ।।

gāyatryā gīyate yasya dhiyāṃ tejaḥ pracodakam ।
codayed api kaccin naḥ sa dhiyaḥ satpathe prabhuḥ ।।

aṣṭamūrte kim ekasyām api mūrtau na naḥ sthitim ।
śāśvatīṃ kuruṣe yad vā tuṣṭaḥ sarvaṃ kariṣyasi ।।

vastutattvaṃ padārthānāṃ prāyeṇārthakriyākaram ।
bhavatas tv īśa nāmāpi mokṣaparyantasiddhidam ।।

muhur muhur jagaccitrasy- -ānyānyāṃ sthitim ūhitum ।
śaktir yā te tayā nātha ko manasvī na vismitaḥ ।।

duṣkaraṃ sukarīkartuṃ duḥkhaṃ sukhayituṃ tathā ।
ekavīrā smṛtir yasya taṃ smarāmaḥ smaradviṣam ।।

jayanti gītayo yāsāṃ sa geyaḥ parameśvaraḥ ।
yannāmnāpi mahātmānaḥ kīryante pulakāṅkuraiḥ ।।

bhavān iva bhavān eva bhaved yadi paraṃ bhava ।
svaśaktivyūhasaṃvyūḍha- trailokyārambhasaṃhṛtiḥ ।।
mantro asi mantraṇīyo asi mantrī tvattaḥ kuto aparaḥ ।
sa mahyaṃ dehi taṃ mantraṃ tvanmantraḥ syāṃ yathā prabho ।।

bhārūpaḥ satyasaṃkalpas tvam ātmā yasya so apy aham ।
saṃsārīti kim īśaiṣa svapnaḥ so api kutas tvayi ।।

tad abhaṅgi tad agrāmyaṃ tad ekam upapattimat ।
tvayi karmaphalanyāsa- kṛtām aiśvaryam īśa yat ।।

kṣamaḥ kāṃ nāpadaṃ hantuṃ kāṃ dātuṃ sampadaṃ na vā ।
yo asau sa dayito asmākaṃ devadevo vṛṣadhvajaḥ ।।

māyāmayamalāndhasya divyasya jñānacakṣuṣaḥ ।
nirmalīkaraṇe nātha tvadbhaktiḥ paramāñjanam ।।

nirbhayaṃ yad yad ānanda- mayam ekaṃ yad avyayam ।
padaṃ dehy ehi me deva tūrṇaṃ tat kiṃ pratīkṣase ।।

aho nisargagambhīro ghoraḥ saṃsārasāgaraḥ ।
aho tattaraṇopāyaḥ paraḥ ko api maheśvaraḥ ।।

namaḥ kṛtakṛtāntānta tubhyaṃ madanamardine ।
mastakanyastagaṅgāya yathāyuktārthakāriṇe ।।

aiśvaryajñānavairāgya- dharmebhyo apy upari sthitim ।
nātha prārthayamānānāṃ tvad ṛte kā parā gatiḥ ।।

tvayy anicchati kaḥ śambho śaktaḥ kubjayituṃ tṛṇam ।
tvadicchānugṛhītas tu vahed brāhmīṃ dhuraṃ na kaḥ ।।

harapraṇatimāṇikya- mukuṭotkaṭamastakāḥ ।
nameyuḥ kaṃ paraṃ kaṃ vā namayeyur na dhīdhanāḥ ।।

sarvavibhramanirmoka- niṣkampam amṛtahradam ।
bhavajjñānāmbudher madhyam adhyāsīyāpi dhūrjaṭe ।।

citraṃ yac citradṛṣṭo api manorathagato api vā ।
paramārthaphalaṃ nātha paripūrṇaṃ prayacchasi ।।
ko guṇair adhikas tvattas tvattaḥ ko nirguṇo adhikaḥ ।
iti nātha numaḥ kiṃ tvāṃ kiṃ nindāmo na manmahe ।।

kīrtane apy amṛtaughasya yatprasatteḥ phalaṃ tava ।
tat pātum api ko anyo alaṃ kim u dātuṃ jagatpate ।।

niḥśeṣaprārthanīyārtha- sārthasiddhinidhānataḥ ।
tvattas tvadbhaktim evāptuṃ prārthaye nātha sarvathā ।।

namas trailokyanāthāya tubhyaṃ bhava bhavajjuṣām ।
trilokīnāthatādāna- nirvināyakaśaktaye ।।

niḥśeṣakleśahānasya hetuḥ ka iti saṃśaye ।
svāmin so asīti niścitya kas tvāṃ na śaraṇaṃ gataḥ ।।

bhuktvā bhogān bhavabhrāntiṃ hitvā lapsye paraṃ padam ।
ity āśaṃseha śobheta śambhau bhaktimataḥ param ।।

nātha svapne api yat kuryāṃ brūyāṃ vā sādhv asādhu vā ।
tvadadhīnatvadarpeṇa sarvatrātrāsmi nirvṛtaḥ ।।

jyotiṣām api yaj jyotis tatra tvaddhāmni dhāvataḥ ।
cittasyeśa tamaḥsparśo manye vandhyātmajānujaḥ ।।

manye nyastapadaḥ so api kṣemye mokṣasya vartmani ।
manorathaḥ sthito yasya seviṣye śivam ity ayam ।।

sthityutpattilayair loka- trayasyopakriyāsv iha ।
ekaiveśa bhavacchaktiḥ svatantraṃ tantram īkṣase ।।

trilokyām iha kas trātas tritāpyā nopatāpitaḥ ।
tasmai namo astu te yas tvaṃ tannirvāṇāmṛtahradaḥ ।।

kṛtrimāpi bhavadbhaktir akṛtrimaphalodayā ।
niśchadmā ced bhaved eṣā kiṃphaleti tvayocyatām ।।

tac cakṣur īkṣyase yena sā gatir gamyase yayā ।
phalaṃ tad aja jātaṃ yat tvatkathākalpapādapāt ।।
śreyasā śreya evaitad upari tvayi yā sthitiḥ ।
tadantarāyahṛtaye tvam īśa śaraṇaṃ mama ।।

aho svādutamaḥ śarva- sevāśaṃsāsudhārasaḥ ।
kutra kālakalāmātre na yo navanavāyate ।।

muhur muhur aviśrāntas trailokyaṃ kalpanāśataiḥ ।
kalpayann api ko apy eko nirvikalpo jayaty ajaḥ ।।

malatailāktasaṃsāra- vāsanāvartidāhinā ।
jñānadīpena deva tvāṃ kadā nu syām upasthitaḥ ।।

nimeṣam api yady ekaṃ kṣīṇadoṣe kariṣyasi ।
padaṃ citte tadā śambho kiṃ na sampādayiṣyasi ।।

dhanyo asmi kṛtakṛtyo asmi mahān asmīti bhāvanā ।
bhavet sālambanā tasya yas tvadālambanaḥ prabho ।।

śubhāśubhasya sarvasya svayaṃ kartā bhavān api ।
bhavadbhaktis tu jananī śubhasyaiveśa kevalam ।।

prasanne manasi svāmin kiṃ tvaṃ niviśase kim u ।
tvatpraveśāt prasīdet tad iti dolāyate janaḥ ।।

niścayaḥ punar eṣo atra tvadadhiṣṭhānam eva hi ।
prasādo manasaḥ svāmin sā siddhis tat paraṃ padam ।।

vacaś cetaś ca kāryaṃ ca śarīraṃ mama yat prabho ।
tvatprasādena tad bhūyād bhavadbhāvaikabhūṣaṇam ।।

stavacintāmaṇiṃ bhūri- manorathaphalapradam ।
bhaktilakṣmyālayaṃ śambho bhaṭṭanārāyaṇo vyadhāt ।।