Rāhulabhadra Prajñāpāramitāstotra

rāhulabhadra prajñāpāramitāstotra

nirvikalpe namas tubhyaṃ prajñāpāramite amite 
yā tvaṃ sarvānavadyāṅgi niravadyair nirīkṣyase ।। 

ākāśam iva nirlepāṃ niṣprapañcāṃ nirakṣarām 
yas tvāṃ paśyati bhāvena sa paśyati tathāgatam ।। 

tava cārye guṇāḍhyāyā buddhasya ca jagadguroḥ 
na paśyanty antaraṃ santaś candracandrikayor iva ।। 

kṛpātmakāḥ prapadya tvāṃ buddhadharmapuraḥsarīm 
sukhenāyānti māhātmyam atulaṃ bhaktivatsale ।। 

sakṛd apy āśaye śuddhe yas tvāṃ vidhivad īkṣate 
tenāpi niyataṃ siddhiḥ prāpyate amoghadarśane ।। 

sarveṣām api vīrāṇāṃ parārthaniratātmanām 
poṣikā janayitrī ca mātā tvam asi vatsalā ।। 

yad buddhā lokaguravaḥ putrās tava kṛpālavaḥ 
tena tvam api kalyāṇi sarvasattvapitāmahī ।। 

sarvapāramitābhis tvaṃ nirmalābhir anindite 
candralekheva tārābhir anuyātāsi sarvadā ।। 

vineyaṃ janam āsādya tatra tatra tathāgataiḥ 
bahurūpā tvam evaikā nānānāmabhir īḍyase ।। 

prabhāṃ prāpyeva dīptāṃśor avaśyāyodabindavaḥ 
tvāṃ prāpya pralayaṃ yānti doṣā vādāś ca vādinām ।। 

tvam eva trāsajananī bālānāṃ bhīmadarśanā 
āśvāsajananī cāsi viduṣāṃ saumyadarśanā ।। 

yasya tvayy apy abhiṣvaṅgas tvannāthasya na vidyate 
tasyāmba katham anyatra rāgadveṣau bhaviṣyataḥ ।। 

nāgacchasi kutaś cit tvaṃ na ca kva cana gacchasi 
sthāneṣv api ca sarveṣu vidvadbhir nopalabhyase ।। 

ye tvām evaṃ na paśyanti prapadyante ca bhāvataḥ 
prapadya ca vimucyante tad idaṃ mahad adbhutam ।। 

tvām eva badhyate paśyann apaśyann api badhyate 
tvām eva mucyate paśyann apaśyann api mucyate ।। 

aho vismayanīyāsi gambhīrāsi yaśasvini 
sudurbodhāsi māyeva dṛśyase na ca dṛśyase ।। 

buddhaiḥ pratyekabuddhaiś ca śrāvakaiś ca niṣevitā 
mārgas tvam ekā mokṣasya nāsty anya iti niścayaḥ ।। 

vyavahāraṃ puraskṛtya prajñaptyarthaṃ śarīriṇām 
kṛpayā lokanāthais tvam ucyase ca na cocyase ।। 

śaktaḥ kas tvām iha stotuṃ nirnimittāṃ nirañjanām 
sarvavāgviśayātītāṃ yā tvaṃ kva cid aniśritā ।। 

saty evam api saṃvṛtyā vākpathair vayam īdṛśaiḥ 
tvām astutyām api satīṃ tuṣṭūṣantaḥ sunirvṛtāḥ ।। 

prajñāpāramitāṃ stutvā yan mayopacitaṃ śubham 
tenāstv āśu jagat kṛtsnaṃ prajñāpāraparāyaṇam ।। 