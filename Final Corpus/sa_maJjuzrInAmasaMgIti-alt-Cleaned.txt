Mañjuśrīnāmasaṃgīti

mañjuśrījñānasatvasya paramārthā nāmasaṃgītiḥ

namo mañjuśrīkumārabhūtāya

atha vajradharaḥ śrīmān durdāntadamakaḥ paraḥ 
trilokavijayī vīro guhyarāṭ kuliśeśvaraḥ ।। 

vibuddhapuṇḍarīkākṣaḥ protphullakamalānanaḥ 
prollālayan vajravaraṃ svakareṇa muhur muhuḥ ।। 

bhṛkuṭītaraṅgapramukhair anantair vajrapāṇibhiḥ 
durdāntadamakair vīrair vīrabībhatsarūpibhiḥ ।। 

ullālayadbhiḥ svakaraiḥ prasphuradvajrakoṭibhiḥ 
prajñopāyamahākaruṇājagadarthakaraiḥ paraiḥ ।। 

hṛṣṭatuṣṭāśayair muditaiḥ krodhavigraharūpibhiḥ 
buddhakṛtyakarair nāthaiḥ sārdhaṃ praṇatavigrahaiḥ ।। 

praṇamya nāthaṃ saṃbuddhaṃ bhagavantaṃ tathāgatam 
kṛtāñjalipuṭo bhūtvā idam āha sthito agrataḥ ।। 

maddhitāya mamārthāya anukampāya me vibho 
māyājālābhisaṃbodher yathā lābhī bhavāmy ahaṃ ।। 

ajñānapaṅkamagnānāṃ kleśavyākulacetasāṃ 
hitāya sarvasatvānām anuttaraphalāptaye ।। 

prakāśayatu saṃbuddho bhagavāṃ śāstā jagadguruḥ 
mahāsamayatatvajña indriyāśayavit paraḥ ।। 

bhagavajjñānakāyasya mahoṣṇīṣasya gīṣpateḥ 
mañjuśrījñānasatvasya jñānamūrteḥ svayaṃbhuvaḥ ।। 

gambhīrārthām udārārthāṃ mahārthām asamāṃ śivāṃ 
ādimadhyāntakalyāṇīṃ nāmasaṃgītim uttamāṃ ।। 

yātītair bhāṣitā buddhair bhāṣiṣyante hy anāgatāḥ 
pratyutpannāś ca saṃbuddhā yāṃ bhāṣante punaḥ punaḥ ।। 

māyājālamahātantre yā cāsmiṃ saṃpragīyate 
mahāvajradharair hṛṣṭair ameyair mantradhāribhiḥ ।। 

ahaṃ caināṃ dhārayiṣyāmy ā niryāṇād dṛḍhāśayaḥ 
yathā bhavāmy ahaṃ nātha sarvasaṃbuddhaguhyadhṛk ।। 

prakāśayiṣye satvānāṃ yathāśayaviśeṣataḥ 
aśeṣakleśanāśāya aśeṣājñānahānaye ।। 

evam adhyeṣya guhyendro vajrapāṇis tathāgataṃ 
kṛtāñjalipuṭo bhūtvā prahvakāyasthito agrataḥ ।। 

adhyeṣaṇāgāthāḥ ṣoḍaśa

atha śākyamunir bhagavāṃ saṃbuddho dvipadottamaḥ 
nirṇamayyāyatāṃ sphītāṃ svajihvāṃ svamukhāc chubhāṃ ।। 

smitaṃ saṃdarśya lokānām apāyatrayaśodhanaṃ 
trailokyābhāsakaraṇaṃ caturmārāriśāsanaṃ ।। 

trilokam āpūrayantyā brāhmyā madhurayā girā 
pratyabhāṣata guhyendraṃ vajrapāṇiṃ mahābalaṃ ।। 

sādhu vajradharaḥ śrīmāṃ sādhu te vajrapāṇaye 
yas tvaṃ jagaddhitārthāya mahākaruṇayānvitaḥ ।। 

mahārthāṃ nāmasaṃgītiṃ pavitrām aghanāśanīṃ 
mañjuśrījñānakāyasya mattaḥ śrotuṃ samudyataḥ ।। 

tat sādhu deśayāmy eṣa ahaṃ te guhyakādhipaḥ 
śṛṇu tvam ekāgramanās tat sādhu bhagavann iti ।। 

prativacanagāthāḥ ṣaṭ

atha śākyamunir bhagavāṃ savakalaṃ mantrakulaṃ mahat 
mantravidyādharakulaṃ vyavalokya kulatrayaṃ ।। 

lokalokottarakulaṃ lokālokakulaṃ mahat 
mahāmudrākulaṃ cāgryaṃ mahoṣṇīṣakulaṃ mahat ।। 

ṣaṭkulāvalokanagāthe dve

imāṃ ṣaḍmantrarājānaṃ saṃyuktām advayodayāṃ 
anutpādadharmiṇīṃ gāthāṃ bhāṣate sma girāṃ pateḥ ।। 

a ā i ī u ū e ai o au aṃ aḥ sthito hṛdi 
jñānamūrtir ahaṃ buddho buddhānāṃ tryadhvavartināṃ ।। 

oṃ vajratīkṣṇaduḥkhacchedaprajñājñānamūrtaye ।
jñānakāyavāgīśvaraarapacanāye te namaḥ ।। 

māyājālābhisaṃbodhikramagāthās tisraḥ ।।

tadyathā bhagavāṃ buddhaḥ saṃbuddho akārasaṃbhavaḥ 
akāraḥ sarvavarṇāgryo mahārthaḥ paramākṣaraḥ ।। 

mahāprāṇo hy anutpādo vāgudāhāravarjitaḥ 
sarvābhilāpahetvagryaḥ sarvavāksuprabhāsvaraḥ ।। 

mahāmahamahārāgaḥ sarvasatvaratiṃkaraḥ 
mahāmahamahādveṣaḥ sarvakleśamahāripuḥ ।। 

mahāmahamahāmoho mūḍhadhīmohasūdanaḥ 
mahāmahamahākrodho mahākrodharipur mahān ।। 

mahāmahamahālobhaḥ sarvalobhanisūdanaḥ 
mahākāmo mahāsaukhyo mahāmodo mahāratiḥ ।। 

mahārūpo mahākāyo mahāvarṇo mahāvapuḥ 
mahānāma mahodāro mahāvipulamaṇḍalaḥ ।। 

mahāprajñāyudhadharo mahākleśāṅkuśo agraṇīḥ 
mahāyaśā mahākīrtir mahājyotir mahādyutiḥ ।। 

mahāmāyādharo vidvān mahāmāyārthasādhakaḥ 
mahāmāyāratirato mahāmāyendrajālikaḥ ।। 

mahādānapatiḥ śreṣṭho mahāśīladharo agraṇīḥ 
mahākṣāntidharo dhīro mahāvīryaparākramaḥ ।। 

mahādhyānasamādhistho mahāprajñāśarīradhṛk 
mahābalo mahopāyaḥ praṇidhijñānasāgaraḥ ।। 

mahāmaitrīmayo ameyo mahākāruṇiko agradhīḥ 
mahāprajño mahādhīmāṃ mahopāyo mahākṛtiḥ ।। 

mahāṛddhibalopeto mahāvego mahājavaḥ 
maharddhiko maheśākhyo mahābalaparākramaḥ ।। 

mahābhavādrisaṃbhettā mahāvajradharo ghanaḥ 
mahākrūro mahāraudro mahābhayabhayaṃkaraḥ ।। 

mahāvidyottamo nātho mahāmantrottamo guruḥ 
mahāyānanayārūḍho mahāyānanayottamaḥ ।। 

vajradhātumahāmaṇḍalagāthāś caturdaśa ।।

mahāvairocano buddho mahāmaunī mahāmuniḥ 
mahāmantranayodbhūto mahāmantranayātmakaḥ ।। 

daśapāramitāprāpto daśapāramitāśrayaḥ 
daśapāramitāśuddhir daśapāramitānayaḥ ।। 

daśabhūmīśvaro nātho daśabhūmipratiṣṭhitaḥ 
daśajñānaviśuddhātmā daśajñānaviśuddhadhṛk ।। 

daśākāro daśārthārtho munīndro daśabalo vibhuḥ 
aśeṣaviśvārthakaro daśākāravaśī mahān ।। 

anādhir niṣprapañcātmā śuddhātmā tathatātmakaḥ 
bhūtavādī yathāvādī tathākārī ananyavāk ।। 

advayo advayavādī ca bhūtakoṭivyavasthitaḥ 
nairātmyasiṃhanirnāda kutīrthyamṛgabhīkaraḥ ।। 

sarvatrago amoghagatis tathāgatamanojavaḥ 
jino jitārir vijayī cakravartī mahābalaḥ ।। 

gaṇamukhyo gaṇācāryo gaṇeśo gaṇapatir vaśī 
mahānubhāvo dhaureyo ananyaneyo mahānayaḥ ।। 

vāgīśo vākpatir vāgmī vācaspatir anantagīḥ 
satyavāk satyavādī ca catuḥsatyopadeśakaḥ ।। 

avaivartiko hy anāgāmī khaḍgaḥ pratyekanāyakaḥ 
nānāniryāṇaniryāto mahābhūtaikakāraṇaḥ ।। 

arhan kṣīṇāsravo bhikṣur vītarāgo jitendriyaḥ 
kṣemaprāpto abhayaprāptaḥ śītībhūto hy anāvilaḥ ।। 

vidyācaraṇasaṃpannaḥ sugato lokavit paraḥ 
nirmamo nirahaṃkāraḥ satyadvayanaye sthitaḥ ।। 

saṃsārapārakoṭisthaḥ kṛtakṛtyaḥ sthale sthitaḥ 
kaivalyajñānaniṣṭhyūtaḥ prajñāśastro vidāraṇaḥ ।। 

saddharmo dharmarāḍ bhāsvāṃ lokālokakaraḥ paraḥ 
dharmeśvaro dharmarājā śreyomārgopadeśakaḥ ।। 

siddhārthaḥ siddhasaṃkalpaḥ sarvasaṃkalpavarjitaḥ 
nirvikalpo akṣayo dhātur dharmadhātuḥ paro avyayaḥ ।। 

puṇyavān puṇyasaṃbhāro jñānaṃ jñānākaraṃ mahat 
jñānavān sadasajjñānī saṃbhāradvayasaṃbhṛtaḥ ।। 

śāśvato viśvarāḍ yogī dhyānaṃ dhyeyo dhiyāṃ patiḥ 
pratyātmavedyo hy acalaḥ paramādyas trikāyadhṛk ।। 

pañcakāyātmako buddhaḥ pañcajñānātmako vibhuḥ 
pañcabuddhātmamakuṭaḥ pañcacakṣur asaṅgadhṛk ।। 

janakaḥ sarvabuddhānāṃ buddhaputraḥ paro varaḥ 
prajñābhavodbhavo ayonir dharmayonir bhavāntakṛt ।। 

ghanaikasāro vajrātmā sadyojāto jagatpatiḥ 
gaganodbhavaḥ svayaṃbhūḥ prajñājñānānalo mahān ।। 

vairocano mahādīptir jñānajyotir virocanaḥ 
jagatpradīpo jñānolko mahātejāḥ prabhāsvaraḥ ।। 

vidyārājo agramantreśo mantrarājā mahārthakṛt 
mahoṣṇīṣo adbhutoṣṇīṣo viśvadarśī viyatpatiḥ ।। 

sarvabuddhātmabhāvāgryo jagadānandalocanaḥ 
viśvarūpī vidhātā ca pūjyo mānyo mahāṛṣiḥ ।। 

kulatrayadharo mantrī mahāsamayamantradhṛk 
ratnatrayadharaḥ śreṣṭhas triyānottamadeśakaḥ ।। 

amoghapāśo vijayī vajrapāśo mahāgrahaḥ 
vajrāṅkuśo mahāpāśo vajrabhairavabhīkaraḥ ।। 

suviśuddhadharmadhātujñānagāthāḥ pādonapañcaviṃśatiḥ ।।

krodharāṭ ṣaṇmukho bhīmaḥ ṣaḍnetraḥ ṣaḍbhujo balī 
daṃṣṭrākarālakaṅkālo halāhalaśatānanaḥ ।। 

yamāntako vighnarāḍ vajravego bhayaṃkaraḥ 
vighuṣṭavajro hṛdvajro māyāvajro mahodaraḥ ।। 

kuliśeśo vajrayonir vajramaṇḍo nabhopamaḥ 
acalaikajaṭāṭopo gajacarmapaṭārdradhṛk ।। 

hāhākāro mahāghoro hīhīkāro bhayānakaḥ 
aṭṭahāso mahāhāso vajrahāso mahāravaḥ ।। 

vajrasatvo mahāsatvo vajrarājo mahāsukhaḥ 
vajracaṇḍo mahāmodo vajrahūṃkārahūṃkṛtiḥ ।। 

vajrabāṇāyudhadharo vajrakhaḍgo nikṛntanaḥ 
viśvavajradharo vajrī ekavajrī raṇaṃjahaḥ ।। 

vajrajvālākarālākṣo vajrajvālāśiroruhaḥ 
vajrāveśo mahāveśaḥ śatākṣo vajralocanaḥ ।। 

vajraromāṅkuratanur vajraromaikavigrahaḥ 
vajrakoṭinakhārambho vajrasāraghanacchaviḥ ।। 

vajramālādharaḥ śrīmāṃ vajrābharaṇabhūṣitaḥ 
hāhāṭṭahāsa nirghoṣo vajraghoṣaḥ ṣaḍakṣaraḥ ।। 

mañjughoṣo mahānādas trailokyaikavaro mahān 
ākāśadhātuparyanto ghoṣo ghoṣavatāṃ varaḥ ।। 

ādarśajñānagāthāḥ pādonasārdhadaśa ।।

tathātābhūtanairātmyaṃ bhūtakoṭir anakṣaraḥ 
śūnyatāvādivṛṣabho gambhīrodāragarjanaḥ ।। 

dharmaśaṅkho mahāśabdo dharmagaṇḍī mahāraṇaḥ 
apratiṣṭhitanirvāṇo daśadigdharmadundubhiḥ ।। 

arūpo rūpavān agryo nānārūpo manomayaḥ 
sarvarūpāvabhāsaśrīr aśeṣapratibimbadhṛk ।। 

apradhṛṣyo maheśākhyas traidhātukamaheśvaraḥ 
samucchritāryamārgastho dharmaketur mahodayaḥ ।। 

trailokyaikakumārāṅgaḥ sthaviro vṛddhaḥ prajāpatiḥ 
dvātriṃśallakṣaṇadharaḥ kāntas trailokyasundaraḥ ।। 

lokajñānaguṇācāryo lokācāryo viśāradaḥ 
nāthas trātā trilokāptaḥ śaraṇaṃ tāyī niruttaraḥ ।। 

gaganābhogasaṃbhogaḥ sarvajñajñānasāgaraḥ 
avidyāṇḍakośasaṃbhettā bhavapañjaradāraṇaḥ ।। 

śamitāśeṣasaṃkleśaḥ saṃsārārṇavapāragaḥ 
jñānābhiṣekamakuṭaḥ samyaksaṃbuddhabhūṣaṇaḥ ।। 

triduḥkhaduḥkhaśamanas tryanto anantas trimuktigaḥ 
sarvāvaraṇanirmukta ākāśasamatāṃgataḥ ।। 

sarvakleśamalātītas tryadhvānadhvagatiṃgataḥ 
sarvasatvamahānāgo guṇaśekharaśekharaḥ ।। 

sarvopadhivinirmukto vyomavartmani susthitaḥ 
mahācintāmaṇidharaḥ sarvaratnottamo vibhuḥ ।। 

mahākalpataruḥ sphīto mahābhadraghaṭottamaḥ 
sarvasatvārthakṛt kartā hitaiṣī satvavatsalaḥ ।। 

śubhāśubhajñaḥ kālajñaḥ samayajñaḥ samayī vibhuḥ 
satvendriyajño velajño vimuktitrayakovidaḥ ।। 

guṇī guṇajño dharmajñaḥ praśasto maṅgalodayaḥ 
sarvamaṅgalamāṅgalyaḥ kīrtir lakṣmīr yaśaḥ śubhaḥ ।। 

mahotsavo mahāśvāso mahānando mahāratiḥ 
satkāraḥ satkṛtir bhūtiḥ pramodaḥ śrīr yaśaspatiḥ ।। 

vareṇyo varadaḥ śreṣṭhaḥ śaraṇyaḥ śaraṇottamaḥ 
mahābhayāriḥ pravaro niḥśeṣabhayanāśanaḥ ।। 

śikhī śikhaṇḍī jaṭilo jaṭī mauṇḍī kirīṭimān 
pañcānanaḥ pañcaśikhaḥ pañcacīrakaśekharaḥ ।। 

mahāvratadharo mauñjī brahmacārī vratottamaḥ 
mahātapās taponiṣṭhaḥ snātako gautamo agraṇīḥ ।। 

brahmavid brāhmaṇo brahmā brahmanirvāṇam āptavān 
muktir mokṣo vimokṣāṅgo vimuktiḥ śāntatā śivaḥ ।। 

nirvāṇaṃ nirvṛtiḥ śāntiḥ śreyo niryāṇam antakaḥ 
sukhaduḥkhāntakṛn niṣṭhā vairāgyam upadhikṣayaḥ ।। 

ajayo anupamo avyakto nirābhāso nirañjanaḥ 
niṣkalaḥ sarvago vyāpī sūkṣmo bījam anāsravaḥ ।। 

arajo virajo vimalo vāntadoṣo nirāmayaḥ 
suprabuddho vibuddhātmā sarvajñaḥ sarvavit paraḥ ।। 

vijñānadharmatātīto jñānam advayarūpadhṛk 
nirvikalpo nirābhogas tryadhvasaṃbuddhakāryakṛt ।। 

anādinidhano buddha ādibuddho niranyvayaḥ 
jñānaikacakṣur amalo jñānamūrtis tathāgataḥ ।। 

vāgīśvaro mahāvādī vādirāḍ vādipuṃgavaḥ 
vadatāṃ varo variṣṭho vādisiṃho aparājitaḥ ।। 

samantadarśī prāmodyas tejomālī sudarśanaḥ 
śrīvatsaḥ suprabho dīptir bhā bhāsurakaradyutiḥ ।। 

mahābhiṣagvaraḥ śreṣṭhaḥ śalyahartā niruttaraḥ 
aśeṣabhaiṣajyataruḥ kleśavyādhimahāripuḥ ।। 

trailokyatilakaḥ kāntaḥ śrīmāṃ nakṣatramaṇḍalaḥ 
daśadigvyomaparyanto dharmadhvajamahocchrayaḥ ।। 

jagacchatraikavipulo maitrīkaruṇāmaṇḍalaḥ 
padmanarteśvaraḥ śrīmāṃ ratnacchatro mahāvibhuḥ ।। 

sarvabuddhamahārājā sarvabuddhātmabhāvadhṛk 
sarvabuddhamahāyogaḥ sarvabuddhaikaśāsanaḥ ।। 

vajraratnābhiṣekaśrīḥ sarvaratnādhipeśvaraḥ 
sarvalokeśvarapatiḥ sarvavajradharādhipaḥ ।। 

sarvabuddhamahācittaḥ sarvabuddhamanogatiḥ 
sarvabuddhamahākāyaḥ sarvabuddhasarasvatiḥ ।। 

vajrasūryo mahāloko vajrendruvimalaprabhaḥ 
virāgādimahārāgo viśvavarṇojjvalaprabhaḥ ।। 

saṃbuddhavajraparyaṅko buddhasaṃgītidharmadhṛk 
buddhapadmodbhavaḥ śrīmāṃ sarvajñajñānakośadhṛk ।। 

viśvamāyādharo rājā buddhavidyādharo mahān 
vajratīkṣṇo mahākhaḍgo viśuddhaḥ paramākṣaraḥ ।। 

duḥkhacchedamahāyāno vajradharmamahāyudhaḥ 
jinajig vajragāmbhīryo vajrabuddhir yathārthavit ।। 

sarvapāramitāpūrī sarvabhūmivibhūṣaṇaḥ 
viśuddhadharmanairātmyaṃ samyagjñānenduhṛtprabhaḥ ।। 

māyājālamahodyogaḥ sarvatantrādhipaḥ paraḥ 
aśeṣavajraparyaṅko niḥśeṣajñānakāyadhṛk ।। 

samantabhadraḥ sumatiḥ kṣitigarbho jagaddhṛtiḥ 
sarvabuddhamahāgarbho viśvanirmāṇacakradhṛk ।। 

sarvabhāvasvabhāvāgryaḥ sarvabhāvasvabhāvadhṛk 
anutpādadharmā viśvārthaḥ sarvadharmasvabhāvadhṛk ।। 

ekakṣaṇamahāprājñaḥ sarvadharmāvabodhadhṛk 
sarvadharmābhisamayo bhūtāntamunir agradhīḥ ।। 

stimitaḥ suprasannātmā samyaksaṃbuddhabodhidhṛk 
pratyakṣaḥ sarvabuddhānāṃ jñānārciḥ suprabhāsvaraḥ ।। 

pratyavekṣaṇājñānagāthā dvācatvāriṃśat

iṣṭārthasādhakaḥ paraḥ sarvāpāyaviśodhakaḥ 
sarvasatvottamo nāthaḥ sarvasatvapramocakaḥ ।। 

kleśasaṃgrāmaśūraikaḥ ajñānaripudarpahā 
dhīḥ śṛṅgāradharaḥ śrīmān vīrabībhatsarūpadhṛk ।। 

bāhudaṇḍaśatākṣepaḥ padanikṣepanartanaḥ 
śrīmacchatabhujābhogo gaganābhoganartanaḥ ।। 

ekapādatalākrāntamahīmaṇḍatale sthitaḥ 
brahmāṇḍaśikharākrāntapādāṅguṣṭhanakhe sthitaḥ ।। 

ekārtho advayadharmārthaḥ paramārtho avinaśvaraḥ 
nānāvijñaptirūpārthaś cittavijñānasantati ।। 

aśeṣabhāvārtharatiḥ śūnyatāratir agradhīḥ 
bhavarāgādyatītaś ca bhavatrayamahāratiḥ ।। 

śuddhaśubhrābhradhavalaḥ śaraccandrāṃśusuprabhaḥ 
bālārkamaṇḍalacchāyo mahārāganakhaprabhaḥ ।। 

indranīlāgrasaccīro mahānīlakacāgradhṛk 
mahāmaṇimayūkhaśrīr buddhanirmāṇabhūṣaṇaḥ ।। 

lokadhātuśatākampī ṛddhipādamahākramaḥ 
mahāsmṛtidharas tattvaś catuḥsmṛtisamādhirāṭ ।। 

bodhyaṃgakusumāmodas tathāgataguṇodadhiḥ 
aṣṭāṅgamārganayavit samyaksaṃbuddhamārgavit ।। 

sarvasatvamahāsaṅgo niḥsaṅgo gaganopamaḥ 
sarvasatvamanojātaḥ sarvasatvamanojavaḥ ।। 

sarvasatvendriyārthajñaḥ sarvasatvamanoharaḥ 
pañcaskandhārthatatvajñaḥ pañcaskandhaviśuddhadhṛk ।। 

sarvaniryāṇakoṭisthaḥ sarvaniryāṇakovidaḥ 
sarvaniryāṇamārgasthaḥ sarvaniryāṇadeśakaḥ ।। 

dvādaśāṅgabhavotkhāto dvādaśākāraśuddhadhṛk 
catuḥsatyanayākāro aṣṭajñānāvabodhadhṛk ।। 

dvādaśākārasatyārthaḥ ṣoḍaśākāratattvavit 
viṃśatyākārasaṃbodhir vibuddhaḥ sarvavit paraḥ ।। 

ameyabuddhanirmāṇakāyakoṭivibhāvakaḥ 
sarvakṣaṇābhisamayaḥ sarvacittakṣaṇārthavit ।। 

nānāyānanayopāyajagadarthavibhāvakaḥ 
yānatritayaniryāta ekayānaphale sthitaḥ ।। 

kleśadhātuviśuddhātmā karmadhātukṣayaṃkaraḥ 
oghodadhisamuttīrṇo yogakāntāraniḥsṛtaḥ ।। 

kleśopakleśasaṃkleśasuprahīṇasavāsanaḥ 
prajñopāyamahākaruṇā amoghajagadarthakṛt ।। 

sarvasaṃjñāprahīṇārtho vijñānārtho nirodhadhṛk 
sarvasatvamanoviṣayaḥ sarvasatvamanogatiḥ ।। 

sarvasatvamano antasthas taccittasamatāṃgataḥ 
sarvasatvamanohlādī sarvasatvamanoratiḥ ।। 

siddhānto vibhramāpetaḥ sarvabhrāntivivarjitaḥ 
niḥsandigdhamatis tryarthaḥ sarvārthas triguṇātmakaḥ ।। 

pañcaskandhārthas triṣkālaḥ sarvakṣaṇavibhāvakaḥ 
ekakṣaṇābhisaṃbuddhaḥ sarvabuddhasvabhāvadhṛk ।। 

anaṅgakāyaḥ kāyāgryaḥ kāyakoṭivibhāvakaḥ 
aśeṣarūpasaṃdarśī ratnaketur mahāmaṇiḥ ।। 

samatājñānagāthāś caturviṃśatiḥ

sarvasaṃbuddhaboddhavyo buddhabodhir anuttaraḥ 
anakṣaro mantrayonir mahāmantrakulatrayaḥ ।। 

sarvamantrārthajanako mahābindur anakṣaraḥ 
pañcākṣaro mahāśūnyo binduśūnyaḥ śatākṣaraḥ ।। 

sarvākāro nirākāraḥ ṣoḍaśārdhārdhabindudhṛk 
akalaḥ kalanātītaś caturthadhyānakoṭidhṛk ।। 

sarvadhyānakalābhijñaḥ samādhikulagotravit 
samādhikāyo kāyāgryaḥ sarvasaṃbhogakāyarāṭ ।। 

nirmāṇakāyo kāyāgryo buddhanirmāṇavaṃśadhṛk 
daśadigviśvanirmāṇo yathāvajjagadarthakṛt ।। 

devātidevo devendraḥ surendro dānavādhipaḥ 
amarendraḥ suraguruḥ pramathaḥ pramatheśvaraḥ ।। 

uttīrṇabhavakāntāra ekaḥ śāstā jagadguruḥ 
prakhyāto daśadiglokadharmadānapatir mahān ।। 

maitrīsaṃnāhasaṃnaddhaḥ karuṇāvarmavarmitaḥ 
prajñākhaḍgadhanurbāṇaḥ kleśājñānaraṇaṃjahaḥ ।। 

mārārir mārajid vīraś caturmārabhayāntakṛt 
sarvamāracamūjetā saṃbuddho lokanāyakaḥ ।। 

vandyaḥ pūjyo abhivādyaś ca mānanīyaś ca nityaśaḥ 
arcanīyatamo mānyo namasyaḥ paramo guruḥ ।। 

trailokyaikakramagatir vyomaparyantavikramaḥ 
traividyaḥ śrotriyaḥ pūtaḥ ṣaḍabhijñaḥ ṣaḍanusmrtiḥ ।। 

bodhisatvo mahāsatvo lokātīto maharddhikaḥ 
prajñāpāramitāniṣṭhaḥ prajñātattvatvam āgataḥ ।। 

ātmavit paravit sarvaḥ sarvīyo hy agrapudgalaḥ 
sarvopamām atikrānto jñeyo jñānādhipaḥ paraḥ ।। 

dharmadānapatiḥ śreṣṭhaś caturmudrārthadeśakaḥ 
paryupāsyatamo jagatāṃ niryāṇatrayayāyinām ।। 

paramārthaviśuddhaśrīś trailokyasubhago mahān 
sarvasaṃpatkaraḥ śrīmān mañjuśrīḥ śrīmatāṃ varaḥ ।। 

kṛtyānuṣṭhānajñānagāthāḥ pañcadaśa

namas te varada vajrāgrya bhūtakoṭi namo astu te 
namas te śūnyatāgarbha buddhabodhi namo astu te ।। 

buddharāga namas te astu buddhakāma namo namaḥ 
buddhaprīti namas tubhyaṃ buddhamoda namo namaḥ ।। 

buddhasmita namas tubhyaṃ buddhahāsa namo namaḥ 
buddhavāca namas te astu buddhabhāva namo namaḥ ।। 

abhavodbhava namas te ḥstu namas te buddhasaṃbhava 
gaganodbhava namas tubhyaṃ namas te jñānasaṃbhava ।। 

māyājāla namas tubhyaṃ namas te buddhanāṭaka 
namas te sarva sarvebhyo jñānakāya namo astu te ।। 

iti pañcatathāgatajñānastutigāthāḥ pañca ।

iyam asau vajrapāṇe vajradhara bhagavato jñānamūrteḥ sarvatathāgatajñānakāyasya mañjuśrījñānasatvasyāveṇikapariśuddhā nāmasaṃgītiḥ । tavānuttaraprītiprasādamahaudbilyasaṃjananārthaṃ kāyavāṅmanoguhyapariśuddhyai । aparipūrṇāpariśuddhabhūmipāramitāpuṇyajñānasaṃbhāraparipūripariśuddhyai । anadhigatānuttarārthasyādhigamāya । aprāptasya prāptyai । yāvat sarvatathāgatasaddharmanetrīsaṃdhāraṇārthaṃ ca mayā deśitā saṃprakāśitā ca vivṛttā vibhajitottānīkṛtā adhiṣṭhitā ceyaṃ mayā vajrapāṇe vajradhara tava saṃtāne sarvamantradharmatādhiṣṭhāneneti ।। punar aparaṃ vajrapāṇe vajradhara iyaṃ nāmasaṃgītiḥ suviśuddhaparyavadātasarvajñajñānakāyavāṅmanoguhyabhūtā । sarvatathāgatānāṃ buddhabodhiḥ । samyaksaṃbuddhānām abhismayaḥ । sarvatathāgatānām anuttaraḥ । dharmadhātugatiḥ sarvasugatānāṃ । sarvamārabalaparājayo jinānāṃ । daśabalabalitā sarvadaśabalānāṃ । sarvajñatā sarvajñasya jñānānāṃ । āgamaḥ sarvabuddhadharmāṇāṃ । samudāgamaḥ sarvabuddhānāṃ । vimalasupariśuddhapuṇyajñānasaṃbhāraparipūriḥ sarvamahābodhisatvānāṃ । prasūtiḥ sarvaśrāvakapratyekabuddhānāṃ । kṣetraṃ sarvadevamanuṣyasaṃpatteḥ । pratiṣṭhā mahāyānasya । saṃbhavo bodhisatvacaryāyāḥ । niṣṭhā samyagāryamārgasya । nikaṣo vimuktīnāṃ । utpattir niryāṇamārgasya । anucchedas tathāgatavaṃśasya । pravṛddhir mahābodhisatvakulagotrasya । nigrahaḥ sarvaparapravādināṃ । vidhvaṃsanaṃ sarvatīrthikānāṃ । parājayaś caturmārabalacamūsenānāṃ । saṃgrahaḥ sarvasatvānāṃ । āryamārgaparipākaḥ sarvaniryāṇayāyināṃ । samādhiś caturbrahmavihāravihāriṇāṃ । dhyānam ekāgracittānāṃ । yogaḥ kāyavāṅmano abhiyuktānāṃ । visaṃyogaḥ sarvasaṃyojanānāṃ । prahāṇaṃ sarvakleśopakleśānāṃ । upaśamaḥ sarvāvaraṇānāṃ । vimuktiḥ sarvabandhanānāṃ । mokṣaḥ sarvopadhīnāṃ । śāntiḥ sarvacittopaplavānāṃ । ākaraḥ sarvasaṃpattīnāṃ । parihāṇiḥ sarvavipattīnāṃ । pithanaṃ sarvāpāyadvārāṇāṃ । satpatho vimuktipurasya । apravṛttiḥ saṃsāracakrasya । pravartanaṃ dharmacakrasya । ucchritacchatradhvajapatākās tathāgataśāsanasya । adhiṣṭhānaṃ sarvadharmadeśanāyāḥ । kṣiprasiddhir mantramukhacaryācāriṇāṃ bodhisatvānām । bhāvanādhigamaḥ prajñāpāramitābhiyuktānāṃ । śūnyatāprativedhaḥ advayaprativedhabhāvanābhiyuktānāṃ । niṣpattiḥ sarvapāramitāsaṃbhārasya । pariśuddhiḥ sarvabhūmipāramitāparipūryai । prativedhaḥ samyakcaturāryasatyānāṃ । sarvadharmaikacittaprativedhaś catuḥsmṛtyupasthānānāṃ । yāvat parisamāptiḥ sarvabuddhaguṇānām iyaṃ nāmasaṃgītiḥ ।।

dvitīyacakrasyeyam anuśaṃsā tatpadāni dvāpañcāśat ।।

punar aparaṃ vajrapāṇe vajradhara iyaṃ nāmasaṃgītiḥ sarvasatvānāṃ aśeṣakāyavāṅmanaḥsamudācārapāpapraśamanī । sarvasatvānāṃ sarvāpāyānāṃ viśodhanī । sarvadurgatinivāraṇī । sarvakarmāvaraṇānāṃ samucchedanī । sarvāṣṭākṣaṇasamutpādasyānutpādakarī । aṣṭamahābhayavyupaśamanakarī । sarvaduḥsvapnanirnāśanī । sarvadurnimittavyapohanakarī । sarvaduḥśakunavighnavyupaśamanakarī । sarvamārārikarmadūrīkaraṇī । sarvakuśalamūlapuṇyasyopacayakarī । sarvāyoniśomanaskārasyānutpādanakarī । sarvamadamānadarpāhaṃkāranirghātanakarī । sarvaduḥkhadaurmanasyānutpādanakarī । sarvatathāgatānāṃ hṛdayabhūtā । sarvabodhisatvānāṃ guhyabhūtā । sarvaśrāvakapratyekabuddhānāṃ rahasyabhūtā । sarvamudrāmantrabhūtā । sarvadharmānabhilāpyavādināṃ smṛtisaṃprajanyasaṃjananī । anuttaraprajñāmedhākarī । ārogyabalaiśvaryasaṃpatkarī । śrīśubhaśāntikalyāṇapravardhanakarī । yaśaḥślokakīrtistutisaṃprakāśanakarī । sarvavyādhimahābhayapraśamanakarī । pūtatarā pūtatarāṇāṃ । pavitratarā pavitratarāṇāṃ । dhanyatamā dhanyatamānāṃ । māṅgalyatamā sarvamāṅgalyatamānāṃ । śaraṇaṃ śaraṇārthināṃ । layanaṃ layanārthināṃ । trāṇaṃ trāṇārthināṃ । parāyaṇam aparāyaṇānāṃ । dvīpabhūtā dvīpārthināṃ । agatikānām anuttaragatikabhūtā । yānapātrabhūtā bhavasamudrapāragāmināṃ । mahābhaiṣajyarājabhūtā sarvavyādhinirghātanāya । prajñābhūtā heyopādeyabhāvavibhāvanāyai । jñānālokabhūtā sarvatamondhakārakudṛṣṭyapanayanāya । cintāmaṇibhūtā sarvasatvayathāśayābhiprāyaparipūraṇāya । sarvajñajñānabhūtā mañjuśrījñānakāyapratilambhāya । pariśuddhajñānadarśanabhūtā pañcacakṣuḥpratilambhāya । ṣaṭpāramitāparipūribhūtā āmiṣābhayadharmadānotsarjanatayā । daśabhūmipratilambhabhūtā puṇyajñānasaṃbhārasamādhiparipūraṇatayā । advayadharmatā dvayadharmavigatatvāt । tathatārūpatānanyadharmatādhyāropavigatatvāt । bhūtakoṭirūpatā pariśuddhatathāgatajñānakāyasvabhāvatayā । sarvākāramahāśūnyatārūpatā aśeṣakudṛṣṭigahanagatinirghātanatayā । sarvadharmānabhilāpyarūpeyaṃ nāmasaṃgītir yadutādvayadharmatārthaṃ nāmasaṃdhāraṇaprakāśanatayeti ।।

tṛtīyacakrasyeyam anuśaṃsā tatpadāni dvāpañcāśat ।।

punar aparaṃ vajrapāṇe vajradhara yaḥ kaścit kulaputro vā kuladuhitā vā mantramukhacaryācārī imāṃ bhagavato mañjuśrījñānasatvasya sarvatathāgatajñānakāyasya jñānamūrter advayaparamārthāṃ nāmasaṃgītiṃ nāmacūḍāmaṇiṃ sakalaparisamāptam anyūnām akhaṇḍām ebhir eva gāthāpadavyañjanaiḥ pratyaham akhaṇḍaṃ triṣkālaṃ dhārayiṣyati vācayiṣyati paryavāpsyati yoniśaś ca manasikariṣyati । parebhyaś ca vistareṇa yathāsamayaṃ yathāyogyato yāvat saṃprakāśayiṣyati pratyekaṃ cānyatamānyatamanāmārthaṃ । mañjuśrījñānakāyam ālambanīkṛtya ekāgramānaso bhāvayiṣyati । adhimuktitatvamanaskārābhyāṃ samantamukhavihāravihārī sarvadharmaprativedhikayā paramayā anāvilayā prajñānuviddhayā śraddhayā samanvāgataḥ saṃstasya tryadhvānadhvasamaṅginaḥ sarvabuddhabodhisatvāḥ samāgamya saṃgamya sarvadharmamukhāny upadarśayiṣyanti । ātmabhāvaṃ copadarśayiṣyati । durdāntadamakāś ca mahākrodharājāno mahāvajradharādayo jagatparitrāṇabhūtā nānānirmāṇarūpakāyair ojobalaṃ tejo apradhṛṣyatāṃ sarvamudrāmantrābhisamayamaṇḍalāny upadarśayiṣyanti । aśeṣāś ca mantravidyārājñyaḥ sarvavighnavināyakamārārimahāpratyaṅgirāmahāparājitāḥ sarātriṃdivaṃ pratikṣaṇaṃ sarveryāpatheṣu rakṣāvaraṇaguptiṃ kariṣyanti । sarvabuddhabodhisatvādhiṣṭhānaṃ kariṣyanti । sarvakāyavāṅmanobhis tasya saṃtāne samyag adhiṣṭhāsyanti । sarvabuddhabodhisatvānugraheṇa cānugrahīṣyanti । sarvadharmavaiśāradyapratibhānaṃ copasaṃhariṣyanti । sarvārhacchrāvakapratyekabuddhāryadharmapremāśayatayā ātmabhāvaṃ copadarśayiṣyanti । ye ca brahmendropendrarudranārāyaṇasanatkumāramaheśvarakārtikeyamahākālanandikeśvarayamavaruṇakuverahārītīdaśadiglokapālāś ca satatasamitaṃ sarātriṃdivaṃ gacchatas tiṣṭhataḥ śayānasya niṣaṇṇasya svapato jāgrataḥ samāhitasyāsamāhitasya ca ekākino bahujanamadhyagatasya ca yāvad grāmanagaranigamajanapadarāṣṭrarājadhānīmadhyagatasyendrakīlarathyāpratolīnagaradvāravīthīcatvaraśṛṅgāṭakanagarāntarāpaṇapaṇyaśālāmadhyagatasya yāvac chūnyāgaragirikandaranadīvanagahanopagatasya ucchiṣṭasyānucchiṣṭasya mattasy pramattasya sarvadā sarvathā sarvaprakāraṃ ca parāṃ rakṣāvaraṇaguptiṃ kariṣyanti । ratriṃdivaṃ paraṃ svastyayanaṃ kariṣyanti । ye cānye devanāgayakṣagandharvāsuragaruḍakinnaramahoragā manuṣyāmanuṣyāś ca ye cānye grahanakṣatramātṛgaṇapatayo yāś ca sapta mātaro yāś ca yakṣiṇīrākṣasīpiścācyas tāḥ sarvāḥ sahitāḥ samagrāḥ sasainyaḥ saparivārāḥ sarve te rakṣāvaraṇaguptiṃ kariṣyanti । paraṃ ca tasya kāye ojobalaṃ prakṣepsyanti । ārogyabalam āyurvṛddhiṃś copasaṃhariṣyanti ।।

caturthacakrasyeyam anuśaṃsā tatpadāny ekonaviṃśati ।।

punar aparaṃ vajrapāṇe vajradhara ya imāṃ nāmasaṃgītiṃ nāmacūḍāmaṇiṃ pratyaham akhaṇḍasamādānatas triḥkṛtvā kaṇṭhagatām āvartayiṣyati । pustakagatāṃ vā paṭhamānaḥ pravartayiṣyati । bhagavato mañjuśrījñānasatvasya rūpam ālambayann anuvicintayaṃs tadrūpam anudhyāyan । tam eva rūpakāyenācirād eva dharmavinayam upādāya drakṣyati । gaganatalagatāṃś ca sarvabuddhabodhisatvān nānānirmāṇarūpakāyaiḥ sahagatān drakṣyati । na tasya mahāsatvasya jātu kadācit kathamapi durgatyapāyapatanaṃ ca bhaviṣyati । nīcakulopapattir na bhaviṣyati । pratyantajanapadopapattir na bhaviṣyati । na hīnendriyo bhaviṣyati । na vikalendriyo bhaviṣyati । na mithyādṛṣṭikulopapattir bhaviṣyati । nābuddheṣu buddhakṣetreṣūpapatsyate । na buddhotpādataddeśitadharmavimukhaparokṣatā bhaviṣyati । na ca dīrghāyuṣkeṣu deveṣūpapatsyate । na ca durbhikṣarogaśastrāntarakalpeṣūpapatsyate । na ca pañcakaṣāyakāleṣūpapatsyate । na ca rājaśatrucaurabhayaṃ bhaviṣyati । na ca sarvavaikalyadāridrabhayaṃ । na cāślokābhyākhyānanindāyaśo'kīrtibhayaṃ bhaviṣyati । sujātikulagotrasaṃpannaś ca bhaviṣyati । samantaprāsādikarūpavarṇasamanvāgato bhaviṣyati । priyo manaāpasukhasaṃvāsapriyadarśanaś ca lokānāṃ bhaviṣyati । śubhasaubhāgyādeyavākyaś ca satvānāṃ bhaviṣyati । sa yatra yatropapatsyate tatra tatra jātau jātau jātismaro bhaviṣyati । mahābhogo mahāparivāro akṣayabhogo akṣayaparivāro bhaviṣyati । agraṇīḥ sarvasatvānām agraguṇasamanvāgato bhaviṣyati । prakṛtyā ca ṣaṭpāramitāguṇaiḥ samanvāgato bhaviṣyati । caturbrahmavihāravihārī ca bhaviṣyati । smṛtisaṃprajanyopāyabalapraṇidhijñānaiḥ samanvāgataś ca bhaviṣyati । sarvaśāstraviśārado vāgmī ca bhaviṣyati । spaṣṭavāgajaḍapaṭumatir bhaviṣyati । dakṣo analasaḥ saṃtuṣṭo mahārtho vitṛṣṇaś ca bhaviṣyati । paramaviśvāsī ca sarvasatvānāṃ bhaviṣyati । ācāryopādhyāyagurūṇāṃ ca saṃmato bhaviṣyati । aśrutapūrvāṇi ca tasya śilpakalābhijñājñānaśāstrāṇi cārthato granthataś ca pratibhāsam āgamiṣyati । supariśuddhaśīlājīvasamudācāracārī ca bhaviṣyati । supravrajitaḥ sūpasaṃpannaś ca bhaviṣyati । apramuṣitasarvajñatāmahābodhicittaś ca bhaviṣyati । na jātu śrāvakārhatpratyekabuddhaniyāmāvakrāntigataś ca bhaviṣyati ।।

pañcamacakrasyeyam anuśaṃsā tatpadāny ekapañcāśat ।।

evaṃ vajrapāṇe vajradhara aprameyaguṇasamanvāgato asau mantramukhacaryācārī bhaviṣyati । anyaiś cāprameyair evaṃprakārair evaṃjātīyair guṇagaṇaiḥ samanvāgato bhaviṣyati । acirād eva vajrapāṇe vajradhara paramārthanāmasaṃgītisaṃdhārakapuruṣapuṃgavaḥ susaṃbhṛtapuṇyajñānasaṃbhāraḥ ksiprataraṃ buddhaguṇān samudānīyānuttarāṃ samyaksaṃbodhim abhisaṃbhotsyate । analpakalyāṇaparinirvāṇadharmaḥ sarvasatvānām anuttaradharmadeśako adhiṣṭhito daśadiksaddharmadundubhir dharmarāja iti ।

ṣaṣṭhacakrasyānuśaṃsā tatpadāny aprameyāṇi ।।

oṃ sarvadharmābhāvasvabhāvaviśuddhavajra a ā aṃ aḥ । prakṛtipariśuddhāḥ sarvadharmā yaduta sarvatathāgatajñānakāyamañjuśrīpariśuddhitām upādāyeti a āḥ sarvatathāgatahṛdayaṃ hara hara । oṃ hūṃ hrīḥ bhagavan jñānamūrtivāgīśvara mahāvāca sarvadharmagaganāmalasupariśuddhadharmadhātujñānagarbha āḥ ।

mantravinyāsaḥ ।।

atha vajradharaḥ śrīmāṃ hṛṣṭatuṣṭaḥ kṛtāñjaliḥ 
praṇamya nāthaṃ saṃbuddhaṃ bhagavantaṃ tathāgataṃ ।। 

anyaiś ca bahuvidhair nāthair guhyendrair vajrapāṇibhiḥ 
sa sārdhaṃ krodharājānaiḥ provācoccair idaṃ vacaḥ ।। 

anumodāmahe nātha sādhu sādhu subhāṣitaṃ 
kṛto asmākaṃ mahān arthaḥ samyaksaṃbodhiprāpakaḥ ।। 

jagataś cāpy anāthasya vimuktiphalakāṃkṣiṇaḥ 
śreyomārgo viśuddho ayaṃ māyājālanayoditaḥ ।। 

gambhīrodāravaipulyo mahārtho jagadarthakṛt 
buddhānāṃ viṣayo hy eṣa samyaksaṃbuddhadeśitaḥ ।। 

ity upasaṃhāragāthāḥ pañca ।।

āryamāyājālāt ṣoḍaśasāhasrikān mahāyogatantrāntaḥpātisamādhijālapaṭalād bhagavattathāgataśākyamunibhāṣitā bhagavato mañjuśrījñānasatvasya paramārthā nāmasaṃgītiḥ parisamāptā ।।