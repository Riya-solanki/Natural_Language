Vāgbhaṭa Rasaratnasamuccaya with commentaries ) Rasaratnasamuccayabodhinī, by Āśubodhavidyābhūṣaṇa and Nityabodhavidyāratna ) Rasaratnasamuccayaṭīkā

vāgbhaṭa rasaratnasamuccaya, with ) rasaratnasamuccayabodhinī,by āśubodhavidyābhūṣaṇa and nityabodhavidyāratna ) rasaratnasamuccayaṭīkā

yasyānandabhavena maṅgalakalāsaṃbhāvitena sphuradhāmnā siddharasāmṛtena karuṇāvīkṣāsudhāsindhunā ।
bhaktānāṃ prabhavaprasaṃhṛtijarārāgādirogāḥ kṣaṇācchāntiṃ yānti jagatpradhānabhiṣaje tasmai parasmai namaḥ ।।

ādimaścandrasenaśca laṅkeśaśca viśāradaḥ ।
kapālī mattamāṇḍavyau bhāskaraḥ śūrasenakaḥ ।।

ratnakośaśca śambhuśca sāttviko naravāhanaḥ ।
indrado gomukhaścaiva kambalir vyāḍireva ca ।।

nāgārjunaḥ surānando nāgabodhir yaśodhanaḥ ।
khaṇḍaḥ kāpāliko brahmā govindo lampako hariḥ ।।

saptaviṃśatisaṃkhyākā rasasiddhipradāyakāḥ ।
rasāṅkuśo bhairavaśca nandī svacchandabhairavaḥ ।।

manthānabhairavaścaiva kākacaṇḍīśvarastathā ।
vāsudeva ṛṣiḥ śṛṅgaḥ kriyātantrasamuccayī ।।

rasendratilako yogī bhālukī maithilāhvayaḥ ।
mahādevo narendraśca vāsudevo harīśvaraḥ ।।

eteṣāṃ kriyate anyeṣāṃ tantrāṇyālokya saṃgrahaḥ ।
rasānāmatha siddhānāṃ cikitsārthopayoginām ।।

sūnunā siṃhaguptasya rasaratnasamuccayaḥ ।
rasoparasalohāni yantrādikaraṇāni ca ।।

śuddhyarthamapi lohānāṃ tantrādikaraṇāni ca ।
śuddhiḥ sattvaṃ drutirbhasmakaraṇaṃ ca pravakṣyate ।।

asti nīhāranilayo mahānuttaradiṅmukhe ।
uttuṅgaśṛṅgasaṃghātalaṅghitābhro mahīdharaḥ ।।

viśrāmāya viyanmārgavilaṅghanaghanaśramaḥ ।
avatīrṇa iva kṣoṇīṃ śaradambumucāṃ gaṇaḥ ।।

rāśirāśīviṣādhīśaphaṇāphalakarociṣām ।
bhittvā bhuvamivottīrṇo yo vibhāti bhṛśonnataḥ ।।

jvaladauṣadhayo yasya nitambamaṇibhūmayaḥ ।
naktamuddāmataḍitāmanukurvanti vārmucām ।।

kaṭake saṃcarantīnāṃ yasya kiṃnarayoṣitām ।
pādeṣu dhāturāgeṇa lākṣākṛtyamanuṣṭhitam ।।

avataṃsitaśītāṃśurācchāditadigambaraḥ ।
yo guhādhigato lokairgirīśa iti gīyate ।।

nimīlitadṛśo nityaṃ munayo yasya sānuṣu ।
pratyakṣayanti giriśamavāṅmanasagocaram ।।

śilātalapratihatairyasya nirjharaśīkaraiḥ ।
ahanyapi nirīkṣante yakṣāstārāṅkitaṃ nabhaḥ ।।

nīhārapavanodrekaniḥsahā yatra puruṣāḥ ।
nijastrīṇāṃ niṣevante kucoṣmāṇaṃ nirantaram ।।

saṃcaran kaṭake yasya nidāghe api divākaraḥ ।
uddāmahimaruddhoṣmā na śītāṃśorvibhidyate ।।

guhāgṛheṣu kastūrīmṛganābhisugandhiṣu ।
gāyanti yatra kiṃnaryo gaurīpariṇayotsavam ।।

cakāsti tatra jagatāmādidevo maheśvaraḥ ।
rasātmanā jagattrātuṃ jāto yasmānmahārasaḥ ।।

śatāśvamedhena kṛtena puṇyaṃ gokoṭibhiḥ svarṇasahasradānāt ।
nṛṇāṃ bhavetsūtakadarśanena yatsarvatīrtheṣu kṛtābhiṣekāt ।।

vidhāya rasaliṅgaṃ yo bhaktiyuktaḥ samarcayet ।
jagattritayaliṅgānāṃ pūjāphalamavāpnuyāt ।।

bhakṣaṇaṃ sparśanaṃ dānaṃ dhyānaṃ ca paripūjanam ।
pañcadhā rasapūjoktā mahāpātakanāśinī ।।

hanti bhakṣaṇamātreṇa pūrvajanmāghasambhavam ।
rogasaṃghamaśeṣāṇāṃ narāṇāṃ nātra saṃśayaḥ ।।

pūrvajanmakṛtaṃ pāpaṃ sadyo naśyati dehinām ।
sugandhapiṣṭasūtena yadi śambhurvilepitaḥ ।।

abhrakaṃ truṭimātraṃ yo rasasya parijārayet ।
śatakratuphalaṃ tasya bhavedityabravīcchivaḥ ।।

yaśca nindati sūtendraṃ śambhostejaḥ parātparam ।
sa patennarake ghore yāvatkalpavikalpanā ।।

rogibhyo yo rasaṃ datte śuddhipākasamanvitam ।
tulādānāśvamedhānāṃ phalaṃ prāpnoti śāśvatam ।।

siddhe rase kariṣyāmi nirdāridryagadaṃ jagat ।
rasadhyānamidaṃ proktaṃ brahmahatyādipāpanut ।।

abhragrāso hi sūtasya naivedyaṃ parikīrtitam ।
rasasyetyarcanaṃ kṛtvā prāpnuyātkratujaṃ phalam ।।

udare saṃsthite sūte yasyotkrāmati jīvitam ।
sa mukto duṣkṛtādghorātprayāti paramaṃ padam ।।

mūrchitvā harati rujaṃ bandhanamanubhūya muktido bhavati ।
amarīkaroti hi mṛtaḥ ko anyaḥ karuṇākaraḥ sūtāt ।।

suragurugodvijahiṃsāpāpakalāpodbhavaṃ kilāsādhyam ।
śvitraṃ tadapi ca śamayati yastasmātkaḥ pavitrataraḥ sūtāt ।।

rasabandha eva dhanyaḥ prārambhe yasya satatamitikaraṇā ।
setsyati rase kariṣye mahīmahaṃ nirjarāmaraṇām ।।

sukṛtaphalaṃ tāvadidaṃ sukule yajjanma dhīśca tatrāpi ।
sāpi ca sakalamahītalatulanaphalā bhūtalaṃ ca suvidheyam ।।

bhūtalavidheyatāyāḥ phalamarthāste ca vividhabhogaphalāḥ ।
bhogāśca santi śarīre tadanityamato vṛthā sakalam ।।

iti dhanaśarīrabhogānmatvānityānsadaiva yatanīyam ।
muktau sā ca jñānāt taccābhyāsāt sa ca sthire dehe ।।

tatsthairye na samarthaṃ rasāyanaṃ kimapi mūlalohādi ।
svayamasthirasvabhāvaṃ dāhyaṃ kledyaṃ ca śoṣyaṃ ca ।।

kāṣṭhauṣadhyo nāge nāgo vaṅge atha vaṅgamapi śulbe ।
śulbaṃ tāre tāraṃ kanake kanakaṃ ca līyate sūte ।।

amṛtatvaṃ hi bhajante haramūrtau yogino yathā līnāḥ ।
tadvatkavalitagagane rasarāje hemalohādyāḥ ।।

paramātmanīva satataṃ bhavati layo yatra sarvasattvānām ।
eko asau rasarājaḥ śarīramajarāmaraṃ kurute ।।

sthiradehe abhyāsavaśāt prāpya jñānaṃ guṇāṣṭakopetam ।
prāpnoti brahmapadaṃ na punarbhavavāsajanmaduḥkhāni ।।

ekāṃśena jagadyugapadavaṣṭabhyāvasthitaṃ paraṃ jyotiḥ ।
pādaistribhistadamṛtaṃ sulabhaṃ na viraktimātreṇa ।।

na hi dehena kathaṃcidvyādhijarāmaraṇaduḥkhavidhureṇa ।
kṣaṇabhaṅgureṇa sūkṣmaṃ tadbrahmopāsituṃ śakyam ।।

nāmāpi dehasiddhe ko gṛhṇīyādvinā śarīreṇa ।
yadyogagamyamamalaṃ manaso api na gocaraṃ tattvam ।।

yajñāddānāttapaso vedādhyayanāddamātsadācārāt ।
atyantabhūyasī kila yogavaśādātmasaṃvittiḥ ।।

bhrūyugamadhyagataṃ yacchikhividyutsūryavajjagadbhāsi ।
keṣāṃcitpuṇyadṛśāmunmīlati cinmayaṃ paraṃ jyotiḥ ।।

paramānandaikarasaṃ paramaṃ jyotiḥsvabhāvamavikalpam ।
vigalitasakalakleśaṃ jñeyaṃ śāntaṃ svasaṃvedyam ।।

tasminnādhāya manaḥ sphuradakhilaṃ cinmayaṃ jagatpaśyan ।
utsannakarmabandho brahmatvamihaiva cāpnoti ।।

rāgadveṣavimuktāḥ satyācārā mṛṣārahitāḥ ।
sarvatra nirviśeṣā bhavanti cidbrahmasaṃsparśāt ।।

tiṣṭhantyaṇimādiyutā vilasaddehāḥ sadoditānandāḥ ।
brahmasvabhāvamamṛtaṃ samprāptāś caiva kṛtakṛtyāḥ ।।

āyatanaṃ vidyānāṃ mūlaṃ dharmārthakāmamokṣāṇām ।
śreyaḥ paraṃ kimanyaccharīramajarāmaraṃ vihāyaikam ।।

pratyakṣeṇa pramāṇena yo na jānāti sūtakam ।
adṛṣṭavigrahaṃ devaṃ kathaṃ jñāsyati cinmayam ।।

yajjarayā jarjaritaṃ kāsaśvāsādiduḥkhavivaśaṃ ca ।
yogyaṃ tanna samādhau pratihatabuddhīndriyaprasaram ।।

bālaḥ ṣoḍaśavarṣo viṣayarasāsvādalampaṭaḥ parataḥ ।
yātaviveko vṛddho martyaḥ kathamāpnuyānmuktim ।।

asminn eva śarīre yeṣāṃ paramātmano na saṃvedaḥ ।
dehatyāgādūrdhvaṃ teṣāṃ tadbrahma dūrataram ।।

brahmādayo yatante tasmindivyāṃ tanuṃ samāśritya ।
jīvanmuktāścānye kalpāntasthāyino munayaḥ ।।

tasmājjīvanmuktiṃ samīhamānena yoginā prathamam ।
divyā tanurvidheyā haragaurīsṛṣṭisaṃyogāt ।।

śaile asmiñ śivayoḥ prītyā parasparajigīṣayā ।
sampravṛtte ca sambhoge trilokīkṣobhakāriṇi ।।

vinivārayituṃ vahniḥ sambhogaṃ preṣitaḥ suraiḥ ।
kāṅkṣamāṇais tayoḥ putraṃ tārakāsuramārakam ।।

kapotarūpiṇaṃ prāptaṃ himavatkandare analam ।
apakṣibhāvasaṃkṣubdhaṃ smaralīlāvilokinam ।।

taṃ dṛṣṭvā lajjitaḥ śambhurvirataḥ suratāttadā ।
pracyutaścaramo dhāturgṛhītaḥ śūlapāṇinā ।।

prakṣipto vadane vahnergaṅgāyāmapi so apatat ।
bahiḥ kṣiptastayā so api paridahyamānayā ।।

saṃjātāstanmalādhānāddhātavaḥ siddhihetavaḥ ।
yāvadagnimukhādreto nyapatadbhūrisārataḥ ।।

śatayojananimnāṃstānkṛtvā kūpāṃstu pañca ca ।
tadāprabhṛti kūpasthaṃ tadretaḥ pañcadhābhavat ।।

raso rasendraḥ sūtaśca pārado miśrakastathā ।
iti pañcavidho jātaḥ kṣetrabhedena śambhujaḥ ।।

raso rakto vinirmuktaḥ sarvadoṣai rasāyanaḥ ।
saṃjātāstridaśāstena nīrujā nirjarāmarāḥ ।।

rasendro doṣanirmuktaḥ śyāvo rūkṣo aticañcalaḥ ।
rasāyino abhavaṃstena nāgā mṛtyujarojjhitāḥ ।।

devairnāgaiś ca tau kūpau pūritau mṛdbhir aśmabhiḥ ।
tadāprabhṛti lokānāṃ tau jātāv atidurlabhau ।।

īṣatpītaśca rūkṣāṅgo doṣayuktaśca sūtakaḥ ।
daśāṣṭasaṃskṛtaiḥ siddho dehaṃ lohaṃ karoti saḥ ।।

athānyakūpajaḥ ko api sa calaḥ śvetavarṇavān ।
pārado vividhairyogaiḥ sarvarogaharaḥ sa hi ।।

mayūracandrikāchāyaḥ sa raso miśrako mataḥ ।
so apyaṣṭādaśasaṃskārayuktaścātīva siddhidaḥ ।।

trayaḥ sūtādayaḥ sūtāḥ sarvasiddhikarā api ।
nijakarmavinirmāṇaiḥ śaktimanto atimātrayā ।।

etāṃ rasasamutpattiṃ yo jānāti sa dhārmikaḥ ।
āyur ārogyasaṃtānaṃ rasasiddhiṃ ca vindati ।।

rasanātsarvadhātūnāṃ rasa ityabhidhīyate ।
jarāruṅmṛtyunāśāya rasyate vā raso mataḥ ।।

rasoparasarājatvādrasendra iti kīrtitaḥ ।
dehalohamayīṃ siddhiṃ sūte sūtastataḥ smṛtaḥ ।।

rogapaṅkābdhimagnānāṃ pāradānāc ca pāradaḥ ।
sarvadhātugataṃ tejomiśritaṃ yatra tiṣṭhati ।।

tasmātsa miśrakaḥ prokto nānārūpaphalapradaḥ ।
evaṃbhūtasya sūtasya martyamṛtyugadacchidaḥ ।
prabhāvān mānuṣā jātā devatulyabalāyuṣaḥ ।।

tān dṛṣṭvābhyarthito rudraḥ śakreṇa tadanantaram ।
doṣaiśca kañcukābhiśca rasarājo niyojitaḥ ।।

tadāprabhṛti sūto asau naiva sidhyatyasaṃskṛtaḥ ।

jalago jalarūpeṇa tvarito haṃsago bhavet ।।

malago malarūpeṇa sadhūmo dhūmago bhavet ।
anyā jīvagatirdaivī jīvo aṇḍādiva niṣkramet ।।

sa tāṃś ca jīvayejjīvāṃstena jīvo rasaḥ smṛtaḥ ।

rasaratnasamuccayabodhinī rasasya pañcavidhagatimāha jalaga iti ।। vrrsbob; jalarūpeṇa dravatvena jalagaḥ jalena saha gamanaśīlaḥ bhavet rasasya cūrṇaprāyo atisūkṣmāṃśa iti bhāvaḥ tvaritaḥ cañcalaḥ cāñcalyādityarthaḥ haṃsagaḥ haṃsavad gamanaśīlaḥ bhavet malarūpeṇa malavattvāt malagaḥ malena saha miśritaḥ doṣasaṃśliṣṭaḥ bhavet sadhūmaḥ vahnidṛṣṭatvāt dhūmagaḥ dhūmena saha gamanaśīlaḥ uḍḍayanasvabhāvaḥ bhavet anyā aparā pañcamītyarthaḥ daivī adṛśyarūpā jīvasya rasasya gatiḥ gamanam astīti śeṣaḥ tayā gatyā aṇḍāt deharūpakośāt jīvaḥ ātmā iva niṣkramet rasa iti bhāvaḥ kena pathā dehāt jīvo nirgacchati tat yathā na dṛśyate tathā pāradasya pañcamī gatirapi na jñātum śakyate ityarthaḥ ।। vrrsbob; pūrvaśloke jīvagatiśabdena rasagatiriti pradarśitaṃ jīvaśabdasya rasārthatve hetumāha sa iti ।। vrrsbob; saḥ rasaḥ tān jīvān jīvayet jarāmaraṇādivināśanadvārā dīrghajīvanaṃ pradāpayet tena hetunā rasaḥ jīvaḥ jīvayatīti vyutpattyā jīvanadāyakaḥ smṛtaḥ kathitaḥ ।। vrrsbob;
catasro gatayo dṛśyā adṛśyā pañcamī gatiḥ ।।mantradhyānādinā tasya rudhyate pañcamī gatiḥ ।।
rasaratnasamuccayaṭīkā saṃprati pañcabhūtātmakasya tasya gatibhedena nāmabhedamāha jalaga iti ।। vrrsṭī; yaḥ pārado jalarūpeṇa jalasvabhāvena gacchati sa jalago jalagativiśiṣṭa ityucyate ।। vrrsṭī; tanmayāstu suvarṇādilohāḥ ।। vrrsṭī; sthirasattvā rasādayo'pi tanmayāḥ ।। vrrsṭī; bhūmimalakiṭṭayogenaiva teṣāṃ ghanatvaṃ sthiratvaṃ ca ।। vrrsṭī; ata eva drutirūpeṇaiva teṣāṃ sthitiḥ sambhavati ।। vrrsṭī; jalasvabhāvo'dhogamanarūpaḥ ।। vrrsṭī; nirmaladrutirūpalohānām apyadhogamanaṃ dṛśyata eva ।। vrrsṭī; yaḥ pāradastvaritastvarayā vegena yukto nātyucchritam ākāśe gacchati kiṃtu bhūmisaṃnihitākāśe bhuvi ca sa haṃsaga ityucyate ।। vrrsṭī; haṃsa ivākāśe gacchatīti haṃsagaḥ ।। vrrsṭī; sa tu mayūragaṇḍūpadādiṣu vyavasthitaḥ ।। vrrsṭī; yastu malarūpeṇa kṛṣṇavarṇenāṃśena viśiṣṭo gacchati sa malaga ityucyate ।। vrrsṭī; yaśca sadhūmo dhūmena dhūmasamānavarṇordhvarekhāsahitākāśagatyā saha vartata iti sadhūmaḥ sa dhūmaga ityucyate ।। vrrsṭī; sa tu haritālahiṅgulamanaḥśilārasakagaurīpāṣāṇādiṣu vyavasthitaḥ ।। vrrsṭī; te hi dhūmarodhāt sphoṭaṃ kṛtvodgacchantītyanubhūyate ।। vrrsṭī; nābhiyantrabhūdharalohamūṣādiyantrādinā nirdhūmajāraṇāyāmapi mahatā prayatnenāpi teṣāṃ sthiratvaṃ mīmāṃsyaṃ bhavati bhavennanveti ।। vrrsṭī; anyā caturthī gatiḥ pāradasyāsti ।। vrrsṭī; sā tu jīvagatirityucyate ।। vrrsṭī; jīvasyevādṛśyā gatirjīvagatiḥ ।। vrrsṭī; ata eva sā daivītyapyucyate ।। vrrsṭī; tasyā devagaterivādṛśyatvāttayā yuktaḥ sa pārado'ṇḍājjīva ivādṛśyagatyā yuktaḥ svasthānānniṣkramennirgacchati ।। vrrsṭī; aṇḍāddehasya nirgamanaṃ dṛśyate dehasahitasya jīvasya tu bahirnirgamanaṃ na dṛśyate ।। vrrsṭī; bālasya cālanaśvāsocchvāsādikriyayā cānumīyate tadvad asyāpīti bhāvaḥ ।। vrrsṭī; tayā gatyā yukta evāyaṃ jīvānprāṇino jīvayettena sa raso jīvanāmnā smṛtaḥ ।। vrrsṭī; kārayettaṃ saṃskāranipuṇavaidyahastena rājā tatsamo vasumānvātmanaḥ prajānāṃ ca rakṣaṇārtham iti bhāvaḥ ।। vrrsṭī;

iti bhinnagatitvācca sūtarājyasya durlabhaḥ ।
saṃskārastasya bhiṣajā nipuṇena tu rakṣayet ।।

prathame rajasi snātāṃ hayārūḍhāṃ svalaṃkṛtām ।
vīkṣamāṇāṃ vadhūṃ dṛṣṭvā jighṛkṣuḥ kūpago rasaḥ ।।

udgacchati javātsāpi taṃ dṛṣṭvā yāti vegataḥ ।
anugacchati tāṃ sūtaḥ sīmānaṃ yojanonmitam ।।

pratyāyāti tataḥ kūpaṃ vegataḥ śivasambhavaḥ ।
mārganirmitagarteṣu sthitaṃ gṛhṇanti pāradam ।
patito darade deśe gauravādvahnivaktrataḥ ।।

sa raso bhūtale līnas tattaddeśanivāsinaḥ ।
tāṃ mṛdaṃ pātanayantre kṣiptvā sūtaṃ haranti ca ।।

abhravaikrāntamākṣīkavimalādrijasasyakam ।
capalo rasakaśceti jñātvāṣṭau saṃgrahed rasān ।।

devyā rajo bhavedgandho dhātuḥ śukraṃ tathābhrakam iti kṣepakaḥ ।

gaurītejaḥ paramamamṛtaṃ vātapittakṣayaghnam prajñābodhi praśamitarujaṃ vṛṣyamāyuṣyamagryam ।
balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd vyoma sūtendrabandhi ।।

rājahastād adhastād yatsamānītaṃ ghanaṃ khaneḥ ।
bhavettaduktaphaladaṃ niḥsattvaṃ niṣphalaṃ param ।।

rasaratnasamuccayaṭīkā tadevābhrakaṃ bhūmimadhye rājahastāt sapādahastād adhastād adhobhāgasthaṃ yat khanijaṃ ghanam abhrakaṃ vajrākhyaṃ tad eva pūrvoktaguṇam ।। vrrsṭī; itaraṃ tu vāyujalamūtramalatāpakṛmisaṃbandhānniḥsāraṃ jñeyam ।। vrrsṭī; idam upalakṣaṇaṃ sarveṣāṃ khanijadravyāṇām ।। vrrsṭī; prāyasteṣāṃ hi bhūmigarbhasthānām eva pūrṇātmaguṇatvāt ।। vrrsṭī; atra ghanaśabdo abhrakamātravācako'pi vajrābhrake paryavasyati ।। vrrsṭī; tasyaiva yathoktaguṇatvāt ।। vrrsṭī;

pinākaṃ nāgamaṇḍūkaṃ vajramityabhrakaṃ matam ।

śvetādivarṇabhedena pratyekaṃ taccaturvidham ।।

pinākaṃ pāvakottaptaṃ vimuñcati daloccayam ।
tatsevitaṃ malaṃ baddhvā mārayatyeva mānavam ।।

nāgābhraṃ nāgavatkuryāddhvaniṃ pāvakasaṃsthitam ।

tadbhuktaṃ kurute kuṣṭhaṃ maṇḍalākhyaṃ na saṃśayaḥ ।।

utplutyotplutya maṇḍūkaṃ dhmātaṃ patati cābhrakam ।

tatkuryādaśmarīrogamasādhyaṃ śastrato anyathā ।।

vajrābhraṃ vahnisaṃtaptaṃ nirmuktāśeṣavaikṛtam ।
dehalohakaraṃ tacca sarvarogaharaṃ param ।।

śvetaṃ raktaṃ ca pītaṃ ca kṛṣṇamevaṃ caturvidham ।
śvetaṃ śvetakriyāsūktaṃ raktābhaṃ raktakarmaṇi ।
pītābhamabhrakaṃ yattu śreṣṭhaṃ tatpītakarmaṇi ।।

caturvidhaṃ varaṃ vyoma yadyapyuktaṃ rasāyane ।
tathāpi kṛṣṇavarṇābhraṃ koṭikoṭiguṇādhikam ।।

snigdhaṃ pṛthudalaṃ varṇasaṃyuktaṃ bhārato adhikam ।
sukhanirmocyapattraṃ ca tadabhraṃ śastamīritam ।।

sacandrikaṃ ca kiṭṭābhaṃ vyoma na grāsayedrasaḥ ।
grasitaśca niyojyo asau lohe caiva rasāyane ।।

rasaratnasamuccayaṭīkā grāsābhāve hyupoṣita iva rasaḥ kāryakaro na bhavedityāha sacandrikamiti ।। vrrsṭī; sacandrikaṃ cākacikyasahitam ।। vrrsṭī; kiṭṭābhaṃ prabhūtakiṭṭam ।। vrrsṭī; grasitaśca grasitābhrasattva eva lohe svarṇādyutpādane lohamāraṇe rogavāraṇārthaṃ lohaprayoge ca niyojyaḥ ।। vrrsṭī; tathā rasāyane jvarāṅkuśādi tattadrase rasāyane ca lakṣmīvilāsavajrapañjarādirūpe vakṣyamāṇa ityarthaḥ ।। vrrsṭī; rasa īyate prāpyate'neneti vyutpattyātra rasaśabdena rasarasāyanayoḥ saṃgrahāt ।। vrrsṭī;

niścandrikaṃ mṛtaṃ vyoma sevyaṃ sarvagadeṣu ca ।
sevitaṃ candrasaṃyuktaṃ mehaṃ mandānalaṃ caret ।।

yair uktaṃ yuktinirmuktaiḥ pattrābhrakarasāyanam ।
tair dṛṣṭaṃ kālakūṭākhyaṃ viṣaṃ jīvanahetave ।।

sattvārthaṃ sevanārthaṃ ca yojayecchodhitābhrakam ।
anyathā tv aguṇaṃ kṛtvā vikarotyeva niścitam ।।

prataptaṃ saptavārāṇi nikṣiptaṃ kāñjike abhrakam ।
nirdoṣaṃ jāyate nūnaṃ prakṣiptaṃ vāpi gojale ।।

triphalākvathite cāpi gavāṃ dugdhe viśeṣataḥ ।

tato dhānyābhrakaṃ kṛtvā piṣṭvā matsyākṣikārasaiḥ ।।

rasaratnasamuccayabodhinī matsyākṣikā hilamocikā gaṇḍadūrvā vā ।। vrrsbo;

cakrīṃ kṛtvā viśoṣyātha puṭed ardhebhake puṭe ।

rasaratnasamuccayaṭīkā tatastadabhrakaṃ dhānyābhrakaṃ kṛtvā matsyākṣikārasenaikadinaparyantaṃ saṃmardya cakrīṃ vartulasthūlavaṭikāṃ vidhāyāvaśoṣya śarāvasaṃpuṭitaṃ kṛtvārdhe'bhrake puṭe puṭed ardhe'bhrake puṭam ardhagajapuṭaṃ tacca gajapuṭagatārdhabhāgaṃ vanopalaiḥ pūrayitvā bhavati ।। vrrsṭīb; puṭet paced ityarthaḥ ।। vrrsṭīb; pratipuṭam abhrakasya mardanaṃ tataścakrīṃ kṛtvā viśoṣya śarāvasaṃpuṭitaṃ kāryam ।। vrrsṭīb;
puṭedevaṃ hi ṣaḍvāraṃ paunarnavarasaiḥ saha ।।
kalāṃśaṭaṅkaṇenāpi saṃmardya kṛtacakrikam ।
ardhebhākhyapuṭais tadvat saptavāraṃ puṭet khalu ।।

evaṃ vāsārasenāpi taṇḍulīyarasena ca ।
prapuṭet saptavārāṇi pūrvaproktavidhānataḥ ।
evaṃ siddhaṃ ghanaṃ sarvayogeṣu viniyojayet ।।

cūrṇābhraṃ śālisaṃyuktaṃ vastrabaddhaṃ hi kāñjike ।
niryātaṃ mardanādvastrāddhānyābhramiti kathyate ।।

rasaratnasamuccayabodhinī dhānyābhravidhimāha cūrṇābhramiti ।। vrrsbo; cūrṇābhra abhracūrṇaṃ śālisaṃyuktam adyāpyatra śāliparimāṇaṃ noktaṃ tathāpi tantrāntarānusaraṇāt pādamitaśālidhānyasahitaṃ boddhavyaṃ tathā ca rasendrasārasaṃgrahe । pādāṃśaṃ śālisaṃyuktamabhrakaṃ kambalodare । 
trirātraṃ sthāpayennīre tat klinnaṃ mardayeddṛḍham ।
kambalādgalitaṃ ślakṣṇaṃ vālukārahitaṃ yat ।
taddhānyābhramiti proktamabhramāraṇasiddhaye ।
iti ।। vrrsbo;
niryātaṃ nirgatam ।। vrrsbo; abhraṃ cūrṇitaṃ kṛtvā pādāṃśaśālidhānyena saha sthūlavastre baddhvā kāñjike tāvanmardanīyaṃ yāvad vastracchidrāt ślakṣṇaṃ vālukārahitaṃ sat niryāti taddhānyābhraṃ smṛtam ।। vrrsbo;

dhānyābhraṃ kāsamardasya rasena parimarditam ।
puṭitaṃ daśavāreṇa mriyate nātra saṃśayaḥ ।
tadvanmustārasenāpi taṇḍulīyarasena ca ।।

pītāmalakasaubhāgyapiṣṭaṃ cakrīkṛtābhrakam ।
puṭitaṃ ṣaṣṭivārāṇi sindūrābhaṃ prajāyate ।
kṣayādyakhilarogaghnaṃ bhavedrogānupānataḥ ।।

vaṭamūlatvacaḥ kvāthais tāmbūlīpattrasārataḥ ।
vāsāmatsyākṣikābhyāṃ vā mīnākṣyā sakaṭhillayā ।।

payasā vaṭavṛkṣasya marditaṃ puṭitaṃ ghanam ।
bhavedviṃśativāreṇa sindūrasadṛśaprabham ।।

pādāṃśaṭaṅkaṇopetaṃ musalīrasamarditam ।
rundhyātkoṣṭhyāṃ dṛḍhaṃ dhmātaṃ sattvarūpaṃ bhaved ghanam ।।

kāsamardaghanādhānyavāsānāṃ ca punarbhuvaḥ ।
matsyākṣyāḥ kāṇḍavallyāśca haṃsapādyā rasaiḥ pṛthak ।।

piṣṭvā piṣṭvā prayatnena śoṣayed gharmayogataḥ ।
palaṃ godhūmacūrṇasya kṣudramatsyāśca ṭaṅkaṇam ।।

pratyekamaṣṭamāṃśena dattvā dattvā vimardayet ।
mardane mardane samyakśoṣayedraviraśmibhiḥ ।।

pañcājaṃ pañcagavyaṃ vā pañcamāhiṣameva ca ।
kṣiptvā golānprakurvīta kiṃcittindukato adhikān ।।

payo dadhi ghṛtaṃ mūtraṃ saviṭkaṃ cājam ucyate ।
adhaḥpātanakoṣṭhyāṃ hi dhmātvā sattvaṃ nipātayet ।।

koṣṭhyāṃ kiṭṭaṃ samāhṛtya vicūrṇya ravakān haret ।

rasaratnasamuccayaṭīkā koṣṭhyām avaśiṣṭasattvaṃ kācakiṭṭasaṃśliṣṭaṃ kaṇarūpaṃ durgrāhyaṃ tattu agnau śānte sati samāhṛtyaikīkṛtya bahir niṣkāsya saṃkuṭya vicūrṇya tatsaṃśliṣṭaṃ kaṇasattvaṃ haret ।। vrrsṭīb; kiṭṭāt pṛthakkṛtya gṛhṇīyāt ।। vrrsṭīb;
tatkiṭṭaṃ svalpaṭaṅkena gomayena vimardya ca ।।
golānvidhāya saṃśoṣya gharme bhūyo api pūrvavat ।
bhūyaḥ kiṭṭaṃ samāhṛtya mṛditvā sattvamāharet ।।

atha sattvakaṇāṃstāṃstu kvāthayitvāmlakāñjikaiḥ ।
śodhanīyagaṇopetaṃ mūṣāmadhye nirudhya ca ।।

samyagdrutaṃ samāhṛtya dvivāraṃ pradhamed ghanam ।
iti śuddhaṃ bhavetsattvaṃ yojyaṃ rasarasāyane ।।

madhutailavasājyeṣu drāvitaṃ parivāpitam ।

rasaratnasamuccayabodhinī parivāpitaṃ prakṣiptam ।। vrrsbob;
mṛdu syāddaśavāreṇa sattvaṃ lohādikaṃ kharam ।।

paṭṭacūrṇaṃ vidhāyātha goghṛtena pariplutam ।
bharjayetsaptavārāṇi cullīsaṃsthitakharpare ।।

agnivarṇaṃ bhavedyāvadvāraṃ vāraṃ vicūrṇayet ।
tṛṇaṃ kṣiptvā dahedyāvattāvadvā bharjanaṃ caret ।।

tataḥ sagandhakaṃ piṣṭvā vaṭamūlakaṣāyataḥ ।
puṭedviṃśativāreṇa vārāheṇa puṭena hi ।।

punarviṃśativārāṇi triphalotthakaṣāyataḥ ।
triphalāmuṇḍikābhṛṅgapatrapathyākṣamūlakaiḥ ।।

bhāvayitvā prayoktavyaṃ sarvarogeṣu mātrayā ।
sattvābhrātkiṃcidaparaṃ nirvikāraṃ guṇādhikam ।।

evaṃ cecchatavārāṇi puṭapākena sādhitam ।
guṇavajjāyate atyarthaṃ paraṃ pācanadīpanam ।।

gandharvapattratoyena guḍena saha bhāvitam ।
adhordhvaṃ vaṭapatrāṇi niścandraṃ tripuṭaiḥ khagam ।।

kṣudhaṃ karoti cātyarthaṃ guñjārdhamitisevayā ।
tattadrogaharairyogaiḥ sarvarogaharaṃ param ।।

sattvasya golakaṃ dhmātaṃ sasyasaṃyuktakāñjike ।
nirvāpya tatkṣaṇenaiva kuṭṭayellohapārayā ।।

rasaratnasamuccayabodhinī lohapārayā lohamusalena ।। vrrsbo;

sampratāpya ghanasthūlakaṇān kṣiptvātha kāñjike ।
tatkṣaṇena samāhṛtya kuṭṭayitvā rajaścaret ।।

goghṛtena ca taccūrṇaṃ bharjayet pūrvavat tridhā ।
dhātrīphalarasaistadvaddhātrīpatrarasena vā ।।

bharjane bharjane kāryaṃ śilāpaṭṭena peṣaṇam ।
tataḥ punarnavāvāsārasaiḥ kāñjikamiśritaiḥ ।।

prapuṭeddaśavārāṇi daśavārāṇi gandhakaiḥ ।
evaṃ saṃśodhitaṃ vyomasattvaṃ sarvaguṇottaram ।
yatheṣṭaṃ viniyoktavyaṃ jāraṇe ca rasāyane ।।

drutayo naiva nirdiṣṭāḥ śāstre dṛṣṭā api dṛḍham ।
vinā śaṃbhoḥ prasādena na sidhyanti kadācana ।।

rasaratnasamuccayabodhinī vallaḥ dviguñjā guñjātrayam iti līlāvatī sārdhaguñjeti rājanighaṇṭuḥ ।। vrrsbo;

vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāśūlāmakuṣṭhāmayam ।
jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ vijayate yogairaśeṣāmayān ।।

aṣṭāsraś cāṣṭaphalakaḥ ṣaṭkoṇo masṛṇo guruḥ ।
śuddhamiśritavarṇaiśca yukto vaikrānta ucyate ।।

śveto raktaśca pītaśca nīlaḥ pārāpatacchaviḥ ।
śyāmalaḥ kṛṣṇavarṇaśca karburaścāṣṭadhā hi saḥ ।।

āyuḥpradaśca balavarṇakaro ativṛṣyaḥ prajñāpradaḥ sakaladoṣagadāpahārī ।
dīptāgnikṛt pavisamānaguṇastarasvī vaikrāntakaḥ khalu vapurbalalohakārī ।।

rasāyaneṣu sarveṣu pūrvagaṇyaḥ pratāpavān ।
vajrasthāne niyoktavyo vaikrāntaḥ sarvadoṣahā ।।

daityendro māhiṣaḥ siddhaḥ sahadevasamudbhavaḥ ।
durgā bhagavatī devī taṃ śūlena vyamardayat ।।

tasya raktaṃ tu patitaṃ yatra yatra sthitaṃ bhuvi ।
tatra tatra tu vaikrāntaṃ vajrākāraṃ mahārasam ।।

vindhyasya dakṣiṇe vāsti hy uttare vāsti sarvataḥ ।

vikṛntayati lohāni tena vaikrāntakaḥ smṛtaḥ ।।

śvetaḥ pītastathā rakto nīlaḥ pārāvataprabhaḥ ।
mayūrakaṇṭhasadṛśaścānyo marakataprabhaḥ ।।

dehasiddhikaraṃ kṛṣṇaṃ pīte pītaṃ site sitam ।
sarvārthasiddhidaṃ raktaṃ tathā marakataprabham ।
śeṣe dve niṣphale varjye vaikrāntamiti saptadhā ।।

yatra kṣetre sthitaṃ caiva vaikrāntaṃ tatra bhairavam ।
vināyakaṃ ca sampūjya gṛhṇīyācchuddhamānasaḥ ।।

vaikrānto vajrasadṛśo dehalohakaro mataḥ ।
viṣaghno rasarājaśca jvarakuṣṭhakṣayapraṇut ।।

vaikrāntakāḥ syustridinaṃ viśuddhāḥ saṃsveditāḥ kṣārapaṭūni dattvā ।
amleṣu mūtreṣu kulattharambhānīre athavā kodravavāripakvāḥ ।।

kulatthakvāthasaṃsvinno vaikrāntaḥ pariśudhyati ।

mriyate aṣṭapuṭair gandhanimbukadravasaṃyutaḥ ।।

vaikrānteṣu ca tapteṣu hayamūtraṃ vinikṣipet ।
paunaḥpunyena vā kuryāddravaṃ dattvā puṭaṃ tvanu ।
bhasmībhūtaṃ tu vaikrāntaṃ vajrasthāne niyojayet ।।

mocamoraṭapālāśakṣāragomūtrabhāvitam ।
vajrakandaniśākalkaphalacūrṇasamanvitam ।।

tatkalkaṃ ṭaṅkaṇaṃ lākṣācūrṇaṃ vaikrāntasaṃbhavam ।
navasārasamāyuktaṃ meṣaśṛṅgīdravānvitaṃ ।।

piṇḍitaṃ mūkamūṣasthaṃ dhmāpitaṃ ca haṭhāgninā ।
tatraiva patate sattvaṃ vaikrāntasya na saṃśayaḥ ।।

sattvapātanayogena marditaśca vaṭīkṛtaḥ ।
mūṣāstho ghaṭikādhmāto vaikrāntaḥ sattvamutsṛjet ।।

bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito guñjāmitaḥ sevitaḥ ।
yakṣmāṇaṃ jaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayed dehakṛt ।।

sūtabhasmārdhasaṃyuktaṃ nīlavaikrāntabhasmakaṃ ।
mṛtābhrasattvamubhayostulitaṃ parimarditam ।।

kṣaudrājyasaṃyutaṃ prātarguñjāmātraṃ niṣevitam ।
nihanti sakalānrogāndurjayānanyabheṣajaiḥ ।
triḥsaptadivasair nṝṇāṃ gaṅgāmbha iva pātakam ।।

suvarṇaśailaprabhavo viṣṇunā kāñcano rasaḥ । tāpyāṃ kirātacīneṣu yavaneṣu ca nirmitaḥ ।

tāpyaḥ sūryāṃśusaṃtapto mādhave māsi dṛśyate ।।

madhuraḥ kāñcanābhāsaḥ sāmlo rajatasaṃnibhaḥ ।
kiṃcitkaṣāyamadhuraḥ śītaḥ pāke kaṭurlaghuḥ ।
tatsevanājjarāvyādhiviṣairna paribhūyate ।।

mākṣiko dvividho hemamākṣikastāramākṣikaḥ ।

tatrādyaṃ mākṣikaṃ kānyakubjotthaṃ svarṇasaṃnibham ।।

tapatītīrasambhūtaṃ pañcavarṇasuvarṇavat ।
pāṣāṇabahalaḥ proktastārākhyo alpaguṇātmakaḥ ।।

mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ ।
durmelalohadvayamelanaś ca guṇottaraḥ sarvarasāyanāgryaḥ ।।

eraṇḍatailaluṅgāmbusiddhaṃ śudhyati mākṣikam ।

siddhaṃ vā kadalīkandatoyena ghaṭikādvayam ।
taptaṃ kṣiptaṃ varākvāthe śuddhimāyāti mākṣikam ।।

mātuluṅgāmbugandhābhyāṃ piṣṭaṃ mūṣodare sthitam ।
pañcakroḍapuṭair dagdhaṃ mriyate mākṣikaṃ khalu ।।

eraṇḍasnehagavyājair mātuluṅgarasena vā ।
kharparasthaṃ dṛḍhaṃ pakvaṃ jāyate dhātusaṃnibham ।
evaṃ mṛtaṃ rase yojyaṃ rasāyanavidhāv api ।।

triṃśāṃśanāgasaṃyuktaṃ kṣārair amlaiśca vartitam ।
dhmātaṃ prakaṭamūṣāyāṃ sattvaṃ muñcati mākṣikam ।।

saptavāraṃ paridrāvya kṣiptaṃ nirguṇḍikārase ।
mākṣīkasattvasaṃmiśraṃ nāgaṃ naśyati niścitam ।।

kṣaudragandharvatailābhyāṃ gomūtreṇa ghṛtena ca ।
kadalīkandasāreṇa bhāvitaṃ mākṣikaṃ muhuḥ ।
mūṣāyāṃ muñcati dhmātaṃ sattvaṃ śulbanibhaṃ mṛdu ।।

guñjābījasamacchāyaṃ drutadrāvaṃ ca śītalam ।
tāpyasattvaṃ viśuddhaṃ taddehalohakaraṃ param ।।

mākṣīkasattvena rasendrapiṣṭaṃ kṛtvā vilīne ca baliṃ nidhāya ।
saṃmiśrya saṃmardya ca khalvamadhye nikṣipya sattvaṃ drutimabhrakasya ।।

vidhāya golaṃ lavaṇākhyayantre paceddinārdhaṃ mṛduvahninā ca ।
svataḥ suśītaṃ paricūrṇya samyagvallonmitaṃ vyoṣaviḍaṅgayuktam ।।

saṃsevitaṃ kṣaudrayutaṃ nihanti jarāṃ sarogāṃ tvapamṛtyumeva ।
duḥsādhyarogānapi saptavāsarairnaitena tulyo asti sudhāraso api ।।

eraṇḍotthena tailena guñjākṣaudraṃ ca ṭaṅkaṇam ।
marditaṃ tasya vāpena sattvaṃ mākṣīkajaṃ dravet ।।

vimalastrividhaḥ prokto hemādyastārapūrvakaḥ ।
tṛtīyaḥ kāṃsyavimalastattatkāntyā sa lakṣyate ।।

rasaratnasamuccayabodhinī vimalasya bhedamāha vimala iti ।। vrrsbo; vimalaḥ mākṣikaviśeṣaḥ ।। vrrsbo; tattatkāntyā hemādīnāṃ prabhayā ।। vrrsbo; paryāyamuktāvalīkṛtā vimalaśabdena raupyamākṣikaṃ gṛhītam ।। vrrsbo;

vartulaḥ koṇasaṃyuktaḥ snigdhaśca phalakānvitaḥ ।

marutpittaharo vṛṣyo vimalo atirasāyanaḥ ।।

pūrvo hemakriyāsūkto dvitīyo rūpyakṛnmataḥ ।
tṛtīyo bheṣaje teṣu pūrvapūrvo guṇottaraḥ ।।

āṭarūṣajale svinno vimalo vimalo bhavet ।
jambīrasvarase svinno meṣaśṛṅgīrase athavā ।
āyāti śuddhiṃ vimalo dhātavaśca yathā pare ।।

gandhāśmalakucāmlaiśca mriyate daśabhiḥ puṭaiḥ ।।

saṭaṅkalakucadrāvairmeṣaśṛṅgyāśca bhasmanā ।
piṣṭo mūṣodare liptaḥ saṃśoṣya ca nirudhya ca ।।

ṣaṭprasthakokilairdhmāto vimalaḥ sīsasaṃnibhaḥ ।
sattvaṃ muñcati tadyukto rasaḥ syātsa rasāyanaḥ ।।

vimalaṃ śigrutoyena kāṅkṣīkāsīsaṭaṅkaṇam ।

rasaratnasamuccayabodhinī kāṅkṣī saurāṣṭramṛttikā ।। vrrsbob;
vajrakandasamāyuktaṃ bhāvitaṃ kadalīrasaiḥ ।।
mokṣakakṣārasaṃyuktaṃ dhmāpitaṃ mūkamūṣagam ।
sattvaṃ candrārkasaṃkāśaṃ patate nātra saṃśayaḥ ।।

tatsattvaṃ sūtasaṃyuktaṃ piṣṭaṃ kṛtvā sumarditam ।
vilīne gandhake kṣiptvā jārayettriguṇālakaṃ ।।

śilāṃ pañcaguṇāṃ cāpi vālukāyantrake khalu ।
tārabhasmadaśāṃśena tāvadvaikrāntakaṃ mṛtaṃ ।।

sarvamekatra saṃcūrṇya paṭena parigālya ca ।
nikṣipya kūpikāmadhye paripūrya prayatnataḥ ।।

līḍho vyoṣavarānvito vimalako yukto ghṛtaiḥ sevito hanyāddurbhagakṛjjvarāñśvayathukaṃ pāṇḍupramehārucīḥ ।
mūlārtiṃ grahaṇīṃ ca śūlamatulaṃ yakṣmāmayaṃ kāmalāṃ sarvānpittamarudgadānkimaparairyogairaśeṣāmayān ।।

śilādhātur dvidhā prokto gomūtrādyo rasāyanaḥ ।
karpūrapūrvakaścānyastatrādyo dvividhaḥ punaḥ ।
sasattvaścaiva niḥsattvastayoḥ pūrvo guṇādhikaḥ ।।

grīṣme tīvrārkataptebhyaḥ pādebhyo himabhūbhṛtaḥ ।
svarṇarūpyārkagarbhebhyaḥ śilādhāturviniḥsaret ।।

svarṇagarbhagirerjāto japāpuṣpanibho guruḥ ।
sasvalpatiktaḥ susvāduḥ paramaṃ tadrasāyanam ।।

rasaratnasamuccayabodhinī tatrādau svarṇādibhya utpattibhedena trividhasya gomūtragandhinaḥ tasya lakṣaṇādikamāha svarṇeti ।। vrrsbo; 
tantrāntare tu utpattibhedena bhinnasya tasya cāturvidhyamuktaṃ yathā carake ।
nātyuṣṇaśītaṃ dhātubhyaścaturbhyastasya saṃbhavaḥ ।
hemno'tha rajatāttāmrāt varaṃ kālāyasādapi ।। vrrsbo;
iti ।। vrrsbo; 
atra tu āyasaṃ noktaṃ tallakṣaṇamapi tatraiva draṣṭavyaṃ yathā ।
yattu guggulusaṃkāśaṃ tiktakaṃ lavaṇānvitam ।
vipāke kaṭu śītaṃ ca sarvaśreṣṭhaṃ tadāyasaṃ ।। vrrsbo;

gomūtragandhi sarveṣāṃ sarvakarmasu yaugikam ।
rasāyanaprayogeṣu paścimaṃ tu viśiṣyate ।। vrrsbo;
iti ।। vrrsbo; atra haimaśilājatuno paramarasāyanatvenoktatvād āyasasyāpi mukhyataḥ rasāyanaguṇatvena ekakāryakatvād āyasaṃ pṛthaṅnoktamiti mantavyam ।। vrrsbo;

rūpyagarbhagirerjātaṃ madhuraṃ pāṇḍuraṃ guru ।
śilājaṃ pittarogaghnaṃ viśeṣātpāṇḍurogahṛt ।।

tāmragarbhaṃ girerjātaṃ nīlavarṇaṃ ghanaṃ guru ।
śilājaṃ kaphavātaghnaṃ tiktoṣṇaṃ kṣayarogahṛt ।।

vahnau kṣiptaṃ bhavedyattalliṅgākāramadhūmakam ।
salile atha vilīnaṃ ca tacchuddhaṃ hi śilājatu ।।

nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ śūlāmayonmūlanam ।
gulmaplīhavināśanaṃ jaṭharahṛcchūlaghnamāmāpahaṃ sarvatvaggadanāśanaṃ kimaparaṃ dehe ca lohe hitam ।।

rasoparasasūtendraratnaloheṣu ye guṇāḥ ।
vasanti te śilādhātau jarāmṛtyujigīṣayā ।।

kṣārāmlagojalair dhautaṃ śudhyatyeva śilājatu ।।

śilādhātuṃ ca dugdhena triphalāmārkavadravaiḥ ।
lohapātre vinikṣipya śodhayedatiyatnataḥ ।।

kṣārāmlaguggulopetaiḥ svedanīyantramadhyagaiḥ ।
sveditaṃ ghaṭikāmānācchilādhātu viśudhyati ।।

śilayā gandhatālābhyāṃ mātuluṅgarasena ca ।
puṭitaṃ hi śilādhātu mriyate aṣṭagiriṇḍakaiḥ ।।

bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaṃ ca triphalākaṭutrikaghṛtairvallena tulyaṃ bhajet ।
pāṇḍau yakṣmagade tathāgnisadane meheṣu mūlāmaye gulmaplīhamahodare bahuvidhe śūle ca yonyāmaye ।।

seveta yadi ṣaṇmāsaṃ rasāyanavidhānataḥ ।
valīpalitanirmukto jīvedvarṣaśataṃ sukhī ।।

piṣṭaṃ drāvaṇavargeṇa sāmlena girisaṃbhavam ।
kṣiptvā mūṣodare ruddhvā gāḍhairdhmātaṃ hi kokilaiḥ ।
sattvaṃ muñcecchilādhātuḥ śvasanairlohasaṃnibham ।।

pāṇḍuraṃ sikatākāraṃ karpūrādyaṃ śilājatu ।

mūtrakṛcchrāśmarīmehakāmalāpāṇḍunāśanam ।।

elātoyena saṃbhinnaṃ siddhaṃ śuddhimupaiti tat ।

naitasya māraṇaṃ sattvapātanaṃ vihitaṃ budhaiḥ ।।

pītvā hālāhalaṃ vāntaṃ pītāmṛtagarutmatā ।
viṣeṇāmṛtayuktena girau marakatāhvaye ।
tadvāntaṃ hi ghanībhūtaṃ saṃjātaṃ sasyakaṃ khalu ।।

mayūrakaṇṭhasacchāyaṃ bhārāḍhyamatiśasyate ।।

dravyaṃ viṣayutaṃ yattaddravyādhikaguṇaṃ bhavet ।
hālāhalaṃ sudhāyuktaṃ sudhādhikaguṇaṃ tathā ।।

niḥśeṣadoṣaviṣahṛdgadaśūlamūlakuṣṭhāmlapaittikavibandhaharaṃ paraṃ ca ।
rasāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham ।।

sasyakaṃ śuddhimāpnoti raktavargeṇa bhāvitam ।।

snehavargeṇa saṃsiktaṃ saptavāramadūṣitam ।
dolāyantreṇa susvinnaṃ sasyakaṃ praharatrayam ।
gomahiṣyājamūtreṣu śudhyate pañcakharparam ।।

lakucadrāvagandhāśmaṭaṅkaṇena samanvitam ।
nirudhya mūṣikāmadhye mriyate kaukkuṭaiḥ puṭaiḥ ।।

sasyakasya tu cūrṇaṃ tu pādasaubhāgyasaṃyutam ।
karañjatailamadhyasthaṃ dinamekaṃ nidhāpayet ।।

andhamūṣāsyamadhyasthaṃ dhmāpayetkokilatrayam ।
indragopākṛti caiva sattvaṃ bhavati śobhanam ।।

nimbudravālpaṭaṅkābhyāṃ mūṣāmadhye nirudhya ca ।
tāmrarūpaṃ paridhmātaṃ sattvaṃ muñcati sasyakam ।।

śuddhaṃ sasyaṃ śilākrāntaṃ pūrvabheṣajasaṃyutam ।
nānāvidhānayogena sattvaṃ muñcati niścitam ।।

sattvametatsamādāya kharabhūnāgasattvabhuk ।
tanmudrikā kṛtasparśā śūlaghnī tatkṣaṇād bhavet ।।

carācaraṃ viṣaṃ bhūtaḍākinīdṛggataṃ jayet ।
mudrikeyaṃ vidhātavyā dṛṣṭapratyayakārikā ।।

rāmavat somasenānīr mudrite api tathākṣaram ।
himālayottare pārśve aśvakarṇo mahādrumaḥ ।
tatra śūlaṃ samutpannaṃ tatraiva vilayaṃ gatam ।।

mantreṇānena mudrāmbho nipītaṃ saptamantritam ।
sadyaḥ śūlaharaṃ proktamiti bhālukibhāṣitam ।।

anayā mudrayā taptaṃ tailamagnau suniścitam ।
lepitaṃ hanti vegena śūlaṃ yatra kvacidbhavet ।
sadyaḥ sūtikaraṃ nāryāḥ sadyo netrarujāpaham ।।

rasaratnasamuccayabodhinī capalaḥ yaśadaḥ dasteti loke ।। vrrsbo;

gauraḥ śveto aruṇaḥ kṛṣṇaścapalastu caturvidhaḥ ।
hemābhaścaiva tārābho viśeṣādrasabandhanaḥ ।।

śeṣau tu madhyau lākṣāvacchīghradrāvau tu niṣphalau ।

rasaratnasamuccayaṭīkā athoddeśakramānurodhena tutthavarṇanāntaraṃ capalaṃ varṇayati gaura iti ।। vrrsṭīb; ayaṃ padārtho vyāvahārikanāmnāsmin deśe loke na prasiddhaḥ ।। vrrsṭīb; pāṣāṇaviśeṣo'yaṃ jasadakhanisaṃnihitabhūgarbha upalabhyata ityanumīyate ।। vrrsṭīb; āṅglabhāṣāyāṃ reḍiyam iti nāmnopalabdhaḥ padārtho ayam eveti kecit ।। vrrsṭīb; kṛtrimastu paribhāṣādhyāye vakṣyamāṇaḥ ।। vrrsṭīb;

vaṅgavaddravate vahnau capalastena kīrtitaḥ ।।

capalo lekhanaḥ snigdho dehalohakaro mataḥ ।
rasarājasahāyaḥ syāttiktoṣṇamadhuro mataḥ ।।

capalaḥ sphaṭikacchāyaḥ ṣaḍasrī snigdhako guruḥ ।

tridoṣaghno ativṛṣyaśca rasabandhavidhāyakaḥ ।।

mahāraseṣu kaiściddhi capalaḥ parikīrtitaḥ ।।

jambīrakarkoṭakaśṛṅgaverair vibhāvanābhiścapalasya śuddhiḥ ।।

śailaṃ tu cūrṇayitvā tu dhānyāmlopaviṣair viṣaiḥ ।
piṇḍaṃ baddhvā tu vidhivatpātayeccapalaṃ tathā ।।

rasako dvividhaḥ prokto durduraḥ kāravellakaḥ ।
sadalo durduraḥ prokto nirdalaḥ kāravellakaḥ ।।

rasaratnasamuccayabodhinī rasakasya dvaividhyaṃ lakṣaṇaṃ cāha rasaka iti ।। vrrsbo; 
rasakaḥ kharparītutthakaviśeṣaḥ yad uktaṃ bhāvaprakāśe ।
kharparītutthakaṃ tutthād anyat tad rasakaṃ smṛtam ।
ye guṇāstutthake proktāste guṇāḥ rasake smṛtāḥ ।। vrrsbo;
iti ।। vrrsbo; sadalaḥ sapattraḥ vaṃśapattraharitālavad iti bhāvaḥ ।। vrrsbo;

rasaratnasamuccayaṭīkā athoddeśakramaprāptaṃ rasakaṃ varṇayati rasaka iti ।। vrrsṭī; rasako jasadopādānakhanijamṛttikā ।। vrrsṭī; tatsattvaṃ jasadatulyam evotpadyate ।। vrrsṭī;

sattvapāte śubhaḥ pūrvo dvitīyaścauṣadhādiṣu ।

rasakaḥ sarvamehaghnaḥ kaphapittavināśanaḥ ।
netrarogakṣayaghnaśca lohapāradarañjanaḥ ।।

nāgārjunena saṃdiṣṭau rasaśca rasakāvubhau ।
śreṣṭhau siddharasau khyātau dehalohakarau param ।।

rasaśca rasakaścobhau yenāgnisahanau kṛtau ।
dehalohamayī siddhirdāsī tasya na saṃśayaḥ ।।

kaṭukālābuniryāsa āloḍya rasakaṃ pacet ।
śuddhaṃ doṣavinirmuktaṃ pītavarṇaṃ tu jāyate ।।

kharparaḥ parisaṃtaptaḥ saptavāraṃ nimajjitaḥ ।
bījapūrarasasyāntarnirmalatvaṃ samaśnute ।।

nṛmūtre vāśvamūtre vā takre vā kāñjike athavā ।
pratāpya majjitaṃ samyakkharparaṃ pariśudhyati ।।

naramūtre sthito māsaṃ rasako rañjayeddhruvam ।
śuddhatāmraṃ rasaṃ tāraṃ śuddhasvarṇaprabhaṃ yathā ।।

haridrātriphalārālāsindhudhūmaiḥ saṭaṅkaṇaiḥ ।
sāruṣkaraiśca pādāṃśaiḥ sāmlaiḥ saṃmardya kharparam ।।

liptaṃ vṛntākamūṣāyāṃ śoṣayitvā nirudhya ca ।
mūṣāmukhopari nyasya kharparaṃ pradhamettataḥ ।।

kharpare prahṛte jvālā bhavennīlā sitā yadi ।
tadā saṃdaṃśato mūṣāṃ dhṛtvā kṛtvā tvadhomukhīm ।।

śanairāsphālayedbhūmau yathā nālaṃ na bhajyate ।
vaṅgābhaṃ patitaṃ sattvaṃ samādāya niyojayet ।
evaṃ tricaturairvāraiḥ sarvaṃ sattvaṃ viniḥsaret ।।

sābhayājatubhūnāganiśādhūmajaṭaṅkaṇam ।
mūkamūṣāgataṃ dhmātaṃ śuddhaṃ sattvaṃ vimuñcati ।।

lākṣāguḍāsurīpathyāharidrāsarjaṭaṅkaṇaiḥ ।
samyaksaṃcūrṇya tatpakvaṃ godugdhena ghṛtena ca ।।

vṛntākamūṣikāmadhye nirudhya guṭikākṛtim ।
dhmātvā dhmātvā samākṛṣya ḍhālayitvā śilātale ।
sattvaṃ vaṅgākṛtiṃ grāhyaṃ rasakasya manoharam ।।

yadvā jalayutāṃ sthālīṃ nikhanetkoṣṭhikodare ।
sacchidraṃ tanmukhe mallaṃ tanmukhe adhomukhīṃ kṣipet ।।

mūṣopari śikhitrāṃśca prakṣipya pradhameddṛḍham ।
patitaṃ sthālikānīre sattvamādāya yojayet ।।

tatsattvaṃ tālakopetaṃ prakṣipya khalu kharpare ।

rasaratnasamuccayabodhinī kharpare mṛtkaṭāhe ityarthaḥ ।। vrrsbob;
mardayellohadaṇḍena bhasmībhavati niścitam ।।

tadbhasma mṛtakāntena samena saha yojayet ।
aṣṭaguñjāmitaṃ cūrṇaṃ triphalākvāthasaṃyutam ।।

kāntapātrasthitaṃ rātrau tilajaprativāpakam ।
niṣevitaṃ nihantyāśu madhumehamapi dhruvam ।।

pittaṃ kṣayaṃ ca pāṇḍuṃ ca śvayathuṃ gulmameva ca ।
raktagulmaṃ ca nārīṇāṃ pradaraṃ somarogakam ।।

yonirogānaśeṣāṃśca viṣamāṃśca jvarānapi ।
rajaḥśūlaṃ ca nārīṇāṃ kāsaṃ śvāsaṃ ca hidhmikām ।।

gandhāśmagairikāsīsakāṅkṣītālaśilāñjanam ।
kaṅkuṣṭhaṃ cetyuparasāścāṣṭau pāradakarmaṇi ।।

pārvatyuvāca ।
gandhakasya tu māhātmyaṃ tadguhyaṃ vada me prabho ।।

īśvara uvāca ।

śvetadvīpe purā devi sarvaratnavibhūṣite ।
sarvakāmamaye ramye tīre kṣīrapayonidheḥ ।।

vidyādharādimukhyābhiraṅganābhiśca yoginām ।
siddhāṅganābhiḥ śreṣṭhābhistathaivāpsarasāṃ gaṇaiḥ ।।

devāṅganābhī ramyābhiḥ krīḍitābhirmanoharaiḥ ।
gītairnṛtyairvicitraiśca vādyairnānāvidhaistathā ।।

evaṃ saṃkrīḍamānāyāḥ prābhavat prasṛtaṃ rajaḥ ।
tadrajo atīva suśroṇi sugandhi sumanoharam ।।

rajasaścātibāhulyādvāsaste raktatāṃ yayau ।
tatra tyaktvā tu tadvastraṃ susnātā kṣīrasāgare ।।

vṛtā devāṅganābhistvaṃ kailāsaṃ punarāgatā ।
ūrmibhistadrajovastraṃ nītaṃ madhye payonidheḥ ।।

evaṃ te śoṇitaṃ bhadre praviṣṭaṃ kṣīrasāgare ।
kṣīrābdhimathane caitadamṛtena sahotthitam ।।

nijagandhena tānsarvānharṣayansarvadānavān ।
tato devagaṇairuktaṃ gandhakākhyo bhavatvayam ।।

rasasya bandhanārthāya jāraṇāya bhavatvayam ।
ye guṇāḥ pārade proktāste caivātra bhavantviti ।।

iti devagaṇaiḥ prītaiḥ purā proktaṃ sureśvari ।
tenāyaṃ gandhako nāma vikhyātaḥ kṣitimaṇḍale ।।

sa cāpi trividho devi śukacañcunibho varaḥ ।
madhyamaḥ pītavarṇaḥ syācchuklavarṇo adhamaḥ priye ।।

caturdhā gandhako jñeyo varṇaiḥ śvetādibhiḥ khalu ।
śveto atra khaṭikāprokto lepane lohamāraṇe ।।

rasaratnasamuccayaṭīkā khaṭhikā khaḍu cās iti nāmnā loke prasiddhā ।। vrrsṭī;

tathā cāmalasāraḥ syādyo bhavetpītavarṇavān ।
śukapicchaḥ sa eva syācchreṣṭho rasarasāyane ।।

raktaśca śukatuṇḍākhyo dhātuvādavidhau varaḥ ।
durlabhaḥ kṛṣṇavarṇaśca sa jarāmṛtyunāśanaḥ ।।

gandhāśmātirasāyanaḥ sumadhuraḥ pāke kaṭūṣṇo mataḥ kaṇḍūkuṣṭhavisarpadadrudalano dīptānalaḥ pācanaḥ ।
āmonmocanaśoṣaṇo viṣaharaḥ sūtendravīryaprado gaurīpuṣpabhavastathā kṛmiharaḥ satyātmakaḥ sūtajit ।।

balinā sevitaḥ pūrvaṃ prabhūtabalahetave ।।

vāsukiṃ karṣatastasya tanmukhajvālayā drutā ।
vasā gandhakagandhāḍhyā sarvato niḥsṛtā tanoḥ ।।

gandhakatvaṃ ca samprāptā gandho abhūtsaviṣaḥ smṛtaḥ ।
tasmād balivasetyukto gandhako atimanoharaḥ ।।

payaḥsvinno ghaṭīmātraṃ vāridhauto hi gandhakaḥ ।
gavyājyavidruto vastrādgālitaḥ śuddhimṛcchati ।।

evaṃ saṃśodhitaḥ so ayaṃ pāṣāṇān ambare tyajet ।
ghṛte viṣaṃ tuṣākāraṃ svayaṃ piṇḍatvameva ca ।।

iti śuddho hi gandhāśmā nāpathyairvikṛtiṃ vrajet ।
apathyādanyathā hanyātpītaṃ hālāhalaṃ yathā ।।

gandhako drāvito bhṛṅgarase kṣipto viśudhyati ।
tadrasaiḥ saptadhā bhinno gandhakaḥ pariśudhyati ।।

sthālyāṃ dugdhaṃ vinikṣipya mukhe vastraṃ nibadhya ca ।
gandhakaṃ tatra nikṣipya cūrṇitaṃ sikatākṛti ।।

chādayetpṛthudīrgheṇa kharpareṇaiva gandhakam ।
jvālayetkharparasyordhvaṃ vanachāṇais tathopalaiḥ ।।

dugdhe nipatito gandho galitaḥ pariśudhyati ।
śatavāraṃ kṛtaṃ caiva nirgandho jāyate dhruvam ।।

rasaratnasamuccayabodhinī matāntaramāha sthālyāmiti ।। vrrsbo; jvālayedityatra vahnimiti śeṣaḥ ।। vrrsbo; vanacchāṇaiḥ vanopalaiḥ ।। vrrsbo; upalaiḥ gṛhajātaśuṣkagomayapiṇḍaiḥ ।। vrrsbo;

itthaṃ viśuddhastriphalājyabhṛṅgamadhvanvitaḥ śāṇamito hi līḍhaḥ ।
gṛdhrākṣitulyaṃ kurute akṣiyugmaṃ karoti rogojjhitadīrghamāyuḥ ।।

kalāṃśavyoṣasaṃyuktaṃ gandhakaṃ ślakṣṇacūrṇitam ।
aratnimātre vastre tad viprakīrya viveṣṭya tat ।।

sūtreṇa veṣṭayitvātha yāmaṃ taile nimajjayet ।
dhṛtvā saṃdaṃśato vartimadhyaṃ prajvālayecca tam ।
druto nipatito gandho binduśaḥ kācabhājane ।।

tāṃ drutiṃ prakṣipet pattre nāgavallyās tribindukām ।
vallena pramitaṃ svacchaṃ sūtendraṃ ca vimardayet ।।

aṅgulyātha sapattrāṃ tāṃ drutiṃ sūtaṃ ca bhakṣayet ।
karoti dīpanaṃ tīvraṃ kṣayaṃ pāṇḍuṃ ca nāśayet ।।

kāsaṃ śvāsaṃ ca śūlārtigrahaṇīm atidurdharām ।
āmaṃ vināśayatyāśu laghutvaṃ prakaroti ca ।।

ghṛtākte lohapātre tu vidrutaṃ śuddhagandhakam ।
ghṛtāktadarvikākṣiptaṃ dviniṣkapramitaṃ bhajet ।
hanti kṣayamukhān rogān kuṣṭharogaṃ viśeṣataḥ ।।

kṣārāmlatailasauvīravidāhi dvidalaṃ tathā ।
śuddhagandhakasevāyāṃ tyajedyogayutena hi ।।

gandhakastulyamaricaḥ ṣaḍguṇatriphalānvitaḥ ।
ghṛṣṭaḥ śamyākamūlena pītaścākhilakuṣṭhahā ।।

tanmūlaṃ salile piṣṭaṃ lepayetpratyaham tanau ।
dṛṣṭapratyayayogo ayaṃ sarvatra prativīryavān ।
śrīmatā somadevena samyagatra prakīrtitaḥ ।।

dviniṣkapramitaṃ gandhaṃ piṣṭvā tailena saṃyutam ।
athāpāmārgatoyena satailamaricena hi ।।

vilipya sakalaṃ dehaṃ tiṣṭhedgharme tataḥ param ।
takrabhaktaṃ ca bhuñjīta tṛtīye prahare khalu ।।

bhajedrātrau tathā vahniṃ samutthāya tathā prage ।
mahiṣīchagaṇam liptvā snāyācchītena vāriṇā ।।

tato abhyajya ghṛtairdehaṃ snāyādiṣṭoṣṇavāriṇā ।
amunā kramayogena vinaśyatyativegataḥ ।
durjayā bahukālīnā pāmā kaṇḍuḥ suniścitam ।।

gandhakasya prayogāṇāṃ śataṃ tanna prakīrtitam ।
granthavistārabhītena somadevena bhūbhujā ।।

athavārkasnuhīkṣīrair vastraṃ lepyaṃ tu saptadhā ।
gandhakaṃ navanītena piṣṭvā vastraṃ lipedghanam ।।

tadvartiṃ jvalitāṃ daṃśe dhṛtāṃ kuryād adhomukhīm ।
tailaṃ patedadhobhāṇḍe grāhyaṃ yogeṣu yojayet ।।

śuddhagandho haredrogānkuṣṭhamṛtyujarādikān ।
agnikārī mahānuṣṇo vīryavṛddhiṃ karoti ca ।।

pāṣāṇagairikaṃ caikaṃ dvitīyaṃ svarṇagairikam ।।

pāṣāṇagairikaṃ proktaṃ kaṭhinam tāmravarṇakam ।

atyantaśoṇitaṃ snigdhaṃ masṛṇaṃ svarṇagairikam ।।

svādu snigdhaṃ himaṃ netryaṃ kaṣāyaṃ raktapittanut । hidhmāvamiviṣaghnaṃ ca raktaghnaṃ svarṇagairikam ।

pāṣāṇagairikaṃ cānyatpūrvasmādalpakaṃ guṇaiḥ ।।

gairikaṃ tu gavāṃ dugdhairbhāvitaṃ śuddhim ṛcchati ।।

gairikaṃ sattvarūpaṃ hi nandinā parikīrtitam ।।

kair apyuktaṃ patetsattvaṃ kṣārāmlaklinnagairikāt ।
upatiṣṭhati sūtendramekatvaṃ guṇavattaram ।।

kāsīsaṃ vālukādyekaṃ puṣpapūrvam athāparam ।।

kṣārāmlāgarudhūmābhaṃ soṣṇavīryaṃ viṣāpaham ।
vālukāpuṣpakāsīsaṃ śvitraghnaṃ keśarañjanam ।।

puṣpādikāsīsamatipraśastaṃ soṣṇaṃ kaṣāyāmlam atīva netryam ।
viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca ।।

sakṛdbhṛṅgāmbunā klinnaṃ kāsīsaṃ nirmalaṃ bhavet ।।

tuvarīsattvavatsattvametasyāpi samāharet ।।

kāsīsaṃ śuddhimāpnoti pittaiśca rajasā striyāḥ ।।

balinā hatakāsīsaṃ krāntaṃ kāsīsamāritam ।
ubhayaṃ samabhāgaṃ hi triphalāvellasaṃyutam ।।

viṣamāṃśaghṛtakṣaudraplutaṃ śāṇamitaṃ prage ।
sevitaṃ hanti vegena śvitraṃ pāṇḍukṣayāmayam ।।

gulmaplīhagadaṃ śūlaṃ mūlarogaṃ viśeṣataḥ ।
rasāyanavidhānena sevitaṃ vatsarāvadhi ।।

āmasaṃśoṣaṇaṃ śreṣṭhaṃ mandāgniparidīpanam ।
palitaṃ valibhiḥ sārdhaṃ vināśayati niścitam ।।

saurāṣṭrāśmani sambhūtā sā tuvarī matā ।
vastreṣu lipyate yāsau mañjiṣṭhārāgabandhinī ।।

phaṭakī phullikā ceti dvitīyā parikīrtitā ।।

īṣatpītā guruḥ snigdhā pītikā viṣanāśanī ।
vraṇakuṣṭhaharā sarvakuṣṭhaghnī ca viśeṣataḥ ।।

nirbhārā śubhravarṇā ca snigdhā sāmlāparā matā ।
sā phullatuvarī proktā lepāttāmraṃ caredayaḥ ।।

rasaratnasamuccayaṭīkā tadbhedāvāha sphaṭikī pītiketi ।। vrrsṭī; sphaṭikīlepācchatavāraṃ tāmrapatraṃ lohapatraṃ prati vā liptā satī tatpaścāt caret pāradena prayojyakartrā cārayed bhakṣitāṃ kārayed ityarthaḥ ।। vrrsṭī; yato jāraṇāyām asyā viḍadravyatvenopayogāt ।। vrrsṭī; antarbhāvitaṇyartho atra caradhātuḥ ।। vrrsṭī;

rasaratnasamuccayabodhinī lepād iti ।। vrrsbo; phullatuvarīlepena tāmraṃ lauhāṃśam ujhati tāmre yaḥ lauhāṃśaḥ vidyate sa nirgacchatītyarthaḥ tāmraṃ lauhavat kāṭhinyaṃ gacchatītyartho vā ।। vrrsbo;

kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśanī ca ।
śvitrāpahā netrahitā tridoṣaśāntipradā pāradajāraṇī ca ।।

tuvarī kāñjike kṣiptvā tridinācchuddhimṛcchati ।।

kṣārāmlair marditā dhmātā sattvaṃ muñcati niścitam ।।

gopittena śataṃ vārān saurāṣṭrāṃ bhāvayettataḥ ।
dhamitvā pātayetsattvaṃ krāmaṇaṃ cātiguhyakam ।।

haritālaṃ dvidhā proktaṃ pattrādyaṃ piṇḍasaṃjñakam ।।

svarṇavarṇaṃ guru snigdhaṃ tanupattraṃ ca bhāsuram ।
tat pattratālakaṃ proktaṃ bahupattraṃ rasāyanam ।।

niṣpattraṃ piṇḍasadṛśam svalpasattvaṃ tathāguru ।
strīpuṣpaharaṇaṃ tattu guṇālpaṃ piṇḍatālakam ।।

śleṣmaraktaviṣavātabhūtanutkevalaṃ ca khalu puṣpahṛtstriyaḥ ।
snigdhamuṣṇakaṭukaṃ ca dīpanaṃ kuṣṭhahāri haritālamucyate ।।

snigdhaṃ kūṣmāṇḍatoye vā tilakṣārajale api vā ।
toye vā cūrṇasaṃyukte dolāyantreṇa śudhyati ।।

aśuddhaṃ tālamāyughnaṃ kaphamārutamehakṛt ।
tāpasphoṭāṅgasaṃkocaṃ kurute tena śodhayet ।।

tālakaṃ kaṇaśaḥ kṛtvā daśāṃśena ca ṭaṅkaṇam ।
jambīrotthadravaiḥ kṣālyaṃ kāñjikaiḥ kṣālayettataḥ ।।

vastre caturguṇe baddhvā dolāyantre dinaṃ pacet ।
sacūrṇenāranālena dinaṃ kūṣmāṇḍaje rase ।
svedyaṃ vā śālmalītoyaistālakaṃ śuddhimāpnuyāt ।।

madhutulye ghanībhūte kaṣāye brahmamūlaje ।
trivāraṃ tālakaṃ bhāvyaṃ piṣṭvā mūtre atha māhiṣe ।।

upalairdaśabhirdeyaṃ puṭaṃ ruddhvātha peṣayet ।
evaṃ dvādaśadhā pācyaṃ śuddhaṃ yogeṣu yojayet ।।

kulitthakvāthasaubhāgyamahiṣyājyamadhuplutam ।
sthālyāṃ kṣiptvā vidadhyācca tv amlena chidrayoginā ।।

samyaṅnirudhya śikhinaṃ jvālayetkramavardhitam ।
ekapraharamātraṃ hi randhramācchādya gomayaiḥ ।।

yāmānte chidramudghāṭya dṛṣṭe dhūme ca pāṇḍure ।
śītāṃ sthālīṃ samuttārya sattvamutkṛṣya cāharet ।।

sarvapāṣāṇasattvānāṃ prakārāḥ santi koṭiśaḥ ।
granthavistārabhītyāto likhitā na mayā khalu ।।

palālakaṃ raverdugdhairdinamekaṃ vimardayet ।
kṣiptvā ṣoḍaśikātaile miśrayitvā tataḥ pacet ।।

anāvṛtapradeśe ca saptayāmāvadhi dhruvam ।
svāṅgaśītamadhasthaṃ ca sattvaṃ śvetaṃ samāharet ।।

chāgalasyātha bālasya balinā ca samanvitam ।
tālakaṃ divasadvaṃdvaṃ mardayitvātiyatnataḥ ।।

yuktaṃ drāvaṇavargeṇa kācakupyāṃ vinikṣipet ।
tridhā tāṃ ca mṛdā liptvā pariśoṣya kharātape ।।

tataḥ kharparakacchidre tāmardhāṃ caiva kūpikām ।
praveśya jvālayedagniṃ dvādaśapraharāvadhi ।
kūpikaṇṭhasthitaṃ śītaṃ śuddhaṃ sattvaṃ samāharet ।।

palārdhapramitaṃ tālaṃ baddhvā vastre site dṛḍhe ।
balinālipya yatnena trivāraṃ pariśoṣya ca ।।

drāvite triphale tāmre kṣipettālakapoṭalīm ।
bhasmanā chādayecchīghraṃ tāmreṇāveṣṭitaṃ sitam ।
mṛdulaṃ sattvamādadyātproktaṃ rasarasāyane ।।

manaḥśilā tridhā proktā śyāmāṅgī kaṇavīrakā ।
khaṇḍākhyā ceti tadrūpaṃ vivicya parikathyate ।।

śyāmā raktā sagaurā ca bhārāḍhyā śyāmikā matā ।

tejasvinī ca nirgaurā tāmrābhā kaṇavīrakā ।।

cūrṇībhūtātiraktāṅgī sabhārā khaṇḍapūrvikā ।
uttaroktaguṇaiḥ śreṣṭhā bhūrisattvā prakīrtitā ।।

manaḥśilā sarvarasāyanāgryā tiktā kaṭūṣṇā kaphavātahantrī ।
sattvātmikā bhūtaviṣāgnimāndyakaṇḍūtikāsakṣayahāriṇī ca ।।

aśmarīṃ mūtrakṛcchraṃ ca aśuddhā kurute śilā ।
mandāgniṃ malabandhaṃ ca śuddhā sarvarujāpahā ।।

agastyapattratoyena bhāvitā saptavārakam ।
śṛṅgaverarasair vāpi viśudhyati manaḥśilā ।।

jayantībhṛṅgarājottharaktāgastyarasaiḥ śilām ।
dolāyantre pacedyāmaṃ yāmaṃ chāgotthamūtrakaiḥ ।
kṣālayedāranālena sarvarogeṣu yojayet ।।

aṣṭamāṃśena kiṭṭena guḍaguggulusarpiṣā ।
koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā ।।

bhūnāgadhautasaubhāgyamadanaiśca vimarditaiḥ ।
kāravallīdalāmbhobhirmūṣāṃ kṛtvātra nikṣipet ।।

śilāṃ kṣārāmlaniṣpiṣṭāṃ pradhamettadanantaram ।
kokilādvayamātraṃ hi dhmānātsattvaṃ tyajatyasau ।।

sauvīramañjanaṃ proktaṃ rasāñjanamataḥ param ।
srotoñjanaṃ tadanyacca puṣpāñjanakameva ca ।
nīlāñjanaṃ ca teṣāṃ hi svarūpamiha varṇyate ।।

sauvīramañjanaṃ dhūmraṃ raktapittaharaṃ himam ।
viṣahidhmākṣirogaghnaṃ vraṇaśodhanaropaṇam ।।

rasaratnasamuccayaṭīkā sauvīraṃ kṛṣṇavarṇasurmā iti lokabhāṣāyām ।। vrrsṭī;

rasāñjanaṃ ca pītābhaṃ viṣavaktragadāpaham ।
śvāsahidhmāpahaṃ varṇyaṃ vātapittāsranāśanam ।।

rasaratnasamuccayaṭīkā rasāñjanamiti ।। vrrsṭī; etad rasod iti brijabhāṣāyām uttaradeśe prasiddham ।। vrrsṭī; etad rītikiṭṭajanyaṃ dāruharidrākaṣāyājadugdhapākajanyaṃ tu rasāñjanam ityapi vadanti ।। vrrsṭī;

srotoñjanaṃ himaṃ snigdhaṃ kaṣāyaṃ svādu lekhanam ।
netryaṃ hidhmāviṣachardikaphapittāsraroganut ।।

rasaratnasamuccayaṭīkā srotoñjanamiti ।। vrrsṭī; śvetavarṇasurmā iti loke prasiddham ।। vrrsṭī;

puṣpāñjanaṃ sitaṃ snigdhaṃ himaṃ sarvākṣiroganut ।
atidurdharahidhmāghnaṃ viṣajvaragadāpaham ।।

rasaratnasamuccayaṭīkā puṣpāñjanamiti ।। vrrsṭī; etad rītipuṣpajanyam ।। vrrsṭī; jastaphūl iti mahārāṣṭrabhāṣāyāṃ prasiddham ।। vrrsṭī;

nīlāñjanaṃ guru snigdhaṃ netryaṃ doṣatrayāpaham ।
rasāyanaṃ suvarṇaghnaṃ lohamārdavakārakam ।।

rasaratnasamuccayaṭīkā nīlāñjanamiti ।। vrrsṭī; nīlavarṇasurmā iti loke prasiddhaḥ ।। vrrsṭī;

añjanāni viśudhyanti bhṛṅgarājanijadravaiḥ ।।

manohvāsattvavat sattvam añjanānāṃ samāharet ।।

valmīkaśikharākāraṃ bhaṅge nīlotpaladyuti ।
ghṛṣṭaṃ tu gairikacchāyaṃ srotojaṃ lakṣayedbudhaḥ ।।

rasaratnasamuccayabodhinī valmīkaśikharākāraṃ valmīkavat unnatāvanatabahuśikharaviśiṣṭam ।। vrrsbo;

gośakṛdrasamūtreṣu ghṛtakṣaudravasāsu ca ।
bhāvitaṃ bahuśastacca śīghraṃ badhnāti sūtakam ।।

sūryāvartādiyogena śuddhimeti rasāñjanam ।।

rājāvartakavatsattvaṃ grāhyaṃ srotoñjanādapi ।।

himavatpādaśikhare kaṅkuṣṭhamupajāyate ।

tatraikaṃ nālikākhyaṃ hi tadanyadreṇukaṃ matam ।।

pītaprabhaṃ guru snigdhaṃ śreṣṭhaṃ kaṅkuṣṭhamādimam ।

śyāmapītaṃ laghu tyaktasattvaṃ neṣṭaṃ hi reṇukam ।।

kecidvadanti kaṅkuṣṭhaṃ sadyojātasya dantinaḥ ।
varcaśca śyāmapītābhaṃ recanaṃ parikathyate ।।

katicit tejivāhānāṃ nālaṃ kaṅkuṣṭhasaṃjñakam ।

rasaratnasamuccayaṭīkā matāntaramāha katiciditi ।। vrrsṭīb; katicidvadanti kiṃ tejivāhānāṃ prabalavegasāmarthyaviśiṣṭāśvānāṃ nālaṃ sadyojātānāṃ teṣāṃ nābhinālaṃ kaṅkuṣṭhamiti ।। vrrsṭīb;
vadanti śvetapītābhaṃ tadatīva virecanam ।।
rasaratnasamuccayaṭīkā atha kramaprāptaṃ kaṅkuṣṭhaṃ varṇayati himavaditi ।। vrrsṭī; sa ca pītavarṇaḥ ।। vrrsṭī; ślakṣṇānekasacākacikyaphalakaviśiṣṭaḥ khanijaḥ kṣudrapāṣāṇaḥ prāṇijaśca ।। vrrsṭī; ubhayamapi dvividhaṃ nalikā reṇukaśceti khanijabhedau ।। vrrsṭī;
rase rasāyanaṃ śreṣṭhaṃ niḥsattvaṃ bahuvaikṛtam ।।

kaṅkuṣṭhaṃ tiktakaṭukaṃ vīryoṣṇaṃ cātirecanam ।
vraṇodāvartaśūlārtigulmaplīhagudārtinut ।।

sūryāvartakakadalī vandhyā kośātakī ca suradālī ।
śigruśca vajrakando niraṅkaṇā kākamācī ca ।।

āsāmekarasena tu lavaṇakṣārāmlabhāvitaṃ bahuśaḥ ।
śudhyanti rasoparasā dhmātā muñcanti sattvāni ।।

kaṅkuṣṭhaṃ śuddhimāyāti tridhā śuṇṭhyambubhāvitam ।।

sattvākarṣo asya na prokto yasmātsattvamayaṃ hi tat ।।

bhajedenaṃ virekārthaṃ grāhibhiryavamātrayā ।
nāśayedāmapūrtiṃ ca virecya kṣaṇamātrataḥ ।।
bhakṣitaḥ saha tāmbūlairviricyāsūnvināśayet ।।
barburīmūlikākvāthajīrasaubhāgyakaṃ samam ।
kaṅkuṣṭhaṃ viṣanāśāya bhūyo bhūyaḥ pibennaraḥ ।।

rasaratnasamuccayabodhinī gaurīpāṣāṇaḥ śuklapāṣāṇaḥ phulkhaḍi iti loke ।। vrrsbo;

rasaratnasamuccayaṭīkā kampillaḥ kṣudrapāṣāṇaviśeṣaḥ kapileti nāmnā loke prasiddho gaurīpāṣāṇo dāruṇaviṣarūpo'yaṃ pāṣāṇaviśeṣaḥ somala iti mahārāṣṭrabhāṣāyāṃ prasiddhaḥ ।। vrrsṭī;

kampillaścapalo gaurīpāṣāṇo navasārakaḥ ।

rasaratnasamuccayabodhinī vahnijāraḥ svanāmakhyātaḥ paścimasāgarasambhūta auṣadhiviśeṣaḥ ।। vrrsbob;

rasaratnasamuccayaṭīkā agnijāro bahir arṇavojjhito viśiṣṭanakrajarāyuḥ ।। vrrsṭīb;
kapardo vahnijāraśca girisindūrahiṅgulau ।।
rasaratnasamuccayaṭīkā girisindūraḥ parvatapāṣāṇodare raktavarṇaḥ padārthaviśeṣaḥ ।। vrrsṭī; hiṅgulaścūrṇapāradaḥ svanāmnaiva loke prasiddhaḥ ।। vrrsṭī;

rasaratnasamuccayabodhinī mṛddāraśṛṅgaṃ sīsakasamutpannaḥ pārvatīyadhātuviśeṣaḥ ।। vrrsbo;

rasaratnasamuccayaṭīkā moddāraśṛṅgaṃ murdāíśiṃgeti loke prasiddham ।। vrrsṭī;

modāraśṛṅgam ityaṣṭau sādhāraṇarasāḥ smṛtāḥ ।
rasasiddhakarāḥ proktā nāgārjunapuraḥsaraiḥ ।।

rasaratnasamuccayabodhinī candrikāḍhyaḥ cākacakyaviśiṣṭaḥ sacandrābhravad ujjvalakaṇābahulaḥ ityarthaḥ ।। vrrsbo;

iṣṭikācūrṇasaṃkāśaścandrikāḍhyo atirecanaḥ ।
saurāṣṭradeśe cotpannaḥ sa hi kampillakaḥ smṛtaḥ ।।

pittavraṇādhmānavibandhanighnaḥ śleṣmodarārtikṛmigulmavairī ।
mūlāmaśophajvaraśūlahārī kampillako recyagadāpahārī ।।

gaurīpāṣāṇakaḥ pīto vikaṭo hatacūrṇakaḥ ।
sphaṭikābhaśca śaṅkhābho haridrābhas trayaḥ smṛtāḥ ।।

rasaratnasamuccayabodhinī gaurīpāṣāṇasya paryāyān varṇabhedena traividhyaṃ cāha gaurīti ।। vrrsbo; pītavikaṭahatacūrṇakāḥ iti ime trayaḥ paryāyāḥ ।। vrrsbo; pūrva iti ।। vrrsbo; pūrvaḥ pūrvaḥ haridrābhagaurīpāṣāṇāt śaṅkhābhaḥ śaṅkhābhapāṣāṇāt sphaṭikābhaḥ śreṣṭhaḥ ।। vrrsbo;

rasaratnasamuccayaṭīkā trividhasya tasya svarūpamāha yaḥ kiṃcit pītavarṇo vikaṭakarāla āhataḥ saṃcūrṇarūpo bhavati sa gaurīpāṣāṇa ityucyate ।। vrrsṭī; ayam eva sphaṭikasamānacākacikyaviśiṣṭaḥ ।। vrrsṭī; etad viśeṣaṇaṃ dvitīyabhedasyāpi sambhavati ।। vrrsṭī; dvitīyaḥ śaṅkhābhaḥ so'pi cākacikyaviśiṣṭaḥ ।। vrrsṭī; tṛtīyabhedāpanno yaḥ sa tu haridrābho haridrāsamānaḥ pūrṇapītavarṇaḥ ।। vrrsṭī; trividhamadhya uttarottarāt pūrvapūrvaḥ śreṣṭhaḥ ।। vrrsṭī;

pūrvaṃ pūrvaṃ guṇaiḥ śreṣṭhaḥ kāravallīphale kṣipet ।
svedayeddhaṇḍikāmadhye śuddho bhavati mūṣakaḥ ।।

tālavadgrāhayetsattvaṃ śuddhaṃ śubhraṃ prayojayet ।।

rasabandhakaraḥ snigdho doṣaghno rasavīryakṛt ।।

karīrapīlukāṣṭheṣu pacyamāneṣu codbhavaḥ ।
kṣāro asau navasāraḥ syāccūlikālavaṇābhidhaḥ ।।

iṣṭikādahane jātaṃ pāṇḍuraṃ lavaṇaṃ laghu ।
taduktaṃ navasārākhyaṃ cūlikālavaṇaṃ ca tat ।।

rasendrajāraṇaṃ lohadrāvaṇaṃ jaṭharāgnikṛt ।

gulmaplīhāsyaśoṣaghnaṃ bhuktamāṃsādijāraṇam ।
viḍākhyaṃ ca tridoṣaghnaṃ cūlikālavaṇam matam ।।

pītābhā granthikā pṛṣṭhe dīrghavṛttā varāṭikā ।
rasavaidyairvinirdiṣṭā sā carācarasaṃjñikā ।।

sārdhaniṣkabharā śreṣṭhā niṣkabhārā ca madhyamā ।
pādonaniṣkabhārā ca kaniṣṭhā parikīrtitā ।।

pariṇāmādiśūlaghnī grahaṇīkṣayanāśinī । kaṭūṣṇā dīpanī vṛṣyā netryā vātakaphāpahā ।

rasendrajāraṇe proktā viḍadravyeṣu śasyate ।।

tadanye tu varāṭāḥ syur guravaḥ śleṣmapittalāḥ ।।

varāṭāḥ kāñjike svinnā yāmācchuddhimavāpnuyuḥ ।।

samudreṇāgninakrasya jarāyur bahirujjhitaḥ ।
saṃśuṣko bhānutāpena so agnijāra iti smṛtaḥ ।।

agnijārastridoṣaghno dhanurvātādivātanut ।
vardhano rasavīryasya dīpano jāraṇastathā ।।

tad abdhikṣārasaṃśuddhaṃ tasmācchuddhirna hīṣyate ।।

mahāgiriṣu cālpīyaḥpāṣāṇāntaḥsthito rasaḥ ।
śuṣkaśoṇaḥ sa nirdiṣṭo girisindūrasaṃjñayā ।।

rasaratnasamuccayabodhinī girisindūrasya svarūpalakṣaṇam āha maheti ।। vrrsbo; himālayādibṛhatparvatāntarvartikṣudrapāṣāṇadvayamadhyanisṛtaḥ raktavarṇarasaviśeṣaḥ śuṣkībhūtaḥ girisindūra iti khyātaḥ ।। vrrsbo;

rasaratnasamuccayaṭīkā atha girisindūram āha mahāgiriṣviti ।। vrrsṭī; alpīyo'tyalpaḥ ।। vrrsṭī; ayaṃ loke prāyo nopalabhyate ।। vrrsṭī; kecittu kāmiyāṃ sindūra iti nāmnā prasiddho'yaṃ padārtho'tiraktavarṇa iti vadanti ।। vrrsṭī; loke'tiprasiddhastu nāgasaṃbhava eva ।। vrrsṭī; sa eva cātra grāhya iti rāvaṇamatam ।। vrrsṭī; sindūro nāgasaṃbhava iti tadvacanāditi ।। vrrsṭī;

tridoṣaśamanam bhedi rasabandhanamagrimam ।
dehalohakaraṃ netryaṃ girisindūramīritam ।।

hiṅgulaḥ śukatuṇḍākhyo haṃsapākastathāparaḥ ।।

prathamo alpaguṇastatra carmāraḥ sa nigadyate ।।

śvetarekhaḥ pravālābho haṃsapākaḥ sa īritaḥ ।।

rasaratnasamuccayaṭīkā athoddeśakramaprāptaṃ hiṅgulaṃ varṇayati hiṅgula iti ।। vrrsṭī; ayaṃ rasaḥ pāradakhanijamṛdviśeṣaḥ ।। vrrsṭī; 
ata eva prathamādhyāya uktam ।
tāṃ mṛdaṃ pātanāyantre pātayanti rasaṃ tataḥ ।
iti ।। vrrsṭī;
kṛtrimo'pi loke dṛśyate pāradagandhakanavasāgarapākajanyaḥ ।। vrrsṭī; khanijo'yaṃ dvividhaḥ ।। vrrsṭī; tasya cottamasya lakṣaṇamāha śvetareṣa iti ।। vrrsṭī; sa ca haṃsapāka iti nāmnā kathitaḥ pākena vyavasthitaḥ ।। vrrsṭī; śvetaraktavarṇaviśiṣṭatvāt ।। vrrsṭī; ayaṃ uttamaḥ ।। vrrsṭī; prathamastu hīnaśvetareṣo'lpaguṇaḥ ।। vrrsṭī; sa tu carmāra iti nigadyate ।। vrrsṭī;

hiṅgulaḥ sarvadoṣaghno dīpano atirasāyanaḥ ।
sarvarogaharo vṛṣyo jāraṇāyātiśasyate ।।

etasmādāhṛtaḥ sūto jīrṇagandhasamo guṇaiḥ ।।

saptakṛtvārdrakadrāvairlakucasyāmbunāpi vā ।
śoṣito bhāvayitvā ca nirdoṣo jāyate khalu ।।

kimatra citraṃ daradaḥ subhāvitaḥ kṣīreṇa meṣyā bahuśo amlavargaiḥ ।
evaṃ suvarṇaṃ bahugharmatāpitaṃ karoti sākṣādvarakuṅkumaprabham ।।

daradaḥ pātanāyantre pātitaśca jalāśraye ।
tatsattvaṃ sūtasaṃkāśaṃ pātayennātra saṃśayaḥ ।।

sadalaṃ pītavarṇaṃ ca bhavedgurjaramaṇḍale ।
arbudasya gireḥ pārśve jātaṃ mṛddāraśṛṅgakam ।।

rasaratnasamuccayabodhinī mṛddāraśṛṅgasya lakṣaṇam utpattisthānaṃ cāha sadalamiti ।। vrrsbo; vaṃśapattraharitālavat paṭalaviśiṣṭam ।। vrrsbo; mṛddāraśṛṅgasya paryāyādikaṃ nighaṇṭvādau anyatra vā kutrāpi granthe na paridṛśyate paraṃ tu asmaddeśe yanmudrāśaṅkha iti nāmnā prasiddhaṃ paścimadeśe tat murdārśiṅ iti nāmnā tatratyairabhidhīyate ato manye mṛddāraśṛṅgakaṃ mudrāśaṅkha eva iti ।। vrrsbo;

rasaratnasamuccayaṭīkā gurjaramaṇḍale gurjaradeśe ।। vrrsṭī; arbudagireḥ pārśve nāgakhanisthānabhūte ca jātam utpannaṃ yad viśiṣṭaṃ kṣudrapāṣāṇātmakaṃ dravyaṃ sadalapītavarṇātmakaṃ tanmṛddāraśṛṅganāmnā prathitaṃ bhavet ।। vrrsṭī; tadguṇānāha sīsasattvamiti ।। vrrsṭī; sīsasattvasyopādānaṃ kāraṇam ।। vrrsṭī;

sīsasattvaṃ guru śleṣmaśamanaṃ puṃgadāpaham ।
rasabandhanamutkṛṣṭaṃ keśarañjanamuttamam ।।

sādhāraṇarasāḥ sarve mātuluṅgārdrakāmbunā ।
trirātraṃ bhāvitāḥ śuṣkā bhaveyurdoṣavarjitāḥ ।।

yāni kāni ca sattvāni tāni śudhyantyaśeṣataḥ ।
dhmātāni śuddhivargeṇa milanti ca parasparam ।।

iti karavālabhairavaḥ ।

rājāvarto alparaktorunīlikāmiśritaprabhaḥ ।
gurutvamasṛṇaḥ śreṣṭhastadanyo madhyamaḥ smṛtaḥ ।।

pramehakṣayadurnāmapāṇḍuśleṣmānilāpahaḥ ।
dīpanaḥ pācano vṛṣyo rājāvarto rasāyanaḥ ।।

nimbudravaiḥ sagomūtraiḥ sakṣāraiḥ sveditāḥ khalu ।
dvitrivāreṇa śudhyanti rājāvartādidhātavaḥ ।।

śirīṣapuṣpārdrarasai rājāvartaṃ viśodhayet ।।

luṅgāmbugandhakopeto rājāvarto vicūrṇitaḥ ।
puṭanātsaptavāreṇa rājāvarto mṛto bhavet ।।

rājāvartasya cūrṇaṃ tu kunaṭīghṛtamiśritam ।
vipacedāyase pātre mahiṣīkṣīrasaṃyutam ।।

saubhāgyapañcagavyena piṇḍībaddhaṃ tu jārayet ।
dhmāpitaṃ khadirāṅgāraiḥ sattvaṃ muñcati śobhanam ।।

anena kramayogena gairikaṃ vimalaṃ bhavet ।

kramāt pītaṃ ca raktaṃ ca sattvaṃ patati śobhanam ।।

maṇayo api ca vijñeyāḥ sūtabandhasya kārakāḥ ।।
vaikrāntaḥ sūryakāntaśca hīrakaṃ mauktikaṃ maṇiḥ ।।
rasaratnasamuccayaṭīkā rājāvarto rāuṭī iti brijabhāṣāyām ।। vrrsṭī;

candrakāntastathā caiva rājāvartaśca saptamaḥ ।

rasaratnasamuccayaṭīkā garuḍodgārakaṃ tārkṣyaṃ marakata ityaparaparyāyadvayam ।। vrrsṭīb; pannā iti loke prasiddham ।। vrrsṭīb;
garuḍodgārakaścaiva jñātavyā maṇayastvamī ।।
rasaratnasamuccayaṭīkā puṣparāgaṃ pukhrāj iti loke prasiddham ।। vrrsṭīb;

rasaratnasamuccayaṭīkā mahānīlamindranīlam ।। vrrsṭīb;

rasaratnasamuccayaṭīkā padmarāgaṃ māṇikyam ।। vrrsṭīb;

puṣparāgaṃ mahānīlaṃ padmarāgaṃ pravālakam ।

rasaratnasamuccayaṭīkā vaiḍūryaṃ tad yadākāśe sajalameghaśabdād aṅkuraviśiṣṭaṃ bhavati ।। vrrsṭīb; ata evāsyābhraloham iti paryāyāntaram ।। vrrsṭīb; etat pirojā iti loke prasiddham ।। vrrsṭīb;

vaiḍūryaṃ ca tathā nīlamete ca maṇayo matāḥ ।
yatnataḥ saṃgrahītavyā rasabandhasya kāraṇāt ।।

padmarāgendranīlākhyau tathā marakatottamaḥ ।
puṣparāgaḥ savajrākhyaḥ pañca ratnavarāḥ smṛtāḥ ।।

māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam ।
gomedakaṃ cātha vidūrakaṃ ca krameṇa ratnāni navagrahāṇām ।।

grahānumaitryā kuruvindapuṣpapravālamuktāphalatārkṣyavajram ।
nīlākhyagomedavidūrakaṃ ca krameṇa mudrādhṛtamiṣṭasiddhyai ।।

rase rasāyane dāne dhāraṇe devatārcane ।
surakṣyāṇi sujātīni ratnānyuktāni siddhaye ।।

māṇikyaṃ padmarāgākhyaṃ dvitīyaṃ nīlagandhi ca ।।

kuśeśayadalacchāyaṃ svacchaṃ snigdhaṃ mahatsphuṭam ।
vṛttāyataṃ samaṃ gātraṃ māṇikyaṃ śreṣṭhamucyate ।।

nīlaṃ gaṅgāmbusambhūtaṃ nīlagarbhāruṇacchavi ।
pūrvamāṇikyavacchreṣṭhamāṇikyaṃ nīlagandhi tat ।।

randhrakārkaśyamālinyaraukṣyāvaiśadyasaṃyutam ।
cipiṭaṃ laghu vakraṃ ca māṇikyaṃ duṣṭamaṣṭadhā ।।

māṇikyaṃ dīpanaṃ vṛṣyaṃ kaphavātakṣayārtinut ।
bhūtavetālapāpaghnaṃ karmajavyādhināśanam ।।

hlādi śvetaṃ laghu snigdhaṃ raśmivannirmalaṃ mahat ।
khyātaṃ toyaprabhaṃ vṛttaṃ mauktikaṃ navadhā śubham ।।

rasaratnasamuccayabodhinī toyaprabhaṃ jalābhaṃ yatra tiṣṭhati tatra dūrato jalabhramotpādakam ityarthaḥ yadvā jalavat taralacchāyaṃ lāvaṇyaviśiṣṭam iti yāvat ।। vrrsbo;

muktāphalaṃ laghu himaṃ madhuraṃ ca kāntidṛṣṭyagnipuṣṭikaraṇaṃ viṣahāri bhedi ।
vīryapradaṃ jalanidherjanitā ca śuktirdīptā ca paktirujamāśu haredavaśyam ।।

rasaratnasamuccayabodhinī
nirjalaṃ nirjaḍaṃ ḍalayor aikyāt aśiśiramityarthaḥ uṣṇamiti yāvad yadvā vicchāyaṃ dṛśyate ca lāvaṇye jalaśabdopacāraḥ muktāphalasya taralacchāyā eva lāvaṇyaśabdabodhikā yaduktaṃ ।
muktāphaleṣu chāyāyāstaralatvam ivāntarā ।
pratibhāti yadaṅgeṣu tallāvaṇyam ihocyate ।। vrrsbo;
iti ।। vrrsbo; atra jalaśabdena muktāphalagatataralacchāyā bodhyā ।। vrrsbo;
rūkṣāṅgaṃ nirjalaṃ śyāvaṃ tāmrābhaṃ lavaṇopamam ।

rasaratnasamuccayabodhinī vikaṭaṃ viṣamagātram ।। vrrsbob;
ardhaśubhraṃ ca vikaṭaṃ granthilaṃ mauktikaṃ tyajet ।।

kaphapittakṣayadhvaṃsi kāsaśvāsāgnimāndyanut ।
puṣṭidaṃ vṛṣyamāyuṣyaṃ dāhaghnaṃ mauktikaṃ matam ।।

pakvabimbaphalacchāyaṃ vṛttāyatamavakrakam ।
snigdhamavraṇakaṃ sthūlaṃ pravālaṃ saptadhā śubham ।।

rasaratnasamuccayabodhinī pāṇḍuraṃ śvetapītamiśravarṇam ।। vrrsbo;

rasaratnasamuccayabodhinī dhūsaraṃ śvetakṛṣṇamiśravarṇam ।। vrrsbo;

pāṇḍuraṃ dhūsaraṃ sūkṣmaṃ savraṇaṃ kaṇḍarānvitam ।

rasaratnasamuccayaṭīkā kaṇḍarānvitaṃ sirāvṛtam ।। vrrsṭīb;
nirbhāraṃ śulbavarṇaṃ ca pravālaṃ neṣyate aṣṭadhā ।।

kṣayapittāsrakāsaghnaṃ dīpanaṃ pācanaṃ laghu ।
viṣabhūtādiśamanaṃ vidrumaṃ netraroganut ।।

haridvarṇaṃ guru snigdhaṃ sphuradraśmicayaṃ śubham ।
masṛṇaṃ bhāsuraṃ tārkṣyaṃ gātraṃ saptaguṇaṃ matam ।।

kapilaṃ karkaśaṃ nīlaṃ pāṇḍu kṛṣṇaṃ ca lāghavam ।
cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate ।।

jvaracchardiviṣaśvāsasaṃnipātāgnimāndyanut ।
durnāmapāṇḍuśophaghnaṃ tārkṣyamojovivardhanam ।।

puṣparāgaṃ guru svacchaṃ snigdhaṃ sthūlaṃ samaṃ mṛdu ।
karṇikāraprasūnābhaṃ masṛṇaṃ śubhamaṣṭadhā ।।

niṣprabhaṃ karkaśaṃ rūkṣaṃ pītaṃ śyāmaṃ natonnatam ।
kapiśaṃ kapilaṃ pāṇḍu puṣparāgaṃ parityajet ।।

puṣparāgaṃ viṣacchardikaphavātāgnimāndyanut ।
dāhakuṣṭhāsraśamanaṃ dīpanaṃ pācanaṃ laghu ।।

vajraṃ ca trividhaṃ proktaṃ naro nārī napuṃsakam ।
pūrvaṃ pūrvamiha śreṣṭhaṃ rasavīryavipākataḥ ।।

rasaratnasamuccayabodhinī aṣṭaphalakam aṣṭadhāram astrādīnām agrabhāgavat sūkṣmāgram ityarthaḥ ।। vrrsbo;

aṣṭāsraṃ vāṣṭaphalakaṃ ṣaṭkoṇamatibhāsuram ।
ambudendradhanurvāritaraṃ puṃvajramucyate ।।

tadeva cipiṭākāraṃ strīvajraṃ vartulāyatam ।

vartulaṃ kuṇṭhakoṇāgraṃ kiṃcidguru napuṃsakam ।।

strīpuṃnapuṃsakaṃ vajraṃ yojyaṃ strīpuṃnapuṃsake ।
vyatyāsānnaiva phaladaṃ puṃvajreṇa vinā kvacit ।।

śvetādivarṇabhedena tadekaikaṃ caturvidham ।
brahmakṣatriyaviṭśūdraṃ svasvavarṇaphalapradam ।।

uttamottamavarṇaṃ hi nīcavarṇaphalapradam ।
nyāyo ayaṃ bhairaveṇoktaḥ padārtheṣvakhileṣvapi ।।

āyuḥpradaṃ jhaṭiti sadguṇadaṃ ca vṛṣyaṃ doṣatrayapraśamanam sakalāmayaghnam ।
sūtendrabandhavadhasadguṇakṛtpradīpanaṃ mṛtyuṃjayaṃ tadamṛtopamameva vajram ।।

gauratrāsaśca binduśca rekhā ca jalagarbhatā । sarvaratneṣvamī pañca doṣāḥ sādhāraṇā matāḥ ।

rasaratnasamuccayaṭīkā atha sādhāraṇān sarvaratnadoṣān āha grāsastrāsaśceti ।। vrrsṭī-d; grāso grasitaikadeśatvam ।। vrrsṭī-d; trāsaḥ sabāhyābhyantaramalaviśiṣṭatvam ।। vrrsṭī-d; binduḥ prasiddhaḥ ।। vrrsṭī-d; sa cānekavidhaḥ ।। vrrsṭī-d; rekhā prasiddhā ।। vrrsṭī-d; jalagarbhatā ।। vrrsṭī-d; yatrāntaḥ koṭara ivāntaḥ śuṣiraviśiṣṭajalābhāso bhavati tādṛśatvam ।। vrrsṭī-d;
kṣetratoyabhavā doṣā ratneṣu na laganti te ।।

kulatthakvāthake svinnaṃ kodravakvathitena vā ।
ekayāmāvadhi svinnaṃ vajraṃ śudhyati niścitam ।।

vajraṃ matkuṇaraktena caturvāraṃ vibhāvitam ।
sugandhimūṣikāmāṃsairvartitairmardya veṣṭayet ।।

puṭetpuṭairvarāhākhyaistriṃśadvāraṃ tataḥ param ।
dhmātvā dhmātvā śataṃ vārānkulatthakvāthake kṣipet ।
anyairuktaḥ śataṃ vārānkartavyo ayaṃ vidhikramaḥ ।।

kulatthakvāthasaṃyuktalakucadravapiṣṭayā ।
śilayā liptamūṣāyāṃ vajraṃ kṣiptvā nirudhya ca ।।

aṣṭavāraṃ puṭetsamyagviśuṣkaiśca vanotpalaiḥ ।
śatavāraṃ tato dhmātvā nikṣiptaṃ śuddhapārade ।
niścitaṃ mriyate vajraṃ bhasma vāritaraṃ bhavet ।।

satyavāk somasenānīr etadvajrasya māraṇam ।
dṛṣṭapratyayasaṃyuktamuktavānrasakautukī ।।

viliptaṃ matkuṇasyāsre saptavāraṃ viśoṣitam ।
kāsamardarasāpūrṇe lohapātre niveśitam ।।

saptavāraṃ paridhmātaṃ vajrabhasma bhavetkhalu ।
brahmajyotirmunīndreṇa kramo ayaṃ parikīrtitaḥ ।।

nīlajyotirlatākande ghṛṣṭaṃ gharme viśoṣitam ।
vajraṃ bhasmatvamāyāti karmavajjñānavahninā ।।

madanasya phalodbhūtarasena kṣoṇināgakaiḥ ।
kṛtakalkena saṃlipya puṭedviṃśativārakam ।
vajracūrṇaṃ bhavedvaryaṃ yojayecca rasādiṣu ।।

tadvajraṃ cūrṇayitvātha kiṃciṭ ṭaṅkaṇasaṃyutam ।
kharabhūnāgasattvena viṃśenāvartate dhruvam ।
tulyasvarṇena taddhmātaṃ yojanīyaṃ rasādiṣu ।।

triguṇena rasenaiva saṃmardya guṭikīkṛtam ।
mukhe dhṛtaṃ karotyāśu caladdantavibandhanam ।।

triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ sitāmṛtavaraṃ rudrāṃśakaṃ cābhrakam ।
pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo apyuktarasai raso ayamuditaḥ ṣāḍguṇyasaṃsiddhaye ।।

jalanīlendranīlaṃ ca śakranīlaṃ tayorvaram ।।

śvaityagarbhitanīlābhaṃ laghu tajjalanīlakam ।

kārṣṇyagarbhitanīlābhaṃ sabhāraṃ śakranīlakam ।।

ekacchāyaṃ guru snigdhaṃ svacchaṃ piṇḍitavigraham ।
mṛdu madhye lasajjyotiḥ saptadhā nīlamuttamam ।।

komalaṃ vihitaṃ rūkṣaṃ nirbhāraṃ raktagandhi ca ।
cipiṭābhaṃ sasūkṣmaṃ ca jalanīlaṃ ca saptadhā ।।

śvāsakāsaharaṃ vṛṣyaṃ tridoṣaghnaṃ sudīpanam ।
viṣamajvaradurnāmapāpaghnaṃ nīlamīritam ।।

gomedaḥsamarāgatvādgomedaṃ ratnamucyate ।।

susvacchagojalacchāyaṃ svacchaṃ snigdhaṃ samaṃ guru ।

rasaratnasamuccayabodhinī nirdalaṃ niṣpattram aśubhagomedasya sapaṭalatvād atra śubhagomedasya nirdalatvāvatāraṇam ।। vrrsbob;
nirdalaṃ masṛṇaṃ dīptaṃ gomedaṃ śubhamaṣṭadhā ।।

vicchāyaṃ laghu rūkṣāṅgaṃ cipiṭaṃ paṭalānvitam ।
niṣprabhaṃ pītakācābhaṃ gomedaṃ na śubhāvaham ।।

gomedaṃ kaphapittaghnaṃ kṣayapāṇḍukṣayaṃkaram ।
dīpanaṃ pācanaṃ rucyaṃ tvacyaṃ buddhiprabodhanam ।।

vaidūryaṃ śyāmaśubhrābhaṃ samaṃ svacchaṃ guru sphuṭam ।
bhramacchubhrottarīyeṇa garbhitaṃ śubhamīritam ।।

śyāmaṃ toyasamacchāyaṃ cipiṭaṃ laghu karkaśam ।
raktagarbhottarīyaṃ ca vaidūryaṃ naiva śasyate ।।

vaidūryaṃ raktapittaghnaṃ prajñāyurbalavardhanam ।
pittapradhānarogaghnaṃ dīpanaṃ malamocanam ।।

śudhyatyamlena māṇikyaṃ jayantyā mauktikaṃ tathā ।
vidrumaṃ kṣāravargeṇa tārkṣyaṃ godugdhakaistathā ।।

puṣparāgaṃ ca saṃdhānaiḥ kulatthakvāthasaṃpuṭaiḥ ।
taṇḍulīyajalair vajraṃ nīlaṃ nīlīrasena ca ।
rocanābhiśca gomedaṃ vaidūryaṃ triphalājalaiḥ ।।

rasaratnasamuccayabodhinī lakucaḥ ḍahukaḥ ।। vrrsbo;

lakucadrāvasampiṣṭaiḥ śilāgandhakatālakaiḥ ।
vajraṃ vinānyaratnāni mriyante aṣṭapuṭaiḥ khalu ।।

rāmaṭhaṃ pañcalavaṇaṃ kṣārāṇāṃ tritayaṃ tathā ।
māṃsadravo amlavetaśca cūlikālavaṇaṃ tathā ।।

sthūlaṃ kumbhīphalaṃ pakvaṃ tathā jvālāmukhī śubhā ।
dravantī ca rudantī ca payasyā citramūlakam ।।

dugdhaṃ snuhyāstathārkasya sarvaṃ saṃmardya yatnataḥ ।
golaṃ vidhāya tanmadhye prakṣipettadanantaram ।।

guṇavannavaratnāni jātimanti śubhāni ca ।
bhūrje taṃ golakaṃ kṛtvā sūtreṇāveṣṭya yatnataḥ ।।

punarvastreṇa saṃveṣṭya dolāyantre nidhāya ca ।
sarvāmlayuktasaṃdhānaparipūrṇaghaṭodare ।।

ahorātratrayaṃ yāvat svedayet tīvravahninā ।
tasmādāhṛtya saṃkṣālya ratnajāṃ drutimāharet ।
ratnatulyaprabhā laghvī dehalohakarī śubhā ।।

muktācūrṇaṃ tu saptāhaṃ vetasāmlena marditam ।
jambīrodaramadhye tu dhānyarāśau vinikṣipet ।
saptāhāduddhṛtaṃ caiva puṭe dhṛtvā drutirbhavet ।।

vajravallyantarasthaṃ ca kṛtvā vajraṃ nirodhayet ।
amlabhāṇḍagataṃ svedyaṃ saptāhād dravatām vrajet ।।

śvetavarṇaṃ tu vaikrāntamamlavetasabhāvitam ।
saptāhānnātra saṃdehaḥ kharagharme dravatyasau ।।

ketakīsvarasaṃ grāhyaṃ saindhavaṃ svarṇapuṣpikā ।
indragopakasaṃyuktaṃ sarvaṃ bhāṇḍe vinikṣipet ।
saptāhaṃ svedayettasminvaikrāntaṃ dravatāṃ vrajet ।।

lohāṣṭake tathā vajravāpanāt svedanād drutiḥ ।
jāyate nātra saṃdeho yogasyāsya prabhāvataḥ ।।
kurute yogarājo ayaṃ ratnānāṃ drāvaṇaṃ param ।।

kusumbhatailamadhye tu saṃsthāpyā drutayaḥ pṛthak ।
tiṣṭhanti cirakālaṃ tu prāpte kārye niyojayet ।।

sūryādigrahanigrahāpaharaṇaṃ dīrghāyurārogyadaṃ ।
saubhāgyodayabhāgyavaśyavibhavotsāhapradaṃ dhairyakṛt ।।

duśchāyācaladhūlisaṃgatibhavālakṣmīharaṃ sarvadā ।
ratnānāṃ paridhāraṇaṃ nigaditaṃ bhūtādinirnāśanam ।।

śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ nāgavaṃgābhidhānam ।
miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ so'pyanekārthavācī ।।

prākṛtaṃ sahajaṃ vahnisambhūtaṃ khanisaṃbhavam ।
raseṃdravedhasaṃjātaṃ svarṇaṃ pañcavidhaṃ smṛtam ।।

āyurlakṣmīprabhādhīsmṛtikaramakhilavyādhividhvaṃsi puṇyaṃ bhūtāveśapraśāntismarabharasukhadaṃ saukhyapuṣṭiprakāśi ।
gāṅgeyaṃ cātha rūpyaṃ gadaharamajarākāri mehāpahāri kṣīṇānāṃ puṣṭikāri sphuṭamatikaraṇaṃ vīryavṛddhiprakāri ।।

brahmāṇḍaṃ saṃvṛtaṃ yena rajoguṇabhuvā khalu ।
tatprākṛtamiti proktaṃ devānāmapi durlabham ।।

brahmā yenāvṛto jātaḥ suvarṇena jarāyuṇā ।
tanmerurūpatāṃ yātaṃ suvarṇaṃ sahajaṃ hi tat ।।

visṛṣṭamagninā śaivaṃ tejaḥ pītaṃ suduḥsaham ।
abhūtsarvaṃ samuddiṣṭaṃ suvarṇaṃ vahnisaṃbhavam ।।

etatsvarṇatrayaṃ divyaṃ varṇaiḥ ṣoḍaśabhiryutam ।
dhāraṇādeva tatkuryāccharīramajarāmaram ।।

tatra tatra girīṇāṃ hi jātaṃ khaniṣu yadbhavet ।
taccaturdaśavarṇāḍhyaṃ bhakṣitaṃ sarvarogahṛt ।।

rasaratnasamuccayaṭīkā tattrividhaṃ ṣoḍaśavarṇayuktam ।। vrrsṭī; te ca varṇā granthāntare viśiṣṭadravyasāmyam udāhṛtya pṛthakpradarśitāḥ ।। vrrsṭī; 
śvetaḥ śvetajapāpuṣpe balakṣaḥ kadalīsume ।
syādarjunastu kumude vidvadbhiḥ parikīrtitaḥ ।। vrrsṭī;

pāṇḍuvarṇo bhavedreṇau ketakīpuṣpaje tathā ।
hariṇaḥ pītaśabalaśukladravye sunirdiśet ।। vrrsṭī;

dhūsaro bakule puṣpe kṛṣṇaḥ syād atasīsume ।
haricchirīṣaje pattre rakto raktotpale smṛtaḥ ।। vrrsṭī;

kṛṣṇamiśre lohite syād aruṇaḥ śvetaraktake ।
pāṭalo'tho markaṭe tu kapiśaḥ kṛṣṇalohite ।। vrrsṭī;

bhaved dhūmro rocanābhaḥ piṅgo'tho syātpiśaṅgakaḥ ।
padmadhūlau karburaśca smṛtaścendradhanuḥsamaḥ ।। vrrsṭī;
iti ।। vrrsṭī;

raseṃdravedhasambhūtaṃ tadvedhajamudāhṛtam ।
rasāyanaṃ mahāśreṣṭhaṃ pavitraṃ vedhajaṃ hi tat ।।

rasaratnasamuccayaṭīkā prasiddhasvarṇaṃ khanisaṃbhavam āha tatra tatreti ।। vrrsṭī; girīṇām ।। vrrsṭī; ete ca girayo himālayavindhyasahyakarṇāṭakasthanīlagiriprabhṛtayaḥ svarṇakhanisthānatvena prasiddhāḥ santi ।। vrrsṭī; kāṣṭhāṃ prāptau pītaraktavarṇau paripūrṇau vihāya caturdaśavarṇapūrṇaṃ khanijaṃ bhavati ।। vrrsṭī; ratnaparīkṣakaisteṣāmeva varṇānām utkarṣavibhājakā yāvacchataṃ vikalpitāḥ kakṣā loke prasiddhāḥ ।। vrrsṭī;

snigdhaṃ medhyaṃ viṣagadaharaṃ bṛṃhaṇaṃ vṛṣyamagryaṃ yakṣmonmādapraśamanaparaṃ deharogapramāthi ।
medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitarujaṃ svādupākaṃ suvarṇam ।।

saukhyaṃ vīryaṃ balaṃ hanti rogavargaṃ karoti ca ।
aśuddhamamṛtaṃ svarṇaṃ tasmācchuddhaṃ ca mārayet ।।

karṣapramāṇaṃ tu suvarṇapatraṃ śarāvaruddhaṃ paṭudhātuyuktam ।
aṅgārasaṃsthaṃ praharārdhamānaṃ dhmānena tatsyānnanu pūrṇavarṇam ।।

lohānāṃ māraṇaṃ śreṣṭhaṃ sarveṣāṃ rasabhasmanā । mūlībhirmadhyamaṃ prāhuḥ kaniṣṭhaṃ gandhakādibhiḥ ।

rasaratnasamuccayabodhinī arilohena lohāriṇā haritāleneti yāvat ।। vrrsbo-d;
arilohena lohasya māraṇaṃ durguṇapradam ।।

kṛtvā kaṇṭakavedhyāni svarṇapatrāṇi lepayet ।
luṃgāṃbubhasmasūtena mriyate daśabhiḥ puṭaiḥ ।।

drute vinikṣipetsvarṇe lohamānaṃ mṛtaṃ rasam ।
vicūrṇya luṅgatoyena daradena samanvitam ।
jāyate kuṃkumacchāyaṃ svarṇaṃ dvādaśabhiḥ puṭaiḥ ।।

hemnaḥ pādaṃ mṛtaṃ sūtaṃ piṣṭamamlena kenacit ।
patre liptvā puṭaiḥ pacyādaṣṭabhirmriyate dhruvam ।।

maṃḍūkāsthivasāṭaṃkahayalālendragopakaiḥ ।

rasaratnasamuccayabodhinī prativāpaḥ galitasya dhātoḥ dravyāntareṇa avacūrṇanam ।। vrrsbob;
prativāpena kanakaṃ suciraṃ tiṣṭhati drutam ।।
cūrṇaṃ surendragopānāṃ devadālīphaladravaiḥ ।

rasaratnasamuccayabodhinī devadālī hastighoṣakaḥ ।। vrrsbob;
bhāvitaṃ sadṛśaṃ hema karoti jalavaddrutam ।।

etadbhasma suvarṇajaṃ kaṭughṛtopetaṃ dviguṃjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ ca kāsārucim ।
ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ garaharaṃ duṣṭagrahaṇyādinut ।।

balaṃ ca vīryaṃ harate narāṇāṃ rogavrajaṃ kopayatīva kāye ।
asaukhyakāraṃ ca sadaiva hemāpakvaṃ sadoṣaṃ maraṇaṃ karoti ।।

sahajaṃ khanisaṃjātaṃ kṛtrimaṃ trividhaṃ matam ।
rajataṃ pūrvapūrvaṃ hi svaguṇairuttarottaram ।।

kailāsādyadrisambhūtaṃ sahajaṃ rajataṃ bhavet ।
tatspṛṣṭaṃ hi sakṛdvyādhināśanaṃ dehināṃ bhavet ।।

himālayādikūṭeṣu yadrūpaṃ jāyate hi tat ।
khanijaṃ kathyate tajjñaiḥ paramaṃ hi rasāyanam ।।

śrīrāmapādukānyastaṃ vaṃgaṃ yadrūpyatāṃ gatam ।
tatpādarūpyamityuktaṃ kṛtrimaṃ sarvaroganut ।।

ghanaṃ svacchaṃ guru snigdhaṃ dāhe chede sitaṃ mṛdu ।

rasaratnasamuccayabodhinī sphoṭarahitaṃ vraṇavat gaṇḍarahitam ।। vrrsbob;
śaṃkhābhaṃ masṛṇaṃ sphoṭarahitaṃ rajataṃ śubham ।।

dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu ।
sthūlāṅgaṃ karkaśāṅgaṃ ca rajataṃ tyājyamaṣṭadhā ।।

rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rūpyam ।
snigdhaṃ ca vātakaphajijjaṭharāgnidīpi balyaṃ paraṃ sthiravayaskaraṇaṃ ca medhyam ।।

raupyaṃ śītaṃ kaṣāyāmlaṃ snigdhaṃ vātaharaṃ guru ।
rasāyanavidhānena sarvarogāpahārakam ।।

taile takre gavāṃ mūtre hyāranāle kulatthaje ।
kramānniṣecayettaptaṃ drāve drāve tu saptadhā ।
svarṇādilohapatrāṇāṃ śuddhireṣā praśasyate ।।

āyuḥ śukraṃ balaṃ hanti tāpaviḍbandharogakṛt ।
aśuddhaṃ na mṛtaṃ tāraṃ śuddhaṃ māryamato budhaiḥ ।।

rasaratnasamuccayabodhinī vāpitaṃ kalkīkṛtaṃ piṣṭamityarthaḥ ।। vrrsbo;

nāgena ṭaṃkaṇenaiva vāpitaṃ śuddhimṛcchati ।
tāraṃ trivāraṃ nikṣiptaṃ taile jyotiṣmatībhave ।।

kharpare bhasmacūrṇābhyāṃ paritaḥ pālikāṃ caret ।
tatra rūpyaṃ vinikṣipya samasīsasamanvitam ।।

jātasīsakṣayaṃ yāvaddhamettāvatpunaḥ punaḥ ।
itthaṃ saṃśodhitaṃ rūpyaṃ yojanīyaṃ rasādiṣu ।।

rasaratnasamuccayabodhinī matāntaramāha kharpare iti ।। vrrsbo; bhasmacūrṇābhyāṃ sīsakabhasmaṭaṅkaṇacūrṇābhyāṃ pālikām ālavālam ।। vrrsbo; atrāyaṃ vidhiḥ nāgabhasmaṭaṅkaṇacūrṇe jalena piṣṭvā tatpiṇḍena mṛtkharparaṃ paritaḥ ālavālaṃ racayitvā tanmadhye samasīsacūrṇapiṣṭaraupyaṃ nikṣipya tāvat bhastrayā dhamet yāvat sīsakṣayo na bhavediti ।। vrrsbo;

lakucadravasūtābhyāṃ tārapatraṃ pralepayet ।
ūrdhvādho gandhakaṃ dattvā mūṣāmadhye nirudhya ca ।।

svedayedvālukāyantre dinamekaṃ dṛḍhāgninā ।
svāṃgaśītāṃ ca tāṃ piṣṭiṃ sāmlatālena marditām ।
puṭeddvādaśavārāṇi bhasmībhavati rūpyakam ।।

mākṣīkacūrṇaluṃgāmlamarditaṃ puṭitaṃ śanaiḥ ।
triṃśadvāreṇa tattāraṃ bhasmasājjāyatetarām ।।

bhāvyaṃ tāpyaṃ snuhīkṣīraistārapatrāṇi lepayet ।
mārayetpuṭayogena nirutthaṃ jāyate dhruvam ।।

tārapatraṃ caturbhāgaṃ bhāgaikaṃ śuddhatālakam ।
mardyaṃ jambīrajadrāvaistārapatrāṇi lepayet ।।

śodhayed andhayantre ca triṃśadutpalakaiḥ pacet ।
caturdaśapuṭairevaṃ nirutthaṃ jāyate dhruvam ।।

saptadhā naramūtreṇa bhāvayeddevadālikām ।
taccūrṇāvāpamātreṇa drutiḥ syātsvarṇatārayoḥ ।।

bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭu savaraṃ sāraghājyena yuktam ।
līḍhaṃ prātaḥ kṣapayatitarāṃ yakṣmapāṇḍūdarārśaḥ śvāsaṃ kāsaṃ nayanajarujaḥ pittarogānaśeṣān ।।

mlecchaṃ nepālakaṃ ceti tayornepālakaṃ varam ।
nepālādanyakhanyutthaṃ mlecchamityabhidhīyate ।।

rasaratnasamuccayaṭīkā tāmrasya khanidvayaṃ vartate ।। vrrsṭī; tatraikakhanisthaṃ nepālam iti khyātam ।। vrrsṭī; nepālī kunaṭī ।। vrrsṭī; tatsamaraktavarṇatvāt ।। vrrsṭī; khaner nepāladeśasaṃnihitatvād vā nepāleti saṃjñā ।। vrrsṭī; athavā rūḍhasaṃjñeyam ।। vrrsṭī; tato'nyakhanisthaṃ tu mleccham ityabhidhīyate ।। vrrsṭī; yathā mlecchadhātur aspaṣṭaśabde tathā spaṣṭaśabdaraktavarṇatvānmleccham iti saṃjñā ।। vrrsṭī;

sitakṛṣṇāruṇacchāyam ativāmi kaṭhorakam ।
kṣālitaṃ ca punaḥ kṛṣṇam etanmlecchakatāmrakam ।।

susnigdhaṃ mṛdulaṃ śoṇaṃ ghanāghātakṣamaṃ guru ।
nirvikāraṃ guṇaśreṣṭhaṃ tāmraṃ nepālamucyate ।।

pāṇḍuraṃ kṛṣṇaśoṇaṃ ca laghusphuṭanasaṃyutam ।

rasaratnasamuccayabodhinī sadalaṃ sapattraṃ paṭalasaṃyutam iti yāvat dalaṃ jor iti loke iti bhāvamiśraḥ ।। vrrsbob;
rūkṣāṅgaṃ sadalaṃ tāmraṃ neṣyate rasakarmaṇi ।।

tāmraṃ tiktakaṣāyakaṃ ca madhuraṃ pāke'tha vīryoṣṇakaṃ sāmlaṃ pittakaphāpahaṃ jaṭhararukkuṣṭhāmajantvantakṛt ।
ūrdhvādhaḥ pariśodhanaṃ viṣayakṛt sthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam ।।

aśuddhaṃ tāmramāyurghnaṃ kāntivīryabalāpaham ।
vāntimūrcchābhramotkledaṃ kuṣṭhaṃ śūlaṃ karoti tat ।।

utkledabhedabhramadāhamohāstāmrasya doṣāḥ khalu durdharāste ।
viśodhanāttadvigatasvadoṣaṃ sudhāsamaṃ syād rasavīryapāke ।।

tāmraṃ kṣārāmlasaṃyuktaṃ drāvitaṃ dattagairikam ।
nikṣiptaṃ mahiṣītakre chagaṇe saptavārakam ।
pañcadoṣavinirmuktaṃ bhasmayogyaṃ hi jāyate ।।

tāmranirmalapatrāṇi liptvā nimbvambusindhunā ।
dhmātvā sauvīrakakṣepādviśudhyatyaṣṭavārataḥ ।।

nimbvambupaṭuliptāni tāpitānyaṣṭavārakam ।
viśudhyantyarkapatrāṇi nirguṃḍyārasamajjanāt ।।

gomūtreṇa pacedyāmaṃ tāmrapatraṃ dṛḍhāgninā ।
śudhyate nātra saṃdeho māraṇaṃ cāpyathocyate ।।

jambīrarasasampiṣṭarasagandhakalepitam ।
śulbapatraṃ śarāvasthaṃ tripuṭairyāti pañcatām ।।

athavā māritaṃ tāmramamlenaikena marditam ।
tadgolaṃ sūraṇasyāntā ruddhvā sarvatra lepayet ।।

śuṣkaṃ gajapuṭe pacyātsarvadoṣaharaṃ bhavet ।
vāntiṃ bhrāntiṃ virekaṃ ca na karoti kadācana ।।

tāmrapatrāṇi sūkṣmāṇi gomūtre pañcayāmakam ।
kṣiptvā rasena bhāṇḍe taddviguṇaṃ dehi gandhakam ।।

rasaratnasamuccayabodhinī amlaparṇī cāṅgerī ।। vrrsbo;

amlaparṇīṃ prapiṣyātha hyabhito dehi tāmrakam ।
samyaṅ nirudhya bhāṇḍe tamagniṃ jvālaya yāmakam ।
bhasmībhavati tāmraṃ tadyatheṣṭaṃ viniyojayet ।।

sūtād dviguṇitaṃ tāmrapatraṃ kanyārasaiḥ plutam ।
piṣṭvā tulyena balinā bhāṇḍamadhye vinikṣipet ।।

channaṃ śarāvakeṇaitattadūrdhvaṃ lavaṇaṃ tyajet ।
mukhe śarāvakaṃ dattvā vahniṃ yāmacatuṣṭayam ।।

avacūrṇyaiva tacchulbaṃ vallamātraṃ prayojayet ।
pippalīmadhunā sārdhaṃ sarvarogeṣu yojayet ।।

śvāsaṃ kāsaṃ kṣayaṃ pāṇḍumagnimāṃdyamarocakam ।
gulmaplīhayakṛnmūrcchāśūlapaktyartham uttamam ।।

doṣatrayasamudbhūtānāmayāñjayati dhruvam ।
rogānupānasahitaṃ jayeddhātugataṃ jvaram ।
rase rasāyane tāmraṃ yojayedyuktamātrayā ।।

śulbatulyena sūtena balinā tatsamena ca ।
tadardhāṃśena tālena śilayā ca tadardhayā ।।

vidhāya kajjalīṃ ślakṣṇāṃ bhinnakajjalasannibhām ।
yantrādhyāyavinirdiṣṭagarbhayantrodarāntare ।।

kajjalīṃ tāmrapatrāṇi paryāyeṇa vinikṣipet ।
prapacedyāmaparyantaṃ svāṃgaśītaṃ vicūrṇayet ।।

tattadrogaharānupānasahitatāmraṃ dvivallonmitaṃ saṃlīḍhaṃ pariṇāmaśūlamudaraṃ śūlaṃ ca pāṇḍujvaram ।
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared dhruvam idaṃ śrīsomanāthābhidham ।।

muṃḍaṃ tīkṣṇaṃ ca kāṃtaṃ ca triprakāramayaḥ smṛtam ।।

mṛdu kuṇṭhaṃ kaḍāraṃ ca trividhaṃ muṇḍamucyate ।।

drutadrāvamavisphoṭaṃ cikkaṇaṃ mṛdu tacchubham ।।

hataṃ yatprasared duḥkhāttatkuṇṭhaṃ madhyamaṃ smṛtam ।।

yaddhataṃ bhajyate bhaṃge kṛṣṇaṃ syāttatkaḍārakam ।।

muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri ।
gulmāmavātajaṭharārtiharaṃ pradīpi śophāpahaṃ rudhirakṛtkhalu koṣṭhaśodhi ।।

aśuddhalohaṃ na hitaṃ niṣevaṇād āyurbalaṃ kāntivināśi niścitam ।
hṛdi prapīḍāṃ tanute hyapāṭavaṃ rujaṃ karotyeva viśodhya mārayet ।।

kharaṃ sāraṃ ca hṛnnālaṃ tārāvaṭṭaṃ ca vājiram ।
kālalohābhidhānaṃ ca ṣaḍvidhaṃ tīkṣṇamucyate ।।

paruṣaṃ pogaronmuktaṃ bhaṃge pāradavacchavi ।
namane bhaṅguraṃ yattatkharalohamudāhṛtam ।।

rasaratnasamuccayabodhinī pogaraṃ kuñcitālakavat taraṅgāyitaṃ tena unmuktaṃ tadrahitam ityarthaḥ ।। vrrsbo;

rasaratnasamuccayaṭīkā yat paruṣaṃ kaṭhoraṃ pogaronmuktaṃ pogaram alakavat kuṭilarekhās tābhir muktaṃ tadrahitam ityarthaḥ ।। vrrsṭī;

vegabhaṅguradhāraṃ yatsāralohaṃ tadīritam ।
pogarābhāsakaṃ pāṇḍubhūmijaṃ sāramucyate ।।

kṛṣṇapāṇḍuvapuścañcubījatulyorupogaram ।
chedane cātiparuṣaṃ hṛnnālamiti kathyate ।।

aṅgakṣayā ca vaṅgaṃ ca pogarasyābhidhātrayam ।
cikuraṃ bhaṅguraṃ lohāt pogaraṃ tatparaṃ matam ।।

rasaratnasamuccayabodhinī kharalakṣaṇe pogaronmuktam ityuktam ataḥ pogarasya paryāyādikam āha aṅgakṣayeti ।। vrrsbo; tritvaṃ cātra pogaram apekṣya bodhyaṃ tena aṅgakṣayā vaṅgaṃ pogaraṃ ca ityekārtham ।। vrrsbo; pogarasya svarūpalakṣaṇamāha cikuram iti ।। vrrsbo; lohāt lauhagātre ityarthaḥ ।। vrrsbo; atra saptamyarthe pañcamīti boddhavyam yat cikuraṃ bhaṅguraṃ kuñcitakuntalavadbhaṅgīviśeṣaḥ ityarthaḥ ।। vrrsbo;

rasaratnasamuccayaṭīkā pogaraśabdo'trāgataḥ ।। vrrsṭī; sa cāpratisiddhārthaḥ ।। vrrsṭī; ato bodhārthaṃ tatparyāyān āha aṅgachāyā ca vaṅgaṃ cikuraṃ ca iti pogarasyābhidhātrayaṃ nāmatrayam asti ।। vrrsṭī; evaṃ ca nāmānyetāni viśiṣṭākāratejasa ityarthaḥ ।। vrrsṭī; vaṅgasyeva rekhānāṃ śvetacchāyātvād vaṅgamiti saṃjñā ।। vrrsṭī; kāntīnāṃ cikurākāratvāt keśākāratvāccikuram ityapi nāma ।। vrrsṭī; yad uktam eva kharalohaṃ tadyadi lohādbhaṅguraṃ lohamayaghanaghātena bhaṅguraṃ bhavati paraṃtu pogaraṃ pogaraviśiṣṭaṃ dṛśyeta tarhi tat kharaloham api paramuttamaṃ matam ।। vrrsṭī;

pogarairvajrasaṃkāśaiḥ sūkṣmarekhaiśca sāndrakaiḥ ।
nicitaṃ śyāmalāṅgaṃ ca vājīraṃ tatprakīrtyate ।।

nīlakṛṣṇaprabhaṃ sāndraṃ masṛṇaṃ guru bhāsuram ।
lohāghāte apyabhaṅgātmadhāraṃ kālāyasaṃ matam ।।

rūkṣaṃ syāt kharalohakaṃ samadhuraṃ pāke'tha vīrye himaṃ tiktoṣṇaṃ kaphapittakuṣṭhajaṭharaplīhāmapāṃḍvartinut ।
sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ durnāmadāhāpaham ।।
kharalohātparaṃ sarvamekaikasmācchatottaram ।।

bhrāmakaṃ cumbakaṃ caiva karṣakaṃ drāvakaṃ tathā ।
evaṃ caturvidhaṃ kāntaṃ romakāntaṃ ca pañcamam ।।

ekadvitricatuṣpañcasarvatomukham eva tat ।

rasaratnasamuccayaṭīkā tasya cokto vyastaḥ samasto vā bhedo'yaṃ jāraṇāyāṃ sakaladhātubhakṣaṇārthaṃ pāradasya mukharūpo bhavatītyāha ekadvitrīti ।। vrrsṭīb; kevalabhrāmakasattvasya prathamaṃ yathāvidhijāraṇenāpi pāradasya mukhaṃ bhavati ।। vrrsṭīb; tataḥ pāradaḥ sarvāṃllohādīn grasati ।। vrrsṭīb; ata ekabhedo'pi kaścitpāradamukhaṃ bhavati ।। vrrsṭīb; yasya tad ekamukham ।। vrrsṭīb; bhrāmakacumbakayoḥ sattvadvayasyaikīkṛtasya yathāvidhijāraṇena pāradamukhaṃ kṛtaṃ cet saṃyuktabhedadvayaviśiṣṭaṃ tat kāntaṃ dvimukham ucyate ।। vrrsṭīb; evam evārthastrimukhādau bodhyaḥ ।। vrrsṭīb; vijātīyadravyagrāsāntarasahitam apyetat prathamaṃ jāritaṃ cenmukhaṃ bhavatītyataḥ sarvatomukham ityuktam ।। vrrsṭīb; sajātīyavijātīyavyastasamastaṃ bhedaviśiṣṭam etanmukhaṃ bhavatītyarthaḥ ।। vrrsṭīb;

pītaṃ kṛṣṇaṃ tathā raktaṃ trivarṇaṃ syātpṛthak pṛthak ।
krameṇa devatāstatra brahmaviṣṇumaheśvarāḥ ।।

rasaratnasamuccayabodhinī sparśavedhi sparśamātreṇaiva vedhakārakaṃ rasendrasya vedhākhyasaṃskārasaṃpādakaṃ vā ityarthaḥ ।। vrrsbo;

sparśavedhi bhavetpītaṃ kṛṣṇaṃ śreṣṭhaṃ rasāyane ।
raktavarṇaṃ tathā cāpi rasabandhe praśasyate ।।

bhrāmakaṃ tu kaniṣṭhaṃ syāccumbakaṃ madhyamaṃ tathā ।
uttamaṃ karṣakaṃ caiva drāvakaṃ cottamottamam ।।

bhrāmayellohajātaṃ yattatkāntaṃ bhrāmakaṃ matam ।।
cumbayeccumbakaṃ kāntaṃ karṣayetkarṣakaṃ tathā ।।
sākṣād yaddrāvayellohaṃ tatkāntaṃ drāvakaṃ bhavet ।।

tadromakāntaṃ sphuṭitād yato romodgamo bhavet ।।

kaniṣṭhaṃ syādekamukhaṃ madhyaṃ dvitrimukhaṃ bhavet ।
catuṣpañcamukhaṃ śreṣṭhamuttamaṃ sarvatomukham ।।

bhrāmakaṃ cumbakaṃ caiva vyādhināśe praśasyate ।
rase rasāyane caiva karṣakaṃ drāvakaṃ hitam ।।
madonmattagajaḥ sūtaḥ kāntam aṅkuśamucyate ।।

kṣetraṃ jñātvā grahītavyaṃ tatprayatnena dhīmatā ।
mārutātapavikṣiptaṃ varjayennātra saṃśayaḥ ।।

pātre yasya prasarati jale tailabindurna lipto gandhaṃ hiṅgustyajati ca tathā tiktatāṃ nimbakalkaḥ ।
pāke dugdhaṃ bhavati śikharākārakaṃ naiti bhūmau kāntaṃ lauhaṃ tadidamuditaṃ lakṣaṇoktaṃ ca nānyat ।।

kāntāyo atirasāyanottarataraṃ svasthe cirāyuḥpradaṃ snigdhaṃ mehaharaṃ tridoṣaśamanaṃ śūlāmamūlāpaham ।
gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ kimaparaṃ yogena sarvārtinut ।।

samyagauṣadhakalpānāṃ lohakalpaḥ praśasyate ।
tasmātsarvaprayatnena śuddhaṃ lohaṃ ca mārayet ।।
nāyaḥ pacetpañcapalād arvāg ūrdhvaṃ trayodaśāt ।।ādau mantrastataḥ karma kartavyaṃ mantra ucyate ।।
oṃ amṛtodbhavāya svāhā anena mantreṇa lohamāraṇam ।
lakṣottaraguṇaṃ sarvaṃ lohaṃ syāduttarottaram ।
kāntaṃ koṭiguṇaṃ tatra tadapyevaṃ guṇottaram ।।

śaśakṣatajasaṃliptaṃ trivāraṃ paritāpitam ।
muṇḍādisakalaṃ lohaṃ sarvadoṣān vimuñcati ।।

kvāthyamaṣṭaguṇe toye triphalāṣoḍaśaṃ palam ।
tatkvāthe pādaśeṣe tu lohasya palapañcakam ।।

kṛtvā patrāṇi taptāni saptavāraṃ niṣecayet ।
evaṃ pralīyate doṣo girijo lohasambhavaḥ ।।

sāmudralavaṇopetaṃ taptaṃ nirvāpitaṃ khalu ।
triphalākvathite nūnaṃ giridoṣam ayastyajet ।।

ciñcāphalajalakvāthādayo doṣam udasyati ।।

yadvā phalatrayopetaṃ gomūtre kvathitaṃ kṣaṇam ।

rasaratnasamuccayabodhinī recitaṃ srāvitam ।। vrrsbo;
recitaṃ ghṛtasaṃyuktaṃ kṣiptvāyaḥ kharpare pacet ।।
cālayellohadaṇḍena yāvatkṣiptaṃ tṛṇaṃ dahet ।
piṣṭvā piṣṭvā pacedevaṃ pañcavāramataḥ param ।।

dhātrīphalarasair yadvā triphalākvathitodakaiḥ ।
puṭellohaṃ caturvāraṃ bhavedvāritaraṃ khalu ।।

snehāktaṃ loharajo mūtre svarase'pi rātridhātrīṇām ।
pṛthagevaṃ saptakṛtvo bharjitamakhilāmaye yojyam ।।

tīkṣṇalohasya patrāṇi nirdalāni dṛḍhe'nale ।
dhmātvā kṣipejjale sadyaḥ pāṣāṇolūkhalodare ।।

kaṇḍayedgāḍhanirghātaiḥ sthūlayā lohapārayā ।
tanmadhyātsthūlakhaṇḍāni ruddhvā malladvayāntare ।।

dhmātvā kṣiptvā jale samyak pūrvavatkaṇḍayetkhalu ।
taccūrṇaṃ sūtagandhābhyāṃ puṭedviṃśativārakam ।।

puṭe puṭe vidhātavyaṃ peṣaṇaṃ dṛḍhavattaram ।
evaṃ bhasmīkṛtaṃ lohaṃ tattadrogeṣu yojayet ।।

kāntāyaḥ kamanīyakāntijananaṃ pāṇḍvāmayonmūlanam ।
yakṣmavyādhinibarhaṇaṃ garaharaṃ doṣatrayonmūlanam ।
nānākuṣṭhanibarhaṇaṃ balakaraṃ vṛṣyaṃ vayaḥstambhanam ।
sarvavyādhiharaṃ rasāyanavaraṃ bhaumāmṛtaṃ nāparam ।।

hiṅgulasya palānpañca nārīstanyena peṣayet ।
tena lohasya patrāṇi lepayetpalapañcakam ।।

ruddhvā gajapuṭe pacyātkaṣāyaistraiphalaiḥ punaḥ ।
jambīrairāranālairvā viṃśatyaṃśena hiṅgulam ।।

piṣṭvā ruddhvā pacellohaṃ taddravaiḥ pācayetpunaḥ ।
catvāriṃśatpuṭairevaṃ kāntaṃ tīkṣṇaṃ ca muṇḍakam ।
mriyate nātra saṃdeho dattvā dattvaiva hiṅgulam ।।

atha pūrvoditaṃ tīkṣṇaṃ vasubhallakavāsayoḥ ।
puṭitaṃ patratoyena triṃśadvārāṇi yatnataḥ ।
śoṇitaṃ jāyate bhasma kṛtasindūravibhramam ।।

yadvā tīkṣṇadalodbhūtaṃ rajaśca triphalājalaiḥ ।
piṣṭvā dattvaudanaṃ kiṃciccakrikāṃ pravidhāya ca ।।

śoṣayitvātiyatnena prapacetpañcabhiḥ puṭaiḥ ।
raktavarṇaṃ hi tadbhasma yojanīyaṃ yathāyatham ।।

matsyākṣīgandhabāhlīkairlakucadravapeṣitaiḥ ।
vilipya sakalaṃ lohaṃ matsyākṣīkalkalepitam ।।

bhastrābhyāṃ sudṛḍhaṃ dhmātvā triśūlīnirgamāvadhi ।

rasaratnasamuccayabodhinī triśūlī triśūlavaccaṭikātrayam ityarthaḥ ।। vrrsbob;
athoddhṛtya kṣipetkvāthe triphalāgojalātmake ।।
tasmādāhṛtya saṃtāḍya mṛtamādāya lohakam ।
punaśca pūrvavad dhmātvā mārayedakhilāyasam ।।

khaṇḍayitvā tato gandhaguḍatriphalayā saha ।
puṭettriṃśativārāṇi nirutthaṃ bhasma jāyate ।।

samagandham ayaścūrṇaṃ kumārīvāribhāvitam ।
puṭīkṛtaṃ kiyatkālamavaśyaṃ mriyate hyayaḥ ।।

jambīrarasasaṃyukte darade taptamāyasam ।
bahuvāraṃ vinikṣiptaṃ mriyate nātra saṃśayaḥ ।।

gomūtraistriphalā kvāthyā tatkaṣāyeṇa bhāvayet ।
triḥsaptāhaṃ prayatnena dinaikaṃ mardayetpunaḥ ।।

ruddhvā gajapuṭe pacyāddinaṃ kvāthena mardayet ।
divā mardyaṃ puṭedrātrāvekaviṃśaddināvadhi ।
ekaviṃśatpuṭairevaṃ mriyate trividhaṃ hyayaḥ ।।

yatpātrādhyuṣite toye tailabindurna sarpati ।
tāreṇāvartate yattatkāntalohaṃ tanūkṛtam ।।

ayasāmuttamaṃ siñcettaptaṃ taptaṃ varārase ।
evaṃ śuddhāni lohāni piṣṭānyamlena kenacit ।।

mṛtasūtasya pādena praliptāni puṭānale ।
pacettulyena vā tāpyagandhāśmaharatejasā ।।

taptaṃ kṣārāmlasaṃliptaṃ śaśarakte nidhāpitam ।
kāntalohaṃ bhavedbhasma sarvadoṣavivarjitam ।।

śuddhaṃ sūtaṃ dvidhā gandhaṃ khallena kṛtakajjalam ।
dvayoḥ samaṃ lohacūrṇaṃ mardayetkanyakādravaiḥ ।।

yāmadvayātsamuddhṛtya yadgolaṃ tāmrapātrake ।
ācchādyairaṃḍapatraiśca yāmārdhe'tyuṣṇatāṃ vrajet ।।

dhānyarāśau nyasetpaścāttridinānte samuddharet ।
saṃpeṣya gālayedvastre satyaṃ vāritaraṃ bhavet ।
kāntaṃ tīkṣṇaṃ ca muṃḍaṃ ca nirutthaṃ jāyate mṛtam ।।

svarṇādīnmārayedevaṃ cūrṇaṃ kṛtvā ca lohavat ।
siddhayogo hyayaṃ khyātaḥ siddhānāṃ sumukhāgataḥ ।।

anubhūtaṃ mayā satyaṃ sarvarogajarāpaham ।
triphalāmadhusaṃyuktaṃ sarvarogeṣu yojayet ।।

etasmād apunarbhavaṃ hi bhasitaṃ lohasya divyāmṛtaṃ samyak siddharasāyanaṃ trikaṭukīvellājyamadhvanvitam ।
hanyānniṣkamitaṃ jarāmaraṇajavyādhīṃśca satputradaṃ diṣṭe śrīgiriśena kālayavanodbhūtyai purā tatpituḥ ।।

lohaṃ jantuvikārapāṇḍupavanakṣīṇatvapittāmayasthaulyārśograhaṇījvarārtikaphajicchophapramehapraṇut ।
gulmaplīhaviṣāpahaṃ balakaraṃ kuṣṭhāgnimāndyapraṇut saukhyālambirasāyanaṃ mṛtiharaṃ kiṭṭaṃ ca kāntādivat ।।

mṛtāni lohāni rasībhavanti nighnanti yuktāni mahāmayāṃśca ।
abhyāsayogād dṛḍhadehasiddhiṃ kurvanti rugjanmajarāvināśam ।।

pakvajambūphalacchāyaṃ kāntalohaṃ taduttamam ।।

triḥsaptakṛtvo gomūtre jālinībhasmabhāvitam ।
śoṣayettasya vāpena tīkṣṇaṃ mūṣāgataṃ dravet ।।

suradālibhasma galitaṃ triḥsaptakṛtvo'tha gojale śuṣkam ।
vāpena salilasadṛśaṃ karoti mūṣāgataṃ tīkṣṇam ।।

suradālibhavaṃ bhasma naramūtreṇa gālitam ।
triḥsaptavāraṃ tatkṣāravāpāt kāntadrutir bhavet ।।

gaṃdhakaṃ kāṃtapāṣāṇaṃ cūrṇayitvā samaṃ samam ।
drute lohe pratīvāpo deyo lohāṣṭakaṃ dravet ।।

devadālyā dravairbhāvyaṃ gaṃdhakaṃ dinasaptakam ।
tena pravāpamātreṇa lauhaṃ tiṣṭhati sūtavat ।।

aśuddhalohaṃ na hitaṃ niṣevaṇād āyurbalaṃ kāntivināśi niścitam ।
hṛdi prapīḍāṃ tanute hyapāṭavaṃ rujaṃ karotyeva viśodhya mārayet ।।

kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam ।
tīkṣṇāllakṣaguṇaṃ kāntaṃ bhakṣaṇātkurute guṇān ।
tasmāt kāntaṃ sadā sevyaṃ jarāmṛtyuharaṃ nṛṇām ।।

āyuṣpradātā balavīryakartā rogaprahartā madanasya kartā ।
ayaḥsamānaṃ na hi kiṃcid anyadrasāyanaṃ śreṣṭhatamaṃ hi jantoḥ ।।

akṣāṅgārairdhametkiṭṭaṃ lohajaṃ tadgavāṃ jalaiḥ ।
secayedakṣapātrāntaḥ saptavāraṃ punaḥ punaḥ ।
maṇḍūro'yaṃ samākhyātaścūrṇaṃ ślakṣṇaṃ prayojayet ।।

gomūtraistriphalā kvāthyā tatkvāthe secayecchanaiḥ ।
lohakiṭṭaṃ susaṃtaptaṃ yāvajjīryati tatsvayam ।
taccūrṇaṃ jāyate peṣyaṃ maṇḍūro'yaṃ prayojayet ।।

ye guṇā mārite muṇḍe te guṇā muṇḍakiṭṭake ।
tasmātsarvatra maṇḍūraṃ rogaśāntyai prayojayet ।।

khurakaṃ miśrakaṃ ceti dvividhaṃ vaṃgamucyate ।
khuraṃ tatra guṇaiḥ śreṣṭhaṃ miśrakaṃ na hitaṃ matam ।।

rasaratnasamuccayaṭīkā na hitam iti ।। vrrsṭī; tatra nāgamiśraṇenāśuddhatvāt ।। vrrsṭī;

dhavalaṃ mṛtaṃ snigdhaṃ drutadrāvaṃ sagauravam ।

rasaratnasamuccayabodhinī niḥśabdaṃ pattrībhūtamapi śabdarahitaṃ pattrībhūtaṃ raṅgāntaraṃ yathā saśabdaṃ bhavati tathā na ityarthaḥ ।। vrrsbob;

niḥśabdaṃ khuravaṃgaṃ syāt miśrakaṃ śyāmaśubhrakam ।।

vaṅgaṃ tiktoṣṇakaṃ rūkṣamīṣad vātaprakopanam ।
mehaśleṣmāmayaghnaṃ ca medoghnaṃ kṛmināśanam ।।

drāvayitvā niśāyukte kṣiptaṃ nirguṇḍikārase ।
viśudhyati trivāreṇa khuravaṃgaṃ na saṃśayaḥ ।।

amlatakravinikṣiptaṃ varṣābhūviṣatindubhiḥ ।
kaṭphalāṃbugataṃ vaṃgaṃ dvitīyaṃ pariśudhyati ।।

śudhyati nāgo vaṃgo ghoṣo ravirātape'pi munisaṃkhyaiḥ ।
nirguṇḍīrasasekaistanmūlarajaḥpravāpaiśca ।।

satālenārkadugdhena liptvā vaṃgadalāni ca ।
bodhiciṃcātvacaḥ kṣārairdadyāllaghupuṭāni ca ।
mardayitvā caredbhasma tadrasādiṣu śasyate ।।

pradrāvya kharpare vaṃgaṃ ṣoḍaśāṃśaṃ rasaṃ kṣipet ।

rasaratnasamuccayabodhinī bhāradvājasya vanakārpāsyāḥ ।। vrrsbob;

svalpasvalpālakaṃ dattvā bhāradvājasya kāṣṭhataḥ ।
mardayitvā caredbhasma tadrasādiṣu śasyate ।।

palāśadravayuktena vaṃgapatraṃ pralepayet ।
tālena puṭitaṃ paścānmriyate nātra saṃśayaḥ ।।

bhallātatailasaṃliptaṃ vaṃgaṃ vastreṇa veṣṭitam ।
ciṃcāpippalapālāśakāṣṭhāgnau yāti pañcatām ।।

vaṃgabhasmasamaṃ kāntaṃ vyomabhasma ca tatsamam ।
mardayetkanakāmbhobhirnimbapatrarasairapi ।।

dāḍimasya mayūrasya rasena ca pṛthak pṛthak ।
bhūpālāvartabhasmātha vinikṣipya samāṃśakam ।।

gomūlakaśilādhātujalaiḥ samyagvimardayet ।
tato guggulatoyena mardayitvā dināṣṭakam ।।

viśoṣya paricūrṇyātha samabhāgena yojayet ।
ghṛṣṭaṃ bandhūkaniryāsair nākulībījacūrṇakaiḥ ।।

rasaratnasamuccayabodhinī nākulībījaṃ rāsnābījaṃ śālmalībījaṃ vā ।। vrrsbo;

tataḥ kṣipetkaraṇḍāntarvidhāya paṭagālitam ।
gotakrapiṣṭarajanīsāreṇa saha pāyayet ।।

caturbhir vallakaistulyaṃ ramyaṃ vaṃgarasāyanam ।
niścitaṃ tena naśyanti mehā viṃśatibhedakāḥ ।।

śālayo mudgasūpaṃ ca navanītaṃ tilodbhavam ।
paṭolaṃ tiktatuṇḍīraṃ takraṃ pathyāya śasyate ।।

drutadrāvaṃ mahābhāraṃ chede kṛṣṇaṃ samujjvalam ।
pūtigandhaṃ bahiḥ kṛṣṇaṃ śuddhaṃ sīsamato'nyathā ।।

atyuṣṇaṃ sīsakaṃ snigdhaṃ tiktaṃ vātakaphāpaham ।
pramehatoyadoṣaghnaṃ dīpanaṃ cāmavātanut ।।

sinduvārajaṭākauntīharidrācūrṇakaṃ kṣipet ।
drute nāge'tha nirguṇḍyās trivāraṃ nikṣipedrase ।
nāgaḥ śuddho bhavedevaṃ mūrchāsphoṭādi nācaret ।।

tiryagākāracullyāṃ tu tiryagvaktraṃ ghaṭaṃ nyaset ।
taṃ ca vaktraṃ vinā sarvaṃ gopayedyatnato mṛdā ।।

bhṛṣṭayantrābhidhe tasmin pātre sīsaṃ vinikṣipet ।
palaviṃśatikaṃ śuddhamadhastīvrānalaṃ kṣipet ।।

drute nāge kṣipetsūtaṃ śuddhaṃ karṣamitaṃ śubham ।
gharṣayitvā kṣipetkṣāramekaikaṃ hi palaṃ palam ।।

arjunasyākṣavṛkṣasya mahārājagirerapi ।

rasaratnasamuccayabodhinī mahārājagiriḥ śākaviśeṣaḥ rājaśākam itiyāvat sa tu laghusthūlabhedena dvividhaḥ atra ca sthūlo grāhyaḥ ।। vrrsbob;
dāḍimasya mayūrasya kṣiptvā kṣāraṃ pṛthak pṛthak ।।
evaṃ viṃśatirātrāṇi pacettīvreṇa vahninā ।
vighaṭṭayandṛḍhaṃ dorbhyāṃ lohadarvyā prayatnataḥ ।।

raktaṃ tajjāyate bhasma kapotacchāyameva vā ।
nāgaṃ doṣavinirmuktaṃ jāyate'tirasāyanam ।।

rasaratnasamuccayabodhinī atredaṃ kāryaṃ vakrākārāṃ cullīṃ kṛtvā tadupari ghaṭamekaṃ vakramukhaṃ kṛtvā sthāpayet tato vaktramātraṃ vihāya kṛtsnaṃ ghaṭāvayavaṃ mṛllepenācchādayet bhṛṣṭayantrākhye'smin yantre viṃśatipalamānaṃ śuddhaṃ sīsakaṃ dattvā tīvrottāpena dravīkuryāt tataḥ tasmin karṣapramāṇaṃ śodhitapāradaṃ prakṣipya darvyā ghaṭṭayet miśrībhūte ca tasmin pratyekaṃ palamānaṃ arjunādīnāṃ kṣāraṃ pṛthak pṛthak dattvā lauhadarvyā dṛḍhaṃ ghaṭṭayan tīvrāgninā viṃśatirātraṃ pacet ।। vrrsbo;

rasaratnasamuccayaṭīkā tiryagākārā tiraścīnā yā dīrghā cullī āhāḷa iti mahārāṣṭrabhāsāyāṃ prasiddhā tasyāṃ ghaṭaṃ tiryagvaktram etādṛśaṃ ghaṭaṃ nyased adhiśrayet ।। vrrsṭī; taṃ ghaṭaṃ ca vaktraṃ vinā bāhye samaṃ tato'ṅgulasthūlaṃ mṛdā gopayellepayet ।। vrrsṭī; bhṛṣṭayantrākhye tasmin viṃśatipalamitaṃ sīsaṃ vinikṣipet ।। vrrsṭī; tasmin drute sati ekakarṣaṃ śuddhasūtaṃ tatra kṣiptvā tato darvyā vighaṭṭya itastataḥ saṃcālyaikībhūte satyarjunādīnāṃ pratyekaṃ kṣāraṃ palamitaṃ kṣipet ।। vrrsṭī; tato dorbhyāṃ lohadarvyā vighaṭṭayaṃścālayan viṃśatirātraparyantaṃ tīvrāgninā pacet ।। vrrsṭī; tena vidhinā nāgabhasma raktavarṇaṃ kapotacchāyaṃ kṛṣṇamiśraraktavarṇaṃ vā bhavet ।। vrrsṭī; tāpasphoṭādikaratvarūpadoṣarahitaṃ bhasmībhūtaṃ nāgaṃ rasāyanaṃ bhavati ।। vrrsṭī;

hatamutthāpitaṃ sīsaṃ daśavāreṇa sidhyati ।
tanmṛtaṃ sīsakaṃ sarvadoṣamuktaṃ rasāyanam ।।

aśvatthaciṃcātvagbhasma nāgasya caturaṃśataḥ ।
kṣipennāgaṃ pacetpātre cālayellohacāṭunā ।।

rasaratnasamuccayabodhinī lohacāṭunā lohadarvyā ।। vrrsbo;

yāmādbhasma taduddhṛtya bhasmatulyā manaḥśilā ।
jambīrair āranālairvā piṣṭvā ruddhvā puṭe pacet ।।

svāṃgaśītaṃ punaḥ piṣṭvā viṃśatyaṃśaśilāyutam ।
amlenaiva tu yāmaikaṃ pūrvavatpācayetpuṭe ।
evaṃ ṣaṣṭipuṭaiḥ pakvo nāgaḥ syātsunirutthitaḥ ।।

śilayā ravidugdhena nāgapatrāṇi lepayet ।
mārayetpuṭayogena nirutthaṃ jāyate tathā ।।

evaṃ nāgodbhavaṃ bhasma tāpyabhasmārdhabhāgikam ।
pādaṃ pādaṃ kṣipedbhasma śulbasya vimalasya ca ।।

kāntābhrasattvayoś cāpi sphaṭikasya pṛthak pṛthak ।
sarvamekatra saṃcūrṇya puṭettriphalavāriṇā ।।

triṃśadvanagiriṇḍaiśca triṃśadvāraṃ vicūrṇya tat ।
vyoṣavellakacūrṇaiśca samāṃśaiḥ saha melayet ।।

madhvājyasahitaṃ hanti pralīḍhaṃ vallamātrayā ।
aśītivātajānrogāndhanurvātaṃ viśeṣataḥ ।।

kapharogānaśeṣāṃśca mūtrarogāṃśca sarvaśaḥ ।
śvāsaṃ kāsaṃ kṣayaṃ pāṇḍuṃ śvayathuṃ śītakajvaram ।।

grahaṇīmāmadoṣaṃ ca vahnimāndyaṃ sudurjaram ।
sarvānudakadoṣāṃśca tattadrogānupānataḥ ।।

rītikā kākatuṇḍī ca dvividhaṃ pittalaṃ bhavet ।।

rasaratnasamuccayaṭīkā tat pittalaṃ dvividham ।। vrrsṭī; rītikā kākatuṇḍī ceti bhedāt ।। vrrsṭī; tatra rītikāyā dvau bhedau ।। vrrsṭī; kiṃcittāmrābhā svarṇavarṇā ca ।। vrrsṭī;

saṃtāpya kāṃjike kṣiptā tāmrābhā rītikā matā ।।

evaṃ yā jāyate kṛṣṇā kākatuṇḍīti sā matā ।।

rītistiktarasā rūkṣā jantughnī sāsrapittanut ।
pāṇḍukuṣṭhaharā yogātsoṣṇavīryā ca śītalā ।।

kākatuṇḍī gatasnehā tiktoṣṇā kaphapittanut ।
yakṛtplīhaharā śītavīryā ca parikīrtitā ।।

gurvī mṛdvī ca pītābhā sārāṅgī tāḍanakṣamā ।
susnigdhā masṛṇāṅgī ca rītiretādṛśī śubhā ।।

rasaratnasamuccayabodhinī barbarā adhamā ityarthaḥ ।। vrrsbo;

pāṇḍupītā kharā rūkṣā barbarā tāḍanākṣamā ।
pūtigandhā tathā laghvī rītirneṣṭā rasādiṣu ।।

taptvā kṣiptvā ca nirguṇḍīrase śyāmārajo'nvite ।

rasaratnasamuccayabodhinī śyāmārajo'nvite haridrācūrṇasaṃyute ।। vrrsbob;
pañcavāreṇa saṃśuddhiṃ rītirāyāti niścitam ।।

nimbūrasaśilāgandhaveṣṭitā puṭitāṣṭadhā ।
rītirāyāti bhasmatvaṃ tato yojyā yathāyatham ।।

tāmravanmāraṇaṃ tasyāḥ kṛtvā sarvatra yojayet ।।

mṛtārakūṭakaṃ kāntaṃ vyomasattvaṃ ca māritam ।
trayaṃ samāṃśakaṃ tulyaṃ vyoṣaṃ jantughnasaṃyutam ।।

brahmabījājamodāgnibhallātatilasaṃyutam ।

rasaratnasamuccayabodhinī ajamodā yamānī antaḥparimārjanakatvāt ।। vrrsbob;

sevitaṃ niṣkamātraṃ hi jantughnaṃ kuṣṭhanāśanam ।
viśeṣācchvetakuṣṭhaghnaṃ dīpanaṃ pācanaṃ hitam ।।

suvarṇarītikācūrṇaṃ bhakṣitaṃ veṣṭitaṃ punaḥ ।
chāgena kṛṣṇavarṇena mattena taruṇena ca ।।

talliptaṃ kharpare dagdhaṃ drutiṃ muñcati śobhanām ।
caturdaśalasadvarṇasuvarṇasadṛśachaviḥ ।
dehalohakarī proktā yuktā rasarasāyane ।।

aṣṭabhāgena tāmreṇa dvibhāgakhurakeṇa ca ।
vidrutena bhavetkāṃsyaṃ tatsaurāṣṭrabhavaṃ śubham ।।

tīkṣṇaśabdaṃ mṛdu snigdhamīṣacchyāmalaśubhrakam ।
nirmalaṃ dāharaktaṃ ca ṣoḍhā kāṃsyaṃ praśasyate ।।

tatpītaṃ dahane tāmraṃ kharaṃ rūkṣaṃ ghanāsaham ।
mandanādaṃ gatajyotiḥ saptadhā kāṃsyamutsṛjet ।।

kāṃsyaṃ laghu ca tiktoṣṇaṃ lekhanaṃ dṛkprasādanam ।
kṛmikuṣṭhaharaṃ vātapittaghnaṃ dīpanaṃ hitam ।।

ghṛtamekaṃ vinā cānyatsarvaṃ kāṃsyagataṃ nṛṇām ।
bhuktamārogyasukhadaṃ hitaṃ sātmyakaraṃ tathā ।।

taptaṃ kāṃsyaṃ gavāṃ mūtre vāpitaṃ pariśudhyati ।।

mriyate gandhatālābhyāṃ nirutthaṃ pañcabhiḥ puṭaiḥ ।।

trikṣāraṃ pañcalavaṇaṃ saptadhāmlena bhāvayet ।

rasaratnasamuccayabodhinī ārakūṭaṃ pittalam ।। vrrsbo;

kāṃsyārakūṭapatrāṇi tena kalkena lepayet ।
ruddhvā gajapuṭe pakvaṃ śuddhabhasmatvamāpnuyāt ।।

kāṃsyārkarītilohāhijātaṃ tadvartalohakam ।
tadeva pañcalohākhyaṃ lohavidbhirudāhṛtam ।।

himāmlaṃ kaṭukaṃ rūkṣaṃ kaphapittavināśanam ।
rucyaṃ tvacyaṃ kṛmighnaṃ ca netryaṃ malaviśodhanam ।।

tadbhāṇḍe sādhitaṃ sarvam annavyañjanasūpakam ।
amlena varjitaṃ cātidīpanaṃ pācanaṃ hitam ।।

drutamaśvajale kṣiptaṃ vartalohaṃ viśudhyati ।।

mriyate gandhatālābhyāṃ puṭitaṃ vartalohakam ।
teṣu teṣviha yogeṣu yojanīyaṃ yathāvidhi ।।

jātimadbhirviśuddhaiśca vidhinā parisādhitaiḥ ।
rasoparasalohādyaiḥ sūtaḥ sidhyati nānyathā ।।

ratnāni lohāni varāṭaśuktipāṣāṇajātaṃ khuraśṛṅgaśalyam ।
mahārasādyeṣu kaṭhoradehaṃ bhasmīkṛtaṃ syāt khalu sūtayogyam ।।

vajrāṇāṃ drāvaṇārthāya sattvaṃ bhūnāgajaṃ bruve ।
tadeva paramaṃ tejaḥ sūtarājendravajrayoḥ ।।

dhautabhūnāgasambhūtaṃ mardayedbhṛṃgajadravaiḥ ।
nimbūdravaiśca nirguṇḍyāḥ svarasaistridinaṃ pṛthak ।।

taddrāvaṇagaṇopetaṃ saṃmardya vaṭakīkṛtam ।
nirudhya dṛḍhamūṣāyāṃ dvidaṇḍaṃ pradhamed dṛḍham ।।

svataḥśītaṃ samāhṛtya paṭṭake viniveśya tat ।
ravakān rājikātulyān reṇūn atibharānvitān ।।

dvādaśāṃśārkasaṃyuktāndhamitvā ravakānharet ।
prakṣālya ravakānāśu samādāya prayatnataḥ ।।

vajrādidrāvaṇaṃ tena prakurvīta yathepsitam ।
kharasattvam idaṃ proktaṃ rasāyanamanuttamam ।
dvitrimūṣāsu caikasyāṃ sattvaṃ bhavati niścitam ।।

bhujaṅgamānupādāya catuṣprasthasamanvitān ।
suvarṇarūpyatāmrāyaskāṃtasaṃbhūtibhūmijān ।।

prakṣālya rajanītoyaiḥ śītalaiśca jalairapi ।
upoṣitaṃ mayūraṃ vā śūraṃ vā caraṇāyudham ।।

krameṇa cārayitvātha tadviṣṭhāṃ samupāharet ।
kṣārāmlaiḥ saha saṃpeṣya viśoṣya ca kharātape ।।

tataḥ kharparake kṣiptvā bharjayitvā maṣīṃ caret ।
maṣīṃ drāvaṇavargeṇa saṃyuktāṃ saṃpramarditām ।।

nirudhya koṣṭhikāmadhye pradhamed ghaṭikādvayam ।

rasaratnasamuccayabodhinī khoṭaṃ rasajāraṇabandhanadravyaviśeṣaṃ bhūnāgasattvasya rasajārakatvāt atra khoṭaśabdena ravakareṇurūpaṃ bhūnāgasattvaṃ bodhyam ।। vrrsbob;
śītalībhūtamūṣāyāḥ khoṭamāhṛtya peṣayet ।।
prakṣālya ravakānsūkṣmānsamādāya prayatnataḥ ।
suvarṇamānavad dhmātvā ravaṃ kṛtvā niyojayet ।।

bhūnāgodbhavasattvamuttamamidaṃ śrīsomadevoditaṃ dattaṃ pādamitaṃ dviśāṇakanakenaikaṃ gatenormikām ।
taddhautāmbuvilepitaṃ sthiracarodbhūtaṃ viṣaṃ netraruk śūlaṃ mūlagadaṃ ca karṇajarujo hanyāt prasūtigraham ।।

mūlānyuttaravāruṇyā jarjarīkṛtya kāṃjike ।
kṣipedaṅkollabījānāṃ peśikāṃ jarjarīkṛtām ।
tattailaṃ ghṛtavatstyānaṃ grāhyaṃ tattu yathāvidhi ।।

rasaratnasamuccayabodhinī peṭakārī jyotiṣmatī ।। vrrsbo;

saṃpeṣyottaravāruṇyāḥ peṭakāryā dalānyatha ।
kāñjikena tatastena kalkena parimardayet ।।

rajaścāṅkollabījānāṃ tadbaddhvā viralāmbare ।
tadvilambyātape tīvre tasyādhaścaṣakaṃ nyaset ।
tasminnipatitaṃ tailamādeyaṃ śvitranāśanam ।।

aṅkollabījasambhūtaṃ cūrṇaṃ saṃmardya kāñjikaiḥ ।
ekarātroṣitaṃ tattu piṇḍīkṛtya tataḥ param ।।

svedayetkanduke yantre ghaṭikādvitayaṃ tataḥ ।
tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ ।।

adhaḥpātrasthitaṃ tailaṃ samāhṛtya niyojayet ।
evaṃ kandukayantreṇa sarvatailānyupāharet ।।

rasaratnasamuccayabodhinī kākatuṇḍī śvetaguñjā ।। vrrsbo;
aṅkolasyāpi tailaṃ syātkākatuṇḍyā samūlayā ।।
rasaratnasamuccayabodhinī vākucī somarājī ।। vrrsbo; devadālī hastighoṣakaḥ ।। vrrsbo;

rasaratnasamuccayabodhinī karkoṭī karkoṭakaṃ kāṃkola iti bhāṣā ।। vrrsbo;

vākucidevadālyośca karkoṭīmūlato bhavet ।।

apāmārgakaṣāyeṇa tailaṃ syādviṣamuṣṭijam ।।

mūlakvāthaiḥ kumāryāśca tailaṃ jaipālajaṃ haret ।।

kvāthai raktāpāmārgasya vākucītailamāharet ।।

kṛṣṇāyāḥ kākatuṇḍyāśca bījacūrṇāni kārayet ।
kāntapāṣāṇacūrṇaṃ ca ekīkṛtya nirodhayet ।
dhānyarāśigataṃ paścāduddhṛtya tailamāharet ।।

rasaśāstrāṇi sarvāṇi samālocya yathākramam ।
sādhakānāṃ hitārthāya prakaṭīkriyate adhunā ।।

na krameṇa vinā śāstraṃ na śāstreṇa vinā kramaḥ ।
śāstraṃ kramayutaṃ jñātvā yaḥ karoti sa siddhibhāk ।।

ācāryo jñānavāndakṣo rasaśāstraviśāradaḥ ।
mantrasiddho mahāvīro niścalaśivavatsalaḥ ।।

devībhaktaḥ sadā dhīro devatāyāgatatparaḥ ।
sarvāmnāyaviśeṣajñaḥ kuśalo rasakarmaṇi ।
evaṃ lakṣaṇasaṃyukto rasavidyāgurur bhavet ।।

gurubhaktāḥ sadācārāḥ satyavanto dṛḍhavratāḥ ।
nirālasyāḥ svadharmajñāḥ sadājñāparipālakāḥ ।।

dambhamātsaryanirmuktāḥ kulācāreṣu dīkṣitāḥ ।
atyantasādhakāḥ śāntā mantrārādhanatatparāḥ ।
ityevaṃ lakṣaṇairyuktāḥ śiṣyāḥ syuḥ sūtasiddhaye ।।

sahāyāḥ sodyamāstatra yathā śiṣyāstato'dhikāḥ ।
kulīnāḥ svāmibhaktāśca kartavyā rasakarmaṇi ।।

nāstikā ye durācārāścumbakā guruto'parāt ।
vidyāṃ grahītumicchati cauryacchadmakhalotsavāt ।।

na teṣāṃ sidhyate kiṃcin maṇimantrauṣadhādikam ।
kurvanti yadi mohena nāśayanti svakaṃ dhanam ।
iha loke sukhaṃ nāsti paraloke tathaiva ca ।।

tasmād bhaktibalādeva saṃtuṣyati yadā guruḥ ।
tadā śiṣyeṇa sā grāhyā rasavidyātmasiddhaye ।
hastamastakayogena varaṃ labdhvā susādhayet ।।

ātaṅkarahite deśe dharmarājye manorame ।
umāmaheśvaropete samṛddhe nagare śubhe ।।

kartavyaṃ sādhanaṃ tatra rasarājasya dhīmatā ।
atyantopavane ramye caturdvāropaśobhite ।।

tatra śālā prakartavyā suvistīrṇā manoramā ।
samyagvātāyanopetā divyacitrair vicitritā ।।

tatsamīpe same dīpte kartavyaṃ rasamaṇḍapam ।
atiguptaṃ suvistīrṇaṃ kapāṭārgalaśobhitam ।।

dhvajachattravitānāḍhyaṃ puṣpamālāvilambitam ।
bherīkāhalaghaṇṭādiśṛṅgīnādāvanāditam ।।

bhūḥ samā tatra kartavyā sudṛḍhā darpaṇopamā ।
tanmadhye vedikā ramyā kartavyā lakṣaṇānvitā ।।

niṣkatrayaṃ hemapattraṃ rasendraṃ navaniṣkakam ।
amlena mardayed yāmaṃ tena liṅgaṃ tu kārayet ।।

dolāyantre sāranāle jambīrasthaṃ dinaṃ pacet ।
talliṅgaṃ pūjayettatra suśubhairupacārakaiḥ ।।

liṅgakoṭisahasrasya yatphalaṃ samyagarcanāt ।
tatphalaṃ koṭiguṇitaṃ rasaliṅgārcanādbhavet ।।

brahmahatyāsahasrāṇi gohatyāścāyutāni hi ।
tatkṣaṇādvilayaṃ yānti rasaliṅgasya darśanāt ।।

sparśanātprāpyate muktiriti satyaṃ śivoditam ।
āgneyyāṃ śrīghoreṇa mantrarājena cārcayet ।।

aṣṭādaśabhujaṃ śubhraṃ pañcavaktraṃ trilocanam ।
pretārūḍhaṃ nīlakaṇṭhaṃ rasaliṅgaṃ vicintayet ।।

tasyotsaṅge mahādevīmekavaktrāṃ caturbhujām ।
akṣamālāṅkuśaṃ dakṣe vāme pāśābhayaṃ śubham ।
dadhatīṃ taptahemābhāṃ pītavastrāṃ vibhāvayet ।।
vāṅmayī śrīḥ kāmarājaśaktibījaṃ rasāṅkuśāyai namo dvādaśārṇaiṣā jñeyā vidyā rasāṅkuśā ।।
anayā pūjayeddevīṃ gandhapuṣpākṣatādibhiḥ ।
nandībhṛṅgīmahākālakulīrān pūrvadikkramāt ।
pūjayen nāmamantraiś ca praṇavādinamo'ntakaiḥ ।।
eva nityārcanaṃ tatra kartavyaṃ rasasiddhaye ।।
rasavidyā śivenoktā dātavyā sādhakāya vai ।
yathoktena vidhānena guruṇā muditātmanā ।।

sumuhūrte sunakṣatre candratārābalānvite ।
kalaśaṃ toyasampūrṇaṃ hemaratnaphalairyutam ।।

sthāpayed rasaliṅgāgre divyavastreṇa veṣṭitam ।
gandhapuṣpākṣatair dhūpair naivedyaiśca supūjayet ।।

pūjānte havanaṃ kuryādyonikuṇḍe sulakṣaṇe ।
tilājyaiḥ pāyasaiḥ puṣpaiḥ śatapuṣpādikaiḥ pṛthak ।।

aghoreṇa rasāṅkuśyā homānte śiṣyamāhvayet ।
kālinīśaktisaṃyuktaṃ rasasiddhiparāyaṇam ।।

yasyāstu kuñcitāḥ keśāḥ śyāmā yā padmalocanā ।
surūpā taruṇī bhinnā vistīrṇajaghanā śubhā ।।

saṃkīrṇahṛdayā pīnastanabhāreṇa namritā ।
cumbanāliṅgasparśakomalā mṛdubhāṣiṇī ।।

aśvatthapattrasadṛśayonideśasuśobhitā ।
kṛṣṇapakṣe puṣpavatī sā nārī kālinī smṛtā ।
rasabandhe prayoge ca uttamā sā rasāyane ।।

tadabhāve surūpā tu yā kācit taruṇāṅganā ।
tasyā deyaṃ trisaptāhaṃ gandhakaṃ ghṛtasaṃyutam ।
karṣaikaikaṃ prabhāte tu sā bhavetkālinīsamā ।।

evaṃ śaktiyuto yo asau dīkṣayet taṃ gurūttamaḥ ।
susnātam abhiṣiñceta mantreṇa kalaśodakaiḥ ।।

aghorāmaṅkuśīṃ vidyāṃ dadhyācchiṣyāya sadguruḥ ।
yathāśaktyā suśiṣyeṇa dātavyā gurudakṣiṇā ।।

athājñayā gurormantraṃ lakṣaṃ lakṣaṃ pṛthagjapet ।
oṃ hrāṃ hrīṃ hrūṃ adyoratara prasphuṭa prakaṭa kaha śamaya jāta daha pātaya oṃ hrīṃ hraiṃ hrauṃ hrūṃ aghorāya phaṭ imam aghoramantraṃ tu auṃ kāmarājaśaktibījarasāṅkuśāyai ājñayā vidyāṃ rasāṅkuśām ।
anayā pūjayeddevīṃ śaktim aṅkuśavidyayā ।।

daśāṃśaṃ juhuyātkuṇḍe trikoṇe hastamātrake ।
jātipuṣpaṃ trimadhvaktaṃ pūrṇānte kanyakārcanam ।।

kṛtvātha praviśecchālāṃ śuddhāṃ liptāṃ savedikām ।
ṣaṭkoṇaṃ maṇḍalaṃ tatra sindūreṇa dvihastakam ।।

vedikāyāṃ likhetsamyak tadbahiś cāṣṭapattrakam ।
kamalaṃ caturasraṃ ca caturdvāraiḥ suśobhitam ।।

karṇikāyāṃ nyaset khallaṃ lohajaṃ svarṇalekhitam ।
tanmadhye rasarājaṃ tu palānāṃ śatamātrakam ।
pañcāśatpañcaviṃśad vā pūjayed rasaliṅgavat ।।

vajravaikrāntavajrābhrakāntapāṣāṇaṭaṅkaṇam ।
bhūnāgaḥ śaktayaścaitāḥ ṣaṭkoṇe pūjayet kramāt ।।

gandhatālakakāsīsaśilākaṅkuṣṭhabhūṣaṇam ।
rājāvarto gairikaṃ ca khyātā uparasā amī ।
pūjyā aṣṭadaleṣvete pūrvādīśānagaṃ kramāt ।।

rasakaṃ vimalā tāpyaṃ capalā tuttham añjanam ।
hiṅgulaṃ sasyakaṃ caiva khyātā ete mahārasāḥ ।
pūrvādīśānaparyantaṃ pattrāgreṣu prapūjayet ।।

pūrvadvāre svarṇaraupye dakṣiṇe tāmrasīsake ।
paścime vaṅgakāntau ca uttare muṇḍatīkṣṇake ।
sarvametad aghoreṇa pūjayed aṅkuśānvitam ।।

viḍaṃ kāñjikayantrāṇi kṣāramṛllavaṇāni ca ।
koṣṭhī mūṣā vaṅkanālatuṣāṅgāravanopalāḥ ।।

bhastrikā daṇḍikānekā śilā khalvānyulūkhalam ।
svarṇakāropakaraṇaṃ samastatulanāni ca ।।

mṛtkāṣṭhatāmralohotthapātrāṇi vividhāni ca ।
divyauṣadhīnāṃ vargāśca rañjakasnehanāni ca ।
etāni dvārabāhye tu mūlamantreṇa pūjayet ।।

vāṅmāyā hrīṃ tataḥ kṣeṃ ca kṣmaśca pañcākṣaro manuḥ ।
anena mantreṇa bhairavaṃ tatra pūjayet ।
sarveṣāṃ rasasiddhānāṃ nāma saṃkīrtayet tadā ।।

vyālācāryaś candrasenaḥ subuddhirnaravāhanaḥ ।
nāgārjuno ratnaghoṣaḥ surānando yaśodhanaḥ ।।

indraśca māṇḍavyaścarpaṭī śūrasenakaḥ ।
āgamo nāgabuddhiś ca khaṇḍaḥ kāpāliko mataḥ ।।

kāmāris tāntrikaḥ śambhur laṅkālampaṭaśāradau ।
bāṇāsuro muniśreṣṭho govindaḥ kapilo baliḥ ।।

ete sarve tu sūtendrā rasasiddhā mahābalāḥ ।
caranti sarvalokeṣu nityā bhogaparāyaṇāḥ ।।

saptaviṃśatisaṃkhyākā rasasiddhipradāyakāḥ ।
vaidyāḥ pūjyāḥ prayatnena tataḥ kuryādrasārcanam ।।

harṣayandvijadevānāṃ tarpayediṣṭadevatāḥ ।
kumārīyoginīyogīśvarānmelakasādhakān ।
tarpayet pūjayed bhaktyā yathāśaktyanusārataḥ ।।

ityevaṃ sarvasambhārayuktaṃ kuryādrasotsavam ।
sarvavighnapraśāntyarthaṃ sarvepsitaphalapradam ।।

anyathā yo vimūḍhātmā mantradīkṣākramādvinā ।
kartumicchati sūtasya sādhanaṃ guruvarjitaḥ ।।

nāsau siddhimavāpnoti yatnakoṭiśatairapi ।
tasmātsarvaprayatnena śāstroktāṃ kārayetkriyām ।।

samyaksādhanasodyamā guruyutā rājājñayālaṃkṛtā nānākarmaparāṅmukhā rasaparāś cāḍhyā janaiścārthitāḥ ।
mātrāyantrasupākakarmakuśalāḥ sarvauṣadhe kovidāḥ teṣāṃ sidhyati nānyathā vidhibalācchrīpāradaḥ pāradaḥ ।।

rasaśāstraṃ pradātavyaṃ viprāṇāṃ dharmahetave ।
rājñe vaiśyāya vṛddhyarthaṃ dāsyārtham itarasya ca ।।

gurau tuṣṭe śivastuṣyecchive tuṣṭe rasastathā ।
rase tuṣṭe kriyāḥ sarvāḥ sidhyantyeva na saṃśayaḥ ।।

rasavidyā dṛḍhaṃ gopyā māturguhyamiva dhruvam ।
bhaved vīryavatī guptā nirvīryā ca prakāśanāt ।।

na rogividitaṃ kāryaṃ bahubhirviditaṃ tathā ।
rogiṇāṃ bahubhirjñātaṃ bhavennirvīryam auṣadham ।।

rasaśālāṃ prakurvīta sarvabādhāvivarjite ।
sarvauṣadhimaye deśe ramye kūpasamanvite ।।

yakṣatryakṣasahasrākṣadigvibhāge suśobhane ।
nānopakaraṇopetāṃ prākāreṇa suśobhitām ।।

śālāyāḥ pūrvadigbhāge sthāpayed rasabhairavam ।
vahnikarmāṇi cāgneye yāmye pāṣāṇakarma ca ।।

nairṛtye śastrakarmāṇi vāruṇe kṣālanādikam ।
śoṣaṇaṃ vāyukoṇe ca vedhakarmottare tathā ।
sthāpanaṃ siddhavastūnāṃ prakuryād īśakoṇake ।।

padārthasaṃgrahaḥ kāryo rasasādhanahetukaḥ ।
sattvapātanakoṣṭhīṃ ca jharatkoṣṭhīṃ suśobhanām ।।

bhūmikoṣṭhīṃ calatkoṣṭhīṃ jaladroṇyo apyanekaśaḥ ।
bhastrikāyugalaṃ tadvannalike vaṃśalohayoḥ ।।

rasaratnasamuccayaṭīkā svarṇādimayyaḥ kuṇḍyo vartulapātrāṇi ।। vrrsṭī;

svarṇāyoghoṣaśulvāśmakuṇḍyaś carmakṛtāṃ tathā ।
karaṇāni vicitrāṇi dravyāṇyapi samāharet ।।

kaṇḍaṇī peṣaṇī svalpā droṇīrūpāśca vartulāḥ ।
āyasāstaptakhallāśca mardakāśca tathāvidhāḥ ।।

sūkṣmacchidrasahasrāḍhyā dravyagālanahetave ।

rasaratnasamuccayaṭīkā kaṭatrāṇi kaṣāyitacarmakhaṇḍāni ।। vrrsṭīb;
cālanī ca kaṭatrāṇi śalākā hi ca kuṇḍalī ।।

cālanī trividhā proktā tatsvarūpaṃ ca kathyate ।
vaiṇavībhiḥ śalākābhirnirmitā grathitā guṇaiḥ ।
kīrtitā sā sadā sthūladravyāṇāṃ gālane hitā ।।

rasaratnasamuccayaṭīkā iyaṃ catuṣkoṇā dīrghacālanī ।। vrrsṭī; tatra dīrghāḥ śalākāstiraścīnāśca vaṃśamayyaś catuṣkoṇakāṣṭhapaṭṭikāchidreṣu bahirnirgatāgrāḥ sūtrabaddhāḥ kāryāḥ ।। vrrsṭī;

cūrṇacālanahetośca cālanyanyāpi vaṃśajā ।।

karṇikārasya śālmalyā harijātasya kambayā ।
caturaṅgulavistārayuktayā nirmitā śubhā ।।

kuṇḍalyaratnivistārā chāgacarmābhiveṣṭitā ।
vājivālāmbarānaddhatalā cālanikā parā ।
tayā pracālanaṃ kuryāddhartuṃ sūkṣmataraṃ rajaḥ ।।

rasaratnasamuccayaṭīkā kuṇḍalīṃ kuṇḍalākārāṃ vartulāṃ tṛtīyāṃ cālanīṃ vidadhyāt ।। vrrsṭī; vājivālā aśvapucchakeśāḥ ।। vrrsṭī; ambaraṃ vastram ।। vrrsṭī; tadanyatareṇānaddhatalā baddhatalā ।। vrrsṭī;

rasaratnasamuccayabodhinī kuṇḍalī cālanyā veṣṭanī ।। vrrsbo; aratnivistārā prasāritakaniṣṭhāṅgulibaddhamuṣṭihastapramāṇāyatā caturaṅgulavistṛtakarṇikārādivalkalanirmitā aratnivistāraveṣṭanī yuktā chāgacarmamaṇḍitā aśvapucchakeśasūkṣmavastraracitataladeśā sūkṣmataradravyacālanārtham aparavidhā cālanītyarthaḥ ।। vrrsbo;

mūṣāmṛttuṣakārpāsavanopalakapiṣṭakam । trividhaṃ bheṣajaṃ dhātujīvamūlamayaṃ tathā ।

rasaratnasamuccayabodhinī śarkarā vālukā ।। vrrsbo-d;

rasaratnasamuccayaṭīkā śarkarā atikṣudrapāṣāṇaravakāḥ ।। vrrsṭī-d; tadapekṣayā sthūlāḥ śvetāḥ kaṇāḥ sitopalāḥ ।। vrrsṭī-d; śarkarāśabdena vālukāpi grāhyā ।। vrrsṭī-d;

śikhitrā govaraṃ caiva śarkarā ca sitopalā ।।

rasaratnasamuccayabodhinī sitopalā kaṭhinī phulakaḍī iti bhāṣā ।। vrrsbo;

śikhitrāḥ pāvakocchiṣṭā aṅgārāḥ kokilā matāḥ ।।

rasaratnasamuccayaṭīkā dagdhakāṣṭhakaṭhinakhaṇḍānāmeva śikhitrasaṃjñā kokilasaṃjñā ca ।। vrrsṭī; saṃprati teṣāṃ sāmānyam avāntarabhedaṃ cāha śikhitrā iti ।। vrrsṭī; pāvakena vahninā bhuktvā ucchiṣṭāḥ parityaktā aṅgārāḥ śikhitrāḥ kokilāśca matāḥ ।। vrrsṭī; viśeṣastvittham vahninā bhuktvā svayaṃ tyaktāḥ śikhitrā haṭhāt pratikūlavāyudhūlikṣepamṛttikādinipīḍanādinā yatnena vahnito viyojitā aṅgārāḥ kokilā matā iti ceti ।। vrrsṭī; te prajvalitā jalena vinā nirvāṇāḥ kṛtā vahnimuktāḥ kṛtāḥ ।। vrrsṭī;

kokilāś cetitāṅgārā nirvāṇāḥ payasā vinā ।।

rasaratnasamuccayabodhinī śikhitralakṣaṇe kokilā uktāḥ ataḥ kokilāśabdasyārtham āha kokilā iti ।। vrrsbo; cetitāṅgārāḥ taptāṅgārāḥ payaso vinā svayaṃ nirvāṇāḥ śāntāḥ cet te aṅgārāḥ kokilāḥ matāḥ kokilāḥ kaylā iti bhāṣā ।। vrrsbo;

piṣṭakaṃ chagaṇaṃ chāṇam upalaṃ cotpalaṃ tathā ।
giriṇḍopalasāṭhī ca saṃśuṣkacchagaṇābhidhāḥ ।।

rasaratnasamuccayabodhinī caṣakaṃ pānapātraṃ vāṭī glās iti prasiddham ।। vrrsbo;
kācāyomṛdvarāṭānāṃ kūpikā caṣakāni ca ।।
kūpikā kupikā siddhā golā caiva giriṇḍikā ।।

caṣakaṃ ca kaṭorī ca vāṭikā khārikā tathā ।
kañcolī grāhikā ceti nāmānyekārthakāni hi ।।

rasaratnasamuccayabodhinī kṣudraśiprāḥ kṣudrākārāḥ śuktayaḥ ।। vrrsbo;

śūrpādiveṇupātrāṇi kṣudraśiprāśca śaṅkhikāḥ ।

rasaratnasamuccayaṭīkā śaṅkhikāḥ kṣudraśaṅkhamayapātrāṇi ।। vrrsṭīb;

rasaratnasamuccayaṭīkā kṣurakā nāpitasya śastraviśeṣāḥ ।। vrrsṭīb;

rasaratnasamuccayaṭīkā pākyo yavakṣāraḥ ।। vrrsṭī;

kṣuraprāśca tathā pākyaḥ yaccānyattatra yujyate ।

rasaratnasamuccayaṭīkā pālikā darvī ।। vrrsṭīb;

rasaratnasamuccayaṭīkā karṇikā vilīti mahārāṣṭrabhāṣāyām ।। vrrsṭīb; sā cātra vartulākāradantapaṅktiśikharā grāhyā ।। vrrsṭīb;
pālikā karṇikā caiva śākacchedanaśastrakāḥ ।।
śālāsammārjanādyaṃ hi rasapākāntakarma yat ।
tatropayogi yaccānyattatsarvaṃ paravidyayā ।।

śrīrasāṅkuśayā sarvaṃ mantrayitvā samarcayet ।
anyathā tadgataṃ tejaḥ parigṛhṇanti bhairavāḥ ।।

rasasaṃcintakā vaidyā nighaṇṭujñāśca vārttikāḥ ।
sarvadeśajabhāṣājñāḥ saṃgrāhyāste'pi sādhakaiḥ ।।
rasapākāvasānaṃ hi sadāghoraṃ ca jāpayet ।।sodyamāḥ śucayaḥ śūrā baliṣṭhāḥ paricārakāḥ ।।
dharmiṣṭhaḥ satyavāgvidvān śivakeśavapūjakaḥ ।
sadayaḥ padmahastaśca saṃyojyo rasavaidyake ।।

patākākumbhapāthojamatsyacāpāṅkapāṇikaḥ ।
anāmādhastharekhāṅkaḥ sa syādamṛtahastavān ।।

adeśikaḥ kṛpāmukto lubdho guruvivarjitaḥ ।
kṛṣṇarekhākaro vaidyo dagdhahastaḥ sa ucyate ।।
nigrahamantrajñāste yojyā nidhisādhane ।।
baliṣṭhāḥ satyavantaśca raktākṣāḥ kṛṣṇavigrahāḥ ।
bhūtatrāsanavidyāśca te yojyā balisādhane ।।

nirlobhāḥ satyavaktāro devabrāhmaṇapūjakāḥ ।
yaminaḥ pathyabhoktāro yojanīyā rasāyane ।।

dhanavanto vadānyāśca sarvopaskarasaṃyutāḥ ।
guruvākyaratā nityaṃ dhātuvādeṣu te śubhāḥ ।।

tattadauṣadhanāmajñāḥ śucayo vañcanojjhitāḥ ।
nānāviṣayabhāṣājñāste matā bheṣajāhṛtau ।।

śucīnāṃ satyavākyānāmāstikānāṃ manasvinām ।
saṃdehojjhitacittānāṃ rasaḥ sidhyati sarvadā ।।

daśāṣṭakriyayā siddho raso'sau sādhakottamaḥ ।
hā raso naṣṭamityuktvā sevetānyatra taṃ rasam ।।

rasasiddho bhavenmartyo dātā bhoktā na yācakaḥ ।
jarāmukto jagatpūjyo divyakāntiḥ sadā sukhī ।।

kathyate somadevena mugdhavaidyaprabuddhaye ।
paribhāṣā rasendrasya śāstraiḥ siddhaiśca bhāṣitā ।।

ardhaṃ siddharasasya tailaghṛtayorlehasya bhāgo'ṣṭamaḥ saṃsiddhākhilalohacūrṇavaṭakādīnāṃ tathā saptamaḥ ।
yo dīyeta bhiṣagvarāya gadibhirnirdiśya dhanvantarim sarvārogyasukhāptaye nigadito bhāgaḥ sa dhanvantareḥ ।।

bhaiṣajyakrīṇitadravyabhāgo apy ekādaśo hi yaḥ ।
vaṇigbhyo gṛhyate vaidyai rudrabhāgaḥ sa ucyate ।।

pragṛhyādhikarudrāṃśaṃ yo asamīcīnam auṣadham ।
dāpayellubdhadhīr vaidyaḥ sa syād viśvāsaghātakaḥ ।।

dhātubhir gandhakādyaiśca nirdravair mardito rasaḥ ।
suślakṣṇaḥ kajjalābho asau kajjalītyabhidhīyate ।।

rasaratnasamuccayaṭīkā atha kajjalīlakṣaṇamāha dhātubhiriti ।। vrrsṭī; 
dhātavaśca ।
svarṇaṃ rūpyaṃ ca tāmraṃ ca raṅgaṃ jasadameva ca ।
sīsaṃ lohaṃ ca saptaite dhātavo girisaṃbhavāḥ ।
iti ।। vrrsṭī;
ādyaśabdena haritālamanaḥśilādisaṃgrahaḥ ।। vrrsṭī; cakāreṇopadhātusaṃgrahaḥ ।। vrrsṭī; teṣāṃ bhāgo rasasamo viṣamo vā yathopadeśaṃ grāhyaḥ ।। vrrsṭī; saiva kajjalī dravaṃ dattvā marditā cedrasapaṅkasaṃjñāṃ labhate ।। vrrsṭī; kajjalyupayogaśca rasasindūrādividhānārthaṃ bodhyaḥ ।। vrrsṭī; rasapaṅkopayogaṃ trailokyasundararasādividhānārthaṃ vakṣyati ।। vrrsṭī;

sadravā marditā saiva rasapaṅka iti smṛtā ।।

arkāṃśatulyād rasato atha gandhān niṣkārdhatulyāt truṭiśo abhi khalle ।
arkātape tīvratare vimardyāt piṣṭī bhavet sā navanītarūpā ।।

rasaratnasamuccayaṭīkā atha piṣṭīlakṣaṇamāha arkāṃśeti ।। vrrsṭī; niṣkārdhatulyānniṣkārdharūpabhāgamitād ityarthaḥ ।। vrrsṭī; gandhakād arkāṃśatulyād rasato'rkaśabdo dvādaśasaṃkhyābodhakaḥ ।। vrrsṭī; tatsaṃkhyākā ye'ṃśā bhāgā niṣkārdhātmakā bhāgāstattulyād rasāt pāradāt ।। vrrsṭī; niṣkārdhetyupalakṣaṇaṃ gṛhītakiṃcinmānasya ।। vrrsṭī; tena gandhakasya yo bhāgastato dvādaśaguṇitaḥ pāradabhāgo'tra grāhya ityarthaḥ ।। vrrsṭī; yathoktabhāgam ubhayaṃ pṛthaggṛhītvā tīvre'rkātape lohe khalve truṭiśa īṣanmānena punaḥ punardattvā mardanānnavanītarūpā mṛdulā navanītākhyā ca piṣṭī bhavati ।। vrrsṭī; atra navanītākhyo gandhako bhakṣyaḥ pāradaśca bhakṣakaḥ ।। vrrsṭī; sa tu nānārūpapiṣṭīṣu samāna eva ।। vrrsṭī; ato bhakṣyanāmnā bhedabodhakeneyaṃ navanītākhyetyabhidhīyate ।। vrrsṭī; asyā nāmāntaraṃ gandhakapiṣṭīti ।। vrrsṭī;

khalle vimardya gandhena dugdhena saha pāradam ।
peṣaṇāt piṣṭatāṃ yāti sā piṣṭīti matā paraiḥ ।।

caturthāṃśasuvarṇena rasena ghṛṣṭiṣaṣṭikā ।
bhavet pātanapiṣṭī sā rasasyottamasiddhidā ।।

rasaratnasamuccayaṭīkā atha pātanapiṣṭīlakṣaṇamāha caturthāṃśeti ।। vrrsṭī; caturthāṃśaṃ śuddhaṃ svarṇacūrṇaṃ pāradamadhye prakṣipya taptalohakhalve amlarasena jambīrādijena yāmaparyantaṃ dviyāmaparyantaṃ vā mardanena saṃjātā cūrṇarūpā sā hemapiṣṭikāpi pātanopayogena siddhikaratvāt pātanapiṣṭir ityabhidhīyate ।। vrrsṭī; tādṛśīṃ piṣṭiṃ kṛtvā pātanāyantre adhasthapātrāntastala ūrdhvabhājane vā liptvā praharacatuṣṭayaparyantam agniyogenordhvaṃ pāradaṃ pātayet ।। vrrsṭī; tadanantaraṃ pāradāt pṛthagbhūtvādhobhāgasthatatsvarṇacūrṇam ūrdhvalagnapāradaṃ ca yantrād bahirniṣkāsyaikīkṛtya punastaptalohakhalve'mlena rasena pūrvavanmardayitvā pūrvavat pātayet ।। vrrsṭī; evaṃ śatadhā pātanena kṣīṇo gatirahito nirdoṣaḥ pāradaḥ sthiro'gnisaho bhavati ।। vrrsṭī; tataśca bījādijāraṇakrameṇālpāyāsenaiva dehalohakaratvarūpottamasiddhipradaśca bhavatītyarthaḥ ।। vrrsṭī;

rūpyaṃ vā jātarūpaṃ vā rasagandhādibhirhatam ।
samutthitaṃ ca bahuśaḥ sā kṛṣṭī hematārayoḥ ।।

rasaratnasamuccayabodhinī jātarūpaṃ suvarṇam ।। vrrsbo; samutthitam iti antarbhūtaṇyarthaprayogas tena samutthāpitaṃ śoṣitamityartha ūrdhvapātanāyantre sādhitamityartho vā ।। vrrsbo; sā utthāpanakriyā ।। vrrsbo; kṛṣṭīti ।। vrrsbo; svarṇaraupyayoḥ sā kriyā kṛṣṭīti bodhyam ।। vrrsbo; rasādibhiḥ saha svarṇaṃ vā raupyaṃ vā kenacinmārakadravyeṇa saṃmardya bahuśaḥ ātape śoṣayed athavā rasagandhādibhirmāritaṃ svarṇaṃ raupyaṃ vā bahuvāram ūrdhvapātanayantreṇa samutthāpayet sā kriyā kṛṣṭī bodhyā ।। vrrsbo;
piṣṭīṃ kṣipet suvarṇāntar na varṇo hīyate tayā ।।
rasaratnasamuccayabodhinī pūrvarītyā kṛtayā suvarṇaraupyayor anyatarakṛṣṭyā saha suvarṇaṃ saṃmardya puṭanena svarṇasya varṇānyatā na jāyate ।। vrrsbo;
svarṇakṛṣṭyā kṛtaṃ bījaṃ rasasya parirañjanam ।।
rasaratnasamuccayabodhinī bījaṃ nirvāpaṇaviśeṣeṇa ityādinā vakṣyamāṇalakṣaṇo dhātuviśeṣāṇāṃ vicitrasaṃskāraviśeṣaḥ ।। vrrsbo; uktaprakāreṇaiva kṛtasvarṇakṛṣṭīnirmitaṃ bījaṃ pāradaṃ rañjayet ।। vrrsbo;

rasaratnasamuccayaṭīkā atha kṛṣṭīlakṣaṇamāha rūpyamiti ।। vrrsṭī; jātarūpyaṃ suvarṇam ।। vrrsṭī; ādiśabdena mākṣikahiṅgulādiparigrahaḥ ।। vrrsṭī; tairmāritaṃ punaḥ punaḥ pañcamitrasaṃskāreṇa prakṛtyavasthāpannaṃ kṛtam ।। vrrsṭī; evaṃ saptavāraṃ daśavāraṃ votthāpitasvarṇatāraṃ ca krameṇa hemakṛṣṭī tārakṛṣṭī cābhidhīyate ।। vrrsṭī; rasagandhādiyogena malavyapohanād ujjvalam utkṛṣṭaṃ sārūpyaṃ svarṇaṃ tāraṃ cetyarthaḥ ।। vrrsṭī; tāṃ svarṇakṛṣṭīṃ drute hīnavarṇasvarṇe kṣipet ।। vrrsṭī; tena kṣepeṇa varṇo na hīyate tatsvarṇaṃ hīnavarṇaṃ na dṛśyate ।। vrrsṭī; pūrṇavarṇaṃ dṛśyata ityarthaḥ ।। vrrsṭī; evameva hīnavarṇatāre tārakṛṣṭyāḥ kṣepeṇāpi tāraṃ pūrṇavarṇaṃ bhavatītyartho'pi bodhyaḥ ।। vrrsṭī; kṛtaṃ kalpitaṃ saṃskṛtam ityarthaḥ ।। vrrsṭī; bījaṃ śuddhaṃ svarṇotpādakaṃ lohadhātvādipāradasya pītavarṇatvakaraṃ bhavet ।। vrrsṭī; rasahṛdaye'ṣṭamāvabodhe pāradasya kṛṣṭimapi pūjyapādā udājahruḥ ।। vrrsṭī;

tāmraṃ tīkṣṇasamāyuktaṃ drutaṃ nikṣipya bhūriśaḥ ।
sagandhalakucadrāve nirgataṃ varalohakam ।।

rasaratnasamuccayabodhinī varalohaprastutaprakāramāha tāmramiti ।। vrrsbo; tīkṣṇasamāyuktaṃ tīkṣṇalauhasaṃyuktam ।। vrrsbo; bhūriśaḥ saptavārān ityarthaḥ ।। vrrsbo; tīkṣṇalauhaṃ tāmraṃ ca agnisaṃtāpena dravīkṛtya gandhakacūrṇamiśritalakucarase nikṣiped ghanībhūtaṃ taddvayamuttolya punaḥ drāvayitvā pūrvarase nikṣiped evaṃ saptavārān ।। vrrsbo; drutamityatra mṛtam iti pāṭho mṛtaṃ bhasmībhūtam ।। vrrsbo; evaṃ prakriyayā tasmād utkṛṣṭalauhaṃ nirgamiṣyatīti ।। vrrsbo;

tena raktīkṛtaṃ svarṇaṃ hemaraktītyudāhṛtam ।।

nikṣiptā sā drute svarṇe varṇotkarṣavidhāyinī ।
tārasya rañjanī cāpi bījarāgavidhāyinī ।।

evameva prakartavyā tāraraktī manoharā ।
rañjanī khalu rūpyasya bījānāmapi rañjanī ।।

rasaratnasamuccayaṭīkā atha hemaraktītāraraktyor lakṣaṇaṃ phalaṃ cāha tāmramiti ।। vrrsṭī; tīkṣṇalohena samabhāgena saṃyuktam ekīkṛtaṃ tāmraṃ bahuvāraṃ drutaṃ kṛtvā gandhakasahite lakucarase nirvāpayet ।। vrrsṭī; tadvallohamiti khyātaṃ tārasya rañjanī drute tasminnikṣepeṇetyarthaḥ ।। vrrsṭī; tāraraktīkaraṇārthaṃ tu varalohena tāram eva dhamanenaikīkṛtya raktīkṛtaṃ kāryaṃ sāpi rūpyasya bījānāṃ ca rañjanī raktavarṇotpādikā ।। vrrsṭī;

mṛtena vā baddharasena vānyallohena vā sādhitamanyaloham ।
sitaṃ ca pītatvamupāgataṃ taddalaṃ hi candrānalayoḥ prasiddham ।।

māsakṛtabaddhena rasena saha yojitam ।
sādhitaṃ vānyalohena sitaṃ pītaṃ ca taddalam ।।

rasaratnasamuccayaṭīkā saṃprati tāradalasya svarṇadalasya ca lakṣaṇamāha mṛteneti ।। vrrsṭī; mṛtena bhasmībhūtena pāradena yena kenaciddravyeṇa baddho yaḥ pāradastena baddhapāradena mṛtena lohena vā sādhitaṃ saṃskṛtam anyalohaṃ vijātīyaṃ lohaṃ sitatvam upāgataṃ prāptaṃ śvetavarṇaviśiṣṭam athavā pītatvam upāgataṃ prāptaṃ pītavarṇaviśiṣṭaṃ bhavet ।। vrrsṭī; tatkrameṇa candradalam analadalaṃ svarṇadalaṃ śāstre prasiddham ।। vrrsṭī; analaḥ svarṇam ।। vrrsṭī; kṛtrimarajataṃ kṛtrimasvarṇaṃ cetyarthaḥ ।। vrrsṭī; ravā iti nāmnā loke prasiddham ।। vrrsṭī;

mākṣikeṇa hataṃ tāmraṃ daśavāraṃ samutthitam ।
tadvadviśuddhanāgaṃ hi dvitayaṃ taccatuṣpalam ।।

nīlāñjanahataṃ bhūyaḥ saptavāraṃ samutthitam ।
iti saṃsiddhametaddhi śulvanāgaṃ prakīrtyate ।।

rasaratnasamuccayabodhinī śulvanāgamāha mākṣikeṇeti ।। vrrsbo; svarṇamākṣikeṇa saha māritaṃ tāmraṃ tathā sīsakaṃ ca pṛthak pṛthak daśavāraṃ samutthāpitaṃ kṛtvā tayoḥ pratyekaṃ catuṣpalaṃ ādāya ekīkuryāttataḥ tadubhayaṃ bhūyaḥ nīlāñjanena saha bhasmīkṛtya saptavāraṃ samutthāpayed evaṃ ca tayoḥ śulvanāga iti saṃjñā jāyate iti ।। vrrsbo;

rasaratnasamuccayaṭīkā saṃprati śulbanāgalakṣaṇamāha mākṣikeṇeti ।। vrrsṭī; samabhāgamākṣikeṇa māritaṃ tāmraṃ pañcamitrasaṃskāreṇa samutthitaṃ kuryāt ।। vrrsṭī; evaṃ daśavāraṃ kṛtvā tadvattāmravanmākṣikeṇaiva māritaṃ viśuddhaṃ nāgaṃ tadubhayaṃ mithaḥ samaṃ catuṣpalamitaṃ gṛhītvā punar nīlāñjanena samabhāgena māritaṃ pañcamitrasaṃskāreṇa punarutthāpitaṃ kuryāt ।। vrrsṭī; evaṃ saptavāraṃ māraṇapūrvakotthāpanena saṃśuddham etaddravyadvaṃdvaṃ rasaśāstre śulbanāgamiti kīrtitam ।। vrrsṭī;

sādhitastena sūtendro vadane vidhṛto nṛṇām ।
nihanti māsamātreṇa mehavyūhaṃ viśeṣataḥ ।।

rasaratnasamuccayaṭīkā tadupayogamāha sādhita iti ।। vrrsṭī; taccūrṇaṃ pāradena samabhāgena śuddhena sahājamūtreṇa saṃmardya vajramūṣāyāṃ dhmānena jātaṃ khoṭaṃ śodhanagaṇena saha dhmānācchuddhaṃ kṛtvā taṃ khoṭabaddhaṃ pāradaṃ mukhamadhye yo dhārayettasya mehasamūhanāśo bhavet ।। vrrsṭī;

pathyāśanasya varṣeṇa palitavalibhiḥ saha ।
gṛdhradṛṣṭirlasatpuṣṭiḥ sarvārogyasamanvitaḥ ।।

lohaṃ lohāntare kṣiptaṃ dhmātaṃ nirvāpitaṃ drave ।
pāṇḍupītaprabhaṃ jātaṃ piñjarītyabhidhīyate ।।

rasaratnasamuccayaṭīkā piñjarīlakṣaṇamāha lohamiti ।। vrrsṭī; yathā jasadaṃ mūṣāyāṃ tāmre nikṣipya dhmānenaikībhūtaṃ patrajādyauṣadhīrase pītavargajarase vā nikṣepātpittalaṃ bhavati tadvadanyadapi tādṛgvarṇaṃ saṃkīrṇalohaṃ piñjarīvācyaṃ bhavati ।। vrrsṭī; sā oṣadhīpatrajā śabdavācyā ।। vrrsṭī; yasyā utpattau kāraṇaṃ bījasthāne patrameva bhavati ।। vrrsṭī; cīritapattrā hrasvakṣupaviśeṣarūpā ceyamupavana utpadyate ।। vrrsṭī;

bhāgāḥ ṣoḍaśa tārasya tathā dvādaśa bhāsvataḥ ।
ekatrāvartitāstena candrārkamiti kathyate ।।

rasaratnasamuccayabodhinī candrārkasaṃjñāmāha bhāgā iti ।। vrrsbo; bhāsvataḥ tāmrasya ।। vrrsbo; ekatrāvartitāḥ ekasminneva pātre yugapad dravīkṛtya āloḍitāḥ ।। vrrsbo; tena tathā āloḍanena ।। vrrsbo;

rasaratnasamuccayaṭīkā candrārkaṃ lakṣayati bhāgā iti ।। vrrsṭī; āvartitā dhmānenaikībhūtarasarūpā ityarthaḥ ।। vrrsṭī; bhāsvatastāmrasya ।। vrrsṭī; candrārkasya khoṭabaddharasena vedhātkanakotpattiśca rasasāre'bhihitā ।। vrrsṭī;

sādhyalohe anyalohaṃ cetprakṣiptaṃ vaṅkanālataḥ ।
nirvāpaṇaṃ tu tatproktaṃ vaidyairnirvāhaṇaṃ khalu ।।

kṣipennirvāpaṇaṃ dravyaṃ nirvāhye samabhāgikam ।
āvāhyaṃ vāpanīye ca bhāge dṛṣṭe ca dṛṣṭavat ।।

rasaratnasamuccayaṭīkā atha nirvāhalakṣaṇamāha sādhyaloha iti ।। vrrsṭī; yasyāṃ kriyāyāṃ sādhyalohe nirvāhye lohe drute sati tasmiṃstatrānyalohaṃ vaṅkanālataḥ prakṣiptaṃ vaṅkanālajadhmānenaiva drutaṃ kṛtvā prakṣiptaṃ bhavatītyarthaḥ ।। vrrsṭī; vaṅkanāletyuktyā bhastrādijadhmānavyāvṛttiḥ ।। vrrsṭī; nirvāhaṇam ekīkaraṇamiti yāvat ।। vrrsṭī; nirvāpaṇaṃ nirvāhaṇaṃ cetyanarthāntaram ।। vrrsṭī; ekīkaraṇārthakanirvāpaṇaśabdaprayogastu saṃprati nopalabhyate ।। vrrsṭī; kiṃtu sarvatra tadarthaṃ nirvāhaṇaśabda eva prayukto dṛśyate ।। vrrsṭī; etacca nirvāhaṇaṃ prāyo bījādisaṃskārārthaṃ kriyate ।। vrrsṭī; 
yathā pāradodare bījānāṃ garbhadrāvaṇayogyatāsaṃpādanārthaṃ nirvāhaṇasaṃskāraṃ vyājahāra rasahṛdaye ।
mṛtanāgaṃ mṛtavaṅgaṃ mṛtavaraśulbaṃ mṛtaṃ tathā tīkṣṇam ।
ekaikaṃ hemavare śatanirvyūḍhaṃ dravati garbhe ca ।। vrrsṭī;
iti ।। vrrsṭī; ekaguṇasvarṇe nāgādyanyatamaṃ śataguṇanirvāhitaṃ kāryam ityarthaḥ ।। vrrsṭī; evaṃ saṃskṛtaṃ svarṇaṃ varabījaṃ bhavati ।। vrrsṭī; atha nirvāpaṇadravyabhāgānuktisthāne taddravyasya kiyadbhāgaprakṣepaḥ kāryastadāha kṣipediti ।। vrrsṭī; kṣipennirvāhayedityarthaḥ ।। vrrsṭī; kṣepasāmānyād anuktāvāvāpadravyamānam apyāha āvāpyamiti ।। vrrsṭī; āvāpalakṣaṇam asminnevādhyāye vakṣyati ।। vrrsṭī; vāpanīye lohādye drute dravye ।। vrrsṭī; tatra bhāge dṛṣṭa ukte tu dṛṣṭavaduktabhāgamitameva tannirvāhaṇadravyam āvāpadravyaṃ ca kṣipet ।। vrrsṭī;

mṛtaṃ tarati yattoye lohaṃ vāritaraṃ hi tat ।।

rasaratnasamuccayaṭīkā mṛtalohasya bodhakānāṃ vividhapāribhāṣikaśabdānāṃ lakṣaṇānyāha mṛtamiti ।। vrrsṭī; tallohaṃ vāritaram ucyate yanmṛtaṃ sattoye prakṣiptaṃ taratīti ।। vrrsṭī;

aṅguṣṭhatarjanīghṛṣṭaṃ yat tad rekhāntare viśet ।
mṛtalohaṃ taduddiṣṭaṃ rekhāpūrṇābhidhānataḥ ।।

rasaratnasamuccayabodhinī rekhāpūrṇalauhalakṣaṇamāha aṅguṣṭheti ।। vrrsbo; tadrekhāntare tayoḥ tarjanyaṅguṣṭhayoḥ rekhāntare rekhāvakāśe aṅguṣṭhatarjanībhyāṃ gharṣaṇe kṛte yatra lauhe tayoraṅgulyoḥ rekhāsamūhaḥ aṅkito bhavedityarthaḥ ।। vrrsbo;

rasaratnasamuccayaṭīkā tallohaṃ rekhāpūrṇamucyate yanmṛtam aṅguṣṭhatarjanīmadhye saṃmarditaṃ tayoḥ sūkṣmarekhāntaraṃ praviśediti ।। vrrsṭī;

guḍaguñjāsukhasparśamadhvājyaiḥ saha yojitam ।
nāyāti prakṛtiṃ dhmānād apunarbhavam ucyate ।।

rasaratnasamuccayabodhinī nirutthalauhalakṣaṇamāha guḍeti ।। vrrsbo; 
sukhasparśaḥ ṭaṅkaṇaṃ nirutthīkārakamitrapañcakavarge ṭaṅkaṇaśabdagrahaṇāt yaduktaṃ rasendrasāre ।
madhusarpistathā guñjā ṭaṅkaṇaṃ guggulustathā ।
mitrapañcakametattu gaṇitaṃ dhātumelane ।। vrrsbo;
iti ।। vrrsbo; mitrapañcakoktagugguloḥ kāryamatra guḍena saṃpādanīyamiti ।। vrrsbo; prakṛtiṃ svarūpam ।। vrrsbo; apunarbhavam apunarutthānaṃ nirutthamiti yāvat ।। vrrsbo;

rasaratnasamuccayaṭīkā atha pūrṇamṛtaṃ talloham apunarbhavam ucyate ।। vrrsṭī; yat pratyekaṃ samabhāgair guḍādibhiḥ samastaiḥ saha miśritaṃ piṇḍīkṛtaṃ mūṣāmadhye prakṣipya dhmānena prakṛtiṃ pūrvāvasthām āmalohabhāvaṃ na prāpnuyāditi ।। vrrsṭī;

tasyopari guru dravyaṃ dhānyaṃ copanayeddhruvam ।
haṃsavat tīryate vāriṇyuttamaṃ parikīrtitam ।।

rasaratnasamuccayaṭīkā athottamākhyamṛtalohalakṣaṇamāha yadvā pūrṇamṛtaṃ yallohaṃ vāritaraṃ svapṛṣṭha upanītaṃ dhānyaṃ dhārayati ।। vrrsṭī; dhānyabhāraṃ sahata ityarthaḥ ।। vrrsṭī; tatra lohe taddhānyaṃ kathaṃ tarati tadupamayāha yathā jale haṃsaviśeṣāstaranti tadvat tathā dhānyabhārasahaṃ tanmṛtaloham uttamam iti nāmnā śāstre kīrtitam ।। vrrsṭī; atra bahuṣu pustakeṣu ūnamaṃ parikīrtitam ityapi pāṭhaḥ ।। vrrsṭī; tasya svayam ūnam ūnabhāraṃ laghvapi yallohaṃ svāpekṣayā gurudravyaṃ gurudhānyaṃ vā māti sahata iti vyutpattyā kliṣṭārthabodhakaḥ sa pāṭho nātipriyaḥ ।। vrrsṭī;

raupyeṇa saha saṃyuktaṃ dhmātaṃ raupyeṇa cel laget ।
tadā nirutthamityuktaṃ lohaṃ tad apunarbhavam ।।

rasaratnasamuccayabodhinī nirutthasya lakṣaṇāntaramāha raupyeṇeti ।। vrrsbo; raupyaṃ lauhaṃ ca ekatra saṃsthāpya bhastrayā dhmāpanena yadi parasparaṃ miśrībhavet tadāpi nirutthaṃ jñeyam ।। vrrsbo;

rasaratnasamuccayaṭīkā athāpunarbhavākhyamṛtalohasyaiva nirutthasaṃjñāprāpakaṃ lakṣaṇamāha raupyeṇeti ।। vrrsṭī; saṃyuktaṃ melāpakamadhvājyaṃ dattvā mūṣāyāṃ saṃyojitaṃ na laget na sajjetaikībhāvaṃ na prāpnuyād ityarthaḥ ।। vrrsṭī; ekībhāvaśca raupyamānavṛddhyā bodhyaḥ ।। vrrsṭī; 
spaṣṭīkṛtaṃ caitad rasasaṃketakalikāyām ।
lohamadhvājyagaṃ tāraṃ svapramāṇaṃ bhavedyadā ।
tadā lohaṃ nirutthaṃ syādanyathā sādhayetpunaḥ ।। vrrsṭī;
iti ।। vrrsṭī; tāraṃ śuddhatāram ।। vrrsṭī;

nirvāpaṇaviśeṣeṇa tattadvarṇaṃ bhavedyadā ।
mṛdulaṃ citrasaṃskāraṃ tadbījamiti kathyate ।।

rasaratnasamuccayabodhinī bījamāha nirvāpaṇeti ।। vrrsbo; pūrvanirdiṣṭasādhyalohe tattallohamārakānyalohanikṣeparūpanirvāhaṇākhyasaṃskāraviśeṣeṇa yadā sādhyalohaṃ prakṣiptalauhavarṇaṃ bhavet tadā mṛdulaṃ sukhasparśaṃ citrasaṃskāram āhitāpūrvaguṇāntaraṃ tat bījamiti jñeyam ।। vrrsbo;

rasaratnasamuccayaṭīkā atha jāraṇāsaṃskāre prakṣepārhasya bījasya lakṣaṇamāha nirvāhaṇeti ।। vrrsṭī; nirvāhyate prakṣepeṇaikīkriyate aneneti vyutpattyā nirvāhaṇaśabdena nirvāhakaṃ dravyaṃ grāhyam ।। vrrsṭī; prakṣepeṇa guṇaviśeṣotpādanapūrvakaikībhāvasāmānyācca tena śabdena vāpanadravyasyāpi saṃgrahaḥ kāryaḥ ।। vrrsṭī; etadabhiprāyeṇaiva nirvāpaṇaviśeṣeṇetyapi pāṭho dṛśyate ।। vrrsṭī; tena nirvāhaṇena nirvyūḍhaṃ yadbījopādānarasalohādi tattadvarṇaṃ nirvāhaṇadravyasya samānavarṇaṃ śāstranirdiṣṭavarṇaṃ ca bhavati ।। vrrsṭī; vāpanadravyeṇa mṛdu ca bhavettathā sattvabhasmotpādakavidhibhyāṃ ca prāptamārdavam ।। vrrsṭī; tathā kṛto vicitrasaṃskāro garbhadrāvako raktavargakaṣāye niṣecanarūpo melāpakadravyasaṃyogādiśca yasyetyevaṃguṇaviśiṣṭaṃ rasaśāstre siddhabījamityabhidhīyate ।। vrrsṭī; bījaṃ dvividhaṃ pītaṃ sitaṃ ceti bhedāt ।। vrrsṭī; tadapi pratyekaṃ dvividham ।। vrrsṭī; akṛtrimaṃ kṛtrimaṃ ca ।। vrrsṭī; yaddhi khanisambhūtaṃ śuddhaṃ svarṇaṃ rajataṃ vā tad akṛtrimam ।। vrrsṭī; yattu dhāturasoparasasaṃyogakriyāviśeṣajanitasvarṇarajatotpādanayogyatāsaṃpannaṃ pītaṃ svarṇarītyādi śvetaṃ vaṅgādi tatkṛtrimam ityācakṣate ।। vrrsṭī; tadapi pratyekaṃ dvividham ।। vrrsṭī; śuddhaṃ miśraṃ ca ।। vrrsṭī; śuddhamekaikaṃ miśraṃ mithaḥ saṃkīrṇam ।। vrrsṭī; punarapi sarvam etattridhā bhavati ।। vrrsṭī; kalpitaṃ rañjitaṃ pakvaṃ ca ।। vrrsṭī; tatra tatkalpitaśabdavācyaṃ yacchuddharasoparasaśuddhamāritaṃ mithaḥ saṃyuktaṃ miśraṃ vā lohādidvaṃdvīkṛtam ekaikaṃ sattvakaraṇavidhinā nirvāhaṇena dvaṃdvamelāpakavidhinā ca militaṃ śuddhaṃ jātamārdavaṃ tad evaikībhāvaṃ vrajati ca raktādivargeṣu secanena prāptavarṇaṃ rañjitasaṃjñakaṃ bhavati ।। vrrsṭī; nirvāhaṇena hemaśeṣakṛtaṃ tāraśeṣakṛtaṃ vā yadbījaṃ bhūdharayantrādiṣu puṭitaṃ tatpakvabījaṃ vadanti ।। vrrsṭī; evaṃ cedamuktalakṣaṇaṃ sarvabījānāṃ saṃgrāhakaṃ bodhyam ।। vrrsṭī; atra rasoparasānāṃ śodhanaṃ tu sūryāvartādigaṇena kuryāt ।। vrrsṭī; śaśaraktabhāvanayā kāntaṃ śudhyati ।। vrrsṭī; sauvarṇaṃ rājataṃ patraṃ ca lavaṇakṣārāmlaravisnuhīkṣīrair liptaṃ dhmātaṃ paścānnirguṇḍīrase bahuvāraṃ niṣecitaṃ sacchudhyati ।। vrrsṭī; nāgavaṅgaghoṣatāmrāṇi tu prataptāni nirguṇḍīrasasekais tanmūlarajaḥpravāpaiśca śudhyanti ।। vrrsṭī; sarvo'pi lohaḥ pratapto mākṣīkadaradavāpena bahuvāraṃ kṛtena śudhyati ।। vrrsṭī; rasoparasānāṃ sattvāni mūloktavidhinā pātayet ।। vrrsṭī; saṃprati bījanirvāhaṇavidhiṃ rasahṛdayoktaṃ vakṣyāmi ।। vrrsṭī; 

idameva vinirdiṣṭaṃ vaidyairuttaraṇaṃ khalu ।
saṃspṛṣṭalohayorekalohasya parināśanam ।।

rasaratnasamuccayabodhinī uttaraṇamāha idamiti ।। vrrsbo; idaṃ saṃsṛṣṭalohayor ityādinā vakṣyamāṇarūpam ityarthaḥ ।। vrrsbo; uttaraṇamiti saṃjñāviśeṣaḥ ।। vrrsbo; saṃsṛṣṭeti miśritalauhayoḥ ekalohasya parināśanaṃ dhmāpanādikriyāviśeṣeṇa ekasmāt anyat pṛthakkṛtya bhasmīkaraṇam ekasmād anyasya bahirniṣkāśanaṃ vā ।। vrrsbo;

pradhmātaṃ vaṅkanālena tattāḍanamudāhṛtam ।।

rasaratnasamuccayabodhinī tāḍanamāha pradhmātamiti ।। vrrsbo; tat uttaraṇakriyāniṣpannaṃ saṃsṛṣṭalauhayorekaloham ।। vrrsbo;

rasaratnasamuccayaṭīkā atha tāḍanasaṃjñāmāha saṃsṛṣṭeti ।। vrrsṭī; parisādhanaṃ dhmānenāvaśeṣakārakaṃ yadvaṅkanālena pradhmātaṃ prakarṣeṇa dhmānaṃ kriyate tadrasaśāstre tāḍanaśabdena kathitam ।। vrrsṭī; yathā ghoṣādvaṅgaṃ vināśya tāmrasyāvaśeṣārthaṃ dhmānaṃ tacca gārākoṣṭhyāṃ kāryam ।। vrrsṭī;

cūrṇābhraṃ śālisaṃyuktaṃ vastrabaddhaṃ hi kāñjike ।
niryātaṃ mardanādvastrāddhānyābhramiti kathyate ।।

kṣārāmladrāvakairyuktaṃ dhmātamākarakoṣṭhake ।
yastato nirgataḥ sāraḥ sattvamityabhidhīyate ।।

rasaratnasamuccayabodhinī sattvamāha kṣāreti ।। vrrsbo; kṣāraḥ ṭaṅkaṇaṃ lauhaśodhakatvāt amlaḥ kāñjikādikaṃ drāvakaḥ guñjāṭaṅkaṇamadhvājyaguḍāḥ drāvakapañcakāḥ ityuktasvarūpaḥ taiḥ ।। vrrsbo; ākarakoṣṭhike koṣṭhikāyantre ।। vrrsbo; sāraḥ sthirāṃśaḥ prasādabhāga iti yāvat ।। vrrsbo;

rasaratnasamuccayaṭīkā sattvalakṣaṇamāha kṣārāmleti ।। vrrsṭī; kṣāro yavakṣārādiḥ ।। vrrsṭī; amlaṃ jambīrarasādi ।। vrrsṭī; drāvakaṃ guḍagugguluguñjādi ।। vrrsṭī; drāvako gaṇo vakṣyamāṇaḥ ।। vrrsṭī; pañcājaṃ pañcagavyādi ।। vrrsṭī; matsyādipiṇḍīdravyaṃ ca tadyuktaṃ tena piṇḍīkṛtaṃ rasoparasādi dravyam ।। vrrsṭī; ākarakoṣṭhaka ākaro vakṣyamāṇaḥ ।। vrrsṭī; koṣṭhikā varṇanasthānagranthaḥ ।। vrrsṭī; tatrokte yogye koṣṭhe koṣṭhayantre aṅgārakoṣṭhyādau ca mūṣāyāṃ prakṣipya yadā bhastrāvaṅkanālādinā dhmātaṃ syāttadā tato dravyād dravarūpo yaḥ sāro nirgacchati pṛthagākāreṇa nipatati tatsattvamucyate ।। vrrsṭī;

koṣṭhikāśikharāpūrṇaiḥ kokilair dhmānayogataḥ ।
ākaṇṭhamanuprāptair ekakolīsako mataḥ ।।

rasaratnasamuccayabodhinī ekakolīsakamāha koṣṭhiketi ।। vrrsbo; koṣṭhikāyantrāgrabhāgaparyantam aṅgārairāpūrya dhmāpanavaśāt māraṇīyadravyaiḥ mūṣākaṇṭhaparyantamāgataiḥ upalakṣito yat karma ekakolīsakākhyaḥ kriyāviśeṣo mataḥ ।। vrrsbo;

rasaratnasamuccayaṭīkā atha dhmānakriyāyā mānaviśeṣajñānārthaṃ kṛtāyāḥ kolīsakasaṃjñāyā lakṣaṇamāha koṣṭhikāśikhareti ।। vrrsṭī; śikharaparyantaṃ paripūrṇakokilānāṃ dhmānena mūṣākaṇṭhaparyantaṃ yadāpacayo bhavati tāvaddhmānasyaikakolīsaka iti saṃjñā ।। vrrsṭī; asyā eva nāliśaketi paryāyāntaram ।। vrrsṭī;

drāvaṇe sattvapāte ca mādhukāḥ khādirāḥ śubhāḥ ।
durdrāve vaṃśajāste tu svedane bādarāḥ śubhāḥ ।।

vidyādharākhyayantrasthād ārdrakadrāvamarditāt ।
samākṛṣṭo raso yo asau hiṅgulākṛṣṭa ucyate ।।

rasaratnasamuccayaṭīkā atha hiṅgulākṛṣṭarasamāha vidyādhareti ।। vrrsṭī; vidyādharayantraṃ dvividhaṃ nirjalaṃ sajalaṃ ca ।। vrrsṭī; tatra prathamaṃ kanakasundaraprabhṛtirasānām ūrdhvabhāge puṭanārtham upayujyate ।। vrrsṭī; tacca nyubjordhvapātreṇa saṃpuṭitam ।। vrrsṭī; yattu dvitīyam uttānapātraghaṭitaṃ tadatra vidyādharaśabdena grāhyam ।। vrrsṭī; ārdrakamarditād ityasyāgre hiṅgulāditi śeṣaḥ ।। vrrsṭī;

svalpatālayutaṃ kāṃsyaṃ vaṅkanālena tāḍitam ।
muktaraṅgaṃ hi tattāmraṃ ghoṣākṛṣṭam udāhṛtam ।।

rasaratnasamuccayaṭīkā ghoṣākṛṣṭasya lakṣaṇamāha svalpeti ।। vrrsṭī; tāḍitaṃ paridhmātam ।। vrrsṭī; atra tālaḥ svalpaśabdena kāṃsyasya caturthāṃśena grāhyaḥ ।। vrrsṭī; raṅgasya tāmrātpṛthagbhūtvā vināśārthaṃ tadupayogo bodhyaḥ ।। vrrsṭī;

tīkṣṇanīlāñjanopetaṃ dhmātaṃ hi bahuśo dṛḍham ।
kṛṣṇaṃ drutadrāvaṃ varanāgaṃ taducyate ।।

rasaratnasamuccayabodhinī varanāgalakṣaṇamāha tīkṣṇeti ।। vrrsbo; atra viśeṣyapadollekhābhāve api varanāga iti saṃjñābalādeva tīkṣṇanīlāñjanopetamityatra nāgamiti viśeṣyapadaṃ śeṣaḥ bodhyaḥ ।। vrrsbo; tīkṣṇalauhanīlāñjanasaṃyuktaṃ yat sīsakaṃ bahuvāraṃ dṛḍham ādhmātaṃ sat sukomalaṃ kṛṣṇavarṇaṃ drutadrāvaṃ ca syāt tat sīsakaṃ varanāgaṃ bodhyam ।। vrrsbo; tīkṣṇamiti pṛthak pāṭhe nīlāñjanaṃ tīkṣṇalauhaṃ ca ityarthaḥ ।। vrrsbo;

rasaratnasamuccayaṭīkā varanāgasya lakṣaṇamāha tīkṣṇamiti ।। vrrsṭī; samabhāganīlāñjanasaṃyutaṃ tīkṣṇalohaṃ samabhāgena ṭaṅkaṇaṃ dattvāndhamūṣāyāṃ dṛḍhaṃ dhmātaṃ sadyadā nāgāpekṣayāpyatimṛdu kṛṣṇavarṇaṃ śīghradrāvaṃ ca bhavettadaitad varanāgam ucyate ।। vrrsṭī; arkāpāmārgakadalībhasmatoyena lolayet ।। vrrsṭī; tadvastragālitaṃ grāhyaṃ svacchatoyaṃ tadātape ।। vrrsṭī; mṛdukṛṣṭaṃ drutadrāvamiti pāṭhe dhmātvā mūṣātaḥ kṛṣṭaṃ bahirākṛṣṭaṃ śītaṃ sadapi saṃjātamārdavam agniyogena śīghradrāvaṃ ca bhavedityarthaḥ ।। vrrsṭī; nāgādvaraṃ śreṣṭham etad varanāgam iti ।। vrrsṭī; uttarapadasya pūrvanipātena siddho'yaṃ śabdaḥ ।। vrrsṭī; asyopayogaṃ tvasthirāṇāṃ kharparādisattvānāṃ sthirīkaraṇārthaṃ pūjyapādā udājahrū rasasāre ।। vrrsṭī; tatprakārastu dvitīyādhyāye'tra rasakasattvavidhivyākhyāyāṃ prakāśita eva ।। vrrsṭī; nāgaṃ nīlāñjanopetamiti pāṭhastu prāmādika eva ।। vrrsṭī; sattvānāṃ hi sthirīkaraṇe nāgasyānupayogāditi bodhyam ।। vrrsṭī;

mṛtasya punarudbhūtiḥ samproktotthāpanākhyayā ।।

rasaratnasamuccayaṭīkā utthāpanaśabdārthamāha mṛtasyeti ।। vrrsṭī; pāradarasoparasalohādīnām atimūrchitānāṃ prākṛtaguṇakriyāsahitānāṃ vā punarudbhūtiḥ punaḥ pūrvavat sthānāpannatvam utthāpanam ityabhidhīyate ।। vrrsṭī;

rasaratnasamuccayabodhinī utthāpanāmāha mṛtasyeti ।। vrrsbo; punarudbhūtiḥ yantrādiyogena svarūpāpādanam ityarthaḥ ।। vrrsbo;

drutadravyasya nikṣepo drave taḍḍhālanaṃ matam ।।

rasaratnasamuccayaṭīkā ḍhālanasaṃjñāṃ lakṣayati drutadravyasyeti ।। vrrsṭī; yathā varalohakavidhau satīkṣṇatāmrasya dhmānena drutasya lakucadrāve nikṣepo'trādhyāye prāguktaḥ sa ḍhālanaśabdena paribhāṣyate ।। vrrsṭī; atha capalo dvividhaḥ ।। vrrsṭī; pāṣāṇaviśeṣaḥ kṛtrimo dhāturūpaśca ।। vrrsṭī; tatra pāṣāṇaviśeṣo dvitīyādhyāya uktaḥ ।। vrrsṭī;

triṃśatpalamitaṃ nāgaṃ bhānudugdhena marditam ।
vimardya puṭayettāvadyāvatkarṣāvaśeṣitam ।।

na tatpuṭasahasreṇa kṣayamāyāti sarvathā ।
capalo'yaṃ samādiṣṭo vārttikair nāgasambhavaḥ ।।

itthaṃ hi capalaḥ kāryo vaṅgasyāpi na saṃśayaḥ ।।

tatspṛṣṭahastasaṃspṛṣṭaḥ kevalo badhyate rasaḥ ।।

sa raso dhātuvādeṣu śasyate na rasāyane ।
ayaṃ hi kharvaṇākhyena lokanāthena kīrtitaḥ ।।

bhūbhujaṃgaśakṛttoyaiḥ prakṣālyāpahṛtaṃ rajaḥ ।
kṛṣṇavarṇaṃ hi tatproktaṃ dhautākhyaṃ rasavādibhiḥ ।।

rasaratnasamuccayabodhinī dhautamāha bhūbhujaṃgeti ।। vrrsbo; apahṛtam apacitaṃ niḥsāritamityarthaḥ ।। vrrsbo; rajaḥ puṭanādikāle tatsaṃlagnāṅgārādicūrṇam ।। vrrsbo; tat capalībhūtaṃ nāgaṃ vaṅgaṃ ca ।। vrrsbo; bhūnāgamalarasaiḥ tanmalamiśrajalairvā pariśodhitamalādikaṃ kṛṣṇavarṇaṃ capalībhūtaṃ nāgaṃ vaṅgaṃ ca dhautanāgaṃ dhautavaṅgaṃ ca proktam iti niṣkarṣaḥ ।। vrrsbo;

rasaratnasamuccayaṭīkā dhautasya lakṣaṇamāha bhūbhujaṅgeti ।। vrrsṭī; bhūbhujaṅgā bhūnāgāḥ ।। vrrsṭī; teṣāṃ śakṛnmṛdviśeṣarūpameva tatsaṃnidhāvupalabhyate ।। vrrsṭī; etasyopayogastu kharasattvotpādanārthaṃ pañcamādhyāye prāgabhihita eva ।। vrrsṭī;

dravyayor mardanādhmānād dvaṃdvānaṃ parikīrtitam ।।

rasaratnasamuccayabodhinī dvandvānam āha dravyayor iti ।। vrrsbo; saṃsṛṣṭadravyadvayaṃ mardayitvā dhmāpanena dvandvānasaṃjñā jāyate ।। vrrsbo; dvandvānam ityatra bandhanam iti pāṭhāntaram ।। vrrsbo;

bhāgād dravyādhikakṣepam anu varṇasuvarṇake ।
dravairvā vahnikāgrāso bhañjanī vādibhir matā ।।

rasaratnasamuccayabodhinī bhañjanīmāha bhāgāditi ।। vrrsbo; varṇena suvarṇa iva tasmin varṇasuvarṇake rājapittale bhāgāt māraṇārthanirdiṣṭaprakṣepyabhāgam apekṣya dravyādhikakṣepaṃ dravyāṇāṃ prakṣepyadravyāṇām adhikakṣepam adhikaprakṣepam anu paścād adhikaprakṣepānantaram ityarthaḥ yaḥ vahnikāgrāsaḥ māraṇīyadravyagatavahninirvāpaṇaṃ vāthavā dravair jalādibhiḥ yaḥ vahnikāgrāsaḥ sa bhañjanīti saṃjñayā vādibhiḥ rasavādibhiḥ matā kathitā ।। vrrsbo;

rasaratnasamuccayaṭīkā bhajanīlakṣaṇamāha bhāgādrūpyādhiketi ।। vrrsṭī; anuvarṇasuvarṇake hīnavarṇasuvarṇe hemakṛṣṭiṃ dattvā śatāṃśavidhinā raktapītavarṇotkarṣārthaṃ yatamānena sādhakena pramādātkāraṇāntareṇa vā yadā rūpyasya yo bhāgaḥ śāstra uktastaṃ vihāya pramāṇāpekṣayādhikaḥ kṣipyate tādṛśakṣepaṃ kṛtvā yadā varṇikāhrāse prāgavasthitapītavarṇasyāpi hrāsaḥ kṣayo bhavati ।। vrrsṭī; athavā dravyair vedhādāvanupadiṣṭadravyair vaṅganīlāñjanādibhiḥ saṃmīlanenāpi yo varṇikāhrāsaḥ sā rasaśāstre bhañjanīti kathyate ।। vrrsṭī; hemakṛṣṭerlakṣaṇaṃ tu ।। vrrsṭī; 
rūpyaṃ vā jātarūpaṃ vā rasagandhādibhirhatam ।
samutthitaṃ ca bahuśaḥ sā kṛṣṭī hematārayoḥ ।। vrrsṭī;
iti prāguktameva ।। vrrsṭī; atra vidhau hemakṛṣṭiḥ ।। vrrsṭī; 
rasadaradatāpyagandhakamanaḥśilārājavartakaṃ vimalam ।
puṭamṛtaśulbaṃ tāre nirvyūḍhaṃ hemakṛṣṭiriyam ।। vrrsṭī;
iti ।। vrrsṭī; rasadaradādīnāṃ puṭena mṛtaṃ yacchulbaṃ tattāre nirvāhitaṃ kuryāt ।। vrrsṭī; 
śatāṃśavidhiśca ।
aṣṭānavatir bhāgāstārastveko'pi kanakabhāgaḥ syāt ।
sūtasyaiko bhāgaḥ śatāṃśavidhireṣa vikhyātaḥ ।। vrrsṭī;
iti rasahṛdaye ।। vrrsṭī; tatra nirvyūḍhatārabhāgasyādhikakṣepeṇānu varṇasuvarṇe varṇanāśaḥ spaṣṭa eva ।। vrrsṭī;

pataṅgīkalkato jātā lohe tāre ca hematā ।
dināni katicitsthitvā yātyasau cullakā matā ।।

rasaratnasamuccayabodhinī cullakāmāha pataṅgīti ।। vrrsbo; pataṅgīkalkataḥ pataṅgīkalkāntar ityarthaḥ katiciddināni sthitvā lauhaṃ tāraṃ ceti śeṣaḥ tatra lauhe viśeṣataḥ tāre ca yā hematā svarṇasādṛśyaṃ jātā asau hematā cullakā yāti cullakā iti saṃjñāṃ labhate ityarthaḥ iti matā ।। vrrsbo; cullakā gilṭī iti loke ।। vrrsbo; yadvā lakṣaṇadvayamidaṃ tena pataṅgītyārabhya hematā ityantena ślokārdhena hematālakṣaṇam dinānītyādiślokārdhena ca cullakālavaṇaṃ jñeyam ।। vrrsbo; asmin pakṣe vakṣyamāṇapataṅgīrāgākhyarañjakadravyaviśeṣasya kalkalepanena sarvalauhe viśeṣataḥ raupye hematā iti saṃjñā jāyate ।। vrrsbo; hemno bhāvaḥ iti hematā svarṇasādṛśyam ।। vrrsbo; tathā asau lauhatārayor hematā katiciddināni sthitvā pataṅgīkalke ityāśayaḥ cullakā yāti cullaketyākhyayā khyātiṃ yātītyarthaḥ ।। vrrsbo;

rasaratnasamuccayaṭīkā atha cullikālakṣaṇamāha pataṅgīkalkata iti ।। vrrsṭī; pataṅgī aśuddharasoparasādikṛtabījajīrṇaḥ pāradastadghaṭito yaḥ kalkastena jātaṃ yallohe tāmrādau gauravatejasvitvādiguṇasahitaṃ tāratvaṃ hematā vā kiṃcitkālaparyantaṃ sthitvā naśyati sā kriyā culliketi matā ।। vrrsṭī; 
uktaṃ ca rasahṛdaye ।
yaḥ punaretaiḥ kurute karmāśuddhair bhaved rasastasya ।
avyāpakaḥ pataṅgī na rase rasāyane yojyaḥ ।। vrrsṭī;
iti ।। vrrsṭī; etai rasoparasaiḥ ।। vrrsṭī; karma jāraṇādikarma ।। vrrsṭī; pataṅgī pakṣivad ūrdhvagāmī ।। vrrsṭī; pāradaghaṭitakalkastu yogataraṅgiṇyādigranthokto bodhyaḥ ।। vrrsṭī; 
tathā coktaṃ taraṅgiṇyām ।
pāradaṣṭaṅka ekasyā dvipalaṃ pītakharparam ।
mardayetsudṛḍhaṃ tāvad raso yāvad vilīyate ।। vrrsṭī;

punar jambīranīreṇa guḍena ca samanvitam ।
śoṣayeccātape piṣṭvā ślakṣṇaṃ kṛtvā ca dhāryate ।। vrrsṭī;

arkadugdhasya dātavyā bhāvanāstā yathā tathā ।
asya kalkasya siddhasya bhāga ekaśca ṭaṅkaṇaḥ ।। vrrsṭī;

tāmraṃ bhāgatrayaṃ dattvā dhāmyatām andhamūṣayā ।
suvarṇaṃ divyatejaḥ syāt kuṅkumād atiricyate ।। vrrsṭī;
iti ।। vrrsṭī; evaṃ nāgārjunādigranthe tāratvotpādakakalko'pi draṣṭavyaḥ ।। vrrsṭī;

rañjitāddhi cirāllohāddhmānādvā cirakālataḥ ।
viniryāsaḥ sa nirdiṣṭaḥ pataṅgīrāgasaṃjñakaḥ ।।

rasaratnasamuccayaṭīkā saṃprati kriyāviśeṣasiddhasyāciravināśino lohasthasya rāgasya saṃjñāmāha rañjitāditi ।। vrrsṭī; atrāpi pataṅgikalkata ityanuvartanīyam ।। vrrsṭī; tādṛśakalkena rañjitāllohāddhmānādiyatnena vinā kālāntare dhmānena sadyo vā yo rāgo viniryāti viyujya nirgacchati sa pataṅgīrāgasaṃjñako rasaśāstre khyātaḥ ।। vrrsṭī;

rasaratnasamuccayabodhinī pūrvaśloke pataṅgī ityuktam ataḥ tāmeva vivṛṇoti rañjitāditi ।। vrrsbo; cirāddīrghakālaṃ vyāpya rañjitād vakṣyamāṇaraktādivargānyatamavargeṇa rāgapariprāptād yasmāt kasmādapi lauhād athavā cirakālataḥ sudīrghakālaṃ dhmānāddhmāpitād yasmāt kasmādapi rañjitalauhād yaḥ viniryāsaḥ niḥsravaḥ sattvamiti yāvat nirgacchatīti śeṣaḥ sa pataṅgīrāgasaṃjñakaḥ nirdiṣṭaḥ ।। vrrsbo;

drute dravyāntarakṣepo lohādye kriyate hi yaḥ ।
sa āvāpaḥ pratīvāpas tadevācchādanaṃ matam ।।

rasaratnasamuccayaṭīkā druta iti ।। vrrsṭī; 
etadudāharaṇaṃ yathā ।
suradālibhasma galitaṃ triḥsaptakṛtvo'tha gojalaṃ śuṣkam ।
vāpena salilasadṛśaṃ karoti mūṣāgataṃ tīkṣṇam ।। vrrsṭī;
iti ।। vrrsṭī; 
tathā ।
suragopakadeharajaḥ suradāliphalaiḥ samāṃśakair deyaḥ ।
vāpo drute suvarṇe drutamāste tadrasaprakhyam ।। vrrsṭī;
iti ।। vrrsṭī; rasaprakhyaṃ jalasadṛśam ityarthaḥ ।। vrrsṭī;

drute vahnisthite lohe viramyāṣṭanimeṣakam ।
salilasya parikṣepaḥ so abhiṣeka iti smṛtaḥ ।।

rasaratnasamuccayabodhinī abhiṣekamāha drute iti ।। vrrsbo; vahnisthite prajvalitacullyupari eva avasthite ।। vrrsbo; aṣṭanimeṣakam aṣṭavāram akṣṇor nimīlanonmīlanātmakaṃ kālaṃ viramya dravībhavanānantaram apekṣya ।। vrrsbo;

taptasyāpsu vinikṣepo nirvāpaḥ snapanaṃ ca tat ।।

pratīvāpādikaṃ kāryaṃ drute lohe sunirmale ।।

yadā hutāśo dīptārciḥ śuklotthānasamanvitaḥ ।
śuddhāvartas tadā jñeyaḥ sa kālaḥ sattvanirgame ।।

drāvyadravyanibhā jvālā dṛśyate dhamane yadā ।
drāvasyonmukhatā seyaṃ bījāvartaḥ sa ucyate ।।

vahnistham eva śītaṃ yattaduktaṃ svāṅgaśītalam ।।

agnerākṛṣya śītaṃ yattad bahiḥśītamucyate ।।

kṣārāmlair auṣadhairvāpi dolāyantre sthitasya hi ।
pacanaṃ svedanākhyaṃ syānmalaśaithilyakārakam ।।

rasaratnasamuccayabodhinī svedanamāha kṣārāmlairiti ।। vrrsbo; auṣadhaiḥ tattallauhaśodhakadravyāṇāṃ svarasādibhir ityarthaḥ ।। vrrsbo; malaśaithilyakārakaṃ svedanena mārdave jāte antarmalānāṃ pṛthakkaraṇaṃ vīkaraṇaṃ vā ।। vrrsbo;

rasaratnasamuccayaṭīkā idānīm aṣṭādaśasaṃskārāṇāṃ krameṇa lakṣaṇamāha kṣārāmlairiti ।। vrrsṭī; kṣārā yavakṣārasarjanaṭaṅkaṇāḥ ।। vrrsṭī; amlaṃ kāñjikādi ।। vrrsṭī; auṣadhaistryūṣaṇādibhiḥ sarpākṣyādibhiśca ।। vrrsṭī; tāstu rasaratnākare parigaṇitā eva svedanādyupayogikāñjikavidhau ।। vrrsṭī; 
tathā ca tadgranthaḥ ।
nānādhānyair yathāprāptaistuṣavarjyair jalānvitaiḥ ।
mṛdbhāṇḍe pūritaṃ rakṣa yāvad amlatvam āpnuyāt ।। vrrsṭī;

tanmadhye bhṛṅgarāṅmuṇḍī viṣṇukrāntā punarnavā ।
mīnākṣī caiva sarpākṣī sahadevī śatāvarī ।। vrrsṭī;

triphalā girikarṇī ca haṃsapādī ca citrakam ।
samūlaṃ kaṇḍayitvā tu yathālābhaṃ niveśayet ।। vrrsṭī;

pūrvāmlabhāṇḍamadhye tu dhānyāmlakam idaṃ smṛtam ।
svedanādiṣu sarvatra rasarājasya yojayet ।। vrrsṭī;
iti ।। vrrsṭī; sthitasya tryūṣaṇādikalkaliptavastrāvṛtabhūrjapatrapoṭalikāmadhye sthitasya pāradayetyarthaḥ ।। vrrsṭī; 
tryūṣaṇādikalko'pi rasaratnākare'bhihitaḥ ।
tryūṣaṇaṃ lavaṇaṃ rājī rajanī triphalādravam ।
mahābalā nāgabalā meghanādā punarnavā ।। vrrsṭī;

meṣaśṛṅgī citrakaṃ ca navasāraṃ samaṃ samam ।
etat samastaṃ vyastaṃ vā pūrvāmlenaiva peṣayet ।। vrrsṭī;

tatkalkena lipedvastraṃ yāvad aṅgulamātrakam ।
tanmadhye nikṣipet sūtaṃ baddhvā pacyād dinatrayam ।। vrrsṭī;

dolāyantre amlasaṃyukte svedito jāyate rasaḥ ।
prakṣālya kāñjikaiḥ soṣṇaistam ādāya vimardayet ।। vrrsṭī;
iti ।। vrrsṭī; malaśaithilyakārakaṃ malāśca dvādaśa doṣāḥ ।। vrrsṭī; tacchaithilyajanakam ।। vrrsṭī; śithilānām eva hi teṣām mocayitum śakyatvāt ।। vrrsṭī; dvādaśa doṣāśca viṣaṃ vahnir malaśceti naisargikāstrayaḥ ।। vrrsṭī; nāgaja ekaḥ ।। vrrsṭī; vaṅgaja ekaḥ ।। vrrsṭī; tathā bhūmijo girijo vārjaḥ ।। vrrsṭī; nāgajau dvau ।। vrrsṭī; vaṅgajau ca dvau ।। vrrsṭī; iti sapta kañcukākhyā ityevaṃ dvādaśa doṣā devaiḥ prārthitamaheśvareṇa pārade saṃyojitā bhavanti ।। vrrsṭī;

uditairauṣadhaiḥ sārdhaṃ sarvāmlaiḥ kāñjikairapi ।
peṣaṇaṃ mardanākhyaṃ syādbahirmalavināśanam ।।

rasaratnasamuccayabodhinī mardanamāha uditairiti ।। vrrsbo; uditairauṣadhaiḥ tatra tatroktabheṣajadravyāṇāṃ svarasaiḥ kvāthairvā ityarthaḥ ।। vrrsbo;

rasaratnasamuccayaṭīkā uditairiti ।। vrrsṭī; vakṣyamāṇamardanavidhyuktair gṛhadhūmādyauṣadhaiḥ sarvāmlairamlavetasapramukhair amlavargoktairdravyaiḥ ।। vrrsṭī; teṣāṃ rasenetyarthaḥ ।। vrrsṭī; tathā kāñjikairapi pāradasya yatpeṣaṇaṃ tridinaparyantaṃ kṛtaṃ tad bahirmalavināśanaṃ bhavati ।। vrrsṭī; bahirmalaḥ svedenāntarviśliṣṭo bhūtvā pāradadehādbahiḥ saṃśliṣṭo rāgato naisargikadoṣaṃ vihāya navavidho yo malastadvināśako bhavatīti ।। vrrsṭī; kevalaṃ svedamardanābhyāṃ na sarvathā bhujakañcukadoṣanāśanaṃ bhavati ।। vrrsṭī;

mardanādiṣṭabhaiṣajyair naṣṭapiṣṭatvakārakam ।
tanmūrchanaṃ hi vaṅgāhibhujakañcukanāśanam ।।

rasaratnasamuccayaṭīkā ato mardanapūrvakam agniyogena nāśaṃ kṛtvā pāradasya yat piṣṭatvotpādanaṃ tanmūrchanasaṃskāranāmnāha mardanādiṣṭeti ।। vrrsṭī; mardanārthaṃ vakṣyamāṇamūrchanasaṃskāravidhau kathitair gṛhakanyādibhir naṣṭapiṣṭatvakārakaṃ yat karma mardanapūrvakapācanarūpaṃ tanmūrchanam ityabhidhīyate ।। vrrsṭī; samāsato lakṣaṇaṃ tu dattagrāsasya grāsarahitasya vā gālanapātanavyaktirekeṇa pūrvāvasthāpannatvam ।। vrrsṭī; tacca mardanapākābhyāṃ bhavatīti mardanottaraṃ yantrapuṭānyatareṇa pāko'pyaṅgatvena bodhya iti dvau yaugikau ।। vrrsṭī; bhūjaśabdena bhūjadoṣaprabhṛtītyartho bodhyaḥ ।। vrrsṭī; te ca kañcukā āvarakāḥ sapta doṣā vaṅgāhidoṣapramukhāḥ ।। vrrsṭī; te ca mardanāgnibhyāṃ naśyanti ।। vrrsṭī; vaṅgaśabdena vaṅgajadoṣo grāhyaḥ ।। vrrsṭī; ahiśabdena nāgajadoṣaśca ।। vrrsṭī; doṣāṇāṃ nānātvena vividhadṛḍhaśithilasaṃsargatāratamyena tannāśārthaṃ vividhopāyapradarśanam ucitam eveti na mardanasaṃskāreṇa mūrchanasya gatārthateti śaṅkyamiti bhāvaḥ ।। vrrsṭī; tanmūrchanaṃ hi vaṅgāhibhūjakañcukanāśanam iti pāṭhaṃ gṛhītveyaṃ vyākhyā ।। vrrsṭī; doṣatrayavināśanamiti pāṭhe tu naisargikadoṣanāśe sutarāṃ bahirdoṣanāśa ityabhiprāyaḥ ।। vrrsṭī; ata evāyaṃ pāṭho rasahṛdayaṭīkāyāṃ caturbhujamiśritair ādṛtaḥ ।। vrrsṭī; naisargikadoṣetaradoṣāṇāṃ vāraṇāya pūrvoktamardanasaṃskāro naisargikadoṣavāraṇāyāyam iti vyavasthāyāḥ sukaratvāt ।। vrrsṭī; evaṃ ca vaṅgāhibhūjakañcukanāśanam iti pāṭho na manorama iti bodhyam ।। vrrsṭī;

rasaratnasamuccayabodhinī mūrchanamāha mardanāditi ।। vrrsbo; iṣṭabhaiṣajyaiḥ śodhakāditvena abhimatauṣadhaiḥ ।। vrrsbo; naṣṭapiṣṭatvakārakaṃ peṣaṇena svarūpanāśāt yanmūrtibaddhatvam ।। vrrsbo; vaṅgeti ।। vrrsbo; nāgavaṅgādidoṣanāśanam ।। vrrsbo; etattu rasam uddiśya uktaṃ dhātvantarāṇām api svasvadoṣanāśanam iti ādipadena bodhyam ।। vrrsbo;

svedātapādiyogena svarūpāpādanaṃ hi yat ।
tadutthāpanam ityuktaṃ mūrchāvyāpattināśanam ।।

rasaratnasamuccayabodhinī utthāpanamāha svedeti ।। vrrsbo; svedaḥ ūrdhvapātanādinā svedanam ātapaḥ raudrasaṃtāpaḥ ādinā mardanādīnām grahaṇam ।। vrrsbo; svarūpāpādanaṃ prakṛtyavasthāpanam ।। vrrsbo; mūrchāvyāpattināśanaṃ mūrchanakriyājanitasvarūpadhvaṃsarūpavipattivāraṇam ।। vrrsbo;

rasaratnasamuccayaṭīkā svedeti ।। vrrsṭī; svedaḥ kāñjikayā kṣārāmlalavaṇaiśca dolāyantre svedanam ।। vrrsṭī; ātapayogaḥ kāñjikādimarditarasasya kācapātre sūryatāpasthe dhāraṇam ।। vrrsṭī; ādiśabdena sāgnikacullīsthe kaṭāhe vā pāradasya tasya dhāraṇamityādi ।। vrrsṭī; tena pāradasya mūrchitasya yaccāñcalyatejasvitvagauravaviśiṣṭatvarūpam ātmarūpaṃ tatpratiprāpaṇaṃ tadutthāpanam ityucyate ।। vrrsṭī;

svarūpasya vināśena piṣṭatvād bandhanaṃ hi tat ।
vidvadbhirnirjitaḥ sūto naṣṭapiṣṭiḥ sa ucyate ।।

rasaratnasamuccayabodhinī
bandhanamāha svarūpasyeti ।। vrrsbo;
piṣṭam iṣṭabhaiṣajyaiḥ peṣaṇaṃ piṣṭamiti bhāvoktaḥ tasya bhāvaḥ ।। vrrsbo; tattvāt svarūpasya vināśena svakīyaśubhratvacapalatvādirūpāpāyena yad rūpāpādanam iti śeṣastad bandhanaṃ vahninānucchidyamānatvaṃ mūrtibaddhatvam iti vā jñeyam iti śeṣaḥ ।। vrrsbo; asyaiva naṣṭapiṣṭir iti saṃjñāntaramāha vidvadbhiriti ।। vrrsbo; nirjito bandhanena naṣṭasvarūpaḥ yadvā nirjito mṛtaḥ sa sūtaḥ vidvadbhir naṣṭapiṣṭir ucyate ।। vrrsbo;

uktauṣadhairmarditapāradasya yantrasthitasyordhvam adhaś ca tiryak ।
niryātanaṃ pātanasaṃjñam uktaṃ vaṅgāhisamparkajakañcukaghnam ।।

rasaratnasamuccayabodhinī pātanātrayamāha uktauṣadhairiti ।। vrrsbo; niryātanaṃ śodhanādyarthaṃ yat kadarthanamityarthaḥ ।। vrrsbo;

rasaratnasamuccayaṭīkā atha pātanasaṃskārasya lakṣaṇamāha uktauṣadhairiti ।। vrrsṭī; vakṣyamāṇapātanavidhau nirdiṣṭatriphalādibheṣajaiḥ saha marditapāradasya tata ūrdhvapātanādiyantrasthitasya yanniryāpaṇam ūrdhvādhastiryakprāpaṇaṃ tat pātanam ucyate ।। vrrsṭī; tena vaṅganāgajā yaugikadoṣā bhūjādisaptakañcukāśca sarvathā naśyanti ।। vrrsṭī;

jalasaindhavayuktasya rasasya divasatrayam ।
sthitir āsthāpanī kumbhe yāsau rodhanamucyate ।।

rasaratnasamuccayabodhinī rodhanamāha jaleti ।। vrrsbo; jalasaindhavābhyāṃ saha kumbhamadhye divasatrayaṃ rasasya yā āsthāpanī ā samyak sthāpanī ṣaṇḍhadoṣanāśanapūrvakaṃ svavīrye sthāpanakāriṇī kriyeti śeṣaḥ asau sthitiḥ sthāpanaṃ rodhanamityucyate ।। vrrsbo; idaṃ hi svedanādikriyājanitakadarthanena ṣaṇḍhabhāvaprāptasya rasasya taddoṣanāśapūrvakavīryaprakarṣādhānārthaṃ jñātavyam ।। vrrsbo; granthāntare asya bodhanam iti saṃjñā nirdiṣṭā ।। vrrsbo;

rasaratnasamuccayaṭīkā rodhanaṃ lakṣayati jaleti ।। vrrsṭī; kumbhe vakṣyamāṇe ghaṭayantre ।। vrrsṭī; āpyāyanī puṣṭikarī ।। vrrsṭī; atra saindhavamayamūṣāsaṃpuṭitaṃ kṛtvaikaviṃśatidinaparyantaṃ bhūdharapuṭanaṃ sṛṣṭyambujaiḥ saha mardanaṃ ca kṛtvā tataḥ param iti vākyaśeṣo bodhyaḥ ।। vrrsṭī;

rodhanāllabdhavīryasya capalatvanivṛttaye ।
kriyate pārade svedaḥ proktaṃ niyamanaṃ hi tat ।।

rasaratnasamuccayabodhinī niyamanamāha rodhanāditi ।। vrrsbo; svedaḥ svedanam ।। vrrsbo; 
yadyapyatra svedanārthaṃ dravyanirdeśo na kṛtaḥ tathāpi adhyetṝṇāṃ vijñānārthaṃ granthāntaroktaṃ tannirdiśyate tathā ca rasendracintāmaṇau ।
sarpākṣīciñcikākanyābhṛṅgārakanakāmbubhiḥ ।
dinaṃ saṃsveditaḥ sūto niyamāt sthiratāṃ vrajet ।। vrrsbo;
iti ।। vrrsbo; niyamanaṃ capalatvaparihārapūrvakasthiratvasaṃpādanam ।। vrrsbo;

rasaratnasamuccayaṭīkā labdhavīryasya pāradasyeti śeṣaḥ ।। vrrsṭī; svedaḥ pāradagarbhitamūṣāṃ bhūmimadhye gūḍhāṃ kṛtvā bhūmyupari karīṣāgnir ityarthaḥ ।। vrrsṭī;

dhātupāṣāṇamūlādyaiḥ saṃyukto ghaṭamadhyagaḥ ।
grāsārthaṃ tridinaṃ svedo dīpanaṃ tanmataṃ budhaiḥ ।।

rasaratnasamuccayabodhinī dīpanamāha dhātviti ।। vrrsbo; grāsārthaṃ ghanahemādīnām iti śeṣaḥ ।। vrrsbo; svedaḥ dolāyantre kāñjikādinā rasasya iti śeṣaḥ ।। vrrsbo; dīpanaṃ grāsaśaktisaṃjananakriyāviśeṣaḥ ।। vrrsbo; 
rasendracintāmaṇikāreṇa dīpanadravyāṇi anyavidhānyuktāni yathā ।
kāsīsaṃ pañcalavaṇaṃ rājikā maricāni ca ।
bhūśigrubījam ekatra ṭaṅgaṇena samanvitam ।। vrrsbo;

āloḍya kāñjike dolāyantre pākād dinaistribhiḥ ।
dīpanaṃ jāyate samyak sūtarājasya jāraṇe ।। vrrsbo;
athavā citrakadrāvaiḥ kāñjike tridinaṃ pacet ।। vrrsbo;

rasaratnasamuccayaṭīkā atha dīpanasaṃskāraṃ lakṣayati dhātupāṣāṇeti ।। vrrsṭī; dhātavastāmrapatrādayaḥ ।। vrrsṭī; pāṣāṇāḥ sphaṭikā mayūratutthakāsīsādayaḥ ।। vrrsṭī; mūlāni sarpākṣyādimūlikāḥ ।। vrrsṭī; ādyaśabdena kṣāralavaṇodakādi grāhyam ।। vrrsṭī; ghaṭamadhyago ghaṭayantramadhyagaḥ pāradastridinaparyantaṃ svedyo bhavati yasmin karmaṇi tad dīpanam iti khyātam ।। vrrsṭī; atha jāraṇāyām ayathābalam ayathākramaṃ ca grāsadānenājīrṇadoṣāt pārade vikriyā syād iti grāsamānavicāro'vaśyaṃ kāryaḥ ।। vrrsṭī;

iyanmānasya sūtasya bhojyadravyātmikā mitiḥ ।
iyatītyucyate yāsau grāsamānaṃ samīritam ।।

rasaratnasamuccayabodhinī grāsamānamāha iyanmānasyeti ।। vrrsbo; iyanmānasya etāvatparimāṇasya sūtasya saṃbandhavivakṣayā ṣaṣṭhī iyanmite sūte ityarthaḥ yā iyatī mitiḥ etāvatparimāṇaṃ bhojyadravyāṇām iti śeṣaḥ iti ucyate bhojyadravyātmikā grasanīyasvarṇādidravyāṇāṃ mānanirdeśarūpā asau uktiḥ grāsamānaṃ samīritam iyanmānaḥ sūtaḥ iyanmānaṃ svarṇādidravyaṃ grasituṃ samarthaḥ evaṃrūpamānanirdeśaḥ grāsamānaṃ jñeyam ।। vrrsbo;

rasaratnasamuccayaṭīkā ato grāsamānākhyasaṃskārasya lakṣaṇamāha iyanmānasyeti ।। vrrsṭī; iyacchabdo'tra saṃskāryapāradasya gṛhītamānaviśeṣapalādivācakaḥ ।। vrrsṭī; tādṛśamānamitapāradasyeyaccatuḥṣaṣṭyaṃśādimitābhrakasattvabījādyātmakaṃ dravyaṃ bhakṣaṇāya dattaṃ cet sukhena cīrṇaṃ jīrṇaṃ ca syāditi niścitā yā bījāder mitis tadgrāsamānaṃ khyātam ।। vrrsṭī;

grāsasya cāraṇaṃ garbhe drāvaṇaṃ jāraṇaṃ tathā ।
iti trirūpā nirdiṣṭā jāraṇā varavārttikaiḥ ।।

rasaratnasamuccayabodhinī jāraṇātrayamāha grāsasyeti ।। vrrsbo; grāsasya grāsayogyasya svarṇāderityarthaṃ cāraṇaṃ rasāntaḥ kṣepaṇaṃ garbhe drāvaṇaṃ rasāntaḥ taralībhavanaṃ jāraṇaṃ viḍayantrādiyogena dravībhūtagrāsasya pākaḥ ।। vrrsbo;

rasaratnasamuccayaṭīkā atha jāraṇāṃ lilakṣayiṣuḥ prathamaṃ sādhāraṇāṃstadavasthābhedān salakṣaṇān samāsata āha grāsasyeti ।। vrrsṭī; śreṣṭhai rasavārttākuśalaiḥ sarvavidhā jāraṇā trirūpā triprakārā kathitā bhavati ।। vrrsṭī; tatra grāsasya cāraṇaṃ pāradakartṛkagrāsabhakṣaṇakaraṇam ।। vrrsṭī; garbhadrāvaṇaṃ grastabījādeḥ pāradodare drutikaraṇam ।। vrrsṭī; jāraṇaṃ ca pārada ekībhāvo anantadṛḍhasaṃbandhena ।। vrrsṭī; eṣāṃ lakṣaṇānyanupadaṃ vakṣyati ।। vrrsṭī;

grāsaḥ piṇḍaḥ pariṇāmastisraścākhyāḥ parā punaḥ ।।

rasaratnasamuccayabodhinī jāraṇāyā aparaṃ traividhyamāha grāsa iti ।। vrrsbo; grāsaḥ kavalīkaraṇarūpajāraṇā piṇḍaḥ kardamavat piṇḍībhavanarūpajāraṇā ।। vrrsbo; parīṇāmaḥ avasthāntaraprāpaṇarūpajāraṇā ।। vrrsbo;

rasaratnasamuccayaṭīkā punarapi jāraṇāyā avasthākṛtanāmāntarāṇi trīṇyāha grāsaḥ piṣṭiḥ parīṇāmaśceti ।। vrrsṭī; tatra grāso grasanam ।। vrrsṭī; piṣṭiḥ svedanamardanāgnyādibhiḥ pāradodare drutagrāsasya pāradasahitasya śuṣkaścūrṇaḥ ।। vrrsṭī; pariṇāmārthastu prāgukta eva ।। vrrsṭī; punar jāraṇā dvividhā bhavati ।। vrrsṭī; samukhā nirmukhā ceti bhedena ।। vrrsṭī;
samukhā nirmukhā ceti jāraṇā dvividhā punaḥ ।।
nirmukhā jāraṇā proktā bījādānena bhāgataḥ ।।

rasaratnasamuccayabodhinī tatrādau nirmukhajāraṇāmāha nirmukheti ।। vrrsbo; niḥ nāsti mukhaṃ vakṣyamāṇacatuḥṣaṣṭyaṃśaḥ bījaprakṣeparūpamukhalakṣaṇaṃ yatra jāraṇāyāṃ tādṛśī ।। vrrsbo; bījeti ।। vrrsbo; bhāgataḥ yathābhāgaṃ tattaddravyajāraṇāyāṃ nirdiṣṭabhāgam anatikramya vakṣyamāṇacatuḥṣaṣṭibhāgāt nyūnatayā adhikatayā vā ityarthaḥ bījādānena śuddhasvarṇaraupyātmakabījagrahaṇam ।। vrrsbo;

rasaratnasamuccayaṭīkā tatrālpavaktavyatvāt prathamaṃ nirmukhāyā eva lakṣaṇamāha nirmukheti ।। vrrsṭī; catuḥṣaṣṭibhāgamitaṃ bījaṃ prathamaṃ yatra pāradodare na dīyate kiṃtu kevalaṃ śuddhadhātvādigrāsa eva sṛṣṭitrayanīrakaṇāvāsanauṣadhimardanādyupāyair jāryate sā jāraṇā nirmukhetyucyate ।। vrrsṭī; rasoparasādimṛdudravyajāraṇe tasyā upayogaḥ kāryaḥ ।। vrrsṭī;

śuddhaṃ svarṇaṃ ca rūpyaṃ ca bījam ityabhidhīyate ।।

rasaratnasamuccayaṭīkā mukhakaraṇopayogibījaśabdārthamāha śuddhamiti ।। vrrsṭī; śuddham akṛtrimam uttamaṃ khanijaṃ svarṇaṃ rūpyaṃ vaitacchāstroktaśuddhyā suśuddhaṃ kṛtvātra grāhyam ।। vrrsṭī; etena kṛtrimanirvyūḍhamahābījādivyāvṛttiḥ kṛtā ।। vrrsṭī;

catuḥṣaṣṭyaṃśato bījaprakṣepo mukhamucyate ।।

evaṃ kṛte raso grāsalolupo mukhavān bhavet ।
kaṭhinānyapi lohāni kṣamo bhavati bhakṣitum ।
iyaṃ hi samukhā proktā jāraṇā mṛgacāriṇā ।।

rasaratnasamuccayaṭīkā uktabījasya yathākramaṃ svarṇotpādārthaṃ raupyajananārthaṃ ca pāradasya catuḥṣaṣṭyaṃśena pāradodare jāraṇārambhe prakṣepaḥ kāryaḥ ।। vrrsṭī; evaṃ kṛte tasmin bīje pāradodare yathāvidhi cīrṇe jīrṇe ca sati pāradaḥ satvaraṃ grāsabhakṣaṇaṃ karotīti śāstre sa raso mukhavānityucyate ।। vrrsṭī; tatkṛtaṃ yat kaṭhinalohādibhakṣaṇaṃ sā jāraṇā samukhetyuktā ।। vrrsṭī; mṛgacāriṇā mṛgasahitaṃ vane carati saṃsāraṃ vihāya viriktena kenacidvaravārtikena ।। vrrsṭī;

rasaratnasamuccayabodhinī samukhajāraṇām āha evamiti ।। vrrsbo; evaṃ kṛte catuḥṣaṣṭyaṃśato bījaprakṣepe kṛte ।। vrrsbo; mukhavān samukhaḥ ।। vrrsbo; mṛgacāriṇā tadākhyena kenacid rasatantrakṛtā ।। vrrsbo;

divyauṣadhisamāyogāt sthitaḥ prakaṭakoṣṭhiṣu ।
bhuñjītākhilalohādyaṃ yo asau rākṣasavaktravān ।।

rasaratnasamuccayabodhinī rākṣasamukharasam āha divyauṣadhīti ।। vrrsbo; divyauṣadhiḥ manaḥśilā ।। vrrsbo; prakaṭakoṣṭhiṣu vivṛtānanakoṣṭhikāyantreṣu ।। vrrsbo; bhuñjīta graset ।। vrrsbo;

rasaratnasamuccayaṭīkā atha mahāmukhapāradasya lakṣaṇamāha divyauṣadhīti ।। vrrsṭī; somalatādikāścatuḥṣaṣṭidivyauṣadhyas tatsamāyogas tadrasena kṛtamardanādinā kṛtasaṃskāraḥ ।। vrrsṭī; tena prakāśamūṣāsvapi sthito'gnisahaḥ pārado dhmānena kaṭhinaṃ mṛdu sarvaṃ lohādi yadā bhunakti asau mahāmukhavān ityucyate ।। vrrsṭī;

rasasya jaṭhare grāsakṣapaṇaṃ cāraṇā matā ।।

rasaratnasamuccayabodhinī jāraṇābhedacāraṇālakṣaṇamāha rasasyeti ।। vrrsbo; jaṭhare madhye ityarthaḥ grāsakṣapaṇaṃ grāsasya grāsārhalauhādeḥ kṣapaṇaṃ kṣayamāpādanaṃ rasena saha ekīkaraṇamityarthaḥ ।। vrrsbo;

rasaratnasamuccayaṭīkā pūrvoktacāraṇādīnāṃ lakṣaṇamāha rasasyeti ।। vrrsṭī;

grastasya drāvaṇaṃ garbhe garbhadrutir udāhṛtā ।।

bahireva drutiṃ kṛtvā ghanasattvādikaṃ khalu ।
jāraṇāya rasendrasya sā bāhyadrutir ucyate ।।

rasaratnasamuccayabodhinī garbhadrutiprasaṅgena bāhyadrutim āha bahir iti ।। vrrsbo; bahir eva cullyuparisthakaṭāhādau na tu rasagarbhe ityarthaḥ ।। vrrsbo; ghanasattvādikam abhrasattvādikam atrādipadena svarṇasattvādīnāṃ grahaṇaṃ bodhyam ।। vrrsbo;

rasaratnasamuccayaṭīkā bahireva drutīkṛtyeti ।। vrrsṭī; abhrakasattvadrutiḥ prāguktaiva dvitīyādhyāye ।। vrrsṭī; jāraṇāya taptakhalvamadhye dīyata iti vākyaśeṣaḥ ।। vrrsṭī;

nirlepatvaṃ drutatvaṃ ca tejastvaṃ laghutā tathā ।
asaṃyogaśca sūtena pañcadhā drutilakṣaṇam ।।

rasaratnasamuccayabodhinī druteḥ pañcadhābhedānāha nirlepatvamiti ।। vrrsbo; nirlepatvaṃ niḥ niścayena niḥśeṣeṇa vā lepatvaṃ liptatvaṃ drāvāntareṇa saha niḥśeṣeṇa ekībhavanamityarthaḥ yadvā niḥ nirgataḥ lepaḥ liptapadārthaḥ malādiryasmāt tattvaṃ pṛthagbhūtamalādikam ityarthaḥ ।। vrrsbo; drutatvaṃ viśeṣeṇa dravībhavanam ।। vrrsbo; tejastvaṃ svarūpāpekṣayā tejobhūyastvam ।। vrrsbo; laghutā svābhāvikagurutvamapekṣya lāghavam ।। vrrsbo; asaṃyogaśca sūtena pāradena saha pṛthaktayā avasthānam ।। vrrsbo;

auṣadhādhmānayogena lohadhātvādikaṃ tathā ।
saṃtiṣṭhate dravākāraṃ sā drutiḥ parikīrtitā ।।

drutagrāsaparīṇāmo viḍayantrādiyogataḥ ।
jāraṇetyucyate tasyāḥ prakārāḥ santi koṭiśaḥ ।।

rasaratnasamuccayabodhinī jāraṇābhedajāraṇāmāha druteti ।। vrrsbo; viḍaḥ vakṣyamāṇalakṣaṇalakṣitaḥ yantraṃ koṣṭhikādikaṃ tadādiyogataḥ atrādipadena mūṣāpuṭādīnāṃ grahaṇaṃ drutasya garbhe taralitasya grāsasya svarṇādeḥ parīṇāmaḥ paripākaḥ svātmani abhedarūpeṇa pariṇamanam ।। vrrsbo; rasendracintāmaṇau tu jāraṇā hi pātanagālanavyatirekeṇa ghanahemādigrāsapūrvakaṃ pūrvāvasthāpannatvam ityanena yat prakārāntaraṃ jāraṇālakṣaṇamuktaṃ tat cāraṇākhyajāraṇābhiprāyeṇa bodhyam ।। vrrsbo;

rasaratnasamuccayaṭīkā atha jāraṇālakṣaṇam āha drutagrāseti ।। vrrsṭī; biḍayantrādiyogena pāradodare dravībhūtasya grāsasya bījāder yaḥ parīṇāmo'vināśidṛḍhatarasaṃbandhena pāradena sahaikībhāvaḥ sā jāraṇetyucyate ।। vrrsṭī; tasyāḥ prakārāḥ koṭiśo'tibahavaḥ santi ।। vrrsṭī; yantrādīnāṃ bahuvidhatvāt ।। vrrsṭī; te ca prakārāḥ patrajāraṇāsattvajāraṇādrutijāraṇābījajāraṇāmahābījajāraṇāsiddhabījajāraṇāsadhūmajāraṇānirdhūmajāraṇābālajāraṇāvṛddhajāraṇābaddhajāraṇābhūcarījāraṇākhecarījāraṇāprabhṛtayo rasārṇavādau savistaraṃ bodhyāḥ ।। vrrsṭī; dolāyantrasomānalayantracakrarājayantravālukāyantrajalakūrmayantrasthalakūrmayantramūṣāprabhṛtīni jāraṇayantrādīni vidyāt ।। vrrsṭī; taptakhalve mardanaṃ tu sarvatra prākkāryam eva ।। vrrsṭī; ādiśabdena ṣaḍbindukīṭasahitamardanasṛṣṭitrayādisaṃgrahāḥ ।। vrrsṭī;

kṣārairamlaiśca gandhādyair mūtraiśca paṭubhis tathā ।
rasagrāsasya jīrṇārthaṃ tadviḍaṃ parikīrtitam ।।

susiddhabījadhātvādijāraṇena rasasya hi ।
pītādirāgajananaṃ rañjanaṃ parikīrtitam ।।

rasaratnasamuccayaṭīkā ato'bhrapattrajāraṇottaraṃ rāgasaṃskāraṃ lakṣayati susiddhabījeti ।। vrrsṭī; susiddhaṃ yathāvidhi sādhitaṃ yad bījam abhrakasattvadhātvādicūrṇaṃ tajjāraṇena pāradasya yā bījadhātvādyanurūpā varṇotpattis tad rañjanam ।। vrrsṭī; tatra bījasādhanavidhistu siddhabījalakṣaṇavyākhyāyāṃ prāgukta eva ।। vrrsṭī; jāraṇāvidhistu triṃśattame'dhyāye sphuṭībhaviṣyati ।। vrrsṭī; ādiśabdo maṇirasoparasādiparigrahaḥ ।। vrrsṭī; rāgadravyodāharaṇaṃ vidhiśca rasahṛdaye ।। vrrsṭī; 
yathā ।
jīrṇābhrako rasendro darśayati ghanānurūpiṇīṃ chāyām ।
kṛṣṇāṃ raktāṃ pītāṃ sītāṃ tathā saṃkarairmiśrām ।। vrrsṭī;

tathā ।
krāmati tīkṣṇena rasastīkṣṇena ca jīryate kṣaṇādgrāsaḥ ।
hemno yonistīkṣṇaṃ rāgān gṛhṇāti tīkṣṇena ।। vrrsṭī;

tadapi ca daradena hataṃ hatvā vā mākṣikeṇa ravisahitam ।
vāsitamapi vāsanayā ghanavaccāryaṃ ca jāryaṃ ca ।
vāsanayā vāsanauṣadhena vāsitaṃ bhāvitamityarthaḥ ।। vrrsṭī;

tathā ।
kāntaṃ vā tīkṣṇaṃ vā kāñcīṃ vā vajrasasyakādīnām ।
ekatamaṃ sarvaṃ vā rasarañjane saṃkaro'pīṣṭaḥ ।। vrrsṭī;
kāñcīṃ svarṇamākṣikam ।। vrrsṭī; ādiśabdena hīrakacapalādaya upadhātavaścaikatra militā apīṣṭāḥ ।। vrrsṭī; kuṭile balamadhikaṃ rāgastīkṣṇe tu pannage snehaḥ ।। vrrsṭī; rāgasnehabalāni tu kamale śaṃsanti dhātuvidaḥ ।। vrrsṭī;

rasaratnasamuccayabodhinī rañjanamāha susiddheti ।। vrrsbo; śodhitasvarṇaraupyābhyāṃ tathā jīrṇatāmrādiyogena kriyāviśeṣam āśritya rasasya yat pītādirāgajananam ityanvayaḥ ।। vrrsbo;

sūte satailayantrasthe svarṇādikṣepaṇaṃ hi yat ।
vedhādhikyakaraṃ lohe sāraṇā sā prakīrtitā ।।

rasaratnasamuccayaṭīkā sāraṇālakṣaṇamāha sūta iti ।। vrrsṭī; sāraṇākhyatailenārdhāṃśaṃ saṃbhṛtaṃ yat sāraṇāyantraṃ tatra sthite pārade yat svarṇādikṣepaṇaṃ svarṇādibījanāgavaṅgānāṃ yat kṣepaṇaṃ vedhādhikyasiddhyarthaṃ kriyate sā sāraṇeti rasaśāstra uktā ।। vrrsṭī; pratisāraṇānusāraṇeti ca tadbhedau ।। vrrsṭī; 
uktaṃ caitad rasahṛdaye ।
sāritavartitasūtaḥ samānabījena milati yaḥ sāryaḥ ।
dviguṇena pratīsāryaḥ sa cānusāryaśca triguṇena ।। vrrsṭī;
iti ।। vrrsṭī; dviguṇamapi suvarṇameva ।। vrrsṭī; vedhādhikyaṃ vedho bhittvāntaḥpraveśaḥ so'dhiko bhavati ।। vrrsṭī; pāradasya tāmradalādau śarīrasthadhātvādiṣu ca sarvato vyāptiḥ ।। vrrsṭī; sāraṇātailaṃ pañcamādhyāyavyākhyāyāṃ prāguktameva ।। vrrsṭī; yantrādhyāye sāraṇāyantraṃ sāraṇāvidhiśca sphuṭībhaviṣyati ।। vrrsṭī;

rasaratnasamuccayabodhinī sāraṇāmāha sūte iti ।। vrrsbo; satailayantrasthe tailapūrṇāndhamūṣāmadhyasthite sūte rase yat svarṇādikṣepaṇaṃ svarṇādiprakṣepaḥ lohe tāmrādau ityarthaḥ vedhādhikyakaraṃ vedhasya svarṇādijananarūpavedhaśakteḥ ādhikyakaram ātiśayyajanakam ।। vrrsbo; 
uktaṃ ca rasendracintāmaṇau ।
atha sāraṇocyate ।। vrrsbo;
andhamūṣā tu kartavyā gostanākārasaṃnibhā ।। vrrsbo; saiva chidrānvitā madhye gambhīrā sāraṇocitā ।। vrrsbo; asyām eva mūṣāyāṃ tattailam apagatakalkavimalam āpūryam asminnadhikam adhastād drutabījaprakṣepasamakālam eva samāvarjanīyaḥ sūtavarastadanu sadyo mūṣānanam ācchādanīyam ।। vrrsbo; etat tailāktakhaṇḍagranthibandhena aruṇāsitabījābhyām aśvanāsārakarmaṇā militaścet sāritaḥ samyak saṃyamitaḥ vijñātavyaḥ ।। vrrsbo; sāraṇārthaṃ tailamapi tatraivānveṣṭavyaṃ vistarabhayānnoddhṛtam iti ।। vrrsbo;

vyavāyibheṣajopeto dravye kṣipto rasaḥ khalu ।
vedha ityucyate tajjñaiḥ sa cānekavidhaḥ smṛtaḥ ।।

rasaratnasamuccayabodhinī sāraṇālakṣaṇe vedhādhikyakaram ityuktaṃ kastāvat vedha ityapekṣāyāmāha vyavāyīti nāgavallīkumārikādhustūrādivyavāyiguṇavadbheṣajasaṃyuktaḥ ityarthaḥ ।। vrrsbo; 
vyavāyilakṣaṇaṃ śārṅgadhare yathā ।
pūrvaṃ vyāpyākhilaṃ kāyaṃ tataḥ pākaṃ ca gacchati ।
vyavāyi tadyathā bhaṅgā phenaṃ cāhisamudbhavam ।
iti ।। vrrsbo;
dravye svarṇādirūpeṇa pariṇinamayiṣau lohe ।। vrrsbo;

rasaratnasamuccayaṭīkā atha krāmaṇasya dravyasya sarvadā vedhasahopayogitvena samāsato viśeṣaṇamukhena krāmaṇalakṣaṇasahitaṃ vedhalakṣaṇam ekena ślokenāha vyavāyīti ।। vrrsṭī; dravye śatavedhādau yathābhāgaṃ gṛhīte mūṣāyāṃ drute kṛte prataptamātre vā tāmrarajatādau sādhyadravye kṣipto rasaḥ pārado yasmin karmaṇi sa vedha ityucyate ।। vrrsṭī; sa ca pāradaḥ kīdṛśaḥ ।। vrrsṭī; vyavāyibheṣajopetaḥ ।। vrrsṭī; yat sevitamātraṃ tatkṣaṇa eva śarīrāntaḥsthasarvadhātuṣu sahasā sabāhyābhyantaraṃ vyāpnoti paścāt pākaṃ prāpnoti tadvyavāyi krāmaṇetyaparaparyāyaṃ ca bodhyam ।। vrrsṭī; tādṛśabheṣajopeto yogavāhī pārado'pi sevitaścet sahasā sarvaṃ dehaṃ sāntaraṃ vyāpnoti na kevalaṃ koṣṭha eva sthitiṃ karoti ।। vrrsṭī; na vā dhātuṣu kathaṃcit prāpto'pi bahiḥ saṃlagna eva tiṣṭhatīti ।। vrrsṭī; 
lohāntaḥ praviśed yena dravyayogena pāradaḥ ।
sadyas tatkrāmaṇam iti kathitaṃ rasasiddhidam ।
iti krāmaṇalakṣaṇapārthakyena bodhyam ।। vrrsṭī;

lepaḥ kṣepaśca kuntaśca dhūmākhyaḥ śabdasaṃjñakaḥ ।।

lepanaṃ kurute lohaṃ svarṇaṃ vā rajataṃ tathā ।
lepavedhaḥ sa vijñeyaḥ puṭamatra ca saurakam ।।

rasaratnasamuccayabodhinī teṣu lepavedhalakṣaṇamāha lepanamiti ।। vrrsbo; lepanaṃ vedhasāmarthyāpādakakriyāviśeṣasiddharasenety āśayaḥ ।। vrrsbo; atra lepavedhe ।। vrrsbo; saurakaṃ puṭaṃ dadyāditi śeṣaḥ sūryapakvaṃ kuryādityarthaḥ ।। vrrsbo;

rasaratnasamuccayaṭīkā atha vedhabhedānāha lepa iti ।। vrrsṭī; lepeneti ।। vrrsṭī; yasminvedhe pārado lepena lohaṃ pattrīkṛtaṃ tīkṣṇatāmrādi svarṇaṃ karoti rajataṃ vā karoti sa lepavedha ityuktaḥ ।। vrrsṭī; atra lepottaraṃ varṇotkarṣārthaṃ yat puṭaṃ deyaṃ bhavati tat puṭaṃ saukaraṃ varāhapuṭaṃ kāryam ।। vrrsṭī; asmin saṃskāre jīrṇacaturthāṃśārdhāṃśasamādibhāgair jīrṇabīja eva sārito rasa upayoktavyaḥ ।। vrrsṭī;

prakṣepaṇaṃ drute lohe vedhaḥ syātkṣepasaṃjñitaḥ ।।

rasaratnasamuccayabodhinī kṣepavedhalakṣaṇamāha prakṣepaṇamiti ।। vrrsbo; galitasvarṇetaralauhe rasaprakṣepeṇa yat suvarṇīkaraṇaṃ sa kṣepākhyavedho jñeyaḥ ।। vrrsbo;

rasaratnasamuccayaṭīkā atha kṣepavedham āha prakṣepaṇam iti ।। vrrsṭī; dhmānena mūṣāyāṃ lohe tāmrādau drute sati krāmaṇadravyakalkasahitasya pāradasya yat prakṣepaṇaṃ sa vedhaḥ kṣepa iti khyātaḥ ।। vrrsṭī; atra pakṣāntaram apyuktaṃ rasasāre krāmaṇakalkasahitalohe dhāmyamāne kevalaṃ pāradaṃ kṣipettatreti ।। vrrsṭī;

saṃdaṃśadhṛtasūtena drutadravyāhṛtiśca yā ।
suvarṇatvādikaraṇaṃ kuntavedhaḥ sa ucyate ।।

rasaratnasamuccayabodhinī kuntavedhamāha saṃdaṃśeti ।। vrrsbo; saṃdaṃśaḥ sāṃḍāśī iti khyātaḥ saṃdaṃśayantreṇa mūrtibaddhasūtaṃ dhṛtvā drutalauhe nimajjanena tatsamparkāt svarṇādirūpeṇa pariṇatasya lauhasya yadāharaṇaṃ sa kuntavedhasaṃjñako jñeyaḥ ।। vrrsbo;

vahnau dhūmāyamāne antaḥ prakṣiptarasadhūmataḥ ।
svarṇādyāpādanaṃ lohe dhūmavedhaḥ sa ucyate ।।

rasaratnasamuccayabodhinī dhūmavedhamāha vahnāviti ।। vrrsbo; sadhūmavahnimadhye vedhasamartharasanikṣepeṇa yo dhūmaḥ nirgacchati tatsamparkād yat kiṃcillohasya svarṇādirūpeṇa yā pariṇatiḥ sa dhūmavedhaḥ ।। vrrsbo; 

rasaratnasamuccayaṭīkā dhūmavedhalakṣaṇamāha vahnāviti ।। vrrsṭī; dhūmāyamāne vahnāvantarmūṣāntaḥsthatadvahnimadhye prakṣipto yo rasaḥ pāradas tatsaṃbandhidhūmasyordhvasthāpitatāmrādipatre saṃparkād yat svarṇarajatāpādanaṃ sa dhūmavedha ityabhidhīyate ।। vrrsṭī;

mukhasthitarasenālpalohasya dhamanāt khalu ।
svarṇarūpyatvajananaṃ śabdavedhaḥ sa kīrtitaḥ ।।

rasaratnasamuccayabodhinī śabdavedhamāha mukheti ।। vrrsbo; dhamanāt śabdoccāraṇādityarthaḥ phutkārādityartho vā ।। vrrsbo; dhama dhvāne ityasmāt lyuḥ ।। vrrsbo; mukhamadhye vedhasamartharasaguṭikāṃ saṃsthāpya puro lauhakhaṇḍam ekaṃ dhṛtvā śabdoccāraṇe kṛte phutkāre datte vā tat lauhakhaṇḍaṃ svarṇādirūpeṇa pariṇatam ।। vrrsbo; dhamanāt ityatra damanāt iti pāṭhe mukhamadhye vedhasamartharasaguṭikāṃ saṃsthāpya kṣudralauhakhaṇḍaṃ tannimne nidhāya ca pīḍane kṛte adhaḥsthalauhakhaṇḍaṃ yatra vedhe svarṇādirūpeṇa pariṇamet sa śabdavedhaḥ ityarthaḥ ।। vrrsbo;

siddhadravyasya sūtena kāluṣyādinivāraṇam ।
prakāśanaṃ ca varṇasya tadudghāṭanam īritam ।।

rasaratnasamuccayabodhinī udghāṭanam āha siddhadravyasyeti ।। vrrsbo; siddhadravyasya mṛtalauhāder ityarthaḥ sūtena kriyāviśeṣaniṣpannasūtasaṃyogena yat kāluṣyādinivāraṇaṃ mālinyādiproñchanaṃ varṇasya ca prakāśanam aujjvalyasaṃpādanaṃ yadvā sūtena sūtasaṃyogena siddhadravyasya māritalohādeḥ kāluṣyādinivāraṇaṃ yayā kriyayā dravyāntarasaṃyogajanitamālinyādināśanaṃ syādityevaṃ yojanīyam ।। vrrsbo; siddhadravyasya sūtena ityatra siddhadravyeṇa sūtasya iti pāṭhe mṛtalauhādisaṃyogadvārā sūtasya yat kāluṣyādinivāraṇam ityarthaḥ ।। vrrsbo;

rasaratnasamuccayaṭīkā sūtena sabāhyābhyantaravyāptyaikībhūtasya siddhadravyasya suvarṇatvādiprāptasya tāmrādilohātmakadravyasya tadekībhūtasūtasya ca yathāsambhavaṃ yat kāluṣyādi tannivārakaṃ daśāṃśena yaccūrṇaprakṣepādi karma tad udghāṭanam itīritam ।। vrrsṭī; kāluṣyaṃ malasaṃkīrṇatvam ।। vrrsṭī; ādiśabdena chattritvapataṅgitvadurdrāvitvadurmelitvādidoṣaḥ saṃgrāhyaḥ ।। vrrsṭī;

kṣārāmlairauṣadhaiḥ sārddhaṃ bhāṇḍaṃ ruddhvātiyatnataḥ ।
bhūmau nikhanyate yatnātsvedanaṃ saṃprakīrtitam ।।

rasaratnasamuccayabodhinī svedanamāha kṣārāmlairiti ।। vrrsbo; auṣadhaiḥ svedanīyauṣadhaiḥ ।। vrrsbo; bhāṇḍaṃ rasapūrṇabhāṇḍamityarthaḥ ।। vrrsbo; atra uṣṇavīryaiḥ kṣārāmlaiḥ saha bhūmyadhaḥsthāpanena taduṣmaṇā anagnisvedo bodhyaḥ ।। vrrsbo;

rasaratnasamuccayaṭīkā sāraṇottaraṃ rasāyanaṃ kartuṃ kāmayamānena sādhakena pāradasya kartavyau svedasaṃnyāsākhyasaṃskārau lakṣayati kṣārāmlairiti ।। vrrsṭī; auṣadhair bhṛṅgarāṅmuṇḍī viṣṇukrāntā ityādibhiḥ svedalakṣaṇavarṇanāvasare prāguktaiḥ ।। vrrsṭī; taiśca sārdhaṃ saha pāradaṃ bhāṇḍamadhye pidhānasaṃdhirodhanādiyatnena ruddhvā tadbhāṇḍaṃ bhūmimadhye nikhanyate yasmin karmaṇi tat svedanaṃ saṃprakīrtitam ।। vrrsṭī;

rasasyauṣadhayuktasya bhāṇḍaruddhasya yatnataḥ ।
mandāgniyutacullyantaḥ kṣepaḥ saṃnyāsa ucyate ।।

rasaratnasamuccayabodhinī saṃnyāsam āha rasasyeti ।। vrrsbo; auṣadhayuktasya kṣārāmlauṣadhayuktasyetyarthaḥ ।। vrrsbo; mandāgniyutacullyantaḥ mṛdvagniviśiṣṭacullīmadhye na tu tīvrāgniyutacullyām ityarthaḥ ।। vrrsbo;

rasaratnasamuccayaṭīkā athauṣadhayuktasya pāradasya mṛnmayabhāṇḍasaṃpuṭitasya mandavahniyuktacullīmadhye kṣiptvā yat puṭanaṃ sa saṃnyāsa ityucyate ।। vrrsṭī;

dvāvetau svedasaṃnyāsau rasarājasya niścitam ।
guṇaprabhāvajanakau śīghravyāptikarau tathā ।।

rasanigamamahābdheḥ somadevaḥ samantāt sphuṭataraparibhāṣānāmaratnāni hṛtvā ।
vyaracayadatiyatnāttairimāṃ kaṇṭhamālāṃ kalayatu bhiṣagagryo maṇḍanārthaṃ sabhāyām ।।

bhavetpaṭhitavāro'yamadhyāyo rasavādinām ।
rasakarmāṇi kurvāṇo na sa muhyati kutracit ।।

atha yantrāṇi vakṣyante rasatantrāṇyaśeṣataḥ ।
samālocya samāsena somadevena sāmpratam ।।

svedādikarma nirmātuṃ vārttikendraiḥ prayatnataḥ ।

yantryate pārado yasmāttasmādyantramiti smṛtam ।।

dravadravyeṇa bhāṇḍasya pūritārdhodakasya ca ।
mukhasyobhayato dvāradvayaṃ kṛtvā prayatnataḥ ।।

tayostu nikṣiped daṇḍaṃ tanmadhye rasapoṭalīm ।
baddhvā tu svedayedetaddolāyantramiti smṛtam ।।

rasaratnasamuccayabodhinī dolāyantramāha dravadravyeṇeti ।। vrrsbo; dravadravyeṇa kāñjikādisvedanadravyeṇa ।। vrrsbo; mukhasyeti ।। vrrsbo; bhāṇḍakandharāyāḥ prāntadvaye chidradvayaṃ kṛtvetyarthaḥ ।। vrrsbo; tayoḥ chidrayoḥ ।। vrrsbo; tanmadhye daṇḍamadhye ।। vrrsbo; svedanārheṇa kāñjikādinā kenacit draveṇa bhāṇḍārdhamāpūrya bhāṇḍakandharāprāntadvaye chidradvayaṃ kṛtvā tanmadhye daṇḍamekaṃ nidhāya tasmin rasapoṭṭalīṃ baddhvā ca evaṃ lambayet yathā bhāṇḍasthadrave sā nimajjet paraṃ tu bhāṇḍam na spṛśediti niṣkarṣaḥ ।। vrrsbo;

sāmbusthālīmukhe baddhavastre pākyaṃ niveśayet ।
pidhāya pacyate yatra svedanīyantramucyate ।।

rasaratnasamuccayaṭīkā atha patrapuṣpādīnāmatimṛdudravyāṇāṃ svalpasvedārthaṃ yantrāntaramāha sāmbusthālīti ।। vrrsṭī; sthālīṃ caturthāṃśajalena pūritodarāṃ jalenārdhapūritodarāṃ vā kṛtvā tasyā mukham ā samantād vastreṇa baddhaṃ yathā syāttathā mukhābaddhe vastre pākyaṃ svedyam atikomalaṃ dravyaṃ vinikṣipya nyubjaśarāvādinā pidhāyācchādya yatra pacyate tat svedanīyantramityucyate ।। vrrsṭī; asyaiva yantrasya kandukasaṃjñāṃ vakṣyati ।। vrrsṭī;

aṣṭāṅgulaparīṇāhamānāhena daśāṅgulam ।
caturaṅgulakotsedhaṃ toyādhāraṃ galādadhaḥ ।।

adhobhāṇḍe mukhaṃ tasya bhāṇḍasyopari vartinaḥ ।
ṣoḍaśāṅgulavistīrṇapṛṣṭhasyāsye praveśayet ।।

pārśvayor mahiṣīkṣīracūrṇamaṇḍūraphāṇitaiḥ ।
liptvā viśoṣayetsaṃdhiṃ jalādhāre jalaṃ kṣipet ।
cullyām āropayed etat pātanāyantramucyate ।।

rasaratnasamuccayaṭīkā athordhvapātanāyantramāha aṣṭāṅguleti ।। vrrsṭī; atha nyubjasthāpyasya viśālapṛṣṭhasya mṛtpātrasyāṅgulād adho aṅgulamitapṛṣṭhabhāgād adhobhāge toyādhāraḥ kāryaḥ ।। vrrsṭī; katham ।। vrrsṭī; aṣṭāṅgulaparīṇāham aṣṭāṅgulagarbhavistāraṃ yathā syāttathā ।। vrrsṭī; tathānāhena bandhena saha daśāṅgulaṃ yathā syāttathā bandha ālavālaṃ tatpradeśaṃ saṃgṛhya daśāṅgulavistāram ityarthaḥ ।। vrrsṭī; evaṃ ca bandhasthaulyam aṅguladvayamitaṃ garbhavistāraścāṣṭāṅgulamitaḥ kārya ityavatiṣṭhate ।। vrrsṭī; na ha bandhane ।। vrrsṭī; caturaṅgulocchrāyaṃ yathā syāttathā toyādhāraḥ pṛṣṭhe kārya ityarthaḥ ।। vrrsṭī; tādṛśādhāraviśiṣṭasya ṣoḍaśāṅgulavistīrṇapṛṣṭhasyoparivartinastasya bhāṇḍasyāsye'dho bhāṇḍamukhaṃ praveśayet ।। vrrsṭī; tato mukhapārśvayormahiṣīkṣīrādibhiḥ saṃdhiṃ liptvā viśoṣayet ।। vrrsṭī; cūrṇaḥ sudhā śvetaṃ lepadravyamityarthaḥ ।। vrrsṭī; pātanāyantramīritam ।। vrrsṭī; ūrdhvapātanāyantramuktamityarthaḥ ।। vrrsṭī;

rasaratnasamuccayabodhinī pātanāyantrasya svarūpamāha aṣṭāṅguleti ।। vrrsbo; parīṇāhaḥ vistāraḥ paridhiriti yāvat ।। vrrsbo; ānāhaḥ aunnatyaṃ dairghyamiti yāvat ।। vrrsbo; utsedhaḥ upacitiḥ sthaulyamiti yāvat ।। vrrsbo;

athordhvabhājane liptasthāpitasya jale sudhīḥ ।
dīptair vanopalaiḥ kuryādadhaḥ pātaṃ prayatnataḥ ।।

rasaratnasamuccayaṭīkā adhaḥpātanayantramāha asyordhveti ।। vrrsṭī; jalādhāravihīnasya vaiparītyena jale sthāpitasyāsyoktayantrasya saṃbandhi yad ūrdhvabhājanaṃ tatra liptasthāpitasya lepaṃ kṛtvā sthāpitasya pāradasya yantropari dīptairvanopalairadhaḥpātaṃ kuryāt ।। vrrsṭī; ityetad adhaḥpātanāyantram abhihitam ।। vrrsṭī;

rasaratnasamuccayabodhinī
adhaḥpātanāyantre pātanakramamāha atheti ।
atha uktarītyā yantranirmāṇānantaram ūrdhvabhājane uparisthādhomukhabhāṇḍodare ityarthaḥ ādau liptaṃ paścāt sthāpitaṃ tasya liptasthāpitasya rasasyeti śeṣaḥ jale adhobhāṇḍasthite iti śeṣaḥ dīptaiḥ vanotpalaiḥ vanyakarīṣāgnibhiḥ ।। vrrsbo;

jalapūrṇapātramadhye dattvā ghaṭakharparaṃ suvistīrṇam ।
tadupari viḍamadhyagataḥ sthāpyaḥ sūtaḥ kṛtaḥ koṣṭhyām ।।

laghulohakaṭorikayā kṛtaṣaṇmṛtsaṃdhilepayācchādya ।
pūrvoktaghaṭakharparamadhye aṅgāraiḥ khadirakolabhavaiḥ ।।

svedanato mardanataḥ kacchapayantrasthito raso jarati ।
agnibalenaiva tato garbhe dravanti sarvasattvāni ।।

rasaratnasamuccayaṭīkā kacchapayantraṃ dvividhaṃ jalakacchapaṃ sthalakacchapaṃ ca ।। vrrsṭī; tatredānīṃ jalakacchapamāha jalapūrṇeti ।। vrrsṭī; ghaṭakharparaṃ khaṇḍitamukhaṃ sacchidraṃ ghaṭakhaṇḍamuttānaṃ dattvā tadupari koṣṭhīṃ mūṣāṃ chidre kiṃcitpraviṣṭabudhnāṃ nīrāviyoginīmuttānāṃ sudṛḍhaṃ niścalaṃ saṃsthāpya koṣṭhīmabhitaḥ kuḍyaṃ vidadhyāt ।। vrrsṭī; koṣṭhyāṃ biḍaṃ tanmadhye pāradaṃ ca dattvā sa samyaksthāpyaḥ ।। vrrsṭī; tato laghulohakaṭorikayā nyubjayā taṃ pāradaṃ koṣṭhyāmācchādya mṛtkarpaṭādinā saṃdhiṃ ruddhvā tadghaṭakharparam aṅgāraiḥ karīṣādimiśraiḥ pūrṇaṃ kuryāt pūrṇaṃ tad ghaṭakharparam aṅgāraiḥ karīṣatuṣamiśraiḥ ।। vrrsṭī; garbhadravantīti sthāne garbhadrutiḥ sarvalohānāmiti pāṭhaḥ ।। vrrsṭī; evaṃ rītyā kacchapayantrasthaḥ pāradaḥ svedanato vahnitāpena mardanato biḍādinā saha pākāvasare tatraiva jātena mardanena drutaṃ grāsaṃ tridinaṃ jarati ।। vrrsṭī; evaṃ caitadyantraṃ garbhadrutipūrvakaṃ jāraṇopayogīti bhāvaḥ ।। vrrsṭī; atra jalapūrṇapātraṃ bhūmāveva nikhātaṃ kṛtvā tanmukhe sacchidramuttānaṃ śarāvaṃ dattvā tatra chidre nīrāviyoginīṃ mūṣāṃ kācavilepitāṃ dhṛtvā tatra pāradasyādhastādupariṣṭācca gandhakaṃ dattvā pidhāyoparyupalāgninā gandhakaṃ jārayanti kecit ।। vrrsṭī; kiṃcaitadghaṭakaśarāve chidrasaṃsthitāṃ pakvamūṣāṃ kṛtvā tasyāmaṣṭāṃśabiḍāvṛtaṃ pāradaṃ dhṛtvā lohapātryāṃ saṃruddhaṃ mudritaṃ ca kṛtvā taduparyaṣṭāṅgulamānāṃ vālukāṃ vinikṣipya haṭhāttadupari dhmānena dhmātaṃ tadgarbhasambhūtaṃ rasaṃ māyūrapittaliptaṃ kāñcanaṃ grāsayantīti ।। vrrsṭī; sthalakūrmayantraṃ tu kiṃcidgartāyukte bhūtale tathaiva ghaṭakharparaṃ nyubjaṃ nidhāya saṃdhilepādi kṛtvā tadupari sarvataḥ pārśvabhāge ca puṭaṃ dadyāditi ।। vrrsṭī; tatra gartāyāṃ vanasūraṇādikandodare biḍaṃ tanmadhye sagrāsaṃ pāradaṃ dattvā tatkandaśakalenaivācchādya mṛtkarpaṭādināveṣṭya saṃśoṣya dhārayet ।। vrrsṭī; pṛṣṭhe cāgniṃ saṃtataṃ dinatrayaṃ dadyāt ।। vrrsṭī; antarāntarā kandaparivartanaṃ kāryaṃ yathā kando na dahyeta ।। vrrsṭī; evaṃ sthalakūrmayantreṇa jāraṇam vidadhyāditi ।। vrrsṭī; kande dagdhaprāye sati anyatrānyatra kande pūrvavattaṃ pāradaṃ dhṛtvā pācayet ।। vrrsṭī;

kacchapayantrāntargatamṛnmayapīṭhasthadīpikāsaṃsthaḥ ।
yasminnipatati sūtaḥ proktaṃ taddīpikāyantram ।।

rasaratnasamuccayabodhinī dīpikāyantramāha kacchapeti ।। vrrsbo; vakṣyamāṇakacchapayantramadhyavartimṛnmayaghaṭakharpararūpapīṭhopari pradīpamekam saṃsthāpya tatra sūtaṃ sthāpayet kacchapayantrādhaḥ vahniṃ ca dadyāt evaṃ pradīpasthasūtaḥ kacchapayantre patati tat dīpikākhyaṃ yantraṃ jñeyam ।। vrrsbo;

rasaratnasamuccayaṭīkā atha dīpikāyantramāha kacchapayantreti ।। vrrsṭī; jalapūrṇapātramadhye ghaṭakalaśamuttānaṃ nidhāya tatra koṣṭhīmakṛtvā tatsthāne mṛnmayapīṭhaṃ kṛtvā tatra dīpikāṃ nidhāya dīpaṃ prajvālya nāgasvarṇabījasahitaṃ gandhakamanaḥśilāharītālasahitaṃ ca pāradaṃ mardanena piṣṭīkṛtaṃ poṭalikāyāṃ baddhvā kacchapākāranyubjamṛtpātrodare tailamagnāṃ tāṃ poṭalīṃ dīpajvālopari yathā syāttathāvalambitāṃ baddhvā tannyubjaṃ pātraṃ nyubjaṃ nidhāya dīpoṣmaṇā nāgaṃ bhakṣayitvā pārado jalapātre'dhaḥ patati yasmin yantre taddīpikāyantramuktam ।। vrrsṭī; nāgajāraṇārthasya yantrasyopayogo bodhyaḥ ।। vrrsṭī; tato jīrṇanāgaṃ pāradaṃ bhasmamūṣāyāṃ dhmānena viyuktaṃ nāgaṃ kṛtvā tasminrase sādhakāvarabījaṃ jārayantīti ।। vrrsṭī; dīpikāsaṃstho dīpikopari samyaksthita ityarthaḥ ।। vrrsṭī;

bhāṇḍakaṇṭhādadhaś chidre veṇunālaṃ vinikṣipet ।
kāṃsyapātradvayaṃ kṛtvā sampuṭaṃ jalagarbhitam ।।

nalikāsyaṃ tatra yojyaṃ dṛḍhaṃ taccāpi kārayet ।
yuktadravyairvinikṣiptaḥ pūrvaṃ tatra ghaṭe rasaḥ ।।

agninā tāpito nālāttoye tasminpatatyadhaḥ ।
yāvaduṣṇaṃ bhavet sarvaṃ bhājanaṃ tāvadeva hi ।
jāyate rasasaṃdhānaṃ ḍekīyantramitīritam ।।

rasaratnasamuccayabodhinī ḍekīyantramāha bhāṇḍakaṇṭhāditi ।। vrrsbo; bhāṇḍasya kaṇṭhanimne chidramekaṃ vidhāya tatra vaṃśanirmitaṃ nalamekaṃ saṃyojya sthāpayet ।। vrrsbo; anyacca jalapūrṇakāṃsyapātradvayena saṃpuṭamekaṃ kṛtvā bhāṇḍakaṇṭhasthanalāgraṃ tatra praveśya dṛḍhaṃ sandhirodhaṃ kuryāt ।। vrrsbo; tato bhāṇḍamadhye nirdiṣṭadravyaiḥ saha rasaṃ kṣiptvā agnijvālā deyā tena nālacchidrānusārī rasaḥ kāṃsyapātramadhyasthajale patati ।। vrrsbo; evaṃ yāvat sarvaṃ pātraṃ uṣṇaṃ bhavet tāvat kuryāt ।। vrrsbo; rasasaṃdhānaṃ rasanirgamanam ityarthaḥ ।। vrrsbo;

rasaratnasamuccayaṭīkā atha ḍhekīyantramāha bhāṇḍakaṇṭhāditi ।। vrrsṭī; adhaśchidra upakaṇṭhaṃ kṛte chidre jalagarbhitaṃ svāduśītajalagarbhitam ।। vrrsṭī; yuktadravyaiḥ śuddhiyogyaiḥ kāñjikādibhiḥ pātanopayogidravaiśca saha saṃyukto raso ghaṭe sacchidropakaṇṭhe vahnisthite mṛnmayaghaṭe pūrvaṃ vinikṣiptaḥ kāryaḥ ।। vrrsṭī; bhājanaṃ sampuṭaghaṭakam adhobhājanam uṣṇaṃ yāvadbhaved ghaṭe tāvadagniḥ kārya ityarthaḥ ।। vrrsṭī; rasasaṃdhānaṃ pāradasya samyagādhānaṃ sthāpanamityarthaḥ ।। vrrsṭī; 
etadyantrasamaṃ degayantraṃ rasasāre'bhihitam ।
bṛhadbhāṇḍaṃ samādāya kukṣau ca chidrasaṃyutam ।
bhāṇḍe kācaghaṭīṃ kṣiptvā mukhaṃ chidre niyojayet ।। vrrsṭī;

tadāsye kācanālaṃ syāttacca nālamadhomukham ।
ruddhvā tadā tayoḥ saṃdhimardhaṃ ca nālakaṃ dihet ।। vrrsṭī;

bhāṇḍaṃ vālukayāpūrya tasya dvāraṃ nirudhya ca ।
vahneḥ prajvālanaṃ tāvadyāvattannālakaṃ dravet ।। vrrsṭī;

śītaṃ yantraṃ samuttārya ghaṭīṃ prakṣālayettataḥ ।
drāvaṃ kṣiptvā punardadyātpunaḥ pāko vidhīyate ।। vrrsṭī;

evaṃ raṅgadrutiḥ proktā degayantre'tiśobhanā ।
tālo nāgaḥ śilācauraḥ śulvo haṃsaśca gandhakaḥ ।। vrrsṭī;

ete raṅgaṃ vimuñcanti vidrumaṃ gairikaṃ tathā ।
vālukādegayantreṇa picchakeśā dravanti ca ।। vrrsṭī;
iti ।। vrrsṭī;

lohamūṣādvayaṃ kṛtvā dvādaśāṅgulamānataḥ ।
īṣacchidrānvitāmekāṃ tatra gandhakasaṃyutām ।।

mūṣāyāṃ rasayuktāyām anyasyāṃ tāṃ praveśayet ।
toyaṃ syātsūtakasyādha ūrdhvādho vahnidīpanam ।।

rasaratnasamuccayabodhinī jāraṇāyantramāha lohetyādi dvābhyām ।। vrrsbo; vitastimānaṃ lauhamayamūṣādvayaṃ nirmāya tayorīṣacchidrānvitāyām ekasyāṃ mūṣāyāṃ gandhakaṃ saṃsthāpayet tataḥ rasagarbhāyāmanyasyāṃ mūṣāyāṃ pūrvoktāṃ sagandhakamūṣāṃ praveśya sūtagarbhamūṣādho jalaṃ sthāpayitvā ūrdhvādhaśca vahniṃ prajvālayediti ।। vrrsbo;

rasonakarasaṃ bhadre yatnato vastragālitam ।
dāpayetpracuraṃ yatnādāplāvya rasagandhakau ।।

sthālikāyāṃ pidhāyordhvaṃ sthālīmanyāṃ dṛḍhāṃ kuru ।
saṃdhiṃ vilepayedyatnānmṛdā vastreṇa caiva hi ।।

sthālyantare kapotākhyaṃ puṭaṃ karṣāgninā sadā ।
yantrasyādhaḥ karīṣāgniṃ dadyāttīvrāgnimeva vā ।।

evaṃ tu tridinaṃ kuryāttato yantraṃ vimocayet ।
taptodake taptacullyāṃ na kuryācchītalāṃ kriyām ।।

na tatra kṣīyate sūto na ca gacchati kutracit ।
anena ca krameṇaiva kuryādgandhakajāraṇam ।।

yantraṃ vidyādharaṃ jñeyaṃ sthālīdvitayasampuṭāt ।
cullīṃ caturmukhīṃ kṛtvā yantrabhāṇḍaṃ niveśayet ।।

tatrauṣadhaṃ vinikṣipya nirundhyādbhāṇḍakānanam ।
yantraṃ vidyādharaṃ nāma tantrajñaiḥ parikīrtitam ।।

rasaratnasamuccayabodhinī vidyādharayantramāha yantramiti ।। vrrsbo; sthālīdvitayasampuṭāt haṇḍikādvayakṛtapuṭaviśeṣāt ।। vrrsbo; tadeva vivṛṇoti cullīmiti ।। vrrsbo; adhobhāṇḍe auṣadhaṃ nikṣipya bhāṇḍāntareṇa mukhaṃ pidhāya cullyāṃ caturmukhyāṃ saṃsthāpya ca jvālā deyā ।। vrrsbo; koṣṭhīyantramiti saṃjñāntaramasya ।। vrrsbo; granthāntare tu vidyādharayantralakṣaṇam anyavidhaṃ tattu agre svayameva vakṣyati ।। vrrsbo;

rasaratnasamuccayaṭīkā vidyādharayantramāha ।। vrrsṭī; tatra prathamaṃ tatsvarūpaṃ samāsata uktvānantaraṃ savistaramāha yantramiti ।। vrrsṭī; sthālīdvitayasaṃpuṭāditi ।। vrrsṭī; samasthūlānāmeva saṃpuṭaṃ bhavati na tu mahadatyalpayoriti ।। vrrsṭī; iti vakṣyamāṇaḥ sthālīyantrādasyākṛtiviśeṣaḥ sphuṭīkṛtaḥ ।। vrrsṭī; atha vistareṇāha cullīṃ caturmukhīmiti ।। vrrsṭī; sarvatra sāmyenāgnipravṛttyarthaṃ caturmukhīm ityuktam ।। vrrsṭī; tatra yantrabhāṇḍaṃ niveśayet ।। vrrsṭī; nirundhyāt ।। vrrsṭī; nyubjamukhena pātrāntareṇa saṃpuṭet ।। vrrsṭī; etadyantram vidyādharanāmnā śāstre parikīrtitam ।। vrrsṭī; asyopayogastu saumyavīryadravyāṇāṃ mṛdvagninā pākārthaṃ bodhyaḥ ।। vrrsṭī; ata eva vakṣyati pañcadaśādhyāye kanakasundararase dattvā vidyādhare yantre puṭedāraṇyakopalairiti ।। vrrsṭī;

ūrdhvaṃ vahniradhaścāpo madhye tu rasasaṃgrahaḥ ।
somānalam idaṃ proktaṃ jārayedgaganādikam ।।

rasaratnasamuccayabodhinī somānalayantramāha ūrdhvamiti ।। vrrsbo; gaganādikam abhrādikam ।। vrrsbo; sthālīmadhye rasamūṣāṃ saṃsthāpya śarāveṇa mukhaṃ pidhāya mṛdvastreṇa sandhiṃ liptvā ca jalapūrṇasthālyantaropari sthālīṃ tāṃ sthāpayet śarāvopari karīṣāgniṃ ca dadyād iti ।। vrrsbo;

rasaratnasamuccayaṭīkā atha somānalayantraṃ samāsata āha ūrdhvaṃ vahniriti ।। vrrsṭī; madhya iti ।। vrrsṭī; adhaḥpātre jalaṃ tadupari uttānaṃ śarāvādi dattvā tatra laghumūṣāmuttānāṃ dhṛtvā tanmadhye biḍaṃ biḍamadhye sagrāsaṃ pāradaṃ ca dattvā dṛḍhaṃ pidhānena pidhāya tadupari kharparaṃ dattvā tatrāgnir deyaḥ ।। vrrsṭī; iti vidhinā gaganasattvādikaṃ jārayediti ।। vrrsṭī; etadeva yantraṃ sanābhinālaṃ kṛtvāgnimadho dattvā nābhimadhye pāradaṃ sagrāsaṃ dattvā jārayediti prakārāntareṇa rasasāre abhihitam ।। vrrsṭī; 
tathā ca tatpāṭhaḥ ।
somānalasya yantrasya nābhimadhye rasaṃ kṣipet ।
dattvāṣṭāṃśaṃ biḍaṃ nābhiṃ kiṃcidamlena pūrayet ।। vrrsṭī;

kṣārāmlaṃ tryūṣaṇaṃ mūtraṃ rājikā śigru citrakam ।
nālaṃ prapūrayed ebhir nābheścopari sādhakaḥ ।। vrrsṭī;

dadyādupari yantrasya sacchidraṃ samabudhnakam ।
chidre ca dorakaṃ baddhvā amlaiḥ kharparapūraṇam ।। vrrsṭī;

rasopari patedbinduḥ stokaṃ stokaṃ punaḥ punaḥ ।
yantrādhaḥ sthāpayedagnim ahorātratrayaṃ budhaḥ ।। vrrsṭī;

tridinair jīryate grāsaṃ sūtako nātra saṃśayaḥ ।
iti ।। vrrsṭī;
sacchidraṃ samabudhnakamiti kharparasya viśeṣaṇam ।। vrrsṭī; nālaṃ tu kṣārādipūritaṃ kṛtvā kharparacchidrasaṃmukham evocchritaṃ kāryamiti bhāvaḥ ।। vrrsṭī; 
etadeva yantraṃ nābhirahitaṃ kṛtvā vaiparītyenāgnijalasthāpanena prāptāgnīṣomākhyaṃ pāradabandhakaraṃ bhavatītyapi tadgranthe evābhihitam ।
athādho'gniruparyāpo madhye deyo raseśvaraḥ ।
agnīṣomākhyayantreṇa badhyate saptarātrataḥ ।। vrrsṭī;
iti ।। vrrsṭī;

garbhayantraṃ pravakṣyāmi piṣṭikābhasmakārakam ।
caturaṅguladīrghāṃ ca tryaṅgulonmitavistarām ।।

mṛnmayīṃ sudṛḍhāṃ mūṣāṃ vartulaṃ kārayenmukham ।
loṇasya viṃśatirbhāgā bhāga ekastu gugguloḥ ।।

suślakṣṇaṃ peṣayitvā tu vāraṃ vāraṃ punaḥ punaḥ ।
mūṣālepaṃ dṛḍhaṃ kṛtvā lavaṇārdhamṛdambubhiḥ ।।

karṣet tuṣāgninā bhūmau svedayenmṛdu mānavit ।
ahorātraṃ trirātraṃ vā rasendro bhasmatāṃ vrajet ।।

rasaratnasamuccayabodhinī garbhayantramāha garbhayantramiti ।। vrrsbo; piṣṭikā naṣṭapiṣṭīkṛtaḥ rasaḥ ityarthaḥ ।। vrrsbo; loṇasya lavaṇasya loṇasya ityatra lohasya iti pāṭhāntaraṃ na yuktaṃ lavaṇārdhamṛdambubhiḥ iti vakṣyamāṇavākyavirodhāt ।। vrrsbo; atra vāraṃ vāramiti padaṃ peṣayitvā tathā punaḥ punariti padaṃ mūṣālepamityanena yojanīyam ।। vrrsbo; lavaṇārdhamṛdambubhiriti sahārthe tṛtīyā tena lavaṇārdhamṛdambubhiḥ saha loṇaguggulū peṣayitvā iti tathā viṃśatibhāgalavaṇāpekṣayā mṛdo'rdhatvamiti ca bodhyam ।। vrrsbo; karṣet ātape śoṣayet ।। vrrsbo;

rasaratnasamuccayaṭīkā atha garbhayantraṃ pratijānīte garbhayantramiti ।। vrrsṭī; yatra sarvaṃ yantraṃ bhūmyudara evāvasthitaṃ vidadhyāt tadgarbhayantraṃ nāma ।। vrrsṭī; tadeva spaṣṭīkaroti caturaṅguleti ।। vrrsṭī; caturaṅguladīrghādilakṣaṇāṃ mūṣāṃ vidhāya tanmukhaṃ vartulaṃ kārayet ।। vrrsṭī; samyak pidhānasaṃdhānārthaṃ yathoktabhāgaṃ lohakiṭṭaguggulayor gṛhītvā bhāgatrayaṃ mṛdo gṛhītvaikabhāgātmakaṃ lavaṇaṃ gṛhītvā sarvametajjalena saṃmardya tena mūṣāṃ sāntarbahirvilipya tatra dhātvādikṛtapiṣṭikāṃ saṃbhṛtya samyak pidhāya bhūmimadhyagāṃ gajapuṭaparyāptāṃ gartāṃ karīṣamiśratuṣairardhapūritāṃ kṛtvā tatra mūṣāṃ dhṛtvā tadupari garākaṇṭhadaghnaṃ karīṣatuṣaireva sampūryāvaśiṣṭagartāṃ mṛttikayā sampūryāntarvāyupraveśārthaṃ kiṃcidaṅgulīsamaṃ chidraṃ vidhāyāgniṃ dattvā svedayet ।। vrrsṭī; evaṃ nirvāṇāgnituṣādiyuktyā niṣkāsya punastuṣādipūraṇādisarvamantarāntarā kuryādahorātraparyantaṃ trirātraparyantaṃ veti ।। vrrsṭī; atra govarapuṭaṃ bhūmāveva deyam ।। vrrsṭī; taduktaṃ rasarājasundare ।। vrrsṭī; 
cūrṇīkṛtakarīṣāgnau bhūmāveva tu yatpuṭam ।
dīyate tattu kṛtibhirgovaraṃ samudāhṛtam ।। vrrsṭī;
iti ।। vrrsṭī;

kharparaṃ sikatāpūrṇaṃ kṛtvā tasyopari nyaset ।
aparaṃ kharparaṃ tatra śanair mṛdvagninā pacet ।।

pañcakṣāraistathā mūtrair lavaṇaṃ ca viḍaṃ tataḥ ।
haṃsapākaṃ samākhyātaṃ yantraṃ tad vārttikottamaiḥ ।।

sarasāṃ gūḍhavaktrāṃ mṛdvastrāṅgulaghanāvṛtām ।
śoṣitāṃ kācakalaśīṃ triṣu bhāgeṣu pūrayet ।।

bhāṇḍe vitastigambhīre vālukāsupratiṣṭhitā ।
tadbhāṇḍaṃ pūrayettribhiranyābhiravaguṇṭhayet ।।

bhāṇḍavaktraṃ maṇikayā saṃdhiṃ limpen mṛdā pacet ।
cullyāṃ tṛṇasya cādāhān maṇikāpṛṣṭhavartinaḥ ।
etaddhi vālukāyantraṃ tadyantraṃ lavaṇāśrayam ।।

rasaratnasamuccayabodhinī vālukāyantramāha sarasāmiti ।। vrrsbo; sarasāṃ pāradagarbhām ।। vrrsbo; gūḍhavaktrāṃ saṃkīrṇamukhīm ।। vrrsbo; mṛdvastreṇa mṛlliptavastreṇa aṅgulaghanaṃ aṅgulamānotsedhaṃ yathā tathā āvṛtām ।। vrrsbo; triṣu bhāgeṣu pūrayet pācyarasādinā kācakalasyāḥ bhāgatrayaṃ pūrayedityarthaḥ ।। vrrsbo; triṣu bhāgeṣviti avacchede saptamī ।। vrrsbo; bhāṇḍe ityatra kācakalasīṃ sthāpayediti śeṣaḥ ।। vrrsbo; vālukābhiḥ kiyān bhāgaḥ pūrayitavya ityapekṣāyāmāha tadbhāṇḍamiti ।। vrrsbo; tribhirityatra ।। vrrsbo; bhāgairiti śeṣaḥ ।। vrrsbo; tṛtīyā cātra abhede bhāṇḍasya bhāgatrayamityarthaḥ pūrayet vālukayeti śeṣaḥ anyābhiḥ vālukābhirityarthaḥ avaśiṣṭāṃśaṃ pūrayediti śeṣaḥ ।। vrrsbo; avaguṇṭhayedityasya maṇikayā ityanena sambandhaḥ maṇikayā śarāveṇa ।। vrrsbo; ayamarthaḥ saṃkīrṇamukhīṃ kācakūpikāṃ mṛdvastreṇāṅgulotsedhamālipya śoṣayitvā ca tasyā bhāgatrayaṃ rasenāpūrayet tato vitastipramāṇagabhīre vālukayā tribhāgapūrṇe bhāṇḍamadhye tāṃ niveśya ūrdhvaṃ vālukayā ācchādayet tataśca śarāveṇa bhāṇḍavaktraṃ pidhāya mṛttikayā saṃdhiṃ liptvā ca tāvat pacet yāvat śarāvopari nyastaṃ tṛṇaṃ na dahediti ।। vrrsbo; tulyalakṣaṇatvāt vālukāyantraprasaṅge lavaṇayantram apyatidiśati taditi ।। vrrsbo; tad uktaprakāraṃ yantraṃ lavaṇāśrayam api bhavatīti śeṣaḥ lavaṇayantram api vālukāyantram bhavatītyarthaḥ ।। vrrsbo;

rasaratnasamuccayaṭīkā vālukāyantraṃ dvividhamāha surasāmiti ।। vrrsṭī; surasāṃ granthikoṭararekhādyabhāvena sulakṣaṇāṃ ।। vrrsṭī; gūḍhavaktrām akarālamukhām adrimṛtkarpaṭādinā trivāraṃ saptavāraṃ vā kṛtenāṅgulasthūlena veṣṭitām ātape saṃśoṣitāṃ kācaghaṭīm udarasya bhāgacatuṣṭayaṃ parikalpya triṣu bhāgeṣu pūrayet ।। vrrsṭī; tasyā garbhe bhāgatrayaṃ kajjalyādinā bheṣajena pūrayet ।। vrrsṭī; evaṃ sampūritāṃ tāṃ vitastigambhīre bhāṇḍe mṛnmaye viśālakharpare pūritavālukāmadhye sthāpitāṃ kuryāt ।। vrrsṭī; pūraṇīyavālukāyā mānamapyāha tadbhāṇḍaṃ pūrayediti ।। vrrsṭī; bhāṇḍodarasyāpi bhāgacatuṣṭayaṃ parikalpya tadbhāṇḍaṃ vālukayā tribhirbhāgairmitayā tribhāgapūraṇaparyāptayā pūrayetsaṃbharet ।। vrrsṭī; anyābhir avaśiṣṭaikabhāgamitābhir vālukābhiḥ kācakalaśīm abhitaḥ prakṣepeṇāvaguṇṭhayet ।। vrrsṭī; kaṇṭhaparyantam ācchāditāṃ kuryādityarthaḥ ।। vrrsṭī; bhāṇḍamukhaṃ ca maṇikayā viśālanyubjamṛtpātreṇācchādya saṃdhilepādi kṛtvā cullyāṃ pacet ।। vrrsṭī; tatpacanakālamānam āha tṛṇasyeti ।। vrrsṭī; maṇikāpṛṣṭhe prakṣiptatṛṇadāhaparyantaṃ pacet ।। vrrsṭī; tṛṇadāhetyupalakṣaṇam ।। vrrsṭī; sindūrarasādau raktavarṇotpattiparyantamapi pākasyāvaśyakatvāt ।। vrrsṭī; sa ca varṇo jñeyaḥ ।। vrrsṭī; kūpīmukhād udgataraktavarṇabāṣpadarśaneneti bodhyam ।। vrrsṭī;

pañcāḍhavālukāpūrṇabhāṇḍe nikṣipya yatnataḥ ।
pacyate rasagolādyaṃ vālukāyantram īritam ।।

rasaratnasamuccayabodhinī anyavidhaṃ vālukāyantramāha pañceti ।। vrrsbo; catvāriṃśaccharāvamitavālukāpūrṇabhāṇḍe ityarthaḥ ।। vrrsbo; atra vālukāmadhye eva rasagolādikaṃ sthāpayet na tu kācakūpyāmiti viśeṣaḥ ।। vrrsbo;

evaṃ lavaṇanikṣepātproktaṃ lavaṇayantrakam ।।

antaḥkṛtarasālepatāmrapātramukhasya ca ।
liptvā mṛllavaṇenaiva saṃdhiṃ bhāṇḍatalasya ca ।।

tadbhāṇḍaṃ paṭunāpūrya kṣārairvā pūrvavatpacet ।
evaṃ lavaṇayantraṃ syād rasakarmaṇi śasyate ।।

rasaratnasamuccayaṭīkā antaḥ kṛtarasālepa iti ।। vrrsṭī; ālepa ityupalakṣaṇam ।। vrrsṭī; mṛdbhāṇḍe kharparasamāne viśālamukhe'ntastale nyubjaṃ sthāpanīyaṃ yallaghu tāmrapātraṃ tat pāradādigolakopari nyubjaṃ nidhāya mṛllavaṇādinā bhāṇḍatalatāmrapātramukhasaṃdhiṃ vilipya tayantrabhāṇḍaṃ lavaṇakṣārādyanyatamenāpūrya pidhānena pidhāya praharaparyantaṃ śālisphuṭanaparyantaṃ praharaparyantaṃ vā pacet ।। vrrsṭī; evaṃvidhamapi yantraṃ lavaṇayantrākhyametad rasakarmaṇi pākamūrchanādikarmaṇi praśastaṃ syāt ।। vrrsṭī;

rasaratnasamuccayabodhinī lavaṇayantrasya prakārāntaramāha antariti ।। vrrsbo; antas tāmrapātramadhye ityarthaḥ kṛtaḥ rasena ālepaḥ yatra tathābhūtaṃ yat tāmrapātraṃ tasya mukhaṃ tasya rasaliptodaratāmrapātramukhasya tathā bhāṇḍatalasya tāmrapātramukhopari sthāpitabhāṇḍādhobhāgasya ।। vrrsbo; tadbhāṇḍam uparisthabhāṇḍam ।। vrrsbo; pūrvavat tṛṇasya cādāhād ityarthaḥ ।। vrrsbo; tāmrapātrodare rasaṃ nikṣipya tadupari lavaṇapūrṇaṃ kṣārapūrṇaṃ vā bhāṇḍamekaṃ vinyaset tato mṛllavaṇena sandhiṃ ruddhvā pacet iti ।। vrrsbo;

lohanālagataṃ sūtaṃ bhāṇḍe lavaṇapūrite ।
niruddhaṃ vipacetprāgvan nālikāyantram īritam ।।

rasaratnasamuccayabodhinī nālikāyantramāha loheti ।। vrrsbo; lauhamayanālamadhye pāradam āpūrya chidrarodhaṃ kṛtvā ca lavaṇapūritabhāṇḍāntaḥ nālaṃ taṃ nirundhyāttato maṇikayā bhāṇḍavaktram ācchādya ālipya ca sandhiṃ tāvat pacet yāvat śarāvoparisthaṃ tṛṇaṃ na dahet iti ।। vrrsbo;

vālukāgūḍhasarvāṅgāṃ garte mūṣāṃ rasānvitām ।
dīptopalaiḥ saṃvṛṇuyād yantraṃ tad bhūdharāhvayam ।।

rasaratnasamuccayaṭīkā atha bhūdharayantramāha vāluketi ।। vrrsṭī; garte rājahastamātragambhīre garte hastamātrāyāmavistāre caturasre vartule vā tādṛśe garte rasānvitāṃ pāradagarbhitāṃ mallamūṣāṃ vālukāgūḍhasarvāṅgāṃ nidhāya gartakaṇṭhaparyantaṃ vālukayā prapūryopari kiṃcitpārśve ca dīptavanyopalaiḥ saṃvṛṇuyādācchādayet ।। vrrsṭī; samantato vanyopalairācchādya jvālayedityarthaḥ ।। vrrsṭī; atra pāradasya yantraṇamātraṃ vālukāyāṃ bhūmāveva vahnistūparyeva garbhayantre sarvameva bhūgarbhe ।। vrrsṭī; bhūdharapuṭe tu na vālukāsaṃbandhaḥ ।। vrrsṭī; iti trayāṇāṃ yantrapuṭānāṃ viśeṣo bodhyaḥ ।। vrrsṭī;

śarāvasampuṭāntasthaṃ karīṣeṣv agnimānavit ।
paceccullyāṃ dviyāmaṃ vā rasaṃ tat puṭayantrakam ।।

rasaratnasamuccayabodhinī puṭayantramāha śarāveti ।। vrrsbo; karīṣeṣu pacet athavā agnimānavid dviyāmaṃ cullyām aṅgāreṣu paced yojyam ।। vrrsbo;

rasaratnasamuccayaṭīkā atha puṭayantramāha śarāveti ।। vrrsṭī; bhūmitale karīṣarāśiṃ kṛtvā tatra śarāvasaṃpuṭitaṃ pāradaṃ ca dhṛtvāgnimānavidvaidyo ghāṭikādvayaparyantaṃ pacet ।। vrrsṭī; atyantasaṃnihitāgnisaṃyogāt ।। vrrsṭī; athavā cullyāṃ karīṣāgniṃ dattvādhiśritakharpare śarāvasaṃpuṭitaṃ rasaṃ dhṛtvā kharparamukhamācchādya yāmaparyantaṃ dviyāmaṃ vā pacet ।। vrrsṭī; dūratarāgnisaṃyogāt ।। vrrsṭī; evaṃ nyūnādhikaḥ pacanakālo rasayogidravyādyudgamaśālitvāvayavaśaithilyakāṭhinyādyanurodhena svabuddhyaiva tarkya iti bhāvaḥ ।। vrrsṭī;

ṣoḍaśāṅgulavistīrṇaṃ hastamātrāyataṃ samam ।
dhātusattvanipātārthaṃ koṣṭhīyantram iti smṛtam ।।

rasaratnasamuccayabodhinī koṣṭhīyantramāha ṣoḍaśeti ।। vrrsbo; atra samamiti padena militabhāṇḍadvayasya ṣoḍaśāṅgulatvādi bodhyam evaṃ ca vitastipramāṇadīrghasya aṣṭāṅgulavistīrṇasya ca adhobhāṇḍasya mukhopari tāvanmānaṃ bhāṇḍāntaram adhomukhaṃ saṃsthāpya adho dṛḍhāṅgārair bhastrayā dhamet tena dhātusattvaṃ nirgacchatīti ।। vrrsbo; atrisaṃhitāyām etacchlokānantaram asyaivāparāṃśaḥ paṭhitaḥ tadyathā ।। vrrsbo; 
paripūrṇaṃ dṛḍhāṅgārairadho vātena koṣṭhake ।
mātrayā jvālamārgeṇa jvālayecca hutāśanam ।। vrrsbo;
iti ।। vrrsbo;

rasaratnasamuccayaṭīkā atha koṣṭhīyantramāha ṣoḍaśāṅguleti ।। vrrsṭī; dhātusattveti ।। vrrsṭī; viśiṣṭadhātūnāṃ tāpyagairikavimalādīnām anudgamaśālināṃ mṛdūnāṃ ca sattvasya nipātārtham etadyantraṃ vidyāt ।। vrrsṭī; asyāṃ koṣṭhyāṃ madhya ucitāṃ dhātugarbhitāṃ vṛntākādimūṣāṃ saṃsthāpya kokilair mūṣām uparyuparibhāvena pārśvataśca sampūrya yathocitaṃ dhamet ।। vrrsṭī; laghubhastrikādinetyarthaḥ ।। vrrsṭī; 
koṣṭhīyantre sattvanipātanārhā dhātava udāhṛtāśca rasasāre ।
vaikrāntaṃ sasyakaṃ tāpyaṃ kāntābhre vimalaṃ giriḥ ।
gairikā tutthakaṃ caiva rājāvarto viśeṣataḥ ।। vrrsṭī;

eṣām uparasānāṃ ca koṣṭhe sattvanipātanam ।
iti ।। vrrsṭī;

yatra lohamaye pātre pārśvayorvalayadvayam ।
tādṛk svalpataraṃ pātraṃ valayaprotakoṣṭhakam ।।

pūrvapātropari nyasya svalpapātre parikṣipet ।
rasaṃ saṃmūrchitaṃ sthūlapātram āpūrya kāñjikaiḥ ।।

dviyāmaṃ svedayedeva rasotthāpanahetave ।
etatsyād valabhīyantraṃ rase ṣāḍguṇyakārakam ।
sūkṣmakāntamaye pātre rasaḥ syādguṇavattaraḥ ।।

rasaratnasamuccayabodhinī valabhīyantramāha yatreti ।। vrrsbo; valayadvayaṃ valayaṃ kaḍā āṃṭā iti khyātaṃ ।। vrrsbo; tādṛk lohamayam ।। vrrsbo; valayeti ।। vrrsbo; valaye bṛhatpātrasthavalaye protam ābaddhaṃ koṣṭhaṃ madhyadeśo yasya tādṛśam ।। vrrsbo; ayamartho bṛhadākāraṃ kāntalauhamayaṃ pātramekaṃ nirmāya tasyāntargalād adhaḥpārśvadvaye valayadvayaṃ saṃyojanīyaṃ kṣudrākāram aparamapi tathāvidhaṃ pātramekaṃ kṛtvā bṛhatpātrasthe valaye aspṛṣṭatalabhāgaṃ yathā tathā ābadhya tatra mūrchitarasaṃ parikṣipet kāñjikena sthūlapātraṃ ca pūrayediti ।। vrrsbo; rase ṣāḍguṇyakārakaṃ ṣāḍguṇyaṃ vidyā vitarko vijñānaṃ smṛtistatparatā kriyā ityuktaṣaḍguṇapradaśaktijanakam evaṃvidharasopayoktā uktaṣāḍguṇyasiddhiṃ labhate ityarthaḥ ।। vrrsbo;

rasaratnasamuccayaṭīkā atha khalacarīyantramāha yatreti ।। vrrsṭī; yantrabhūte lohapātra ābhyantaropakaṇṭhe pārśvayor avasañjanārthaṃ valayadvayaṃ kāryaṃ ।। vrrsṭī; valayamadhye tu praveśārhakoṣṭhakaṃ lauhaṃ svalpapātramanyadvidhāya mūrchitarasagarbhitaṃ tatsvalpapātraṃ praveśya valayayor avasajjitaṃ kṛtvā sthūlapātre kāñjikaṃ prabhūtaṃ dattvā cullyāṃ mandāgninā praharaparyantaṃ svedayet ।। vrrsṭī; tena pārada utthāya kāñjikadrave praviśya tiṣṭhati ata evāsya yantrasya jalāhāryayantram ityapi nāmāntaraṃ kāñjikajalena svalpapātrād rasasya hriyamāṇatvāditi ।। vrrsṭī; mūrchito rasa utthāya khale'ṅgaṇe carituṃ śaknotyaneneti vyutpattyā khalacarītyapi nāma ।। vrrsṭī; atra yatsvalpaṃ pātraṃ tatkāntamayaṃ kṛtvā yantre tatpātramadhye pārado dhṛtaśced atiśayena guṇavānbhavati ।। vrrsṭī; 
uktaṃ ca rasārṇave ।
na sūtena vinā kāntaṃ na kāntena vinā rasaḥ ।
kāntasūtasamāyogāt prayogo dehadhārakaḥ ।। vrrsṭī;
iti ।। vrrsṭī;

kṣipedrasaṃ ghaṭe dīrghanatādhonālasaṃyute ।
tannālaṃ nikṣipedanyaghaṭakukṣyantare khalu ।।

tatra ruddhvā mṛdā samyagvadane ghaṭayoratha ।
adhastādrasakumbhasya jvālayettīvrapāvakam ।।

itarasminghaṭe toyaṃ prakṣipetsvādu śītalam ।
tiryakpātanam etaddhi vārttikair abhidhīyate ।।

rasaratnasamuccayabodhinī tiryakpātanayantramāha kṣipediti ।। vrrsbo; dīrghanatādhonālasaṃyute dīrghākāraṃ nataṃ nimnābhimukhaṃ ca yat adhonālaṃ tena saṃyute ।। vrrsbo; ayaṃ vidhiḥ ekasmin ghaṭe rasaṃ nidhāya tasya udarādho dīrgham adholambitaṃ nālamekaṃ saṃyojya dvitīyaghaṭodarasthacchidre nālāgraṃ praveśya mṛdvastreṇa sandhimālipya ca ghaṭayormukham api tathā limpet rasakumbhādhaśca tīvrāgniṃ prajvālayet dvitīyaghaṭe svāduśītalaṃ jalaṃ ca prakṣipet iti ।। vrrsbo;

rasaratnasamuccayaṭīkā atha tiryakpātanayantramāha kṣipedrasamiti ।। vrrsṭī; natādhonāleti natopakaṇṭhacchidrasaṃlagnādhonālasaṃyute ।। vrrsṭī; anyaghaṭaḥ pārśve nimnadeśe sthitaḥ ।। vrrsṭī; tato ghaṭayorvadane ruddhvā pidhānābhyāṃ pidhāya saṃdhilepādi kṛtvādho ghaṭayor vadanayor adhaḥsthitanalikāyojitacchidrayor api saṃdhilepaṃ kṛtvā jvālayet ।। vrrsṭī; ghaṭāntare tāpotpattiparyantaṃ pāradaśuddhyartham etadyantrasyopayogo bodhyaḥ ।। vrrsṭī;

caṣakaṃ vartulaṃ lauhaṃ vinatāgrordhvadaṇḍakam ।
etaddhi pālikāyantraṃ balijāraṇahetave ।।

rasaratnasamuccayaṭīkā pālikāyantramāha caṣakamiti ।। vrrsṭī; caṣakaṃ darvīsamānaṃ pātram ।। vrrsṭī; tattu na tiryagdaṇḍaṃ kiṃtu vinatāya ucchrito daṇḍo yasya tathoktam ।। vrrsṭī; etadyantraṃ sadhūmagandhakajāraṇopayogi tathā bhairavanāthoktaparpaṭyādividhau copayokṣyate ।। vrrsṭī;

rasaratnasamuccayabodhinī pālikāyantramāha caṣakamiti ।। vrrsbo; vinatam agraṃ yasya tat nyubjīkṛtāgrabhāgam ūrdhvam uccaiḥkṛtaṃ daṇḍaṃ yasya tad unnatadaṇḍaṃ vinatāgraṃ ca tad ūrdhvadaṇḍaṃ ceti vinatāgrordhvadaṇḍakaṃ lauhaṃ lohamayaṃ vartulaṃ golākāraṃ caṣakaṃ kaṭorikā kāryamiti śeṣaḥ ।। vrrsbo; caṣakaśabdasya madyapānapātrārthakatve'pi pātramātrārthakatvaṃ prāgeva pradarśitam ।। vrrsbo; balijāraṇahetave gandhakajāraṇārtham ।। vrrsbo;

catuṣprasthajalādhāraś caturaṅgulikānanaḥ ।
ghaṭayantram idaṃ proktaṃ tadāpyāyanakaṃ smṛtam ।।

rasaratnasamuccayabodhinī ghaṭayantramāha caturiti ।। vrrsbo; ṣoḍaśaśarāvamitajaladhāraṇasamarthaḥ caturaṅgulavistṛtamukhaviśiṣṭaśca ghaṭaḥ ghaṭayantramiti niṣkarṣaḥ ।। vrrsbo; āpyāyanakaṃ rasādīnāṃ tarpaṇaṃ ṣāḍguṇyasaṃpādanamiti yāvat ।। vrrsbo; āpyāyanakam ityatra utthāpanakam iti pāṭhe rasotthāpanasādhanamityarthaḥ ।। vrrsbo;

vidhāya vartulaṃ gartaṃ mallamatra nidhāya ca ।
vinidhāyeṣṭakāṃ tatra madhyagartavatīṃ śubhām ।।

gartasya paritaḥ kuryātpālikām aṅgulocchrayām ।
garte sūtaṃ vinikṣipya gartāsye vasanaṃ kṣipet ।।

nikṣipedgandhakaṃ tatra mallenāsyaṃ nirudhya ca ।
mallapālikayormadhye mṛdā samyaṅ nirudhya ca ।।

vanopalaiḥ puṭaṃ deyaṃ kapotākhyaṃ na cādhikam ।
iṣṭikāyantram etat syād gandhakaṃ tena jārayet ।।

rasaratnasamuccayabodhinī iṣṭakāyantramāha vidhāyeti ।। vrrsbo; mallaṃ śarāvapātram ।। vrrsbo; pālikām ālavālam ।। vrrsbo; golākāraṃ gartamekam kṛtvā tatra śarāvaṃ saṃsthāpya tadupari madhyacchidrāmiṣṭakām ekāṃ vinyaset iṣṭakāgartaṃ paritaḥ aṅgulimitonnatam ālavālam ekaṃ ca kuryāt tata iṣṭakārandhre pāradaṃ vinikṣipya randhramukhe vastraṃ tadupari gandhakaṃ ca vinyasya śarāvāntareṇa ruddhvā śarāvālavālayoḥ saṃdhiṃ mṛdā samyagālipya ca vanyakarīṣaiḥ kapotākhyapuṭaṃ dadyāditi niṣkarṣaḥ ।। vrrsbo;

rasaratnasamuccayaṭīkā atheṣṭikāyantraṃ lakṣayati nidhāya vartulāmiti ।। vrrsṭī; mallaṃ gambhīrodaraṃ kṣudraṃ mṛnmayaṃ pātraṃ tadgartāmadhye saṃsthāpya tatraikām iṣṭikāṃ madhyagartavatīṃ ca nidhāyeṣṭikāghaṭakagartasya paritaḥ samantato'ṅgulocchrāyāṃ pālikām ālavālaṃ vidhāya tadgarte pāradaṃ kṣiptvā tadgartamukhe vastraṃ prasārya tacca dṛḍhaṃ baddhvā tadupari samabhāgaṃ gandhakaṃ dattvā nyubjamallena gartamukhaṃ ruddhvā mallapālimadhyabhāgaṃ mṛdā samyagruddhvopari vanyopalaiḥ kapotapuṭaṃ punaḥ punardeyam ।। vrrsṭī; iṣṭikayā pāradasya yantraṇād etadyantram iṣṭikāyantranāmnā kathitam ।। vrrsṭī; tena nirdhūmagandhakajāraṇaṃ kuryāt ।। vrrsṭī; jīrṇe ca gandhake pārado raktavarṇo bhavet ।। vrrsṭī; atra drutapārade gandhakajāraṇāyāṃ gartāsye vastrācchādanaṃ vastropari gandhakaṃ ca dadyāditi vidhikramaḥ ।। vrrsṭī; yatra tu baddhasya rasasya gandhakajāraṇā kartavyā syāttadā tu pāradaṃ vastreṇa baddhvā tasyādhastād upariṣṭācca gandhakaṃ dattvā jārayedityanukto'pi viśeṣo bodhyaḥ ।। vrrsṭī;

sthālikopari vinyasya sthālīṃ samyaṅ nirudhya ca ।
ūrdhvasthālyāṃ jalaṃ kṣiptvā vahniṃ prajvālayed adhaḥ ।
etad vidyādharaṃ yantraṃ hiṅgulākṛṣṭihetave ।।

rasaratnasamuccayabodhinī hiṅgulākṛṣṭividyādharayantramāha sthālikoparīti ।। vrrsbo; sthālīmityatra ūrdhvamukhīmiti śeṣo bodhyaḥ ।। vrrsbo; atra hiṅgulākṛṣṭiprakārasya anuktatvāt granthāntaroktastatprakāraḥ pradarśyate tadyathā jambīrādirasaśodhitahiṅgulam adhaḥsthālyāṃ parṇopari saṃsthāpya kaṭhinīghṛṣṭatalabhāgām uttānāṃ sthālīmaparāṃ tadupari dattvā mṛdambarādibhiḥ saṃdhim ālipya ca adho jvālā deyā ūrdhvasthālyāṃ jalaṃ ca uṣṇe ca tasmin tat nikṣipya punardeyam evaṃ triṃśadvāraṃ kuryāt ।। vrrsbo; granthāntare'sya ūrdhvapātanamiti nāmāntaram ।। vrrsbo; 
kṛcidetad anantaraṃ ।
rasaṃ saṃmūrchitaṃ sthūlapātram āpūrya kāñjikaiḥ ।
dviyāmaṃ svedayedenaṃ rasotthāpanahetave ।। vrrsbo;
ityadhikaḥ pāṭho vidyate ।। vrrsbo;

rasaratnasamuccayaṭīkā atha hiṅgulākṛṣṭividyādharayantramāha sthālikopari vinyasyeti ।। vrrsṭī; antastale nihitaśuṣkahiṅgulāyā viśālamukhāyāḥ sthālikāyā uparyuttānāmeva laghusthālīṃ vinyasya sthāpayitvā saṃdhilepādinā ruddhvordhvasthālyāṃ kiṃcicchītalajalaṃ punaḥ punardadyāt ।। vrrsṭī; adhaścullyāṃ vahniṃ jvālayetpraharatrayaparyantam ।। vrrsṭī; etadyantraṃ pāradasya hiṅgulād viyujyordhvapātratala ākṛṣṭikaraṃ syāt ।। vrrsṭī; etadākṛṣṭarasasya ṣoḍaśādhyāye caṇḍasaṃgrahagadaikakapāṭavidhāvanyatra copayogaṃ vakṣyati ।। vrrsṭī;

yantrasthālyupari sthālīṃ nyubjāṃ dattvā nirundhayet ।
yantraṃ ḍamarukākhyaṃ tadrasabhasmakṛte hitam ।।

rasaratnasamuccayaṭīkā atha ḍamaruyantramāha pāradauṣadhagarbhitayantrasthālyupari nyubjāmeva sthālīṃ nidhāya nirundhayet ।। vrrsṭī; mṛtkarpaṭādinā saṃdhirodhaṃ kuryāt ।। vrrsṭī; yantrasyādhastād agniḥ kāryaḥ ।। vrrsṭī; etad yantraṃ ḍamarukākhyam ūrdhvatalagapāradabhasmakarmaṇyupayujyate ।। vrrsṭī;

mallamadhye caredgartaṃ tatra sūtaṃ sagandhakam ।
gartasya paritaḥ kuḍyaṃ prakuryādaṅgulocchritam ।।

tataś cācchādayet samyag gostanākāramūṣayā ।
samyak toyamṛdā ruddhvā samyagatrocyamānayā ।।

lehavat kṛtababbūlakvāthena parimarditam ।
jīrṇakiṭṭarajaḥ sūkṣmaṃ guḍacūrṇasamanvitam ।
iyaṃ hi jalamṛt proktā durbhedyā salilaiḥ khalu ।।

khaṭikāpaṭukiṭṭaiśca mahiṣīdugdhamarditaiḥ ।
vahnimṛtsnā bhaved ghoravahnitāpasahā khalu ।।

etayā mṛtsnayā ruddho na gantuṃ kṣamate rasaḥ ।
vidagdhavanitāprauḍhapremṇā ruddhaḥ pumāniva ।।

nandī nāgārjunaścaiva brahmajyotir munīśvaraḥ ।
vetti śrīsomadevaśca nāparaḥ pṛthivītale ।।

tato jalaṃ vinikṣipya vahniṃ prajvālayedadhaḥ ।
nābhiyantramidaṃ proktaṃ nandinā sarvavedinā ।
anena jīryate sūto nirdhūmaḥ śuddhagandhakaḥ ।।

rasaratnasamuccayabodhinī nābhiyantramāha mallamadhye iti ।। vrrsbo; kuḍyaṃ bhittiḥ ālavālākāramiti yāvat ।। vrrsbo; atrocyamānayā atra yantre ucyamānayā kathyamānayā toyamṛdā lehavad ityādinā vakṣyamāṇayā paribhāṣikamṛdā ityarthaḥ ।। vrrsbo; atra prathamaṃ samyag ācchādayed dvitīyaṃ samyak ruddhvā tṛtīyaṃ samyag ucyamānayā sambadhyate ।। vrrsbo; toyamṛtprakāramāha lehavaditi ।। vrrsbo; lepārthamṛttikāprastutaprasaṅgakrameṇa vahnimṛtprakāramāha khaṭiketi ।। vrrsbo; ayaṃ vidhiḥ pātramadhye kiṃcid gartaṃ kṛtvā tatra rasagandhau niveśya gartasya caturdikṣu aṅgulocchrāyam ālavālaṃ kuryāt tato gostanākṛtimūṣayā sālavālaṃ sarasagandhakaṃ gartam ācchādya toyamṛdā sandhiṃ limpet tatastatra jalaṃ dattvā yantrādho vahniṃ dāpayed iti ।। vrrsbo;

rasaratnasamuccayaṭīkā atha nābhiyantramāha mallamadhya iti ।। vrrsṭī; dṛḍhasthūlavistṛtamṛtpātramadhye gartaṃ kuryāt ।। vrrsṭī; tatra pāradaṃ gandhakaṃ ca nidadhyāt ।। vrrsṭī; tato gartasya samantato'ṅgulocchrāyaṃ kuḍyākāraṃ bandhaṃ kuryāt ।। vrrsṭī; tatastaṃ gartaṃ gostanākāramūṣayā nyubjayā pidadhyāt ।। vrrsṭī; atrocyamānayā toyamṛdākhyayā mṛdā saṃdhiṃ ruddhvā saṃśoṣyoparisthitasarvamallabhāgaṃ kaṇṭhaparyantaṃ jalena pūrayet ।। vrrsṭī; yantrasyādhastācca cullyāṃ vahniṃ prajvālayedityantimaślokena saṃbandho bodhyaḥ ।। vrrsṭī; atra jalamṛcchabdabodhārthaṃ jalamṛdaṃ tatprasaṅgācca vahnimṛdaṃ ca madhyasthitagranthenāha lehavaditi ।। vrrsṭī; ghanena babbūlatvakkaṣāyeṇa purāṇaṃ lohakiṭṭacūrṇaṃ sūkṣmaṃ kaṇaṃ yathā syāttathā saṃmardya tatra guḍacūrṇaṃ samaṃ dattvā punaḥ saṃmardya kṛteyaṃ mṛjjalamṛditi khyātā ।। vrrsṭī; atha khaṭikāśvetacūrṇadravyaṃ khaḍū cāsa iti vākhyātam ।। vrrsṭī; paṭu saindhavam ।। vrrsṭī; lohakiṭṭaṃ ca sarvametanmithaḥ samaṃ gṛhītvā mahiṣīdugdhena saṃmardya vihiteyaṃ mṛdvahnimṛdākhyātā ।। vrrsṭī; iyaṃ ca tīkṣṇaṃ vahnipātaṃ sahata ityanvarthākhyā ।। vrrsṭī; etayā ruddho rasastaruṇyā kṛtasnehena baddhaḥ puruṣaḥ ivānyatra gantuṃ na śaknoti ।। vrrsṭī; asya yantrasya jalayantramiti nāmāntaraṃ kecidvadanti ।। vrrsṭī; pāṣāṇabhedirasavidhāvasyopayogaṃ vakṣyati ।। vrrsṭī; rasasāre pāradabandhanārthamapyasya yantrasyopayogamudājahāra ।। vrrsṭī;

mūṣāṃ mūṣodarāviṣṭām ādyantaḥsamavartulām ।
cipiṭāṃ ca tale proktaṃ grastayantraṃ manīṣibhiḥ ।
sūtendrarandhanārthaṃ hi rasavidbhir udīritam ।।

rasaratnasamuccayabodhinī grastayantramāha mūṣāmiti ।। vrrsbo; sūtendrarandhanārthaṃ rasapākārtham ।। vrrsbo;

rasaratnasamuccayaṭīkā atha grastayantramāha mūṣāmiti ।। vrrsṭī; sthūlamūṣodare praveśayogyām ādyantamadhyabhāgeṣu tatsamavartulāṃ laghumūṣāṃ kuryāt ।। vrrsṭī; etadyantraṃ grastayantramiti khyātam ।। vrrsṭī; anena hi svodare ruddhagatiḥ pārado grastaḥ pīḍito mārakabheṣajena mārito vā bhavati ।। vrrsṭī; kajjalīkṛtaṃ bheṣajāntareṇa saṃmarditaṃ vā pāradaṃ sthūlamūṣāntastale saṃbhṛtya tadrodhārthaṃ kiṃcillaghumūṣāṃ nyubjāṃ tadudare praveśya dṛḍhaṃ yathā syāttathā saṃdhirodhaṃ kṛtvā gajapuṭena pāradaṃ bhasmīkurvanti bhiṣajaḥ ।। vrrsṭī; randhraṇaṃ bandhanam ।। vrrsṭī;

sthālyāṃ tāmrādi nikṣipya mallenāsyaṃ nirudhya ca ।
pacyate sthālikādhastāt sthālīyantram idaṃ smṛtam ।।

rasaratnasamuccayaṭīkā atha sthālīyantramāha sthālyāmiti ।। vrrsṭī; sthālyāṃ mṛnmayapātryāṃ tāmralohādi nikṣipya mallena niruddhamukhaṃ kṛtvā tadbheṣajaṃ sthālikādhaḥsthavahninā pacyate ityetat sthālīyantraṃ prasiddham ।। vrrsṭī;

vidhāyāṣṭāṅgulaṃ pātraṃ lauhamaṣṭāṅgulocchrayam ।
kaṇṭhādho hy aṅgule deśe galādhāre hi tatra ca ।।

tiryaglohaśalākāśca tanvīstiryag vinikṣipet ।
tanūni svarṇapattrāṇi tāsāmupari vinyaset ।।

pattrādho nikṣiped vakṣyamāṇam ihaiva hi ।
tatpātraṃ nyubjapātreṇa chādayedapareṇa hi ।।

mṛdā vilipya saṃdhiṃ ca vahniṃ prajvālayed adhaḥ ।
tena pattrāṇi kṛtsnāni hatāny uktavidhānataḥ ।।

rasaścarati vegena drutaṃ garbhe dravanti ca ।
gandhālakaśilānāṃ hi kajjalyā vā mṛtāhinā ।।

dhūpanaṃ svarṇapattrāṇāṃ prathamaṃ parikīrtitam ।
tārārthaṃ tārapattrāṇi mṛtavaṅgena dhūpayet ।।

dhūpayecca yathāyogyairanyairuparasairapi ।
dhūpayantramidaṃ proktaṃ jāraṇādravyasādhane ।।

rasaratnasamuccayabodhinī dhūpayantramāha vidhāyeti ।। vrrsbo; galādhāre śalākāsthāpanārthaṃ galadeśasthapālikāvad ādhāraviśeṣe ityarthaḥ ।। vrrsbo; atra prathamaṃ tiryak lohaśalākā ityanena dvitīyaṃ ca vinikṣipet ityanena sambadhyate ।। vrrsbo; tiryak vakrākārāḥ tanvīḥ sūkṣmāḥ lohaśalākāḥ tiryak vakrabhāvena vinikṣipet ityanvayaḥ ।। vrrsbo; tenetyādi ।। vrrsbo; uktavidhinā hatāni kṛtsnāni patrāṇi drutaṃ garbhe dravanti tataśca rasaḥ sa svarṇapatradravaḥ vegena carati svakāryaṃ sādhayatītyarthaḥ ।। vrrsbo; patrādho nikṣipeddhūmamityuktaṃ kiṃtaddhūmamityāha gandheti ।। vrrsbo; prathamaṃ śreṣṭham ।। vrrsbo; dairghyavistārato aṣṭāṅgulamānaṃ lohapātramekaṃ kārayitvā tasya kaṇṭhādhaḥ aṅgulidvayaparimitasthāne galādhāre sūkṣmatiryaglohaśalākāḥ tiryagbhāvena vinyasya tadupari kaṇṭakavedhyasvarṇapatrāṇi sthāpayet tatpatrādhaḥ pātrābhyantare gandhakaharitālamanaḥśilābhiḥ kṛtakajjalīṃ mṛtanāgaṃ vā nikṣipya adhomukhapātrāntareṇa tat pātraṃ pidhāya mṛdādinā sandhiṃ ruddhvā ca pātrādho vahniṃ prajvālayettena saṃtaptakajjalyādito dhūmaṃ nirgatya svarṇapatre lagiṣyati patrāṇi tāni bhasmībhavanti garbhe dravanti ca ।। vrrsbo;

rasaratnasamuccayaṭīkā atha dhūpayantramāha vidhāyeti ।। vrrsṭī; atra yathoktamānaṃ lauhaṃ pātraṃ vidhāya tatkaṇṭhādho dvyaṅgule deśe jalādhāraṃ laghupātraviśeṣaṃ nihitaṃ kuryāt ।। vrrsṭī; jaḍadravyasya dhāraṇārtham āśrayabhūtaṃ pātraṃ jalādhāraśabdavācyam ।। vrrsṭī; tatra lohaśalākāstiryaṅnidhāya tatra svarṇapatrāṇi vinyaset sthāpayet ।। vrrsṭī; teṣāmadhobhāge vakṣyamāṇaṃ dhūmadravyaṃ nikṣipet ।। vrrsṭī; tato yantrapātram apareṇa nyubjapātreṇa chādayet ।। vrrsṭī; mṛdā saṃdhilepaṃ kṛtvā yantrasyādhastādvahniṃ kuryāt ।। vrrsṭī; uktavidhānena hatāni patrāṇi kṛṣṇāni bhavanti ।। vrrsṭī; tatastāni sarase taptakhalve yathāvidhi mardanena pārado bhakṣayati ।। vrrsṭī; bhakṣitāni ca tāni pāradodare śīghraṃ dravanti ।। vrrsṭī; atra dhūpadravyamāha ।। vrrsṭī; pāradena sākaṃ gandhakaharitālamanaḥśilānām anyatamasya samastānāṃ vā kṛtāyāḥ kajjalyā dhūpanaṃ tayā kajjalyā bhasmīkṛtanāgena dhūpanaṃ vā svarṇapatrāṇāṃ dhūpanasaṃskārārthaṃ mukhyaṃ dhūpanadravyam udāhṛtam ।। vrrsṭī; tārārthaṃ dhūpanaṃ tūcyata iti śeṣaḥ ।। vrrsṭī; tadāha tārapatrāṇyuktakajjalyā mṛtena vaṅgena dhūpayet ।। vrrsṭī; yathāyogyair māraṇayogyair uparasair hiṅgūlarasakamākṣikādibhir api dhūpayet ।। vrrsṭī; jāraṇādravasādhanaṃ patrāṇāṃ jāraṇopayogipāradagarbhadravasādhanam ityarthaḥ ।। vrrsṭī;

sthūlasthālyāṃ jalaṃ kṣiptvā vāso baddhvā mukhe dṛḍham ।
tatra svedyaṃ vinikṣipya tanmukhaṃ prapidhāya ca ।।

adhastājjvālayedagniṃ yantraṃ tatkandukābhidham ।
svedanīyantramityanye prāhuścedaṃ manīṣiṇaḥ ।।

rasaratnasamuccayabodhinī spaṣṭam ।। vrrsbo; svedanīyantratayā prāguktamapi idaṃ saṃjñāntarapradarśanārthaṃ punaruktam athavā tatra sthālyā viśeṣo noktaḥ ataḥ yā kācit sthālī eva grāhyā atra tu sthūlasthālī eva grāhyā ataḥ svedanīyantrāt asya vaiśiṣṭyam iti ।। vrrsbo;

rasaratnasamuccayaṭīkā prāguktaṃ svedanīyantrameva kandukayantranāmnāha sthūlasthālyāmiti ।। vrrsṭī; anye manīṣiṇo dhīrā vakṣyamāṇaprakāreṇa prāhuḥ yadveti ।। vrrsṭī; tatkandukayantramiti ।। vrrsṭī; evaṃ ca teṣāṃ mate svedanīyantram asmād bhinnam eveti bhāvaḥ ।। vrrsṭī; puṣpādīnām atimṛdudravyāṇāṃ kalkāder vā svedanārtham asya yantrasyopayogo bodhyaḥ ।। vrrsṭī;

yadvā sthālyāṃ jalaṃ kṣiptvā tṛṇaṃ kṣiptvā mukhopari ।
svedyadravyaṃ parikṣipya pidhānaṃ pravidhāya ca ।
adhastājjvālayedagniṃ yantraṃ tat kandukaṃ smṛtam ।।

khallayogyā śilā nīlā śyāmā snigdhā dṛḍhā guruḥ ।
ṣoḍaśāṅgulakotsedhā navāṅgulakavistarā ।।

caturviṃśāṅgulā dīrghā gharṣaṇī dvādaśāṅgulā ।
viṃśatyaṅguladīrghā vā syādutsedhe daśāṅgulā ।
khallapramāṇaṃ tajjñeyaṃ śreṣṭhaṃ syādrasakarmaṇi ।।

rasaratnasamuccayaṭīkā atha khalvasaṃjñāyogyā sā śilā syāt ।। vrrsṭī; yā nīlā śyāmavarṇā vā snigdhādiguṇaviśiṣṭā ṣoḍaśāṅgulakocchrāyā tathā navāṅgulakavistārā caturviṃśāṅgulair ā samantāddīrghā ca syāt ।। vrrsṭī; sā khalvayogyeti pūrvatra saṃbandhaḥ ।। vrrsṭī; gharṣaṇī tu dvādaśāṅguladīrghā syāt ।। vrrsṭī; punaḥ khalvaśilāmānavikalpamāha viṃśatyaṅguleti ।। vrrsṭī; athavā khalvaśilā viṃśatyaṅguladīrghā ।। vrrsṭī; utsedha ucchrāye ca daśāṅgulā kāryeti viśeṣaḥ ।। vrrsṭī; navāṅguleti vistāramānaṃ tu prāguktameva grāhyam ।। vrrsṭī;

rasaratnasamuccayabodhinī khallayantramāha khallayogyeti ।। vrrsbo; utsedhaḥ pārśvata unnataḥ ।। vrrsbo; dīrghaḥ āyāmena unnataḥ iti dīrghotsedhayor bhedaḥ ।। vrrsbo; gharṣaṇī kaṇḍanī putrikā iti yāvat noíā iti bhāṣā ।। vrrsbo;

khallayantraṃ tridhā proktaṃ rasādisukhamardane ।।
nirudgārau sumasṛṇau kāryau putrikayā yutau ।।
utsedhe sa daśāṅgulaḥ khalu kalātulyāṅgulāyāmavān vistāreṇa daśāṅgulo munimitairnimnas tayaivāṅgulaiḥ ।

rasaratnasamuccayabodhinī gharṣaḥ śilāputraḥ ।। vrrsbo;
pālyāṃ dvyaṅgulivistaraśca masṛṇo atīvārdhacandropamo gharṣo dvādaśakāṅgulaśca tadayaṃ khallo mataḥ siddhaye ।।
asminpañcapalaḥ sūto mardanīyo viśuddhaye ।
tattadaucityayogena khalleṣvanyeṣu yojayet ।।

dvādaśāṅgulavistāraḥ khallo atimasṛṇopalaḥ ।
caturaṅgulanimnaśca madhye atimasṛṇīkṛtaḥ ।।

mardakaś cipiṭo adhastāt sugrāhaśca śikhopari ।
ayaṃ tu vartulaḥ khallo mardane'tisukhapradaḥ ।।

rasaratnasamuccayabodhinī mardanārthaṃ dvitīyaṃ vartulakhallamāha dvādaśeti ।। vrrsbo; mardaka iti ।। vrrsbo; putrikā adhobhāge cipiṭavadvistīrṇā uparibhāge ca sukhena yathā dhāraṇīyā bhavati tathā kartavyā ityarthaḥ ।। vrrsbo;

lauho navāṅgulaḥ khallo nimnatve ca ṣaḍaṅgulaḥ ।
mardako aṣṭāṅgulaścaiva taptakhallābhidho apyayam ।।

kṛtvā khallākṛtiṃ cullīm aṅgāraiḥ paripūritām ।
tasyāṃ niveśya taṃ khallaṃ pārśve bhastrikayā dhamet ।।

tadantarmarditā piṣṭiḥ kṣārairamlaiśca saṃyutā ।
pradravatyativegena sveditā nātra saṃśayaḥ ।
kṛtaḥ kāntāyasā so ayaṃ bhavet koṭiguṇo rasaḥ ।।

mūṣā hi krauñcikā proktā kumudī karahāṭikā ।
pācanī vahnimitrā ca rasavādibhirīryate ।।

muṣṇāti doṣān mūṣā yā sā mūṣeti nigadyate ।।

upādānaṃ bhavettasyā mṛttikā lohameva ca ।।

mūṣāmukhaviniṣkrāntā varamekāpi kākiṇī ।
durjanapraṇipātena dhiglakṣam api māninām ।।

mūṣāpidhānayorbandhe bandhanaṃ saṃdhilepanam ।
andhraṇaṃ randhraṇaṃ caiva saṃśliṣṭaṃ saṃdhibandhanam ।।

mṛttikā pāṇḍurasthūlā śarkarā śoṇapāṇḍurā ।
cirādhmānasahā sā hi mūṣārtham atiśasyate ।
tadabhāve ca vālmīkī kaulālī vā samīryate ।।

yā mṛttikā dugdhatuṣaiḥ śaṇena śikhitrakair vā hayaladdinā ca ।
lauhena daṇḍena ca kuṭṭitā sā sādhāraṇā syāt khalu mūṣikārthe ।।

śvetāśmānas tuṣā dagdhāḥ śikhitrāḥ śaṇakharpare ।
laddiḥ kiṭṭaṃ kṛṣṇamṛtsnā saṃyojyā mūṣikāmṛdi ।।

rasaratnasamuccayabodhinī mūṣārthaṃ praśastamṛttikāmāha mṛttiketi ।। vrrsbo; pāṇḍurasthūlā pāṇḍuvarṇā sthūlā ca ।। vrrsbo; athavā śoṇapāṇḍurā raktapāṇḍumiśravarṇā cirādhmānasahā dīrghakālaṃ vyāpya agnisaṃtāpaṃ prāpyāpi avidāraṇaśīlā evaṃvidhā yā śarkarā mṛttikā kaṅkararūpā mṛttikā ।। vrrsbo; śarkarāmṛttikābhāve grāhyamṛttikāmāha taditi ।। vrrsbo; vālmīkī kṛmiśailodbhavā mṛd uimāṭī iti vaṅgabhāṣā ।। vrrsbo; kaulālī kumbhakāramṛdityarthaḥ ।। vrrsbo; hayaladdinā aśvapurīṣena ।। vrrsbo; upādānāntarāṇyāha śvetāśmāna iti ।। vrrsbo; śvetāśmānaḥ śvetaprastarāḥ ।। vrrsbo; kharparaḥ kapālakhaṇḍaḥ dagdhamṛttikā iti yāvat ।। vrrsbo; śaṇakharpare ityatra śaṇakarpaṭe iti pāṭhe karpaṭaṃ chinnavastram ।। vrrsbo; laddiḥ hayaladdiḥ ।। vrrsbo; kiṭṭaṃ maṇḍūram ।। vrrsbo; kṛṣṇamṛtsnā kṛṣṇavarṇamṛttikā ।। vrrsbo; mūṣikāmṛdā mūṣārthagrāhyamṛttikayā sahetyarthaḥ ।। vrrsbo;

rasaratnasamuccayaṭīkā mūṣārthaṃ praśastamṛttikāyā lakṣaṇamāha mṛttiketi ।। vrrsṭī; pāṇḍurā sthūlakaṇā śoṇamiśrapāṇḍurakaṇā vā ।। vrrsṭī; kaulālī kulālabhāṇḍotpādanārtham upādānamṛttikā ।। vrrsṭī; atha sarvamūṣopayogisādhāraṇamṛttikām āha yā mṛttiketi ।। vrrsṭī; dagdhatuṣeti ।। vrrsṭī; caturthāṃśena dagdhatuṣayuktā pratyekaṃ tathā bhāgaiḥ śikhitraiḥ kokilair hayaladdināśvaśakṛtā ca yuktā sā praśastā ।। vrrsṭī; mūṣikāmṛdi caturthāṃśena saṃyojyadravyāṇyāha śvetāśmāna iti ।। vrrsṭī; gāretyaparaparyāyāḥ ।। vrrsṭī; te ca dagdhā eva grāhyāḥ ।। vrrsṭī;

mṛdastribhāgāḥ śaṇaladdibhāgau bhāgaśca nirdagdhatuṣopalādeḥ ।
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte ।।

rasaratnasamuccayabodhinī vajramūṣāmāha mṛda iti ।। vrrsbo; mṛdaḥ pūrvoktarūpamṛttikāyāḥ ।। vrrsbo; śaṇaladdibhāgau śaṇasya laddeśca pratyekaṃ bhāgadvayam ।। vrrsbo; parikhaṇḍya cūrṇayitvā ।। vrrsbo;

dagdhāṅgāratuṣopetā mṛtsnā valmīkamṛttikā ।
tattadviḍasamāyuktā tattadviḍavilepitā ।।

tayā yā vihitā mūṣā yogamūṣeti kathyate ।
anayā sādhitaḥ sūto jāyate guṇavattaraḥ ।।

rasaratnasamuccayabodhinī yogamūṣāmāha dagdheti ।। vrrsbo; dagdhaśabdo'tra aṅgāratuṣābhyāṃ pratyekaṃ sambadhyate ।। vrrsbo; mṛtsnā pāṇḍurasthūlādiguṇopetā śarkarāmṛttiketyarthaḥ ।। vrrsbo; tattadviḍasamāyuktā sūtajāraṇārthaṃ prāṅnirūpitaviḍamiśritā ।। vrrsbo; tattadviḍavilepitā tenaiva viḍenāliptā ।। vrrsbo; dagdhāṅgārādiviḍāntaṃ sarvamekatra saṃnīya mūṣāṃ viracayya viḍena liptvā śuṣkīkṛtya gṛhṇīyāditi ।। vrrsbo;

rasaratnasamuccayaṭīkā atha yogamūṣāmāha dagdhagāreti ।। vrrsṭī; dagdhā gārā vajraprasavāḥ śvetapāṣāṇā dagdhaṃ śālituṣaṃ ca pratyekaṃ caturthāṃśena taistathā tattadviḍacūrṇaiśca miśritā yā praśastā valmīkamṛttikā tayā vihitā ghaṭitā mūṣā yogamūṣeti kīrtyate ।। vrrsṭī; iyaṃ cābhrakasattvāder jāraṇāyāṃ viśiṣṭo yo yo viḍastena vilepitā tenaiva kāryā ।। vrrsṭī; atha jāraṇāyāṃ sā pāradagarbhitā koṣṭhīyantre bhastrikayā dhmātā cettayā sādhito jāritatāmrasattvādiḥ khoṭādirūpaśca pārado guṇavattaro bhavati ।। vrrsṭī; evaṃ ceyaṃ yogavāhimūṣā yogamūṣetyanvarthanāmiketi bhāvaḥ ।। vrrsṭī;

gārabhūnāgadhautābhyāṃ śaṇairdagdhatuṣairapi ।
samaiḥ samā ca mūṣāmṛnmahiṣīdugdhamarditā ।।

krauñcikā yantramātraṃ hi bahudhā parikīrtitā ।
tayā viracitā mūṣā vajradrāvaṇikocitā ।।

rasaratnasamuccayabodhinī vajradrāvaṇopayogimūṣāmāha gāreti ।। vrrsbo; gāraśabdo'tra koṣṭhāgārikārthakaḥ nāmaikadeśenāpi nāmasākalyagrahaṇam iti nyāyāt koṣṭhāgārikā mṛttikāviśeṣaḥ kumīre pokāra moṭī iti bhāṣā ।। vrrsbo; bhūnāgaśabdenāpi tanmṛttikā grāhyā evaṃ ca gārabhūnāgadhautābhyāṃ dhautakoṣṭhāgārikākiñculūkamṛdbhyām ।। vrrsbo; mūṣāmṛt pūrvoktaśarkarāvālmīkikaulālyādīnām anyatamā ।। vrrsbo; gārādituṣāntaṃ sarvaṃ samam mṛttikā ca sarvaiḥ samānā grāhyā ।। vrrsbo; krauñciketi ।। vrrsbo; yantramātre hi krauñcikā saṃjñā vartate sā hi bahudhā vividhaprakārā ityanvayaḥ ।। vrrsbo;

rasaratnasamuccayaṭīkā atha hīnajātīyanātikaṭhinavajrapramukhakaṭhinapāṣāṇasattvaratnānāṃ drāvaṇakarīṃ mūṣāmāha gāreti ।। vrrsṭī; gārāḥ śvetā vajrotpādakāḥ pāṣāṇāḥ ।। vrrsṭī; bhūnāgadhautaṃ paribhāṣādhyāyoktaṃ grāhyam ।। vrrsṭī; śaṇā dagdhatuṣāścaite mithaḥ samāḥ ।। vrrsṭī; taiḥ samā samabhāgā prāguktalakṣaṇā mūṣopādānamṛd ekatra kṛtvā mahiṣīdugdhena saṃmardya saṃskṛtā ceyaṃ mṛtkrauñcikāpakṣamātraṃ nānāvidhamūṣārūpo yo bhāgo yantratulyastannirmāṇārthaṃ praśastatvena bahuṣu grantheṣu kathitā ।। vrrsṭī; taddhitamūṣāyāḥ sattvāharaṇādikāryeṣvagninā cirakālaparyantaṃ durbhedyatvāt ।। vrrsṭī; bhūnāgopetatvena śīghradrāvaṇopayogitvācca ।। vrrsṭī; tayā saṃskṛtayā mṛdā vihitā mūṣā śāstre vajradrāvaṇaketi khyātā ।। vrrsṭī;

dugdhaṣaḍguṇagārāṣṭakiṭṭāṅgāraśaṇānvitā ।
kṛṣṇamṛdbhiḥ kṛtā mūṣā gāramūṣetyudāhṛtā ।
yāmayugmaparidhmānān nāsau dravati vahninā ।।

rasaratnasamuccayabodhinī gāramūṣāmāha dugdheti ।। vrrsbo; gārasya ṣaḍguṇatvaṃ kiṭṭāṅgāraśaṇānāṃ ca pratyekam aṣṭaguṇatvaṃ kṛṣṇamṛdapekṣayā bodhyam ।। vrrsbo; dugdhaṃ ca mardanayogyam ।। vrrsbo;

rasaratnasamuccayaṭīkā atha gāramūṣāmāha dagdheti ।। vrrsṭī; dagdhā ye mṛttikāpekṣayā ṣaḍguṇā gārāstadviśiṣṭāstathā lohakiṭṭā aṅgārā nirvāṇāgnayaḥ kokilāḥ ।। vrrsṭī; tathā śaṇāḥ tāga iti khyātāḥ ।। vrrsṭī; te ca pratyekaṃ caturthāṃśamitāstairyuktā yā kṛṣṇavarṇā mṛttatkṛtā mūṣā śāstre gāramūṣeti parikīrtitā ।। vrrsṭī; teṣāṃ pāṣāṇānāmatra sādhakamadhye hyadhikabhāgopetatvāditi bhāvaḥ ।। vrrsṭī;

vajrāṅgāratuṣāstulyās taccaturguṇamṛttikā ।
gārā ca mṛttikātulyā sarvair etair vinirmitā ।
varamūṣeti nirdiṣṭā yāmamagniṃ saheta sā ।।

rasaratnasamuccayabodhinī varamūṣāmāha vajreti ।। vrrsbo; vajraṃ tadākhyalauhaṃ pūrvoktasaṃgatyā tatkiṭṭaṃ vā bodhyam ।। vrrsbo;

rasaratnasamuccayaṭīkā atha varamūṣām āha vajreti ।। vrrsṭī; vajro hīrakaḥ ।। vrrsṭī; tadalābhe vaikrāntaṃ grāhyam ।। vrrsṭī; aṅgārā haṭhānmṛttikādhūliprakṣepeṇa niragnayaḥ kokilāḥ ।। vrrsṭī; tathā dagdhatuṣāḥ ।। vrrsṭī; sarve ca mithastulyabhāgāḥ ।। vrrsṭī; sarvebhyaścaturguṇā mṛttikā tattulyā gārāḥ śvetapāṣāṇāḥ ।। vrrsṭī; etannirmitā mūṣā varamūṣeti kathyate ।। vrrsṭī; varasya śreṣṭhasya mahāmūlyasya hīrakasyātra ghaṭakatvāt ।। vrrsṭī;

pāṣāṇarahitā raktā raktavargānusādhitā ।
mṛttayā sādhitā mūṣā kṣitikhecaralepitā ।
varṇamūṣeti sā proktā varṇotkarṣe niyujyate ।।

rasaratnasamuccayabodhinī varṇamūṣāmāha pāṣāṇarahiteti ।। vrrsbo; raktā raktavarṇā ।। vrrsbo; raktavargānusādhitā vakṣyamāṇakusumbhādimākṣikāntavargakvāthena bhāvitā śṛtā vā ।। vrrsbo; kṣitikhecaralepitā kṣitiśca khaṃ ca kṣitikhe tatra carataḥ iti kṣitikhecarau bhūnāgamṛt kāśīśaṃ ca yadvā kṣitisthaḥ khecaraḥ kāśīśamityarthaḥ ।। vrrsbo; varṇotkarṣe praśastavarṇatāpādane raktavarṇajanane ityāśayaḥ ।। vrrsbo;

rasaratnasamuccayaṭīkā atha varṇamūṣāmāha pāṣāṇeti ।। vrrsṭī; pāṣāṇā raktapāṣāṇāḥ ।। vrrsṭī; samabhāgaiśca taiḥ sahitā yā raktā raktavarṇā mṛttikā tayā sādhitā vihitā mūṣā varṇamūṣeti proktā ।। vrrsṭī; yasmādiyaṃ niyujyata upayujyate nirvāhaṇena dhātoḥ pāradasya vā raktavarṇotpādanārtham ।। vrrsṭī; uktaṃ ca rasahṛdaye ।। vrrsṭī; 
nirguṇḍīrasabhāvitapuṭitaṃ śilayā vartitaṃ ślakṣṇam ।
tāvanmṛditapuṭitaṃ nirutthabhāvaṃ vrajedyāvat ।। vrrsṭī;

tāre tannirvyūḍhaṃ yāvat pītaṃ bhavedruciram ।
hemnā samena militaṃ mātrātulyaṃ bhavet kanakam ।। vrrsṭī;
iti ।। vrrsṭī; atra nirvāhaṇaṃ cāsyāṃ mūṣāyāṃ kāryam ।। vrrsṭī; raktavargaḥ śvetavargaścāsminnevādhyāye vakṣyamāṇaḥ ।। vrrsṭī;

pāṣāṇarahitā śvetā śvetavargānusādhitā ।
mṛt tayā sādhitā mūṣā kṣitikhecaralepitā ।
raupyamūṣeti sā proktā varṇotkarṣe niyujyate ।।

tattadbhedamṛdodbhūtā tattadviḍavilepitā ।
dehalohārthayogārthaṃ viḍamūṣetyudāhṛtā ।।

rasaratnasamuccayabodhinī viḍamūṣāmāha tattaditi ।। vrrsbo; tattadbhedamṛdodbhūtā śarkarādīnām anyatamamṛdā racitā ityarthaḥ ।। vrrsbo; tattadbhedamṛdodbhūtā ityatra tattadviḍamṛdodbhūtā iti pāṭhe pūrvoktaviḍena pūrvoktamṛdā ca udbhūtā nirmitā ।। vrrsbo; dehalohārthayogārthaṃ dehasya lauhavad dārḍhyasampādanārthā ye yogāḥ tadarthaṃ tatkarmasampādanārtham ityarthaḥ ।। vrrsbo;

rasaratnasamuccayaṭīkā atha viḍamūṣāmāha tattadviḍamṛdudbhūteti ।। vrrsṭī; abhrasattvajāraṇasvarṇajāraṇopayogīni yāni vaḍavānalādiviḍāni yathoddiṣṭarasādibhāvitāni cūrṇāni tathā sarvalohādijāraṇopayogiviḍātmakaścūrṇaḥ paribhāṣādhyāye viḍavarṇanāvasare prāguktaḥ ।। vrrsṭī; tathā pūrvoktā nānāvidhā pāṇḍurādimṛttadudbhūtā tatsiddhā tathā tattadviḍair grāsajāraṇasādhanair viśiṣṭaiścūrṇairantarvilepitā yā mūṣā sā viḍamūṣetyucyate ।। vrrsṭī; iyaṃ mūṣā dṛḍhakāyakararasāyanavidhau sādhanatvena dehārthā dehopayoginītyarthaḥ ।। vrrsṭī; tathā lohamāraṇopayoginī ।। vrrsṭī; ata eva lohārthā ।। vrrsṭī; tathā artho dhanaṃ tathā suvarṇādyutpādanavidhau dhātuvāde sādhanatvenārthārthā ।। vrrsṭī; tathā kāsaghnaratnakaraṇḍakarasārśonāśakasarvalokāśrayarasaprabhṛtinānāvidharogaghnarasavidhau sādhanatvena yogārthā cetīyaṃ caturvidhakāryopayoginī bhavati ।। vrrsṭī;

gārabhūnāgadhautābhyāṃ tuṣamṛṣṭaśaṇena ca ।
samaiḥ samā ca mūṣāmṛnmahiṣīdugdhamarditā ।।

krauñcikā yantramātre hi bahudhā parikīrtitā ।
tayā viracitā mūṣā liptā matkuṇaśoṇitaiḥ ।।

bālābdadhvanimūlaiśca vajradrāvaṇakrauñcikā ।
sahate'gniṃ caturyāmaṃ draveṇa vyādhitā satī ।।

rasaratnasamuccayabodhinī pūrvoktavajradrāvaṇopayogimūṣāyāḥ prakārāntaramāha gāreti ।। vrrsbo; matkuṇaḥ chārapokā iti khyātaḥ krimiviśeṣaḥ tasya śoṇitaiḥ ।। vrrsbo; abdadhvaniḥ vanataṇḍulīyakaḥ kāṃṭānaṭe iti bhāṣā bālābdadhvanimūlaiḥ navotpannataṇḍulīyamūlaiḥ yadvā vālaḥ aśvapucchakeśaḥ tathā abdadhvanimūlaṃ taiḥ liptā ityanenānvayaḥ ।। vrrsbo; draveṇa vyādhitā viddhā spṛṣṭā ityarthaḥ dravapūrṇā ityāśayaḥ ।। vrrsbo;

rasaratnasamuccayaṭīkā athāvyabhicāreṇa vajramātradrāvaṇārthaṃ vajramūṣāmāha gāreti ।। vrrsṭī; vālābdeti ।। vrrsṭī; vālā narakeśāḥ ।। vrrsṭī; abdadhvanimūlaṃ tandulīyakamūlam ।। vrrsṭī; iyaṃ mūṣā dravadraveṇa vyathitā satī antaḥsthataijasadravyayogasaṃyogena bāhyāgnisaṃyogena ca saṃtataṃ pīḍitā satyapyagniṃ sahate ।। vrrsṭī;

drave dravībhāvamukhe mūṣāyā dhmānayogataḥ ।
kṣaṇamuddharaṇaṃ yattanmūṣāpyāyanam ucyate ।।

rasaratnasamuccayabodhinī mūṣāpyāyanamāha drave iti ।। vrrsbo; dhmāyate aneneti dhmānamagniḥ tadyogataḥ agnisaṃyogād drave drāvaṇopayogini dravye dravībhāvamukhe dravībhavitum ārabdhe mūṣāyā yat kṣaṇam uddharaṇam agnitaḥ uttolanam avatāraṇamityarthaḥ tad āpyāyanaṃ tarpaṇaṃ sthāyitvasampādanam ityarthaḥ ।। vrrsbo;

vṛntākākāramūṣāyāṃ nālaṃ dvādaśakāṅgulam ।
dhattūrapuṣpavac cordhvaṃ sudṛḍhaṃ śliṣṭapuṣpavat ।।

aṣṭāṅgulaṃ ca sacchidraṃ sā syād vṛntākamūṣikā ।
anayā kharparādīnāṃ mṛdūnāṃ sattvamāharet ।।

rasaratnasamuccayabodhinī vṛntākamūṣāmāha vṛntāketi ।। vrrsbo; vṛntākaṃ vārttākuḥ vārttākuphalasadṛśākārāṃ mūṣāṃ kṛtvā tatra dvādaśāṅguladīrghaṃ nālaṃ yojayet nālāgrabhāgaṃ ca dhustūrapuṣpavad uparyadho yugmarūpāvasthitam aṣṭāṅgulaṃ sacchidraṃ ca kuryāt ।। vrrsbo;

rasaratnasamuccayaṭīkā vṛntākamūṣāmāha vṛntākākāreti ।। vrrsṭī; dvādaśakāṅgulam ।। vrrsṭī; dvādaśāṅgulaṃ dīrgham ūrdhvam uttānamūṣāyā ūrdhvatanamukhabhāgo dhattūrapuṣpavat krameṇa vistīrṇastadvadeva ca saṃśleṣeṇa tricatuṣkoṇayuto dhmānāvasare pihite'pi mukhe sati tatkoṇamārgeṇāntaḥsthadhūmasya bahirnirgamanārthaṃ koṇaghaṭanenaiva tanmukhaṃ sacchidraṃ bhavati ।। vrrsṭī; tacca mukham aṣṭāṅgulavistṛtaṃ vartulasūtraveṣṭanenāṣṭāṅgulamitam ityarthaḥ ।। vrrsṭī;

mūṣā yā gostanākārā śikhāyuktapidhānakā ।
sattvānāṃ drāvaṇe śuddhau mūṣā sā gostanī bhavet ।।

rasaratnasamuccayaṭīkā atha gostanamūṣāmāha mūṣāyā iti ।। vrrsṭī; śikhāyukteti ।। vrrsṭī; śikharākārapidhānakasahiteyameva cāndhamūṣābhidhīyate ।। vrrsṭī; dvaṃdvitabījamelāpādividhāvasyā upayogo bodhyaḥ ।। vrrsṭī; yatra tu nyubjayā tayācchādanaṃ kriyate tatra pidhānarahitā grāhyā ।। vrrsṭī; 
yathā nābhiyantre prāguktam ।
tataścācchādayet samyaggostanākāramūṣayā ।
iti ।। vrrsṭī;

nirdiṣṭā mallamūṣā yā malladvitayasampuṭāt ।
parpaṭyādirasādīnāṃ svedanāya prakīrtitā ।।

rasaratnasamuccayaṭīkā mallamūṣāmāha nirdiṣṭeti ।। vrrsṭī; mallaṃ pidhānopayogi vistīrṇaṃ kiṃcid gabhīrodaraṃ mṛnmayaṃ pātraṃ śarāveti loke prasiddham ।। vrrsṭī; saptaviṃśatitame'dhyāye'syā upayogaṃ vakṣyati madanasaṃjīvanarasavidhau ।। vrrsṭī; anyatrāpi prabhūtasthale caiṣopayujyate ।। vrrsṭī; tadevocyate parpaṭyādīti ।। vrrsṭī;

kulālabhāṇḍarūpā yā dṛḍhā ca paripācitā ।
pakvamūṣeti sā proktā poṭṭalyādivipācane ।।

rasaratnasamuccayabodhinī pakvamūṣāmāha kulāleti ।। vrrsbo; ghaṭakapālayoḥ pṛthak pṛthak nirmāṇārthaṃ yaḥ pratirūpaḥ saḥ kulālabhāṇḍaśabdenocyate tadrūpā ityarthaḥ ।। vrrsbo; poṭalyādivipācane ratnagarbhapoṭalyādipāke ityarthaḥ ।। vrrsbo;

rasaratnasamuccayaṭīkā trayodaśādhyāyoktaparpaṭīprabhṛtirasānām alpasvedasādhyānāṃ pakvamūṣāmāha kulāleti ।। vrrsṭī; vastramayapoṭalīva bheṣajagarbhitaṃ bheṣajamayamūṣā kapardikāśaṅkhādi bhūmau gajapuṭādinā pācayitum yatra pātrāntare dhriyate pākottaram ācchādanasahitaṃ ca gṛhyate ।। vrrsṭī; yathā rājayakṣmacikitsāyāṃ mṛgāṅkapoṭalīvidhau sa rasaḥ poṭalītyucyate ।। vrrsṭī;

nirvaktragolakākārā puṭanadravyagarbhiṇī ।
golamūṣeti sā proktā satvaradravarodhinī ।।

rasaratnasamuccayabodhinī golamūṣāmāha nirvaktreti ।। vrrsbo; mukhavirahitagolākārā ityarthaḥ ।। vrrsbo; satvaradravarodhinī dravapadārthasrāvanivāriṇī ityarthaḥ ।। vrrsbo; madhyasthitapuṭanadravyā samyaṅniruddhānanā golākṛtimūṣā golamūṣā bodhyā ।। vrrsbo;

rasaratnasamuccayaṭīkā atha golamūṣāmāha nirvaktreti ।। vrrsṭī; gatvaradravyaṃ pāradarasakamanaḥśilāharitālaprabhṛti madhye dattvā kulālena yā nirmukhaiva vidhīyate etatsamā tāmramūṣā rasahṛdaye aṣṭādaśāvabodhe abhihitā ।। vrrsṭī; ata eva tadudāharaṇamatra nopayogi ।। vrrsṭī; mṛnmayodāharaṇaprayogo nopalabhyate ।। vrrsṭī;

tale yā kūrparākārā kramādupari vistṛtā ।
sthūlavṛntākavat sthūlā mahāmūṣetyasau smṛtā ।
sā cāyo'bhrakasattvādeḥ puṭāya drāvaṇāya ca ।।

rasaratnasamuccayabodhinī mahāmūṣāmāha tale iti ।। vrrsbo; kūrparākārā kūrparaḥ kaphoṇiḥ bhujamadhyasandhir ityarthaḥ tadākārā ।। vrrsbo;

rasaratnasamuccayaṭīkā atha mahāmūṣāmāha tala iti ।। vrrsṭī; ayo'bhraketi ।। vrrsṭī; atrāyaḥśabdena kāntaṃ grāhyam ।। vrrsṭī; tasyāntaḥpītarekhāviśiṣṭasya chāgaraktena bhāvanayā śuddhasya ।। vrrsṭī; piṇḍībaddhasya koṣṭhayantrodare mūṣāyāṃ laghubhastrayā dhamanādbhavati sattvanipātanam ।। vrrsṭī;

maṇḍūkākārā yā nimnatāyāmavistarā ।
ṣaḍaṅgulapramāṇena mūṣā maṇḍūkasaṃjñikā ।
bhūmau nikhanya tāṃ mūṣāṃ dadyātpuṭamathopari ।।

rasaratnasamuccayabodhinī maṇḍūkamūṣāmāha maṇḍūketi ।। vrrsbo; maṇḍūkaḥ bhekaḥ tadākārā ।। vrrsbo; ṣaḍaṅgulapramāṇena nimnatāyāmavistarā ṣaḍaṅgulapramāṇagabhīratādairghyavistārayuktā ।। vrrsbo;

rasaratnasamuccayaṭīkā maṇḍūkamūṣāmāha maṇḍūketi ।। vrrsṭī; tadākāramūṣāyā gāmbhīryadairghyapariṇāhāḥ ṣaḍaṅgulamitāḥ kāryāḥ ।। vrrsṭī; upari mṛttikayā tām caturaṅgulamitam ācchādya bhūmipṛṣṭhoparītyarthaḥ ।। vrrsṭī;

mūṣā yā cipiṭā mūle vartulāṣṭāṅgulocchrayā ।
mūṣā sā mūsalākhyā syāccakribaddharase hitā ।।

rasaratnasamuccayabodhinī muṣalamūṣāmāha mūṣeti ।। vrrsbo; vartulā mūlād ūrdhvamiti bodhyam ।। vrrsbo; cakribaddharase strīrogādhikārokta auṣadhaviśeṣaḥ ।। vrrsbo;

rasaratnasamuccayaṭīkā muśalamūṣāmāha mūṣeti ।। vrrsṭī; cakribaddharaso dvāviṃśādhyāye vakṣyamāṇaḥ ।। vrrsṭī;

sattvānāṃ pātanārthāya pātitānāṃ viśuddhaye ।
koṣṭhikā vividhākārāstāsāṃ lakṣaṇam ucyate ।।

rasaratnasamuccayaṭīkā alpāgnisādhyasya dravyapākasya sādhanāya mūṣā nānāvidhā uktāḥ ।। vrrsṭī; saṃprati prabhūtāgnisādhyasya dravyapākasya sādhanārthaṃ vividhāḥ koṣṭhīr vaktukāmaḥ prathamaṃ tāsāṃ prayojanamāha sattvānāmiti ।। vrrsṭī; mūṣāmṛdaiva koṣṭhīr vidadhyād ityabhiprāyeṇaivātra koṣṭhīnāṃ mṛdviśeṣo noktaḥ ।। vrrsṭī; rasaratnākare tu mṛttikādravyāṇāṃ pramāṇamapi spaṣṭaṃ kṛtvābhihitam ।। vrrsṭī; 
tathā ca tadgranthaḥ ।
gārā dagdhāstuṣā dagdhā valmīkamṛttikā ।
ajāśvānāṃ malaṃ dagdhaṃ yāvat tat kṛṣṇatāṃ gatam ।। vrrsṭī;

pāṣāṇabhedapatrāṇi kṛṣṇā mṛcca samaṃ samam ।
vajravallyā dravairmardyaṃ dinaṃ vā peṣayeddṛḍham ।। vrrsṭī;

tena koṣṭhīr vaṅkanālā vajramūṣāśca kārayet ।
mṛnmayakośasya koṣṭhīti nāma prasiddham ।। vrrsṭī;
sā ca dvividhā ।। vrrsṭī; bhūmikoṣṭhī calatkoṣṭhī ca ।। vrrsṭī; yatkoṣṭhīyantraṃ prāguditaṃ sā calatkoṣṭhīti nigadyate ।। vrrsṭī; idānīm ucyamānāstu sarvā bhūmikoṣṭhyaḥ ।। vrrsṭī; tāśca dvividhāḥ ।। vrrsṭī; prakāśakoṣṭhī sapidhānakoṣṭhī ceti bhedena ।। vrrsṭī;

rājahastasamutsedhā tadardhāyāmavistarā ।
caturasrā ca kuḍyena veṣṭitā mṛnmayena ca ।।

ekabhittau careddvāraṃ vitastyābhogasaṃyutam ।
dvāraṃ sārdhavitastyā ca saṃmitaṃ sudṛḍhaṃ śubham ।।

dehalyadho vidhātavyaṃ dhamanāya yathocitam ।
prādeśapramitā bhittir uttaraṅgasya cordhvataḥ ।।

dvāraṃ copari kartavyaṃ prādeśapramitaṃ khalu ।
tataśceṣṭikayā ruddhvā dvārasaṃdhiṃ vilipya ca ।।

śikhitraistāṃ samāpūrya dhamedbhastrādvayena ca ।
śikhitrān dhamanadravyam ūrdhvadvāreṇa nikṣipet ।।

sattvapātanagolāṃśca pañca pañca punaḥ punaḥ ।
bhaved aṅgārakoṣṭhīyaṃ kharāṇāṃ sattvapātinī ।।

rasaratnasamuccayabodhinī aṅgārakoṣṭhikālakṣaṇamāha rājahasteti ।। vrrsbo; rājahastasamutsedhā hastadvayonnatā ।। vrrsbo; rājahastasya vistṛtavyākhyā gajapuṭavyākhyāyāṃ draṣṭavyā ।। vrrsbo; caturasrā catuṣkoṇā ।। vrrsbo; vitastyābhogasaṃyutaṃ dvādaśāṅgulavistṛtam ।। vrrsbo; dvāraṃ sārdhavitastyā ca ityasya dehalyadhaḥ ityanena saṃbandhaḥ ।। vrrsbo; dehalī dvāranimne piṇḍikā ।। vrrsbo; prādeśapramitā aṅguṣṭhasya pradeśinyā vyāsaḥ prādeśa ucyate ityuktalakṣaṇā tarjanīsahitavistṛtāṅguṣṭhapramāṇā ।। vrrsbo; uttaraṅgasya dvārordhvasthadāruṇaḥ ।। vrrsbo; hastadvayotsedhaṃ hastamitāyāmavistāraṃ catuṣkoṇaṃ samantāt mṛnmayabhittiveṣṭitaṃ ca cullyākāramekaṃ mārttikaṃ yantraṃ kṛtvā tasya ekabhittau vitastivistaraṃ dvāraṃ dvārapiṇḍikādhaḥ aṣṭādaśāṅgulamānaṃ dvārāntaraṃ ca kuryāt ।। vrrsbo; dvārordhvabhāge aṅguṣṭhatarjanyor madhyavat vistṛtāṃ bhittiṃ sthāpayitvā tadupari tadvadvistṛtaṃ dvāramanyat vidadhyāt tataḥ iṣṭakayā dvārasandhiṃ ruddhvā ālipya ca koṣṭhīmaṅgāraiḥ paripūrya dvābhyāṃ bhastrābhyāṃ dhamet ।। vrrsbo; bhasmībhūte ca aṅgāre punarapi aṅgāraṃ sattvapātanagolādikaṃ ca pañca pañca kṛtvā ūrdhvadvāreṇa punaḥ punaḥ nikṣipet ।। vrrsbo; iyam aṅgārakoṣṭhī kharadravyāṇāṃ sattvapātane śubhā jñeyā ।। vrrsbo;

rasaratnasamuccayaṭīkā prathamaṃ sapidhānakoṣṭhīmāha rājahasteti ।। vrrsṭī; sapādahastastriṃśadaṅgulātmakastanmita utsedha ucchrayo yasyāstathoktā ।। vrrsṭī; tadardhamātrau dairghyavistārau yasyāstathoktā ।। vrrsṭī; tathā caturasrā catuṣkoṇā sarvato dārḍhyāya mṛnmayena kuḍyena bhittyā bahirveṣṭitā kāryā ।। vrrsṭī; tena catasṛṣu dikṣu catasro bhittayaḥ sambhavanti ।। vrrsṭī; ekabhittāviti sāmānyata uktamapi yogyatayā pūrvabhittau paścimabhittau veti viśeṣārthe paryavasyati ।। vrrsṭī; tasyāṃ diśi sthitāyāṃ bhittau dvāraṃ vitastyā saṃmitaṃ kāryam ।। vrrsṭī; yadvitastimitaṃ dīrghaṃ sūtraṃ tadvartulaṃ nidhāyāntaravakāśo yāvān sambhavati tanmitaṃ vartulaṃ caturaṅgulamitam ityarthaḥ ।। vrrsṭī; antaḥsthitajvālāyāḥ sattvanirgamakālabodhikāyāḥ parīkṣārthaṃ caret kuryāt ।। vrrsṭī; tadarthaṃ prakāśa āvaśyakaḥ ।। vrrsṭī; sa tu prācyāṃ pratīcyāṃ vādhikyena labhyata iti prakāśayogyatvād viśiṣṭā digevātra gṛhītā ।। vrrsṭī; taddvārasyādhobhāgo dehalī dvāradehasaṃrakṣikā sā dvitryaṅgulamitā kāryā ।। vrrsṭī; tādṛgdehalyā adhobhāge bhūtalaṃ saṃlagnaṃ pūrvavadeva sārdhavitastimitasūtreṇa paricchinnam arthāt ṣaḍaṅgulaṃ vartulaṃ dvāraṃ bhastrāyojanāya kāryam ।। vrrsṭī; atra vitastidīrghā tāvad bhittireva sārdhavitastidīrghā ca dvāradvayārthaṃ paryāptā na bhavati ।। vrrsṭī; ata uktaṃ sūtramitaṃ vartulaṃ ceti ।। vrrsṭī; kecittu kramanimnabhūminikhātatiryaggartābhāgo'pi sārdhavitastimānārthaṃ saṃgrāhya iti noktasūtradairghyamānāpekṣā lohakārāṇāṃ tathaiva saṃpradāyo'pi saṃprati dhmānavidhau dṛśyata iti vadanti ।। vrrsṭī; tattu nocitam ।। vrrsṭī; tādṛśagartābhāgasya pātālakoṣṭhikāyāṃ vakṣyamāṇatvāt ।। vrrsṭī; ūrdhvabhāge koṣṭhikāyā uttarāṅgasyordhvāṅgasya ca kartavyā yā bhittiḥ sā caturvidhāpi prādeśapramitā daśāṅgulamitaivārthācchikhākāravat saṃkucitā kāryā ।। vrrsṭī; śikhāsthāna ūrdhvaṃ dvāraṃ tu prādeśamitāyāmavistāram eva kāryam ।। vrrsṭī; tatastaddvāraṃ ceṣṭikayā ruddhvā prāguktavitastimitaṃ dvāraṃ ca kokilaiḥ samāpūrya dhamet ।। vrrsṭī; kiṃ kṛtvā ruddhvā dhamettadāha prathamaṃ śikhitrān kokilān dhmānārham abhrakādidravaṃ cordhvadvāreṇa krameṇa nikṣipet ।। vrrsṭī; kiṃ tad dhmānadravyaṃ piṇḍīkṛtaṃ bhāgaśaḥ sakṛdeva vā nikṣiped ityākāṅkṣāyāmāha sattvapātanagolān iti ।। vrrsṭī; punaḥ punaḥ pratiprakṣepakālāvasaraṃ saṃtataṃ dhmātvā yadāṅgārāḥ kārśyaṃ prāpnuyuḥ śvetabhasmāvṛtāśca bhaveyustadā punaḥ kokilān dattvā punardhamanaṃ kāryam ।। vrrsṭī; evaṃ bhastrādvayena praharaparyantaṃ saṃtataṃ dhmānena prāyaḥ kaṭhinadravyāṇāṃ sattvanirgamanakālaḥ samupajāyate ।। vrrsṭī; paraṃ tu nāyaṃ kālaḥ sattvanirgamanajñāpakaḥ svātantreṇa kiṃtu śuklā vahnijvālaiva jñāyamānā ।। vrrsṭī; 
uktaṃ hi paribhāṣādhyāye ।
yadā hutāśo dīptārciḥ śuklotthānasamanvitaḥ ।
śuddhāvartastadā jñeyaḥ sa kālaḥ sattvanirgame ।
iti ।। vrrsṭī;
tadā sphuṭipiṇḍīr bahir niṣkāsya kiṭṭaṃ pṛthakkṛtya gurumārgeṇa sattvamātraṃ grāhyam ।। vrrsṭī; atha dvitīyaḥ sattvapiṇḍānāṃ prakṣepakālaḥ prāpnotīti bodhyam ।। vrrsṭī; atha mṛdudravyāṇāṃ sattvapātārtham alpadhmānāpekṣā ।। vrrsṭī;

dṛḍhabhūmau caredgartaṃ vitastyā saṃmitaṃ śubham ।
vartulaṃ cātha tanmadhye gartamanyaṃ prakalpayet ।।

caturaṅgulavistāranimnatvena samanvitam ।
gartāddharaṇiparyantaṃ tiryaṅnālasamanvitam ।।

kiṃcit samunnataṃ bāhyagartābhimukhanimnagam ।
mṛccakrīṃ pañcarandhrāḍhyāṃ garbhagartodare kṣipet ।।

āpūrya kokilaiḥ koṣṭhīṃ pradhamed ekabhastrayā ।
pātālakoṣṭhikā hy eṣā mṛdūnāṃ sattvapātinī ।
dhmānasādhyapadārthānāṃ nandinā parikīrtitā ।।

rasaratnasamuccayabodhinī pātālakoṣṭhikāmāha dṛḍhabhūmāviti ।। vrrsbo; kaṭhinamṛttikāyāṃ vitastimānaṃ vartulaṃ gartam ekaṃ kṛtvā tanmadhye caturaṅgulavistāraṃ caturaṅgulagabhīraṃ gartād bhūpṛṣṭhaparyantayāyivakrākṛtinālasaṃyuktam īṣaducchritaṃ ca gartamanyaṃ kuryāt ।। vrrsbo; tataḥ abhyantaragartamadhye pañcarandhrasaṃyuktāṃ mṛccakrīṃ sthāpayitvā aṅgāraiḥ koṣṭhīṃ paripūrya ca ekabhastrayā pradhamet ।। vrrsbo; mṛdudravyāṇāṃ sattvapātanārtham iyaṃ pātālakoṣṭhīti jñeyamiti niṣkarṣaḥ ।। vrrsbo;

rasaratnasamuccayaṭīkā atastadupayogikoṣṭhīviśeṣamāha dṛḍhabhūmāviti ।। vrrsṭī; tatra dvādaśāṅgulaṃ gartaṃ vidhāya tattalamadhye caturaṅgulagāmbhīryavistāram anyaṃ vartulaṃ gartaṃ kṛtvā garbhagartatalam ārabhya pṛṣṭhabhāgaparyantaṃ bāhyagartābhimukhaṃ tatsallagnaṃ kiṃcitsamunnataṃ tiryaṅnālasamanvitaṃ dvāraṃ vidhāya garbhagartopari mṛccakrīṃ pañcarandhraviśiṣṭāṃ vāyor ūrdhvagamanārthaṃ kṣipet ।। vrrsṭī; taduparyaṅgārāṃstadupari sattvapātanagolāṃśca nikṣipya sarvāṃ koṣṭhīṃ kokilaiḥ pūrayitvaikabhastrayā dhamet ।। vrrsṭī; eṣā pātālakoṣṭhiketyucyate ।। vrrsṭī;

dvādaśāṅgulanimnā yā prādeśapramitā tathā ।
caturaṅgulataścordhvaṃ valayena samanvitā ।।

bhūricchidravatīṃ cakrīṃ valayopari nikṣipet ।
śikhitrāṃstatra nikṣipya pradhamed vaṅkanālataḥ ।
gārakoṣṭhīyam ākhyātā mṛṣṭalohavināśinī ।।

rasaratnasamuccayaṭīkā adhodhmānaviśiṣṭāṃ koṣṭhīmuktordhvadhamanaviśiṣṭāṃ koṣṭhīmāha dvādaśeti ।। vrrsṭī; prādeśāyāmavistārā koṣṭhī bhūtalopari kāryā ।। vrrsṭī; sā ca talabhāgam ārabhyopari caturaṅgulabhāgaṃ vihāya tadupari valayena kaṭakena samanvitāṃ tāṃ kṛtvā valayopari prabhūtacchidrayuktāṃ cakrīṃ nikṣipya tatra kokilāṃśca dattvā vaṅkanālataḥ pradhamet ।। vrrsṭī; mṛttikāpekṣayā adhikagārabhāgamiśritamṛdupādāneyaṃ koṣṭhī gārakoṣṭhītyucyate ।। vrrsṭī; iyaṃ kāṃsyarītipramukhaṃ yatsṛṣṭalohaṃ tanmadhye saṃsargaghaṭakayor madhya ekasyāvaśeṣakarī dvitīyaṃ vināśyetyarthaḥ ।। vrrsṭī;

rasaratnasamuccayabodhinī gārakoṣṭhīmāha dvādaśeti ।। vrrsbo; dvādaśāṅgulagabhīrā prādeśapramāṇavistāraviśiṣṭā koṣṭhī ekā kāryā tasyā ūrdhvaṃ caturaṅgule valayākāram ālavālam ekaṃ dattvā tadupari bahucchidrāṃ cakrīṃ nidhāya aṅgāraṃ nikṣipya ca vaṅkanālena pradhamet iti ।। vrrsbo; mṛṣṭalohavināśinī śodhitalauhamāriṇī ityarthaḥ ।। vrrsbo;

mūṣāmṛdbhir vidhātavyam aratnipramitaṃ dṛḍham ।
adhomukhaṃ ca tadvaktre nālaṃ pañcāṅgulaṃ khalu ।
vaṅkanālam idaṃ proktaṃ dṛḍhadhmānāya kīrtitam ।।

rasaratnasamuccayabodhinī gārakoṣṭhikāyāṃ vaṅkanālam ityuktaṃ kiṃ tat vaṅkanālam ityāśaṃsāyāmāha mūṣāmṛdbhiriti ।। vrrsbo; śarkarādīnām anyatamābhiḥ mūṣopayogimṛdbhiḥ aratnipramitaṃ dṛḍhaṃ nālaṃ kṛtvā tanmukhe pañcāṅgulapramāṇam adhomukhaṃ nālam ekaṃ yojayet dṛḍhadhmānāya tad vaṅkanālaṃ veditavyam ।। vrrsbo;

koṣṭhī siddharasādīnāṃ vidhānāya vidhīyate ।
dvādaśāṅgulakotsedhā sā budhne caturaṅgulā ।
tiryakpradhamanāsyā ca mṛdudravyaviśodhinī ।।

rasaratnasamuccayaṭīkā atha siddharasānāṃ khoṭabaddhādīnām abhrakādisattvānāṃ ca kācaṭaṅkaṇasauvīrādinā śodhayituṃ sādhanabhūtāṃ koṣṭhīmāha dvādaśāṅguleti ।। vrrsṭī; asyāṃ koṣṭhyāṃ sthāpitamūṣāmadhye siddharasādi prakṣipya saṃtatadhmānāvasare antarāntarā muhuḥ kācacūrṇādi dattvā dhamet ।। vrrsṭī; mṛdudravyaṃ sattvādi ।। vrrsṭī; iyaṃ koṣṭhī budhnabhāgamārabhya mukhabhāgaparyantaṃ kramavistṛtā prādeśapramitavartulamukhī kāryetyanuktamapi bodhyam ।। vrrsṭī; pūrvasyāstathāmānamukhasyoktatvāt ।। vrrsṭī;

rasādidravyapākānāṃ pramāṇajñāpanaṃ puṭam ।
neṣṭo nyūnādhikaḥ pākaḥ supākaṃ hitam auṣadham ।।

lohāderapunarbhāvo guṇādhikyaṃ tato agratā ।
anapsu majjanaṃ rekhāpūrṇatā puṭato bhavet ।।

puṭād grāvṇo laghutvaṃ ca śīghravyāptiśca dīpanam ।
jāritādapi sūtendrāllohānām adhiko guṇaḥ ।।

yathāśmani viśed vahnir bahiḥsthapuṭayogataḥ ।
cūrṇatvāddhi guṇāvāptistathā loheṣu niścitam ।।

rasaratnasamuccayaṭīkā saṃprati mūṣākoṣṭhyapekṣyādhikatarāgnijanakapuṭān vaktuṃ teṣāṃ prayojanamāha raseti ।। vrrsṭī; rasalohaprabhṛtikaṭhoradravyāṇāṃ samyakpāko bheṣajārthamapekṣyate ।। vrrsṭī; sa ca pākaḥ kriyārūpastulayā parimāṇena vā paricchettuṃ na śakyate ।। vrrsṭī; supākasya pramāṇabodhakaṃ puṭam evāgnidīpakopalatuṣagorvarasaṃpūryagartādiviśeṣa eva sambhavati ।। vrrsṭī; etadgartāpūritopalāgninaikaḥ supāko'bhavaditi tatpuṭaviśeṣāvṛttiḥ kāryā ।। vrrsṭī; yathoktaguṇalābhaparyantamiti bhāvaḥ ।। vrrsṭī; nyūnapākena gandhavarṇarasasparśaḥ samyaṅna jāyate ।। vrrsṭī; adhipākena tu dravyaṃ niḥsāraṃ dagdhaṃ bhavatyodanavat ।। vrrsṭī; atha puṭasya yogato guṇāṃllohasthān āha lohāderiti ।। vrrsṭī; apunarbhāvo na prākṛtasvarūpāpādanaṃ pañcamitrasaṃskāreṇāpi ।। vrrsṭī; guṇādhikyamāmāvasthāpanne tasmin bhakṣite jāṭharāgnyapākena rogavārakā guṇāstathā puṣṭyādayo mārdavādayaścānudbhūtāsteṣām udbhavenādhikyābhāsaḥ ।। vrrsṭī; tena cāgratā śreṣṭhatādhikamūlyatā ।। vrrsṭī; tathāpsu prakṣiptasya tasya na majjanam uparitaraṇam ।। vrrsṭī; aṅgulibhyāṃ pīḍitasya tasya sūkṣmāṅgulirekhāsu praviṣṭatvaṃ ca ।। vrrsṭī; abhrakavajraharitālādirūpapāṣāṇaviśeṣeṣu tu laghutvādayo guṇāḥ puṭātprādurbhavanti ।। vrrsṭī; kiṃ bahunā guṇavarṇanena ।। vrrsṭī; yatra guṇāḥ sarve sambhūyotkaṭā nivasanti tasmāt pāradādapi jīrṇarasoparasamaṇilohāt susiddhānāṃ lohānāṃ guṇā yathāvidhisevino narasya śarīre'dhikā eva ।। vrrsṭī; bhūriphalayuto'pi siddharasasya hi krāmaṇārthaṃ kiṃcitsphuṭitayauvanā kāminī saṃnihitāpekṣyate bhāṣaṇacumbanāliṅganārthaṃ tatstanābhyāmaṅgamardanārthaṃ ca ।। vrrsṭī; tadasaṃnidhau sarvaśarīre krāmaṇābhāvena na manmathaḥ ।। vrrsṭī; sāṃnidhye tu pramādena maithunam ।। vrrsṭī; tataśca māraṇam āpadyate ।। vrrsṭī; kiṃca rasasevino varṣaparyantaṃ parihāraviśeṣaḥ ।। vrrsṭī; ādau kṣetrīkaraṇaṃ cāvaśyakam ।। vrrsṭī; pāradasiddhāvanubhūtasarvakriyāsādhakaḥ prabhūtadravyādisaṃpaccāpekṣyate ।। vrrsṭī; ata eva nātinirapāyasya lohasya guṇānām ādhikyamupacaryate ।। vrrsṭī; nanu pāṣāṇato'pi kaṭhināṇāṃ lohaviśeṣāṇāṃ nāvayavaviśleṣa iti katham uktalābha ityāśaṅkya nidarśanena punarlohaguṇān dṛḍhīkaroti yathāśmanīti ।। vrrsṭī; antaragnipraveśena sarvaṃ sambhavatīti bhāvaḥ ।। vrrsṭī;

nimnavistarataḥ kuṇḍe dvihaste caturasrake ।
vanotpalasahasreṇa pūrite puṭanauṣadham ।।

krauñcyāṃ ruddhaṃ prayatnena piṣṭikopari nikṣipet ।
vanotpalasahasrārdhaṃ krauñcikopari vinyaset ।
vahniṃ prajvālayettatra mahāpuṭamidaṃ smṛtam ।।

rasaratnasamuccayaṭīkā saṃprati gartāviśeṣaṃ mahāpuṭamāha bhūmimadhya iṣṭikādibhiḥ kṛte kuḍye kuḍyamaye garte gāmbhīryavistārābhyāṃ dvihaste tathā catuṣkoṇe tādṛggarte vanyacchagaṇaiḥ sahasrasaṃkhyākaiḥ pūrite sati śarāvasaṃpuṭitaṃ bheṣajaṃ piṣṭikopari pūritacchagaṇopari sthāpayet ।। vrrsṭī; tādṛśamūṣikoparyardhasahasraṃ chagaṇānāṃ pūrayet ।। vrrsṭī; tato dīpayet ।। vrrsṭī;

rājahastapramāṇena caturasraṃ ca nimnakam ।
pūrṇaṃ copalasāṭhībhiḥ kaṇṭhāvadhyatha vinyaset ।।

vinyasetkumudīṃ tatra puṭanadravyapūritām ।
pūrṇacchagaṇato ardhāni giriṇḍāni vinikṣipet ।
etadgajapuṭaṃ proktaṃ mahāguṇavidhāyakam ।।

rasaratnasamuccayaṭīkā atha gajapuṭamāha rājahasteti ।। vrrsṭī; rājahastastriṃśadaṅgulimitaḥ ।। vrrsṭī; tanmitaṃ nimnaṃ gambhīraṃ tanmitavistāraṃ ca gartaṃ bodhyaṃ ।। vrrsṭī; nimnamityatra vistāraśabdo luptanirdiṣṭaḥ ।। vrrsṭī; tadupalaśāṭhībhiḥ kaṇṭhaparyantaṃ pūrayet ।। vrrsṭī; upalāḥ kaṭhinā mahānto vanyacchagaṇāstato alpadehāḥ śāṭhyaḥ ।। vrrsṭī; tatra mūṣāṃ bheṣajagarbhitāṃ vinyasya pūrvavinyastacchagaṇato'rdhamānāni giriṇḍāni vanyacchagaṇāni vinikṣipet ityetadgajapuṭākhyaṃ matam ।। vrrsṭī;

itthaṃ cāratnike kuṇḍe puṭaṃ vārāhamucyate ।।

puṭaṃ bhūmitale tattadvitastidvitayocchrayam ।
tāvacca talavistīrṇaṃ tatsyātkukkuṭakaṃ puṭam ।।

rasaratnasamuccayaṭīkā atha kukkuṭapuṭamāha ।। vrrsṭī; bhūmipṛṣṭhabhāge kuḍyena nirmitaṃ caturviṃśatyaṅgulocchrāyaṃ tāvanmānameva tale mukhe ca vistṛtametādṛśaṃ yadgartaṃ bheṣajaṃ paktumupalādibhiḥ pūryate tatkukkuṭapuṭasaṃjñaṃ bhavati ।। vrrsṭī;

rasaratnasamuccayabodhinī kukkuṭapuṭamāha puṭamiti ।। vrrsbo; vitastidvitayocchrayaṃ hastapramāṇonnatam ।। vrrsbo; tāvacca talavistīrṇaṃ adhobhāge'pi hastapramāṇavistṛtam ।। vrrsbo; etattu bhūmerupari eva kāryaṃ na tu gartaṃ khanitvā ।। vrrsbo;

yatpuṭaṃ dīyate bhūmāv aṣṭasaṃkhyair vanopalaiḥ ।
baddhvā sūtārkabhasmārthaṃ kapotapuṭamucyate ।।

rasaratnasamuccayaṭīkā yacca gartaṃ bhūmitale mṛdādibhiḥ kṛtamaṣṭasaṃkhyairvanopalairdīyate jvālayā prajvalitaṃ kriyate baddhapāradasya bhasmakaraṇārthaṃ tatkapotapuṭamucyate ।। vrrsṭī;

rasaratnasamuccayabodhinī baddhvā mūṣāyāṃ ruddhvetyarthaḥ ।। vrrsbo; sūtārkabhasmārthaṃ rasabhasmārthaṃ tāmrabhasmārthaṃ ca ।। vrrsbo;

goṣṭhāntargokṣurakṣuṇṇaṃ śuṣkaṃ cūrṇitagomayam ।
govaraṃ tatsamādiṣṭaṃ variṣṭhaṃ rasasādhane ।।

govarairvā tuṣairvāpi puṭaṃ yatra pradīyate ।
tadgovarapuṭaṃ proktaṃ rasabhasmaprasiddhaye ।।

rasaratnasamuccayaṭīkā gorvaraistuṣairvā yatra gajapuṭagartāyāṃ puṭaṃ dīyate bheṣajaṃ pakvaṃ kriyate tadgorvarapuṭamucyate ।। vrrsṭī;

sthūlabhāṇḍe tuṣāpūrṇe madhye mūṣāsamanvite ।
vahninā vihite pāke tadbhāṇḍapuṭamucyate ।।

adhastādupariṣṭācca krauñcikācchādyate khalu ।
vālukābhiḥ prataptābhiryatra tadvālukāpuṭam ।।

vahnimitrāḥ kṣitau samyaṅnikhanyād dvyaṅgulādadhaḥ ।
upariṣṭātpuṭaṃ yatra puṭaṃ tad bhūdharāhvayam ।।

rasaratnasamuccayabodhinī vahnimitrāḥ mūṣāḥ dīrghakālaṃ vahninā sahāvasthānāt asyā vahnimitratvaṃ jñātavyam ।। vrrsbo; spaṣṭamanyat ।। vrrsbo;

rasaratnasamuccayaṭīkā atha bhūdharapuṭamāha vahnimitrāmiti ।। vrrsṭī; vahnimitrā mūṣā śarāva iti yāvat ।। vrrsṭī; jayasundarādirasavidhāvasyā upayogo bodhyaḥ ।। vrrsṭī;

ūrdhvaṃ ṣoḍaśikāmūtraistuṣairvā govaraiḥ puṭam ।
yatra tallāvakākhyaṃ syāt sumṛdudravyasādhane ।।

rasaratnasamuccayaṭīkā atha lāvakapuṭamāha ūrdhvamiti ।। vrrsṭī; śarāvākāramūṣāṃ saṃpuṭitāṃ bhūmau nidhāya tadupari ṣoḍaśavanopalamitais tuṣair gorvarair vā yatpuṭaṃ dīyate pākaḥ kriyate tallāvakam iti khyātam ।। vrrsṭī; ṣoḍaśa eva ṣoḍaśikā ।। vrrsṭī; sā saṃkhyā cātra vanyopalānāmeva grāhyā ।। vrrsṭī; tanmātrais tadvanyacchagaṇatulitair ityarthaḥ ।। vrrsṭī;

anuktapuṭamāne tu sādhyadravyabalābalāt ।
puṭaṃ vijñāya dātavyam ūhāpohavicakṣaṇaiḥ ।।

rasaratnasamuccayaṭīkā puṭānāṃ hi prāyo vanyacchagaṇasādhyatvāttadupasthitiḥ ।। vrrsṭī; 
atha kumbhapuṭaṃ granthāntaroktaṃ vakṣyāmi ।
mṛdghaṭe bahurandhrāṇi kṛtvāṅgulasamāni vai ।
catvāriṃśattatastasmiñśītamulmukacūrṇakam ।। vrrsṭī;

ardham āpūrayitvā ca mukhe dadyāccharāvakam ।
karpaṭena mṛdā liptvā chāyāśuṣkaṃ ca kārayet ।। vrrsṭī;

tasminnaṅgārakān kṣiptvā cullyāṃ vā ceṣṭikāsu ca ।
nidhāya tridinācchītaṃ gṛhītvauṣadhimāharet ।। vrrsṭī;

etat kumbhapuṭaṃ jñeyaṃ kathitaṃ śāstradarśibhiḥ ।
iti ।। vrrsṭī;

piṣṭakaṃ chagaṇaṃ chāṇam utpalaṃ copalaṃ tathā ।
giriṇḍopalasāṭhī ca varāṭī chagaṇābhidhāḥ ।।

suvarṇaṃ rajataṃ tāmraṃ trapu sīsakam āyasam ।
ṣaḍetāni ca lohāni kṛtrimau kāṃsyapittalau ।।

lavaṇāni ṣaḍ ucyante sāmudraṃ saindhavaṃ viḍam ।
sauvarcalaṃ romakaṃ ca cūlikālavaṇaṃ tathā ।।

kṣāratrayaṃ samākhyātaṃ yavasarjikaṭaṅkaṇam ।।

palāśamuṣkakakṣārau yavakṣāraḥ suvarcikā ।
tilanālodbhavaḥ kṣāraḥ saṃyuktaṃ kṣārapañcakam ।।

ghṛtaṃ guḍo mākṣikaṃ ca vijñeyaṃ madhuratrayam ।।

rasaratnasamuccayabodhinī tumbinī kaṭutumbī saralakāṣṭhaṃ vā ।। vrrsbo;

kaṅguṇī tumbinī ghoṣā karīraśrīphalodbhavam ।
kaṭuvārttākasiddhārthasomarājīvibhītajam ।।

atasījaṃ mahākālīnimbajaṃ tilajaṃ tathā ।
apāmārgāddevadālīdantītumburuvigrahāt ।।

aṅkolonmattabhallātapalāśebhyas tathaiva ca ।
etebhyastailamādāya rasakarmaṇi yojayet ।।

jambūkamaṇḍūkavasā vasā kacchapasambhavā ।
karkaṭīśiśumārī ca gośūkaranarodbhavā ।
ajoṣṭrakharameṣāṇāṃ mahiṣasya vasā tathā ।।

mūtrāṇi hastikarabhamahiṣīkharavājinām ।
go'jāvīnāṃ striyaḥ puṃsāṃ puṣpaṃ bījaṃ tu yojayet ।।

māhiṣāmbu dadhi kṣīraṃ sābhighāraṃ śakṛdrasaḥ ।

tatpañcamāhiṣaṃ jñeyaṃ tadvacchāgalapañcakam ।।

amlavetasajambīranimbukaṃ bījapūrakam ।

rasaratnasamuccayabodhinī amlīkaṃ tintiḍīphalam ।। vrrsbob;
cāṅgerī caṇakāmlaṃ ca amlīkaṃ koladāḍimam ।।
ambaṣṭhā tintiḍīkaṃ ca nāgaraṃ rasapattrikā ।

rasaratnasamuccayabodhinī rasapattrikā kapitthāmlam ।। vrrsbob;
karavandaṃ tathā cānyadamlavargaḥ prakīrtitaḥ ।।
caṇakāmlaśca sarveṣāmeka eva praśasyate । amlavetasamekaṃ vā sarveṣāmuttamottamam ।

rasādīnāṃ viśuddhyarthaṃ drāvaṇe jāraṇe hitam ।।

koladāḍimavṛkṣāmlacullikācukrikārasaḥ ।
pañcāmlakaṃ samuddiṣṭaṃ taccoktaṃ cāmlapañcakam ।।

iṣṭikā gairikā loṇaṃ bhasma valmīkamṛttikā ।
rasaprayogakuśalaiḥ kīrtitāḥ pañcamṛttikāḥ ।।

śṛṅgīkaṃ kālakūṭaṃ ca vatsanābhaṃ sakṛtrimam ।
pittaṃ ca viṣavargo ayaṃ sa varaḥ parikīrtitaḥ ।।

rasakarmaṇi śasto'yaṃ tadbhedanavidhāv api ।
ayuktyā sevitaścāyaṃ mārayatyeva niścitam ।।

lāṅgalī viṣamuṣṭiśca karavīraṃ jayā tathā ।

rasaratnasamuccayabodhinī nīlakaḥ bhallātakaḥ ।। vrrsbob;
nīlakaḥ kanako'rkaśca vargo hy upaviṣātmakaḥ ।।

hastyaśvavanitā dhenurgardabhī chāgikāvikā ।
uṣṭrikodumbarāśvatthabhānunyagrodhatilvakam ।।

dugdhikā snugguṇaś caiva tathaivottamakaṇṭikā ।

rasaratnasamuccayabodhinī uttamakaṇṭikā eraṇḍaviśeṣaḥ vāgā bhereṇḍā jāmālagoṭā iti ca bhāṣā yadvā uttamakaṇṭikā ।। vrrsbob;
eṣāṃ dugdhair vinirdiṣṭo dugdhavargo rasādiṣu ।।
pārāvatasya cāṣasya kapotasya kalāpinaḥ । gṛdhrasya kukkuṭasyāpi vinirdiṣṭo hi viḍgaṇaḥ ।

śodhanaṃ sarvalohānāṃ puṭanāllepanāt khalu ।।

kusumbhaṃ khadiro lākṣā mañjiṣṭhā raktacandanam । akṣī ca bandhujīvaśca tathā karpūragandhinī ।

rasaratnasamuccayabodhinī karpūragandhinī karpūragandhiharidrāviśeṣaḥ ।। vrrsbo-d;
mākṣikaṃ ceti vijñeyo raktavargo atirañjanaḥ ।।

kiṃśukaḥ karṇikāraśca haridrādvitayaṃ tathā ।
pītavargo ayamādiṣṭo rasarājasya karmaṇi ।।

tagaraḥ kuṭajaḥ kundo guñjā jīvantikā tathā ।
sitāmbhoruhakandaśca śvetavarga udāhṛtaḥ ।।

kadalī kāravellī ca triphalā nīlikā nalaḥ ।
paṅkaḥ kāsīsabālāmraṃ kṛṣṇavarga udāhṛtaḥ ।।

raktavargādivargaiśca dravyaṃ yajjāraṇātmakam ।
bhāvanīyaṃ prayatnena tādṛgrāgāptaye khalu ।।

rasaratnasamuccayabodhinī kācaḥ mṛttikāviśeṣaḥ sa ca kṣārarasaḥ uṣṇavīryaḥ añjanāddṛṣṭikārakaḥ viḍākhyalavaṇo vā ।। vrrsbo; śiprā śuktiviśeṣaḥ ityarthaḥ ।। vrrsbo;

kācaṭaṅkaṇaśiprābhiḥ śodhanīyo gaṇo mataḥ ।।

sattvānāṃ baddhasūtasya lohānāṃ malanāśanaḥ ।
kāpālīkaṅguṇadhvaṃsī rasavādibhir ucyate ।।

rasaratnasamuccayaṭīkā śodhanīgaṇaṃ tadupayogaṃ cāha kācaṭaṅkaṇasauvīrairiti ।। vrrsṭī; sauvīraṃ añjanaviśeṣam ।। vrrsṭī; ayaṃ gaṇaḥ sūtasya khoṭabaddhādirūpasyābhrakasattvādīnāṃ ca yo guṇo vaṅgakāpālikā nāgakāpālikā kālikādir doṣātmakastaddhvaṃsī ।। vrrsṭī; ata evāyaṃ rasavādibhir iṣyate ।। vrrsṭī;

mahiṣī meṣaśṛṅgī ca kaliṅgo dhavabījayuk ।
śaśāsthīni ca yogo'yaṃ lohakāṭhinyanāśanaḥ ।।

guḍagugguluguñjājyasāraghaiṣ ṭaṅgaṇānvitaiḥ ।
durdrāvākhilalohāder drāvaṇāya gaṇo mataḥ ।।

kṣārāḥ sarve malaṃ hanyur amlaṃ śodhanajāraṇam ।
māndyaṃ viṣāṇi nighnanti snaigdhyaṃ snehāḥ prakurvate ।।

ṣaṭ truṭyaś caikalikṣā syāt ṣaḍ likṣā yūkam ucyate ।
ṣaḍyūkāstu rajaḥsaṃjñaṃ kathitaṃ tava suvrate ।।

ṣaḍrajaḥ sarṣapaḥ sākṣātsiddhārthaḥ sa ca kīrtitaḥ ।
ṣaṭsiddhārthena deveśi yavastvekaḥ prakīrtitaḥ ।।

ṣaḍyavair ekaguñjā syāttriguñjo valla ucyate ।
ṣaḍbhireva tu guñjābhirmāṣa ekaḥ prakīrtitaḥ ।
māṣā dvādaśa tolaḥ syādaṣṭau tolāḥ palaṃ bhavet ।।

truṭiḥ syādaṇubhiḥ ṣaḍbhistairlikṣā ṣaḍbhirīritā ।
tābhiḥ ṣaḍbhirbhaved yūkā ṣaḍyūkās tad rajaḥ smṛtam ।।

ṣaḍrajaḥ sarṣapaḥ proktastaiḥ ṣaḍbhiryava īritaḥ ।
ekā guñjā yavaiḥ ṣaḍbhirniṣpāvastu dviguñjakaḥ ।।

syādguñjātritayaṃ vallo dvau vallau māṣa ucyate ।
dvau māṣau dharaṇaṃ te dve śāṇaniṣkakalāḥ smṛtāḥ ।।

niṣkadvayaṃ tu vaṭakaḥ sa ca kola itīritaḥ ।
syātkolatritayaṃ tolaḥ karṣo niṣkacatuṣṭayam ।।

udumbaraṃ pāṇitalaṃ suvarṇaṃ kavalagrahaḥ ।
akṣaṃ biḍālapadakaṃ śuktiḥ pāṇitaladvayam ।।

śuktidvayaṃ palaṃ kecidanye śuktitrayaṃ viduḥ ।

tadeva kathitaṃ muṣṭiḥ prakuñco bilvamityapi ।।

paladvayaṃ tu prasṛtaṃ taddvayaṃ kuḍavo'ñjaliḥ ।
kuḍavau mānikā tau syātprastho dve mānike smṛtaḥ ।।

prasthadvayaṃ śubhaṃ tau dvau pātrakaṃ dvayamāḍhakam ।
taiś caturbhir ghaṭonmānanalvanārmaṇaśūrpakāḥ ।।

droṇasya śabdāḥ paryāyāḥ palānāṃ śatakaṃ tulā ।
catvāriṃśatpalaśatatulā bhāraḥ prakīrtitaḥ ।।

rasārṇavādiśāstrāṇi nirīkṣya kathitaṃ mayā ।
rasopayogi yat kiṃcid diṅmātraṃ tatpradarśitam ।।
adhunā rasarājasya saṃskārān sampracakṣmahe ।।

syātsvedanaṃ tadanu mardanamūrchane ca utthāpanaṃ patanarodhaniyāmanāni ।
saṃdīpanaṃ gaganabhakṣaṇamānamatra saṃcāraṇā tadanu garbhagatā drutiśca ।।

bāhyā drutiḥ sūtakajāraṇā syād grāsastathā sāraṇakarma paścāt ।
saṃkrāmaṇaṃ vedhavidhiḥ śarīre yogas tathāṣṭādaśadhātra karma ।।
na yojyo marmaṇi chinne na ca kṣārāgnidagdhayoḥ ।।
śuddhaḥ sa mṛdvagnisaho mūrchito vyādhināśanaḥ ।।
niṣkampavegas tīvrāgnāv āyurārogyado mṛtaḥ ।।

viṣaṃ vahnirmalaśceti doṣā naisargikāstrayaḥ ।
rase maraṇasaṃtāpamūrchānāṃ hetavaḥ kramāt ।।

rasaratnasamuccayaṭīkā viṣamiti ।। vrrsṭī; ete doṣā naisargikāḥ ।। vrrsṭī; tadviyogakaraṇaṃ doṣāntarāpekṣayātidurghaṭam iti svābhāvikā ityupacaryante ।। vrrsṭī; vastutastu devaprārthitamahādevena teṣāṃ saṃbandhaḥ pārade yojita iti bhāvaḥ ।। vrrsṭī;

yogikau nāgavaṅgau dvau tau jāḍyādhmānakuṣṭhadau ।।

rasaratnasamuccayaṭīkā yogikau doṣāvāha yaugikāviti ।। vrrsṭī; nikaṭavartināgavaṅgakhaniyogena miśraṇājjāto nāgākhya eko doṣo vaṅgākhya ekaśceti to dvau jāḍyamādhmānaṃ kuṣṭhaṃ ca kurutaḥ ।। vrrsṭī;

aupādhikāḥ punaścānye kīrtitāḥ saptakañcukāḥ ।
bhūmijā girijā vārjās te ca dve nāgavaṅgajau ।।

rasaratnasamuccayaṭīkā upādhinā saṃnihitavastusaṃbandhamātreṇa vastuni bahireva vyāpya tiṣṭhanti kiṃcit kālāvasthāyinaśca ye doṣāste aupādhikāḥ ।। vrrsṭī; te ca saptavidhāḥ ।। vrrsṭī; kañcukākhyayā śāstra uditāḥ ।। vrrsṭī; teṣāṃ madhye bhūmijā ekaprakārāḥ ।। vrrsṭī; teṣām avāntarabhedena śāstre anupayogānnāmato anādṛtena bahuvacanam ।। vrrsṭī; girijā ekavidhāḥ ।। vrrsṭī; vārjā jalajāścānyavidhāḥ ।। vrrsṭī; tathā nāgena vaṇijādibhir miśrīkṛtena jātau doṣau dvau ।। vrrsṭī; vaṅgajāvapi dvau ।। vrrsṭī; ityevaṃ sapta kañcukāḥ pūrvoktāśca pañca doṣāḥ ।। vrrsṭī; itthaṃ pārade dvādaśa doṣā rasajñaiḥ proktāḥ ।। vrrsṭī;
dvādaśaite rase doṣāḥ proktā rasaviśāradaiḥ ।।

parpaṭī pāṭanī bhedī drāvī malakarī tathā ।
andhakārī tathā dhvāṅkṣī vijñeyāḥ sapta kañcukāḥ ।।

rasaratnasamuccayabodhinī parpaṭyādi sapta kañcukānāṃ saṃjñāḥ tatra parpaṭīsadṛśaśoṣakatvāt parpaṭī parpaṭī yathā śoṣiṇī grāhiṇī ca pāradasya parpaṭyākhyakañcuko'pi naradehe tatkriyājananī vidārakatvāt pāṭanī malabhedakatvād bhedinī śārīradhātūnāṃ dravatvasaṃpādanād drāvī doṣavardhakatvāt malakarī andhatvajananād andhakārī dhvāṅkṣo yathā karkaśasvaro bhavati tathā svarapāruṣyajananād dhvāṅkṣīti jñeyam ।। vrrsbo;

rasaratnasamuccayaṭīkā uktasaptakañcukānāṃ krameṇa nāmāntarāṇyāha parpaṭīti ।। vrrsṭī; rasopari parpaṭī parpaṭākārā bhavati ।। vrrsṭī; sā parpaṭītyucyate ।। vrrsṭī; pāṭanī tvacovidāraṇakarī ।। vrrsṭī; bhedī tvaci randhrakarī ।। vrrsṭī; drāvī lohādidravakarī ।। vrrsṭī; malakarī vātādidoṣakarī ।। vrrsṭī; andhakārī kṛṣṇatvakarī ।। vrrsṭī; dhvāṅkṣī kālimā ।। vrrsṭī;

bhūmijāḥ kurvate kuṣṭhaṃ girijā jāḍyameva ca ।
vārijā vātasaṃghātaṃ doṣāḍhyaṃ nāgavaṅgayoḥ ।।

tasmāt sūtavidhānārthaṃ sahāyairnipuṇairyutaḥ ।
sarvopaskaramādāya rasakarma samārabhet ।।

dve sahasre palānāṃ tu sahasraṃ śatameva vā ।
aṣṭāviṃśat palānyeva daśa pañcaikameva vā ।।

palārdhenaiva kartavyaḥ saṃskāraḥ sūtakasya ca ।
sudine śubhanakṣatre rasaśodhanamārabhet ।।

tryūṣaṇaṃ lavaṇāsūryau citrakārdrakamūlakam ।
kṣiptvā sūto muhuḥ svedyaḥ kāñjikena dinatrayam ।।

gṛhadhūmeṣṭikācūrṇaṃ tathā dadhi guḍānvitam ।
lavaṇāsurīsaṃyuktaṃ kṣiptvā sūtaṃ vimardayet ।।

ṣoḍaśāṃśaṃ tu tad dravyaṃ sūtamānān niyojayet ।
sūtaṃ kṣiptvā samaṃ tena dināni trīṇi mardayet ।।

jīrṇābhrakaṃ tathā bījaṃ jīrṇasūtaṃ tathaiva ca ।
nairmalyārthaṃ hi sūtasya khalle dhṛtvā vimardayet ।।

gṛhṇāti nirmalo rāgān grāse grāse vimarditaḥ ।
mardanākhyaṃ hi yatkarma tatsūtaguṇakṛd bhavet ।।

gṛhakanyā malaṃ hanyāttriphalā vahnināśinī ।
citramūlaṃ viṣaṃ hanti tasmād ebhiḥ prayatnataḥ ।।

miśritaṃ sūtakaṃ dravyaiḥ saptavārāṇi mūrchayet ।
itthaṃ saṃmūrchitaḥ sūto doṣaśūnyaḥ prajāyate ।।

asmādvirekāt saṃśuddho rasaḥ pātyastataḥ param ।
uddhṛtaḥ kāñjikakvāthāt pūtidoṣanivṛttaye ।।

tāmreṇa piṣṭikāṃ kṛtvā pātayedūrdhvabhājane ।
vaṅganāgau parityajya śuddho bhavati sūtakaḥ ।।

śulvena pātayet piṣṭīṃ tridhordhvaṃ saptadhā tv adhaḥ ।।

triphalāśigruśikhibhir lavaṇāsurīsaṃyutaiḥ ।
naṣṭapiṣṭaṃ rasaṃ kṛtvā lepayeccordhvabhājane ।
tato dīptairadhaḥ pātamutpalaistatra kārayet ।।

haridrāṅkolaśampākakumārītriphalāgnibhiḥ ।

rasaratnasamuccayabodhinī śampākaḥ āragvadhaḥ ।। vrrsbob;
taṇḍulīyakavarṣābhūhiṅgusaindhavamākṣikaiḥ ।।
piṣṭaṃ rasaṃ salavaṇaiḥ sarpākṣyādibhireva vā ।
pātayed athavā devi vraṇaghno yakṣalocanaiḥ ।।

itthaṃ hy adhaūrdhvapātena pātito asau yadā bhavet ।
tadā rasāyane yogyo bhaved dravyaviśeṣataḥ ।।

athavā dīpakayantre nipātitaḥ sarvadoṣanirmuktaḥ ।।

tiryakpātanavidhinā nipātitaḥ sūtarājastu ।
ślakṣṇīkṛtam abhradalaṃ rasendrayuktaṃ tathāranālena ।।

khalle dattvā mṛditaṃ yāvat tan naṣṭapiṣṭatām eti ।
kuryāt tiryakpātanapātitasūtaṃ krameṇa dṛḍhavahnim ।।

saṃsvedyaḥ pātyo asau na patati yāvad dṛḍhaś cāgnau ।
tadāsau śudhyate sūtaḥ karmakārī bhaveddhruvam ।।
mardanair mūrchanaiḥ pātair mandaḥ śānto bhaved rasaḥ ।।

sṛṣṭyambujair nirodhena tato mukhakaro rasaḥ ।
svedanādivaśātsūto vīryaṃ prāpnotyanuttamam ।।

niyamyo'sau tataḥ samyak capalatvanivṛttaye ।
karkoṭīphaṇinetrābhyāṃ vṛścikāmbujamārkavaiḥ ।
samaṃ kṛtvāranālena svedayecca dinatrayam ।।

maricair bhūkhagayuktair lavaṇāsurīśigruṭaṅkaṇopetaiḥ ।
kāñjikayuktaistridinaṃ grāsārthī jāyate svedāt ।।

trikṣārasindhukhagabhūśikhiśigrurājītīkṣṇāmlavetasamukhair lavaṇoṣaṇāmlaiḥ ।
nepālatāmradalaśoṣitamāranāle sāmlāsavāmlapuṭitaṃ rasadīpanaṃ tat ।।

svedayedāsavāmlena vīryatejaḥpravṛddhaye ।
yathopayogaṃ svedyaḥ syān mūlikānāṃ raseṣu ca ।।

sarpākṣī kṣīriṇī vandhyā matsyākṣī śaṅkhapuṣpikā ।
kākajaṅghā śikhiśikhā brahmadaṇḍyākhukarṇikā ।।

varṣābhūḥ kambukī dūrvā sairyakotpalaśimbikāḥ ।
śatāvarī vajralatā vajrakandāgnikarṇikā ।।

śvetārkaśigrudhattūramṛgadūrvārasāṅkuśāḥ ।
rambhā raktābhanirguṇḍī lajjāluḥ suradālikā ।।

maṇḍūkaparṇī pātālī citrakaṃ grīṣmasundarā ।
kākamācī mahārāṣṭrī haridrā tilaparṇikā ।।

jātī jayantī śrīdevī bhūkadambaḥ kusumbhakaḥ ।
kośātakī nīraṃ kaṇā lāṅgalī kaṭutumbikā ।।

cakramardo amṛtā kandaḥ sūryāvarteṣu puṅkhikā ।
vārāhī hastiśuṇḍī ca prāyeṇa rasamūlikāḥ ।।

rasasya bhāvane svede mūṣālepe ca pūjitāḥ ।
ityaṣṭau sūtasaṃskārāḥ samā dravye rasāyane ।
kāryāste prathamaṃ śeṣā noktā dravyopayoginaḥ ।।

pañcaviṃśatisaṃkhyākān rasabandhān pracakṣmahe ।
yena yena hi cāñcalyaṃ durgrahatvaṃ ca naśyati ।
rasarājasya samprokto bandhanārtho hi vārttikaiḥ ।।

rasaratnasamuccayaṭīkā atha prathamādhyāye mūrchitvā harati rujam itipadyoktā viṣayāstraya evātra granthe vaktavyāḥ ।। vrrsṭī; mūrchanaṃ bandhanaṃ māraṇaṃ ca ।। vrrsṭī; tatra mūrchanaṃ tu mardanapūrvakaṃ puṭena prāguktameva ।। vrrsṭī; yantramūrchanaṃ tvasminnadhyāye dehopayogisarvabandhottaraṃ vakṣyāmi ।। vrrsṭī; dvitīyo viṣayo'tra bandharūpo varṇyate ।। vrrsṭī; pañcaviṃśatīti ।। vrrsṭī; nanu granthāntare pāṭakhoṭajalūkābhasmeti bandhaścaturvidha evākhyātaḥ ।। vrrsṭī; atra tu pañcaviṃśatisaṃkhyāka iti pratijānāti ।। vrrsṭī; etadviruddhamiva bhātītyāśaṅkya cāñcalyadurgrahatvābhāvarūpasāmānyasya sarvabandheṣu sattve'pi bandhajanakakāraṇabhedānurodhena bandhabhedo'pi vārtikairādṛta ityāha yena yeneti ।। vrrsṭī;

haṭhāroṭau tathābhāsaḥ kriyāhīnaśca piṣṭikā ।
kṣāraḥ khoṭaśca poṭaśca kalkabandhaśca kajjaliḥ ।।

sajīvaścaiva nirjīvo nirbījaśca sabījakaḥ ।
śṛṅkhalādrutibandhau ca bālakaśca kumārakaḥ ।।

taruṇaś ca tathā vṛddho mūrtibaddhas tathāparaḥ ।
jalabandho agnibandhaśca susaṃskṛtakṛtābhidhaḥ ।
mahābandhābhidhaśceti pañcaviṃśatir īritāḥ ।।

kecidvadanti ṣaḍviṃśo jalūkābandhasaṃjñakaḥ ।
sa tāvanneṣyate dehe strīṇāṃ drāve'tiśasyate ।।

haṭho rasaḥ sa vijñeyaḥ samyak śuddhivivarjitaḥ ।
sa sevito nṛṇāṃ kuryān mṛtyuṃ vā vyādhimuddhatam ।।

rasaratnasamuccayaṭīkā pāradam āpaṇād ānīya nimbūrasena saṃmardya gālayitvā mayūratutthādisamabhāgaṃ caturthāṃśaṃ vā tatra dattvā mardanena baddho rasaḥ kriyate ।। vrrsṭī; sa sevitaścen mṛtyuṃ kuryādvyādhiṃ vā ।। vrrsṭī;

suśodhito rasaḥ samyagāroṭa iti kathyate ।
sa kṣetrīkaraṇe śreṣṭhaḥ śanairvyādhivināśanaḥ ।।

rasaratnasamuccayaṭīkā
āroṭalakṣaṇam āha suśodhita iti ।। vrrsṭī;
trividhapātanena śuddhaṃ paścācchuddhaṃ cūrṇīkṛtam abhrakadalaṃ samabhāgaṃ dattvā kāñjikena mardanapūrvakaṃ pāradaṃ naṣṭapiṣṭaṃ kṛtvordhvādhastiryakpātanenāsakṛtkṛtenāgnisahaḥ pārada āroṭa iti nigadyate ।। vrrsṭī; taṃ ca mākṣīkaśilājatulohacūrṇapathyākṣaviḍaṅgaghṛtamadhubhiḥ saṃyutaṃ kṛtvā kṣetrīkaraṇāya yuñjīteti rasahṛdaye ।। vrrsṭī; mākṣīkasahito naṣṭapiṣṭirūpaḥ pātanenāgnisthāyyapi pārado'pi āroṭa iti kathyate ।। vrrsṭī;

puṭito yo raso yāti yogaṃ muktvā svabhāvatām ।
bhāvito dhātumūlādyair ābhāso guṇavaikṛteḥ ।।

rasaratnasamuccayabodhinī ābhāsabandhamāha puṭita iti ।। vrrsbo; dhātumūlādyaiḥ prāguktasvarṇādidhātubhistathā sarpākṣyādimūlikābhiḥ bhāvitaḥ puṭitaśca rasaḥ guṇavaikṛteḥ dravyāntarasaṃyogena svābhāvikaguṇaviparyayāt svabhāvatāṃ svābhāvikaguṇādikaṃ muktvā yogaṃ yogavāhitāṃ yāti sa ābhāsaḥ kathyate iti śeṣaḥ ।। vrrsbo;

rasaratnasamuccayaṭīkā ābhāsalakṣaṇamāha yaḥ pārado dhātubhir manaḥśilāgandhakādibhistathā mūlikādyaiḥ sarpākṣyādimūlikābhiḥ patrapuṣpādibhiśca saha bhāvito dravaṃ dattvā marditastato bhūdharayantre puṭena puṭito bhasmīkṛtaḥ svabhāvataḥ svabhāvaṃ cāñcalyadurgrahatvādi muktvā dhātvādiyogaṃ yāti tattadroganāśakayogaguṇaṃ ca yāti guṇaprado bhavati ।। vrrsṭī; alpakālaparyantaṃ tataḥ pathyasevino'pi narasya guṇavaikṛte sati guṇavikriyāyāṃ satyāṃ sa baddhapārada ābhāsa iti kīrtitaḥ ।। vrrsṭī; guṇābhāsakaratvāt ।। vrrsṭī; vikṛtireva vaikṛtam ।। vrrsṭī;

asaṃśodhitalohādyaiḥ sādhito yo rasottamaḥ ।
kriyāhīnaḥ sa vijñeyo vikriyāṃ yātyapathyataḥ ।।

tīvrātape gāḍhatarāvamardātpiṣṭī bhavetsā navanītarūpā ।
sa rasaḥ piṣṭikābandho dīpanaḥ pācanastarām ।।

śaṅkhaśuktivarāṭādyair yo asau saṃsādhito rasaḥ ।
kṣārabandhaḥ paraṃ dīptipuṣṭikṛcchūlanāśanaḥ ।।

rasaratnasamuccayaṭīkā śaṅkhaśuktīti ।। vrrsṭī; bhasmīkṛtānāṃ śaṅkhaśuktyādīnāṃ vṛkṣakṣārādīnāṃ ca mūṣāṃ kṛtvā tatsaṃpuṭe pāradaṃ prakṣipya saṃpuṭitaḥ pārado laghupuṭadānena bhasmībhavatīti kṣārabandho asāvagnidīptyādikṛd bhavet ।। vrrsṭī;

rasaratnasamuccayabodhinī kṣārabandhamāha śaṅkheti ।। vrrsbo; saṃsādhitaḥ mardanapuṭanādibhiḥ susampāditaḥ ।। vrrsbo; spaṣṭam anyat ।। vrrsbo;

bandho yaḥ khoṭatāṃ yāti dhmāto dhmātaḥ kṣayaṃ vrajet ।
khoṭabandhaḥ sa vijñeyaḥ śīghraṃ sarvagadāpahaḥ ।।

rasaratnasamuccayabodhinī khoṭabandhamāha bandha iti ।। vrrsbo; 
khoṭatāṃ vahnistho'pi anuḍḍayanasvabhāvatāṃ yaduktam ।
agnimadhye yadā tiṣṭhet khoṭabaddhasya lakṣaṇam ।
iti ।। vrrsbo;
dhmāto dhmātaḥ bhastrayā punaḥ punar ādhmāpita ityarthaḥ kṣayaṃ vrajet dravyāntareṇa saha ekībhāvāt adarśanatāṃ gacchedityarthaḥ ।। vrrsbo;

rasaratnasamuccayaṭīkā atha khoṭabandhamāha bandha iti ।। vrrsṭī; 
khoṭakaraṇaprakārastu rasasāra uvāca ।
bandhane yāśca vikhyātā aṣṭāveva mahauṣadhīḥ ।
tābhiṣṭaṅkaṇayuktābhir bhāvayecca raseśvaram ।
tābhir viliptamūṣāyāṃ dhamanāt khoṭatāṃ vrajet ।। vrrsṭī;
iti ।। vrrsṭī; sa evātidhmānāt kṣayaṃ gacchati ।। vrrsṭī; sa ca khoṭabandho bodhyaḥ ।। vrrsṭī; atra pārado jīrṇaṣaḍguṇagandho grāhyaḥ ।। vrrsṭī; abhrakadānena piṣṭīkṛto vā grāhyaḥ ।। vrrsṭī; 
somavallīrase piṣṭvā dāpayecca puṭatrayam ।
somavallīrasenaiva saptavārāṃśca bhāvayet ।। vrrsṭī;

tadabhraṃ mṛdbhāṇḍe dadyād rasena saha saṃyutam ।
mūlaṃ tu śarapuṅkhāyā gavyakṣīreṇa gharṣayet ।। vrrsṭī;

kalkena melayet sūtaṃ gaganaṃ ca tadadhordhvagam ।
sthāpayed ravitāpe tu nirmukho grasate kṣaṇāt ।
jāyate piṣṭikā śīghraṃ nātra kāryā vicāraṇā ।। vrrsṭī;
iti ।। vrrsṭī; piṣṭībandhastu khoṭaka iti varṇanād atra piṣṭikārūpam ucyate ।। vrrsṭī; 
khoṭalakṣaṇaṃ granthāntare tu ।
dhmāto druto bhavet khoṭa āhataścūrṇatāṃ vrajet ।
punar dhmāto drutaḥ khoṭa iti khoṭasya lakṣaṇam ।। vrrsṭī;
ghanasattvapādajīrṇaḥ kāntapādajīrṇaḥ samatīkṣṇajīrṇaścedvāyaṃ kṣetrīkaraṇārtham api praśastaḥ ।। vrrsṭī;

drutakajjalikā mocāpattrake cipiṭīkṛtā ।
sa poṭaḥ parpaṭī saiva bālādyakhilaroganut ।।

rasaratnasamuccayaṭīkā pāṭabandhaṃ lakṣayati druteti ।। vrrsṭī; adho'gninā kaṭāhe tāpena drutā jātadravā yā kajjalī sā tatkṣaṇe kadalīdale prakṣipya taddalenācchādya pīḍanena cipiṭīkṛtā pāṭabandhaḥ parpaṭikābandhaśceti khyātā bālavṛddhādīnām anupānabhedena sarvarogaghnī ।। vrrsṭī;

svedādyaiḥ sādhitaḥ sūtaḥ paṅkatvaṃ samupāgataḥ ।
kalkabaddhaḥ sa vijñeyo yogoktaphaladāyakaḥ ।।

rasaratnasamuccayabodhinī yogoktaphaladāyakaḥ yasmin yoge sa prayojyaḥ tasya phalautkarṣyaprada ityarthaḥ athavā svedanamardanārthaṃ gṛhītakalkadravyāṇām upayoge yat phalaṃ tatphalaprada ityarthaḥ ।। vrrsbo;

kajjalī rasagandhotthā suślakṣṇā kajjalopamā ।
tattadyogena saṃyuktā kajjalībandha ucyate ।।

rasaratnasamuccayabodhinī kajjalībandhamāha kajjalīti ।। vrrsbo; suślakṣṇā cikkaṇā ।। vrrsbo; tattadyogena saṃyuktā rasagandhakaśodhakadravyasaṃyogena śuddhā ityarthaḥ ।। vrrsbo;

rasaratnasamuccayaṭīkā kajjalībandhaṃ lakṣayati ।। vrrsṭī; tattadyogena rogavārakaviśiṣṭauṣadhīmiśraṇamardanayogena yuktā satī kajjalībandha ucyate ।। vrrsṭī; atra tattadyogena saṃyukteti na lakṣaṇaghaṭakam ।। vrrsṭī; tena vinā kajjalyāḥ siddhatvāt ।। vrrsṭī; kiṃtu yogavāhitveneyaṃ sarvaroganāśiketi bodhanāya taduktiḥ ।। vrrsṭī;

bhasmīkṛto gacchati vahniyogād rasaḥ sajīvaḥ sa khalu pradiṣṭaḥ ।
saṃsevito'sau na karoti bhasmakāryaṃ javād rogavināśanaṃ ca ।।

rasaratnasamuccayaṭīkā sajīvabaddham āha bhasmīkṛteti ।। vrrsṭī; tāmbūlīdalarasamarditaḥ paścād vandhyākarkoṭakīkandamadhye prakṣipya saṃpuṭito bahir mṛdvastrābhyāṃ saṃpuṭito bhūmau gajapuṭena puṭito bhasmībhavati ।। vrrsṭī; evaṃ prakārāntareṇāpi bhasmīkṛtaḥ pārado'gnau pātre dhṛtaścedākāśe gacchati ।। vrrsṭī; pakṣacchedābhāvāt ।। vrrsṭī; bhasmakāryaṃ jarāmaraṇābhāvarūpaṃ sa tu na karoti ।। vrrsṭī; vyādhināśamapi na ।। vrrsṭī;

jīrṇābhrako vā parijīrṇagandho bhasmīkṛtaścākhilalohamauliḥ ।
nirjīvanāmā hi sa bhasmasūto niḥśeṣarogān vinihanti sadyaḥ ।।

rasaratnasamuccayabodhinī nirjīvabandhamāha jīrṇābhraka iti ।। vrrsbo; jīrṇābhrakaḥ grāsīkṛtābhra ityarthaḥ ।। vrrsbo; parijīrṇagandhaḥ samyaggrāsitagandhaka ityarthaḥ ।। vrrsbo; akhileti ।। vrrsbo; akhilānāṃ sarveṣāṃ lohānāṃ svarṇādīnāmityarthaḥ mauliḥ śirobhūṣaṇasvarūpaḥ sarvalohopayoge ye guṇā bhavanti tebhyo'pyadhikaguṇaprada ityarthaḥ ।। vrrsbo; vahniyoge'pi nirgamanāsāmarthyāt asya nirjīvatvaṃ bodhyam ।। vrrsbo;

rasastu pādāṃśasuvarṇajīrṇaḥ piṣṭīkṛto gandhakayogataśca ।
tulyāṃśagandhaiḥ puṭitaḥ krameṇa nirbījanāmā sakalāmayaghnaḥ ।।

rasaratnasamuccayaṭīkā nirbījabandhaṃ lakṣayati rasastviti ।। vrrsṭī; atra suvarṇaṃ na tu bījīkṛtaṃ kiṃtu śuddhaṃ jāraṇāyantre saṃskṛtaṃ pattrarūpaṃ grāhyam ।। vrrsṭī; piṣṭīkṛto dvādaśāṃśe pārada ekāṃśaṃ gandhakaṃ truṭiśo muhur dattvāmlena saṃmarditastatastulyāṃśagandhaiḥ krameṇa puṭitaḥ prathamaṃ gandhakaṃ caturthāṃśaṃ dattvā bhūdharayantre puṭitastato'rdhāṃśaṃ gandhakaṃ dattvā tathā puṭitastataḥ pādonaṃ gandhakaṃ dattvā puṭitastadūrdhvaṃ samabhāgamitaṃ dattvā puṭita iti kramaśabdārthaḥ ।। vrrsṭī; gandhair iti bahuvacanam atantram ।। vrrsṭī;

piṣṭīkṛtair abhrakasattvahematārārkakāntaiḥ parijārito yaḥ ।
hatastataḥ ṣaḍguṇagandhakena sabījabaddho vipulaprabhāvaḥ ।।

vajrādinihataḥ sūto hataḥ sūtaḥ samo'paraḥ ।
śṛṅkhalābaddhasūtastu dehalohavidhāyakaḥ ।
citraprabhāvāṃ vegena vyāptiṃ jānāti śaṃkaraḥ ।।

rasaratnasamuccayaṭīkā vajreṇa bhasmīkṛtena cūrṇīkṛtena vā nihato mārito yaḥ sūtastanmadhye māritam anyaṃ sūtakam api nikṣipet ।। vrrsṭī; so'pi raso baddhaḥ khoṭarūpaḥ śṛṅkhalābaddha ityucyate ।। vrrsṭī; etanmāraṇaprakārastu rasārṇave uktaḥ ।। vrrsṭī;

rasaratnasamuccayabodhinī śṛṅkhalābandhamāha vajrādīti ।। vrrsbo; vajrādinihataḥ hīrakādisahayogena māritaḥ sūtaḥ tadvā samaḥ samaparimitaḥ aparaśca hataḥ prakārāntareṇa māritaḥ sūtaḥ śṛṅkhalābaddhasūtaḥ ubhayor mardanād iti śeṣaḥ ।। vrrsbo; citraprabhāvām alaukikasāmarthyāṃ vegena vyāptiṃ śṛṅkhalābandhasūtasya dehe iti śeṣaḥ ।। vrrsbo;

yukto'pi bāhyadrutibhiśca sūto bandhaṃgato vā bhasitasvarūpaḥ ।
sa rājikāpādamito nihanti duḥsādhyarogān drutibaddhanāmā ।।

rasaratnasamuccayaṭīkā atha drutibaddham āha yukto'pīti ।। vrrsṭī; bījānāṃ jāraṇena yadi raso mahāprabhāvo bhavatīti tanna citram ।। vrrsṭī; rasoparasadhātūnāṃ yā bahirdrutayas tābhir yukto'pi tābhir jārito'pi pārado baddhamātro bandhottaraṃ bhasmīkṛto vā drutibaddhanāmā sarṣapacaturthāṃśamātrayā sevitaścedduḥsādhyarogān nihanti ।। vrrsṭī;

rasaratnasamuccayabodhinī drutibandhamāha yukta iti ।। vrrsbo; bāhyadrutibhiḥ rasasya dravatvasampādakakriyāviśeṣaiḥ yuktaḥ api bandhaṃ gataḥ bandhanatāṃ prāptaḥ vā athavā bhasitasvarūpaḥ bhasmībhūtaḥ sūtaḥ drutibaddhanāmā jñeyaḥ ।। vrrsbo; saḥ drutibaddhasūtaḥ rājikā rāī iti khyātaḥ raktavarṇasarṣapaviśeṣaḥ tasyāḥ pādamitaḥ caturthabhāgaparimitaḥ ।। vrrsbo;

samābhrajīrṇaḥ śivajastu bālaḥ saṃsevito yogayuto javena ।
rasāyano bhāvigadāpahaśca sopadravāriṣṭagadānnihanti ।।

rasaratnasamuccayaṭīkā bālākhyabaddhaṃ lakṣayati sameti ।। vrrsṭī; abhraṃ kṛṣṇavajrābhrasattvam ।। vrrsṭī; śivajaḥ pāradaḥ ।। vrrsṭī; samābhrajīrṇaścatuḥṣaṣṭidvātriṃśatṣoḍaśādibhāgakrameṇa ।। vrrsṭī; asyopayogaḥ pattralepe'pi bodhyaḥ ।। vrrsṭī;

harodbhavo yo dviguṇābhrajīrṇaḥ sa syātkumāro mitataṇḍulo'sau ।
triḥ saptarātraiḥ khalu pāparogasaṃghātaghātī ca rasāyanaṃ ca ।।

caturguṇavyomakṛtāśano asau rasāyanāgryas taruṇābhidhānaḥ ।
sa saptarātrāt sakalāmayaghno rasāyano vīryabalapradātā ।।

yasyābhrakaḥ ṣaḍguṇito hi jīrṇaḥ prāptāgnisakhyaḥ sa hi vṛddhanāmā ।
dehe ca lohe ca niyojanīyaḥ śivādṛte ko asya guṇān pravakti ।।

yo divyamūlikābhiśca kṛto'tyagnisaho rasaḥ ।
vinābhrajāraṇātsa syānmūrtibandho mahārasaḥ ।।

ayaṃ hi jāryamāṇastu nāgninā kṣīyate rasaḥ ।
yojitaḥ sarvayogeṣu niraupamyaphalapradaḥ ।।

rasaratnasamuccayaṭīkā mūrtibaddhaṃ lakṣayati ya iti ।। vrrsṭī; divyamūlikāścatuḥṣaṣṭimūlikāḥ prāguktāstābhistadrasena mardanasvedanādinā pakṣacchedāt ।। vrrsṭī; abhrajāraṇād vināpyatyagnisaho baddhaḥ kṛto dravyāntarānabhivyāptyā kevalaṃ dehenaiva baddho mūrtibaddha ityucyate ।। vrrsṭī; tathā vaikrāntavajrasaṃsparśāt ।। vrrsṭī; tena cūrṇīkṛtena saha mardanādapi raso baddho bhavatīti so'pi mūrtibaddha ityucyate ।। vrrsṭī; evaṃ ca mūrtibandho dvividhaḥ sambhavati ।। vrrsṭī;

śilātoyamukhaistoyair baddho asau jalabandhavān ।
sa jarārogamṛtyughnaḥ kalpoktaphaladāyakaḥ ।।

rasaratnasamuccayaṭīkā jalabandhaṃ lakṣayati ।। vrrsṭī; śilātoyamukhaiḥ śilātoyacandratoyapramukhair jalaiḥ saha mardanādinā baddhaḥ pārado jalabaddha iti kīrtitaḥ ।। vrrsṭī; kalpokteti ।। vrrsṭī; pāradakalpoktaphaletyarthaḥ ।। vrrsṭī; etasya jalasya vistaro rasārṇave spaṣṭīkṛtaḥ ।। vrrsṭī; 
kṣiptaṃ jale bhavet kāṣṭhaṃ śilābhūtaṃ ca dṛśyate ।
bahirantaśca deveśi vedhakaṃ tat prakīrtitam ।। vrrsṭī;

hiṅgulaṃ haritālaṃ ca gandhakaṃ ca manaḥśilā ।
eṣāṃ gandhāpahāraṃ yat kurute tacca vedhakam ।। vrrsṭī;

kevalo yogeṣu vā dhmātaḥ syādguṭikākṛtiḥ ।
akṣīṇaścāgnibaddho'sau khecaratvādikṛt sa hi ।।

rasaratnasamuccayabodhinī agnibandhamāha kevala iti ।। vrrsbo; kevalaḥ dravyāntarāsaṃyukta ityarthaḥ ।। vrrsbo; yogayuktaḥ dravyāntarasaṃyuktaḥ ।। vrrsbo; dhmātaḥ agnau saṃtaptaḥ ।। vrrsbo; akṣīṇaḥ agnitāpe'pi yathāmātrāyāṃ sthitaḥ na tu kiṃcid apyūnaḥ ।। vrrsbo; khecaratvādikṛt mukhe dhṛtaḥ nabhogatisāmarthyapradaḥ ityarthaḥ ।। vrrsbo; uddeśagranthe jalabandho'gnibandhaśca susaṃskṛtakṛtābhidhaḥ ityanena agnibandhānantaraṃ mahābandhācca prāk susaṃskṛtakṛtākhyabandhāntarasya samullekho vidyate vivaraṇagranthe tu tadullekhādarśanāt bandhaḥ saḥ lipikarapramādāt pramādāntarādvā adarśanatāṃ gata iti manye ।। vrrsbo; kiṃca susaṃskṛtakṛtābhidhaḥ ityasya agnibandhasya viśeṣaṇatvamapi na yujyate tathātve bandhasya caturviṃśatisaṃkhyatvāt pañcaviṃśatisaṃkhyākān rasabandhān pracakṣmahe iti pratijñāhānyāpatteriti ।। vrrsbo;

rasaratnasamuccayaṭīkā athāgnibaddhaṃ pāradamāha kevala iti ।। vrrsṭī; ādau ṣaḍguṇenābhrakajāraṇenāgnisahaḥ pārado maṇijīrṇaḥ pātanāyantreṇotthāpitaḥ sa druto bhavati ।। vrrsṭī; sa ca kevalastīkṣṇalohayukto vā dhmātaḥ san guṭikākṛtiścāgnāvakṣayaśca bhavati ।। vrrsṭī; ata evāyam agnibaddha ityucyate ।। vrrsṭī; ayaṃ mukhe dhṛtaścet puruṣasyākāśagāmitvaśastrāgnyabhedyatvasāyujyasārūpyādimuktikaro bhavet ।। vrrsṭī;

viṣṇukrāntāśaśilatākumbhīkanakamūlakaiḥ ।
viśālānāginīkandavyāghrapādīkuruṇṭakaiḥ ।।

vṛścikālībhaśuṇḍībhyāṃ haṃsapādā sahāsuraiḥ ।
aprasūtagavāṃ mūtraiḥ piṣṭaṃ vā kulake pacet ।।

pakvamevaṃ mṛtair lohairmarditaṃ vipaced rasam ।
yantreṣu mūrchā sūtānāmeṣa kalpaḥ samāsataḥ ।।

rasaratnasamuccayabodhinī nibiḍaḥ nonnatānataḥ samānasarvāvayavaḥ ityarthaḥ ।। vrrsbo;

hemnā vā rajatena vā sahacaro dhmāto vrajatyekatām akṣīṇo nibiḍo guruśca guṭikākāro atidīrghojjvalaḥ ।

rasaratnasamuccayabodhinī nirbandhaḥ yathāyatham asaṃpāditabandhanakriyaḥ cet kṣaṇāt dravati agnau iti śeṣaḥ ।। vrrsbob;
cūrṇatvaṃ paṭuvat prayāti nihato ghṛṣṭo na muñcenmalaṃ nirgandho dravati kṣaṇāt sa hi mahābandhābhidhāno rasaḥ ।।
rasaratnasamuccayaṭīkā mahābandhamāha hemnā veti ।। vrrsṭī; atra hema caturthāṃśam ardhāṃśaṃ vā grāhyam ।। vrrsṭī; rajatamapi tathaiva ।। vrrsṭī; bandhauṣadhiliptavajramūṣāmadhye tayor anyatareṇa yukto dhmāto'gnibaddha eva pārado vakṣyamāṇalakṣaṇaviśiṣṭaḥ susaṃskṛtakṛtasaṃjñāṃ mahābandhasaṃjñāṃ ca labhate ।। vrrsṭī; tānyeva lakṣaṇāny āha dhmāto vrajatyekatām ityādinā ।। vrrsṭī; paṭuvat ।। vrrsṭī; saindhavatulyaṃ cūrṇatvaṃ yāti ।। vrrsṭī; nihataḥ saṃdravati ।। vrrsṭī; agniyogāditi śeṣaḥ ।। vrrsṭī;

sūte garbhaniyojitārdhakanake pādāṃśanāge'thavā pañcāṅguṣṭhakaśālmalīkṛtamadāśleṣmātabījais tathā ।
tadvat tejinīkolakākhyaphalajaiś cūrṇaṃ tilaṃ pattrakaṃ tapte khallatale nidhāya mṛdite jātā jalūkā varā ।।

saiṣā syātkapikacchūromapaṭale candrāvatītailake candre ṭaṅkaṇakāmapippalījale svinnā bhavet tejinī ।
tapte khallatale vimardya vidhivadyatnādvaṭī yā kṛtā sā strīṇāṃ madadarpanāśanakarī khyātā jalūkā varā ।।

bālye cāṣṭāṅgulā yojyā yauvane ca daśāṅgulā ।
dvādaśaiva pragalbhānāṃ jalaukā trividhā matā ।।

dhṛtvā sūtamukhe pātraṃ meṣīkṣīraṃ pradāpayet ।
sthāpayedātape tīvre vāsarāṇyekaviṃśatiḥ ।।

dvitīyātra mayā proktā jalaukā drāvaṇe hitā ।
puruṣāṇāṃ sthitā mūrdhni drāvayedbījam adbhutam ।।

munipattrarasaṃ caiva śālmalīvṛntavāri ca ।
jātīmūlasya toyaṃ ca śiṃśapātoyasaṃyutam ।।

śleṣmātakaphalaṃ caiva triphalācūrṇam eva ca ।
kokilākṣasya cūrṇaṃ ca pāradaṃ mardayed budhaḥ ।।

jalūkā jāyate divyā rāmājanamanoharā ।
sā yojyā kāmakāle tu kāmayetkāminī svayam ।।

triphalābhṛṅgamahauṣadhamadhusarpiśchāgadugdhagomūtre ।
nāgaṃ saptaniṣiktaṃ samarasajāritaṃ jalūkā syāt ।।

bhānusvaradinasaṃkhyāpramāṇasūtaṃ gṛhītadīnāram ।
aṅkolarājavṛkṣakakanyārasataśca śodhanaṃ kuryāt ।।

śaśirekhāvaravarṇinīsakokilākṣāpāmārgakanakānām ।
cūrṇaiḥ sahaikaviṃśatidināni saṃmardayet samyak ।।

niśāyāḥ kāñjikaṃ yūṣaṃ dattvā yonau praveśayet ।
bālamadhyamavṛddhāsu yojyā vijñāya tatkramāt ।
nīrasānāmapi nṝṇāṃ yoṣā syātsaṃgamotsukā ।।

rasabhāgaṃ catuṣkaṃ ca vaṅgabhāgaṃ ca pañcamam ।
surasārasamaṃ yuktaṃ ṭaṅkaṇena samanvitam ।।

tridinaṃ mardayitvā ca golakaṃ taṃ rasodbhavam ।
liṅgāgre yoninikṣiptaṃ yāvad āyurvaśaṃkaram ।।

karpūrasūraṇasubhṛṅgasumeghanādair nāgaṃ niṣicya tu mitho valayed rasena ।
liṅgasthitena valayena nitambinīnāṃ svāmī bhavatyanudinaṃ sa tu jīvahetuḥ ।।

ṭaṅkaṇapippalikābhiḥ sūraṇakarpūramātuluṅgarasaiḥ ।
kṛtvā svaliṅgalepaṃ yoniṃ vidrāvayet strīṇām ।।

agnyāvartitanāge harabījaṃ nikṣipettato dviguṇam ।
munikanakanāgasarpair dantyātha siñcyācca tanmadhyam ।।

takreṇa mardayitvā gaṇena madanavalayaṃ kuryāt ।
ratisamaye vanitānāṃ ratigarvavināśanaṃ kurute ।।

vyāghrībṛhatīphalarasasūraṇakandaṃ ca caṇakapattrāmlam ।
kapikacchuvajravallīpippalikāmlikācūrṇam ।।

agnyāvartitanāgaṃ navavāraṃ mardayeddhimairdravyaiḥ ।
smaravalayaṃ kṛtvaitadvanitānāṃ drāvaṇaṃ kurute ।।

palāśabījakaṃ raktajambīrāmlena sūtakam ।
sajīvaṃ marditaṃ yantre pācitaṃ mriyate dhruvam ।।

kharamañjari bījānvitapuṣkarabījaiḥ sucūrṇitaiḥ kalkam ।
kṛtvā sūtaṃ puṭayed dṛḍhamūṣāyāṃ bhavedbhasma ।।

kākodumbarikāyā dugdhena subhāvito hiṅguḥ ।
mardanapuṭanavidhānātsūtaṃ bhasmīkarotyeva ।।

devadālīṃ harikrāntāmāranālena peṣayet ।
taddravaiḥ saptadhā sūtaṃ kuryānmarditamūrchitam ।।

tatsūtaṃ kharpare dadyāddattvā dattvā tu taddravam ।
cullyopari pacec cāhni bhasma syāllavaṇopamam ।।

apāmārgasya bījāni tathairaṇḍasya cūrṇayet ।
taccūrṇaṃ pārade deyaṃ mūṣāyām adharottaram ।
ruddhvā laghupuṭaiḥ pacyāc caturbhir bhasmatāṃ nayet ।।

kaṭutumbyudbhave kande garbhe nārīpayaḥplute ।
saptadhā sveditaḥ sūto mriyate gomayāgninā ।।

aṅkolasya śiphāvāripiṣṭaṃ khalle vimardayet ।
sūtaṃ gandhakasaṃyuktaṃ dinānte taṃ nirodhayet ।
puṭayedbhūdhare yantre dinānte sa mṛto bhavet ।।

vaṭakṣīreṇa sūtābhrau mardayetpraharatrayam ।
pācayettena kāṣṭhena bhasmībhavati tadrasaḥ ।।

athāturo rasācāryaṃ sākṣāddevaṃ maheśvaram ।
sādhitaṃ ca rasaṃ śṛṅgadantaveṇvādidhāritam ।।

arcayitvā yathāśakti devagobrāhmaṇānapi ।
parṇakhaṇḍe dhṛtaṃ sūtaṃ jagdhvā syādanupānataḥ ।।

ghṛtasaindhavadhānyakajīrakārdrakasaṃskṛtam ।
taṇḍulīyakadhānyakapaṭolālambuṣādikam ।।

gojīrṇaśālyannaṃ gavyaṃ kṣīraṃ ghṛtaṃ dadhi ।
haṃsodakaṃ mudgarasaḥ pathyavargaḥ samāsataḥ ।।

bṛhatī bilvakūṣmāṇḍaṃ vetrāgraṃ kāravellakam ।
māṣaṃ masūraṃ niṣpāvaṃ kulatthaṃ sarṣapaṃ tilam ।।

laṅghanodvartanasnānatāmrasurāsavān ।
ānūpamāṃsaṃ dhānyāmlaṃ bhojanaṃ kadalīdale ।
kāṃsye ca guruviṣṭambhi tīkṣṇoṣṇaṃ ca bhṛśaṃ tyajet ।।

kaṇṭārīphalakāñjikaṃ ca kamaṭhas tailaṃ tathā rājikām ।
nimbūkaṃ katakaṃ kaliṅgakaphalaṃ kūṣmāṇḍakaṃ karkaṭī ।
kārī kukkuṭakāravellakaphalaṃ karkoṭikāyāḥ phalam ।
vṛntākaṃ ca kapitthakaṃ khalu gaṇaḥ proktaḥ kakārādikaḥ ।।

devīśāstroditaḥ so ayaṃ kakārādigaṇo mataḥ ।

śāstrāntaravinirdiṣṭaḥ kathyate'nyaprakārataḥ ।।

kaṅguḥ kandukakolakukkuṭakalakroḍāḥ kulatthāstathā ।
kaṇṭārī kaṭutailakṛṣṇagalakaḥ kūrmaḥ kalāyaḥ kaṇā ।
karkāruśca kaṭhillakaṃ ca katakaṃ karkoṭakaṃ karkaṭī kālī kāñjikameṣakādikagaṇaḥ śrīkṛṣṇadevoditaḥ ।।

yasminrase ca kaṇṭhoktyā kakārādirniṣedhitaḥ ।
tatra tatra niṣeddhavyaṃ tadaucityamato'nyataḥ ।।

udgāre sati dadhyannaṃ kṛṣṇamīnaṃ sajīrakam ।
abhyaṅgam anilakṣobhe tailair nārāyaṇādibhiḥ ।।

aratau śītatoyena mastakopari secanam ।
tṛṣṇāyāṃ nārikelāmbu mudgaṃ saśarkaram ।।

drākṣādāḍimakharjūrakadalīnāṃ phalaṃ bhajet ।
rasavīryavivṛddhyarthaṃ dadhikṣīrekṣuśarkarāḥ ।
śītopacāram anyaṃ ca rasatyāgavidhau punaḥ ।।
bhakṣayed bṛhatīṃ bilvaṃ sakṛtsādhāraṇo vidhiḥ ।।

jvarasya raktapittasya kāsasya śvāsahidhmayoḥ ।
vaisvaryasya kṣayasyāpi tathārocaprasekayoḥ ।।

chardihṛdrogayoś caiva tṛṣṇāmadyodbhavārśasām ।
udāvartātisārāṇāṃ grahaṇyartipravāhiṇoḥ ।।

visūcyā vahnimāndyasya mūtrakṛcchrāśmarujām ।
mehasya somarogasya piṭikānāṃ ca vidradheḥ ।।

vṛddhigulmādirogāṇāṃ śūlānāmudarasya ca ।
pāṇḍuśophavisarpāṇāṃ kuṣṭhaśvitranabhasvatām ।।

vātāsrasyāvṛtānāṃ ca vandhyānāṃ garbhiṇīrujām ।
sūtikābālarogāṇām unmāde apasmṛtāv api ।।

netraroge karṇaroge nāsārogāsyarogayoḥ ।
śiraḥsaṃjātarogeṣu vraṇe bhaṅge bhagaṃdare ।।

granthyādau kṣudrarogeṣu guhyaroge viṣeṣu ca ।
jarāyāstvanapatyānāṃ bījapoṣaṇahetave ।।

paripāṭyānayā sarvaṃ rogāṇāṃ hi cikitsanam ।
rasalohaviṣair atra yogairvakṣye yathāgamam ।।

romāñcakampau vadane madhutvamujjṛmbhaṇaṃ mastakatodadāhau ।
vātajvarasyoktam idaṃ hi lakṣma bhuktottaraṃ syādyadi śaśvadeva ।।

virekaśoṣāsyakaṭutvatīvratāpapralāpabhramamūrchanāni ।
etāni pittajvaralakṣaṇāni vamiḥ satṛṣṇāṅgavidāhitā ca ।।

kāsaśvāsau mukhe jāḍyaṃ mādhuryaṃ bahunidratā ।
prasvedaḥ svalpadāhaśca śleṣmajajvaralakṣaṇam ।।
miśritaṃ lakṣaṇaṃ yattu dvayos triṣu bhavecca tat ।।
vimarditābhyāṃ rasagandhakābhyāṃ nīreṇa kuryādiha golakaṃ tam ।
bhāṇḍe navīne viniveśya paścāttadgolakasyopari tāmrapātram ।।

sārdhaṃ muhūrtaṃ vinirudhya dhīmān uddīpayed dīptakṛśānunāsya ।
adhastataḥ sidhyati parpaṭīyaṃ navajvarāraṇyakṛśānumeghaḥ ।।

vilipya pūrvaṃ rasanāṃ ca tāludeśaṃ ca sindhūdbhavajīrakārdraiḥ ।
vallonmitāṃ cārdrakatoyamiśrām enāṃ niyojya sthagayet paṭena ।।

gharmodgamo yāvadataḥ paraṃ ca takraudanaṃ pathyamiha prayojyam ।
kuryāddinānāṃ tritayaṃ yadītthaṃ jvarasya śaṅkāpi tadā bhavetkim ।।

sūtārkagandhacapalājayapālatiktāpathyātrivṛcca viṣatindukajān samāṃśān ।
saṃbhāvya vajripayasā madhunā trivallas trailokyaḍambararaso abhinavajvaraghnaḥ ।।

pādāṃśakaṃ sāraraviḥ samāṃśagandho vipakvaḥ svakaṣāyapiṣṭaḥ ।
rasaḥ kramānmāṣamito anilādijvareṣu nāmnā kila meghanādaḥ ।।

daradajaladayuktaṃ śuddhasūtaṃ ca gandhaṃ praharamatha supiṣṭaṃ vallayugmaṃ ca dadyāt ।
jvaragajaharisaṃjñaṃ śṛṅgaverodakena prathamajanitadāhī kṣīrabhaktena bhojyaḥ ।।

saṃtaptasīsabhāgaṃ ca pāradaṃ gandhakaṃ kaṇām ।
samabhāgaṃ pṛthak tatra melayecca yathāvidhi ।।

jambīrasya rase sarvaṃ mardayecca dinatrayam ।
meghanādakumāryośca rase cāpi dinatrayam ।।

dinadvayamajāmūtre gavāṃ mūtre dinatrayam ।
bhāvayecca yathāyogyaṃ tasminnetāni dāpayet ।।

saindhavaṃ citrakaṃ bhāgaṃ sauvarcalalavaṇaṃ tathā ।
tena sammelanaṃ kṛtvā bhāvayecca punaḥ punaḥ ।।

anena vidhinā samyak siddho bhavati tadrasaḥ ।
śarkarāghṛtasaṃyuktaṃ dadyādvallatrayaṃ rasam ।।

godhūmasyaudanaṃ pathyaṃ māṣasūpaṃ ca vāstukam ।
dhātrīphalasamāyuktaṃ sarvajvaravināśanam ।
dīpikārasa ityeṣa tantrajñaiḥ parikīrtitaḥ ।।

pāradaṃ rasakaṃ tālaṃ tutthaṃ gandhakaṭaṅkaṇam ।
sarvametatsamaṃ śuddhaṃ kāravallyā dravairdinam ।।

mardayettena kalkena tāmrapātrodaraṃ limpet ।
aṅgulārdhārdhamānena taṃ pacetsikatāhvaye ।।

yantre yāvatsphuṭantyevaṃ vrīhayastasya pṛṣṭhataḥ ।
tataḥ suśītalaṃ grāhyaṃ tāmrapātrodarād bhiṣak ।।

śītabhañjī raso nāma cūrṇayenmaricaiḥ samam ।
māṣaikaṃ parṇakhaṇḍena bhakṣayennāśayejjvaram ।
tridinair viṣamaṃ tīvramekadvitricaturthakam ।।

sūtatālaśilāstulyā mardayetkarkaṭīrase ।
tāmrapātre vinikṣipya tatkalkaṃ kajjalīkṛtam ।।

vipacedvālukāyantre yathoktavidhinā tataḥ ।
dadyānmaricacūrṇena māṣamātraṃ bhiṣagvaraḥ ।।

prapibeduṣṇatoyasya culukaṃ śītakajvare ।
śītabhañjī rasaḥ so ayaṃ śītajvaranivāraṇaḥ ।।

kūṣmāṇḍacūrṇatilajaiḥ praviśuddhatālaṃ gāḍhaṃ vimardya suṣavīsalilena tulyam ।
sūtena hiṅgulabhuvā sikatākhyayantre golaṃ vidhāya parivṛttakapālamadhye ।।

pattreṇa taṃ dinapateśca pidhāya ruddhvā saṃdhiṃ tayorguḍasudhākhaṭikāśivābhiḥ ।
vahnau pacenmṛduni pātraśiraḥsthaśālīvaivarṇyamātram avadhiṃ pravidhāya dhīmān ।।

vallaṃ tataḥ surasamiśramamuṣya dadyāt sarpiḥ sitākaṇapayomadhu cānupeyam ।
jetuṃ jvarān praviṣamān iha vāntiśāntyai maulau suśītalajalasya dadīta dhārām ।।

athāmayāntaṃ rasarājamaulibhūṣāmaṇiṃ taṃ mṛtajīvanākhyam ।
sudhāraseneva rasena yena saṃjīvanaṃ syāt sahasāturāṇām ।।

rasahiṅgulajepālair vṛddhyā dantyambumarditaiḥ ।
dinārdhena jvaraṃ hanyādguñjaikaṃ sitayā saha ।।

śuddhaṃ sūtaṃ viṣaṃ gandhaṃ dhūrtabījaṃ tribhiḥ samam ।
caturbhiśca samaṃ vyoṣaṃ cūrṇīkṛtya nidhāpayet ।।

dantabhāṇḍe atha vā śārṅge kāṣṭhe naiva kadācana ।
vātaśleṣmajvare deyaṃ dvaṃdvaje vā tridoṣaje ।।

rasena śṛṅgaverasya jambīrasyāthavā punaḥ ।
guñjādvayaṃ ca jīrṇe'smindadhibhaktaṃ prayojayet ।।

ekadvitridinairhanyāj jvarān doṣakrameṇa tu ।
mahājvarāṅkuśo nāma raso'yaṃ śambhunoditaḥ ।।

tālaṃ tāmrarajo rasaśca gaganaṃ gandhaśca nepālakaṃ dīnārapramitaṃ tadardhamuditaṃ ṭaṅkaṃ śilāmākṣikam ।
dīnāradvitayaṃ viṣasya śikhinaḥ piṣṭvā rasaiḥ pācito yaścintāmaṇivajjvaraughavijayī nāmnā tu mṛtyuṃjayaḥ ।।

tālaṃ tāmram ayorajaśca capalā tutthābhrakaṃ kāntakaṃ nāgaṃ syācca samāṃśakaṃ sumṛditaṃ mūlaṃ ca paunarnavam ।
bhṛṅgīkāsaharīpunarnavāmahāmandārapattrodbhavaiḥ kalkaṃ vālukayantrapācitam idaṃ sarvajvarasyāntakṛt ।।

tutthena tulyaḥ śivajaśca gandho jambīranīreṇa vimardanīyaḥ ।
dinatrayaṃ melaya tena tulyaṃ vyoṣaṃ tataḥ sidhyati candrasūryaḥ ।।

vallo vijetuṃ viṣamāvalambi dalena deyo bhujagākhyavallyāḥ ।
dugdhaṃ hitaṃ syādiha śṛṅgaverarasena śaityeṣu niṣevaṇīyaḥ ।।

takraṃ sagarbhājvaraśūlayostu drākṣāmbunā pathyamanantaroktam ।
rodhaṃ varāyāḥ salilena śūlaṃ jambīranīreṇa varājalena ।।

apasmṛtāv atra niyojanīyamabhyañjanaṃ bimbapayobhavābhyām ।
ghṛtaudanaṃ syādiha bhojanāya jambīranīreṇa nihanti gulmam ।।

hiṅgvamlikānimburasena deyaṃ plīhodare syādiha takrabhaktaḥ ।
stambhārthamasminsasitaṃ payaḥ syād guḍo niyojyo vamanapraśāntyai ।।

aśītir yasya varṣāṇi vasuvarṣāṇi yasya vā ।
viṣaṃ tasya na dātavyaṃ dattaṃ ced doṣakārakam ।।

meghapāradagandhāśmaviṣavyoṣapaṭūni ca ।
jīrakadvayametāni samabhāgāni kārayet ।।

sinduvārarasenāpi laśunasya rasena ca ।
apāmārgarasenāpi saptarātraṃ vimardayet ।।

tatpakvaṃ vālukāyantre guñjāmātraṃ prayojayet ।
sanāgavallīmaricaṃ tataḥ śītāmbu pāyayet ।।

umāprasādano nāma rasaḥ śītajvarāpahaḥ ।
cāturthikaṃ trirātraṃ vā nāśayet kimutāparān ।।

ṭaṅkaṇaṃ rasagandhau ca samabhāgānprakalpayet ।
nepālaṃ dviguṇaṃ dattvā mardayet khallamadhyataḥ ।।

ślakṣṇatāṃ yāti tadyāvattāvattanmardayecchanaiḥ ।
saindhavaṃ maricaṃ śaṅkhaṃ ciñcākṣāraṃ samākṣikam ।।

tattulyam etat kṛtvātha nimbūtoyena mardayet ।
caṇapramāṇavaṭikām bhakṣayeddivasatrayam ।।

aikāhikaṃ dvyāhikaṃ ca tryāhikaṃ ca caturthakam ।
sarvajvaravināśāya jvarāṅkuśa iti smṛtaḥ ।।

abhrakaṃ gandhakaṃ sūtaṃ tolakaikaṃ pṛthakpṛthak ।
gṛhītvā viṣatolārdhaṃ tolārdhaṃ tintiḍīphalam ।।

etatsarvaṃ samaṃ kṛtvā mardayet khallamadhyataḥ ।
ślakṣṇatāṃ yāti tadyāvat tāvat saṃmardayecchanaiḥ ।।

vistāre pariṇāhe ca gartāṃ kṛtvā ṣaḍaṅgulām ।
phaṇivallīdalānyantargartāyāṃ prakṣipennaraḥ ।।

parṇeṣu sūtakalkaṃ taṃ gartāyāṃ sthāpayed dṛḍham ।
kalkād upari tatparṇair gartāvaktraṃ prapūrayet ।।

gartāyāṃ tu tato deyaṃ puṭamāraṇyakotpalaiḥ ।
svāṅgaśītalatāṃ jñātvā samākarṣettataḥ param ।।

sūtaliptadalaiḥ sārdhaṃ kalkaṃ khalle vimardayet ।
tolārdhamamṛtaṃ kṣiptvā tolārdhaṃ tintiḍīphalam ।।

sthāpayetkhallitaṃ kalkaṃ yojayed guñjamātrayā ।
śṛṅgaverāmbhasā yuktaṃ tīkṣṇacitrakasaindhavaiḥ ।।

saṃnipāte tathā vāte tridoṣe viṣamajvare ।
agnimāndye grahiṇyāṃ ca tathā deyo'tisāriṇi ।।

bhojanaṃ dadhibhaktaṃ ca rase'smin saṃprayojayet ।
vyādhyādikaṃ yathā kuryādudakaṃ ḍhālayet tataḥ ।।

eṣa yogavaraḥ śrīmānprāṇināṃ prāṇadāyakaḥ ।
cintāmaṇiritikhyāto rasaḥ sarvāṅgasundaraḥ ।।

sūtendraṃ parimardya pañcapaṭubhiḥ kṣārais tribhis taṃ tataḥ piṇḍe hiṅgumahauṣadhāsurīmaye saṃsvedya dhānyodake ।
nirguṇḍyambuhutāśamanthatilaparṇyunmattabhṛṅgārdrakaṃ kāmātāgirikarṇikāplavadalāpañcāṅgulotthair jalaiḥ ।।

sūtendreṇa samair vimardya sahajaiḥ pittaistato bhāvayed daṃṣṭricchāgalulāyamatsyaśikhināṃ sā saṃnipātāñjayet ।
vikhyātā bhuvi lokanāthaguṭikā mārīcamātrā hitā syādasyāḥ sahitaṃ dadhīkṣuśakalaṃ vīryaṃ bhavecchītalam ।।

vajravaikrāntayor bhasma pratyekaṃ niṣkasammitam ।
śṛṅgīviṣaṃ dviniṣkaṃ ca triniṣkaṃ cūlikāpaṭu ।।

pañcaniṣko'gnijāraśca sarvamekatra melayet ।
tāvadbhasma rasaṃ yāvanmardayed divasatrayam ।।

śārṅgaṣṭādikavargasya kṣāranīreṇa bhāvayet ।
trayoviṃśativārāṇi vimardya ca viśoṣya ca ।।

tato vimardya divasaṃ kṣiped dantakaraṇḍake ।
mṛtasaṃjīvanākhyo ayaṃ sūcikābharaṇo rasaḥ ।।

saṃnipātena tīvreṇa mumurṣor bhūgatasya ca ।
tāluni vṛścayitvātha rasamenaṃ vinikṣipet ।।

sūcyātisūkṣmayā toyabhinnayātiprayatnataḥ ।
tatastailena taṃ liptvā nirvāte saṃniveśayet ।।

tato ardhapraharād ūrdhvaṃ muktamūtrapurīṣakam ।
labdhasaṃjñaṃ pratāpāḍhyaṃ dolayantaṃ śiro muhuḥ ।।

āyuṣmantaṃ vijānīyādanyathā cānyathā khalu ।
tataḥ śītāmbusampūrṇe kaṭāhe taṃ niveśayet ।।

tatra cotkvathitaṃ toyam apanīyāparaṃ kṣipet ।
yācamānam amuṃ paścāt pāyayet sasitaṃ payaḥ ।।

dadhi vā sitayopetaṃ nārikelajalaṃ tathā ।
rambhāphalāni dadyācca mriyate so anyathā khalu ।।

labdhasaṃjñaṃ prabhāṣantaṃ yācamānaṃ phalādikam ।
tasmādākṛṣya tailāktaṃ tailaṃ piṣṭvāpanīya ca ।।

lepayedgandhakarpūrair ā pādatalamastakam ।
ityādiśiśirair dravyaiḥ saptarātram upācaret ।।

karṇākṣināsikāvaktre kṣipet potāśrayaṃ muhuḥ ।
aṣṭame ahani samprāpte dardurīmūlajaṃ rasam ।।

sasitaṃ pāyayed vegam avatārayituṃ rasam ।
rase'vatārite paścād yatheṣṭaṃ bhojanaṃ dadhi ।।

śvāsocchvāsayutaṃ cānyair muktajīvanalakṣaṇaiḥ ।
kaṭāhe jalasampūrṇe nikṣiped bodhalabdhaye ।।

labdhabodhaṃ tamākṛṣya pūrvavat samupācaret ।
jīvitvā yāvad āyuṣyaṃ mriyate tadanantaram ।।

saṃnipāte mahāghore majjantaṃ mṛtyusāgare ।
uddharettasya dharmasya brahmāpyantaṃ na vindati ।।

saṃnipātamahāmṛtyubhayanirmuktamānavaḥ ।
api sarvasvadānena prāṇācāryaṃ prapūjayet ।।

anyathā narake tāvad yāvat kalpavikalpanā ।
ityājñā śāṃkarī jñeyā śambhunā parikīrtitā ।।

prakāśā naiva kartavyā rasottaraṇamūlikā ।
śāstraṃ vinā prayacchante mandā vittābhikāṅkṣayā ।
guruprasādam āsādya saṃnipāte prayujyatām ।।

śārṅgaṣṭā ca tathā vyāghrī karīras tilaparṇikā ।
indravāruṇikā mustā haridrāṅkolamūlikā ।।

apāmārgaḥ kaṇā svarṇaṃ kaṭutumbī ca tintiḍī ।
śārṅgaṣṭādikavargo ayaṃ saṃnipātaharaḥ param ।।

sūtaṃ gandhakatālakaṃ maṇiśilāṃ tāpyaṃ lavaṃ tutthakaṃ jepālaṃ viṣaṭaṅkaṇaṃ madhuphalaṃ kṛtvā samāṃśaṃ dṛḍham ।
kṛtvā kajjalikāṃ viṣolbaṇaphaṇeḥ pittaiśca saṃbhāvayet kṣiptvā sīsakakūpike rasavaraṃ sūcīmukhaṃ nāmataḥ ।।

brahmadvāri vikīrṇalohitalave guñjaikamātraṃ daded dattvā sampuṭabaddhatandrikadhanurvāte saśākhāhime ।
kāsaṃ śvāsamarocakaṃ pralapanaṃ kampaṃ ca hikkāturaṃ mūkatvaṃ badhiratvam unmadam apasmāraṃ jayet tatkṣaṇāt ।।

rasagandhakatāmrābhraṃ lāṅgalīvahnirāmaṭham ।
vandhyāpaṭolanirguṇḍīsugandhānimbapallavāḥ ।।

pāṭhākṣāratrayaṃ kṣveḍaboladhattūrataṇḍulaiḥ ।
śṛṅgīmadhukasāraṃ ca jambīrāmlena mardayet ।।

kuryāddhi niṣkamānena vaṭikā sā niyacchati ।
sasvedadāhābhinyāsaṃ saṃnipātagajāṃkuśaḥ ।।

sasārā vaiṣṇavī senā acalā kādi kaṅkaṇā ।
rāgarudropamopetā prauḍhā mastakaśālinī ।।

tribhāgaṃ tālakaṃ vidyād ekabhāgaṃ tu pāradam ।
tadardhaṃ gandhakaṃ caiva tadardhaṃ tu manaḥśilā ।।

kāravallīdalarasair mardayet tatpraharatrayam ।
pācito vālukāyantre cāturthikaharo rasaḥ ।।

syād rasena samāyukto gandhakaḥ sumanoharaḥ ।
hiyāvallitriguṇito nirguṇḍīrasamarditaḥ ।।

saptavārāṇi tad yojyam ārdrakasvarasena tu ।
saṃtatādijvaraṃ hanyāccāturthikagajāṃkuśaḥ ।।

tāpyatālakajepālavatsanābhamanaḥśilāḥ ।
tāmragandhakasūtaṃ ca musalīrasamarditaḥ ।
mṛtyuṃjaya iti khyātaḥ kukkuṭīpuṭapācitaḥ ।।

valladvayaṃ prayuñjīta yatheṣṭaṃ dadhibhojanam ।
navajvaraṃ saṃnipātaṃ hanyādeṣa mahārasaḥ ।।

śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām ।
mardayed dhūrtajadrāvair dinam ekaṃ tu śoṣayet ।।

pañcavaktro raso nāma dviguñjaḥ saṃnipātajit ।
arkamūlakaṣāyaṃ ca satryūṣam anupāyayet ।
dadhyodanaṃ hitaṃ tatra jalayogaṃ ca kārayet ।।

rasagandhakatulyāṃśaṃ dhattūraphalajadravaiḥ ।
mardayed dinamekaṃ tu tattulyaṃ trikaṭu kṣipet ।
unmattākhyo raso nāmnā nasye syātsaṃnipātajit ।।

nistvagjepālajaṃ bījaṃ daśaniṣkaṃ pracūrṇayet ।
maricaṃ pippalīṃ sūtaṃ pratiniṣkaṃ vimiśrayet ।।

bhāvyaṃ jambīrajairdrāvaiḥ saptāhaṃ tat prayatnataḥ ।
saṃnipātaṃ nihantyāśu añjane yaḥ śivaḥ smṛtaḥ ।।

madanaphalaṃ viḍalavaṇaṃ sarṣapāḥ pratiniṣkadvayam ।
cūrṇayitvā triphalākvāthena saṭaṅkaṇaṃ pibet ।।

kuṣṭhe jvare kāmalāyāṃ kaṇṭharoge hy ajīrṇake ।
nasye ca girikarṇyutthabījaikaṃ śītavāriṇā ।।

pratyekaṃ rasagandhayor dvipalayoḥ kṛtvā maṣīṃ śuddhayor ramyāṃ mlecchalulāyalocanamanodhātrīprakuñcatrayam ।
pathyāyā badaratrikaṃ trikaṭu ṣaṭśāṇaṃ vacā dharmiṇī vellāmbhodharapattrakadviradakiñjalkāśvagandhāhvayam ।।

piṣṭvaitat samasāram akhilaṃ karṣonmitaṃ nyasya tat pronmardyārdhakarañjakāmṛtayutaṃ sāgastikatryūṣaṇaiḥ ।
bhūdhātrīvijayāsaritpatiphalaṃ jvālāmukhīmārkavaiḥ pratyekaṃ vidadhīta niścalamatiḥ sapta kramādbhāvanāḥ ।।

pittairatho pañca vidhāya pañcabhiḥ karañjapattrāmṛtadhūpanaṃ tataḥ ।
dattvārdrakasya svarasena taṇḍulākṛtiṃ vidadhyādguṭikāṃ bhiṣagvaraḥ ।।

deyaikā saṃnipāte pratihataviṣaye mohanetraprasuptyoḥ syādgulme sājamodā pavanavikṛtiṣu tryūṣaṇena grahaṇyām ।
dātavyā jīrakeṇa dvipaturaganṛṇāṃ prāṇasaṃrakṣaṇāya kāyāmbhodhir etaṃ rasakasamarasaṃ vaidyanātho'bhyadhatta ।।

gandhakābhrasamaḥ sūto vārāhīrasamarditaḥ ।
pācito vālukāyantre triphalāvyoṣacitrakaiḥ ।।

trikṣāraṃ pañcalavaṇahiṅgugugguludīpyakaiḥ ।
sajīrakaiḥ sendrayavaiḥ pṛthagrasasamairyutaḥ ।।

māṣamātro'nupānena dvipalasyoṣṇavāriṇaḥ ।
abhinyāsānalabhraṃśagrahaṇīpāṇḍugulminām ।।

kuryātprāṇaparitrāṇamataḥ prāṇeśvaraḥ smṛtaḥ ।
vyādhivṛddhau prayogo'sya dvau vārau vaidyasaṃmataḥ ।।

rasāyovyoṣakaṅkuṣṭhaśilātālābhrahiṅgulān ।
kumbhyagnibhṛṅgamārītaṇḍulīyakamākṣikān ।।

hastiśuṇḍīyutāṃs tulyāṃs tadardhaśivagandhakān ।
tryaham ārdrāmbunā piṣṭvā kūpīsthaṃ vālukāgninā ।।

jayājambīranirguṇḍīcāṅgerīvāri nikṣipet ।
paktvā caturdaśāhāni piṣṭvārdrāktaṃ viśoṣayet ।।

mṛtasaṃjīvanākhyo'yaṃ raso vallamito aśitaḥ ।
drāg jayedauṣadhaṃ saṃnipātādīn sakalān gadān ।।

rasabhāgo bhavedeko gandhako dviguṇo mataḥ ।
viṣatālakakaṅkuṣṭhaśilāhiṅgulalohakam ।।

vahnitrikaṭubhṛṅgāhvahemamākṣikamabhrakam ।
hastiśuṇḍī viṣaṃ kumbhī taṇḍulīyakatāmrakau ।।

eṣāṃ pratyekamekaikaṃ bhāgamādāya cūrṇayet ।
ārdrakasya draveṇaiva mardayecca dinatrayam ।।

jambīrasya raso grāhyaḥ palatrayaparīkṣitaḥ ।
triphalāyāśca nirguṇḍyāḥ pratyekaṃ ca palatrayam ।।

rasasya palamātraṃ tu cāṅgeryāḥ parikīrtitam ।
kācakūpyāṃ vinikṣipya yantre kṣiptvā prayatnavān ।।

uddhṛtyārdrakaniryāsair mardayitvā viśoṣayet ।
mṛtasaṃjīvano nāma raso'yaṃvidito bhuvi ।
guñjādvayaṃ dadītāsya saṃnipātāpanuttaye ।।

vaṅgaṃ nāgaṃ ca sūtaṃ ca nepālaṃ gandhakaṃ tathā ।
śulbaṃ viṣaṃ samāṃśena rasenārdreṇa mardayet ।।

punar mardyeta nirguṇḍyāś cāṅgeryā rasamarditaḥ ।
vallaprayogeṇa raso'yaṃ saṃnipātanut ।।

gandhakaṃ ca rasaṃ śuddhaṃ pratyekaṃ karṣasammitam ।
ekatra kajjalīṃ kṛtvā tataḥ kurvīta golakam ।।

navabhāṇḍe vinikṣipya tāmrapātreṇa gopayet ।
dṛḍhaṃ nirudhya tat pātramagnāvāropayet tataḥ ।।

vrīhisphuṭanamātreṇa svāṅgaśītaṃ samuddharet ।
navajvare prayuñjīta rasaṃ parpaṭikāhvayam ।।

ārdrakasya rasenaiva trivallaṃ tridinaṃ bhiṣak ।
jvaritaṃ chādayedgāḍhaṃ yāvatsvedaḥ samudbhavet ।।

takrabhaktaṃ bhavetpathyaṃ jvaramuktasya dehinaḥ ।
navajvarārir ityeṣa rasaḥ paramadurlabhaḥ ।
vātajvare viśeṣeṇa rasaḥ sādhāraṇo mataḥ ।।

ṭaṅkaṇaṃ rasagandhau ca maricāni samāṃśakam ।
sarvaṃ jambīranīreṇa dināni trīṇi mardayet ।।

saṃśoṣya śarkarāyuktaṃ matsyapittena bhāvayet ।
bhāvitaṃ tadrasaṃ siddhamārdrakasvarasaistryaham ।।

vallaṃ vāratrayaṃ deyaṃ pānārthaṃ vāri śītalam ।
takrabhaktaṃ bhavetpathyaṃ vṛntākaphalasaṃyutam ।
sarvān navajvarān hanti raso'yaṃ jalamañjarī ।।

kāntasya kaṇṭavedhyānāṃ pātrāṇāṃ bhasma kārayet ।
tatsamaśca raso gandhaṣṭaṅkaṇo nimbavāriṇā ।
tataḥ saṃpeṣya tatkalkaṃ mardayettridinaṃ punaḥ ।।

rasatulyena matsyasya pittena paribhāvayet ।
siddhaḥ kāntaraso hy eṣa prayojyo abhinavajvare ।
śṛṅgaverānupānena mātrayā bhiṣaguttamaiḥ ।।

rasagandhau tathā vaṅgam abhrakaṃ samabhāgataḥ ।
melayitvātha vaṅgena samaṃ sūtaṃ vimardayet ।।

tatraikīkṛtya gandhābhre peṣyaṃ jambīravāriṇā ।
sāmānyaṃ puṭam ādadyāt saptadhā sādhitaṃ rasam ।।

kumāryā citrakeṇāpi bhāvayitvātha saptadhā ।
guḍena jīrakeṇāpi jvare jīrṇe prayojayet ।।

kāse śvāse kumāryā ca triphalākvāthayogataḥ ।
unmādaṃ ca dhanurvātam amṛtākvāthayogataḥ ।
ityevaṃ rogatāpaghno rasaś candrodayābhidhaḥ ।।

nāgaṃ vaṅgaṃ rasaṃ tāmraṃ gandhakaṃ ṭaṅkaṇaṃ tathā ।
viṣaṃ ca nepālaṃ haritālaṃ samaṃ tathā ।।

vaṭakṣīreṇa saṃmardya sarvaṃ kuryāttu golakam ।
taṃ golakaṃ bhāṇḍamadhye pācayeddīpavahninā ।।

taṃ golaṃ śītalaṃ kṛtvā bhṛṅgarājena mardayet ।
ārdrakasya rasenāpi mardayecca punaḥ punaḥ ।।

caṇapramāṇavaṭakān rasenārdrasya dāpayet ।
guñjādvayapramāṇena jvaraṃ jīrṇaṃ haratyasau ।।

haraśca gandhakaṃ caiva kunaṭī ca samaṃ samam ।
mardyaṃ karkoṭikāyāśca rasena viniyojayet ।।

navajvaramurāriḥ syādvallaṃ śarkarayā saha ।
taṇḍulīyarasenānupānaṃ śarkarayāpi vā ।
guñjādvayapramāṇena jvarānhanti navānhaṭhāt ।।

kaṭvamlatīkṣṇalavaṇoṣṇavidāhirūkṣaiḥ pittaṃ praduṣṭam aśanair atisevitais taiḥ ।
saṃdūṣya raktam amunobhayamārgavarti niryātyasṛksthalayakṛtplihato atimātram ।।

pāradaṃ hiṅgulukaṃ ca ūrdhvayantreṇa melayet ।
kukkuṭāṇḍarasaṃ bhāgaṃ ṭaṅkaṇakṣāram eva ca ।।

gandhakasya tathā bhāgaṃ ghṛtena parimardayet ।
siddhaṃ rasaṃ samādāya jīratoyena dāpayet ।।

dināni trīṇi māṣaṃ ca grahaṇīraktadoṣajit ।
jvaradāhavināśaṃ ca raktapittavināśanam ।।

pratyekaṃ tolamānena sūtakaṃ tāmrabhasmakam ।
dināni trīṇi guṭikāṃ kṛtvā cāgnau vinikṣipet ।।

tataḥ śuṣkaṃ samādāya punareva ca mardayet ।
samastaiḥ samagandhaiśca kṛtvā kajjalikāṃ ca taiḥ ।।

mustādāḍimadūrvābhiḥ ketakīstanavāribhiḥ ।
sahadevyāḥ kumāryāśca parpaṭasyāpi vāriṇā ।।

rāmaśītalikātoyaiḥ śatāvaryā rasena ca ।
bhāvayitvā prayatnena divase divase pṛthak ।।

tiktaṃ guḍūcikāsattvaṃ parpaṭīśīramāgadhīḥ ।
śṛṅgāṭaṃ sārivā caiṣāṃ samānaṃ sūkṣmacūrṇakam ।।

drākṣādikakaṣāyeṇa saptadhā paribhāvayet ।
tataḥ potāśrayaṃ kṣiptvā vaṭyaḥ kāryāścaṇopamāḥ ।।

ayaṃ candrakalānāmā rasendraḥ parikīrtitaḥ ।
sarvapittagadadhvaṃsī vātapittagadāpahaḥ ।।

antarbāhyamahādāhavidhvaṃsanamahākṣamaḥ ।
grīṣmakāle śaratkāle viśeṣeṇa praśasyate ।।

kurute nāgnimāndyaṃ ca mahātāpajvaraṃ haret ।
śramaṃ mūrchāṃ haratyāśu strīṇāṃ raktamahāsravam ।।

ūrdhvādho raktapittaṃ ca raktavāntiṃ viśeṣataḥ ।
mūtrakṛcchrāṇi sarvāṇi nāśayennātra saṃśayaḥ ।।

paṭolamāyasaṃ cūrṇaṃ sūtendraṃ samacāritam ।
lohārivargasaṃghṛṣṭaṃ raktapittaharaṃ param ।।

vṛṣādalānāṃ svarasasya karṣaṃ rasendraguñjāmadhuśarkarāyutam ।
lihanprabhāte manujo nihanyād duḥkhākaraṃ dāruṇaraktapittam ।।
sapaṭolakahiṅgūlaḥ sakṣaudro raktapittanut ।।navanītaṃ sitā lājā drākṣayā saha bhakṣayet ।।mastake ca ghṛtaṃ dadyādraktapittaharaṃ param ।।drākṣāvāsāyutaṃ kvāthaṃ śarkarābhāvitaṃ pibet ।।
vāsārasaṃ sitākṣaudrairlājānvā śarkarāsamān ।
bhakṣayan raktapittārtas tṛṣṇādāhajvaraṃ jayet ।।
dhātrīcūrṇaṃ sitāyuktaṃ bhakṣayedraktapittanut ।।
doṣāḥ śoṣamano'bhitāpakupitāḥ kurvanti kāsaṃ tataḥ pītaṃ pūtikaphaṃ pratīpanayanaḥ pūyopamaṃ ṣṭhīvati ।
śītoṣṇecchur akāraṇena bahubhuk snigdhaprasannānanaḥ pārśvārtyalpabalakṣayākṛtir api prādurbhavatyanyathā ।।

sārkatīkṣṇābhrako agastyakāsamardavarārasaiḥ ।
mardito vetasāmlena piṇḍitaḥ kāsanāśanaḥ ।।

tāre piṣṭaśilāṃ kṣiptvā haritālāccaturguṇām ।
vāsāgokṣurasārābhyāṃ mardayet praharadvayam ।।

prasvinno vālukāyantre guñjādvitayasaṃmitaḥ ।
kāsaṃ trikaṭunirguṇḍīmūlacūrṇayuto haret ।।

bhūnāgābhrakayoḥ sattvaṃ kāntahemābhrarūpyakam ।
muktāphalāni ratnāni tāpyaṃ vaikrāntameva ca ।।

bhasmīkṛtamidaṃ sarvaṃ pṛthaṅ māṣamitaṃ matam ।
niṣkamātramitaṃ śuddhaṃ rājāvartarajastathā ।।

etatsarvaṃ samaṃ yojyaṃ mardayitvāmlavetasaiḥ ।
ruddhvā mūṣodare koṣṭhyāṃ dhamedākāśadarśanam ।।

śatavāraṃ dhamedevaṃ mardayitvāmlavetasaiḥ ।
tataḥ saṃcūrṇite cāsminmuktābhasma dviśāṇakam ।।

maricaṃ pañca śāṇeyaṃ kṣiptvā saṃmardya yatnataḥ ।
ramye karaṇḍake kṣiptvā sthāpayet tadanantaram ।।

so ayaṃ ratnakaraṇḍako rasavaro madhvājyasaṃkrāmaṇo hanyācchvāsagadaṃ jvaraṃ grahaṇikāṃ kāsaṃ ca hidhmāmayam ।
śūlaṃ śoṣamahodaraṃ bahuvidhaṃ kuṣṭhaṃ ca hanyād gadān balyo vṛṣyakaraḥ pradīpanatamaḥ svasthocito vegavān ।।

śuddhasūtasya bhāgaikaṃ bhāgaikaṃ śuddhagandhakam ।
bhāgatrayaṃ mṛtaṃ tāmraṃ maricaṃ pañcabhāgikam ।।

mṛtābhrasya caturbhāgaṃ bhāgamekaṃ viṣaṃ kṣipet ।
bhūtāṅkuśasya bhāgaikaṃ sarvaṃ cāmlena mardayet ।।

yāmaṃ bhūtāṅkuśo nāma māṣaikaṃ vātakāsajit ।
anupānaṃ lihetkṣaudrairvibhītakaphalatvacaḥ ।
pittakāsāruciśvāsakṣayakāsāṃśca nāśayet ।।

rasabhasma viṣaṃ tulyaṃ gandhakaṃ dviguṇaṃ matam ।
bolatālakavāhlīkakarkoṭīmākṣikaṃ niśā ।।

kaṇṭakārī yavakṣāralāṅgalīkṣārasaindhavam ।
madhūkasāraṃ saṃcūrṇya saptāhaṃ cārdrakadravaiḥ ।।

guṭikāṃ badarākārāṃ śleṣmakāsāpanuttaye ।
bhakṣayed bolabaddho ayaṃ rasaḥ saśvāsapāṇḍujit ।।

rasagandhakapippalyo harītakyakṣavāsakam ।
ṣaḍuttaraguṇaṃ cūrṇaṃ babbulakvāthabhāvitam ।।

ekaviṃśativārāṇi śoṣayitvā vicūrṇayet ।
bhakṣayenmadhunā hanti kāsam agniraso hy ayam ।।

trikaṭu triphalā cailā jātīphalalavaṃgakam ।
eteṣāṃ samabhāgānāṃ samaḥ pūrvaraso bhavet ।।

sampūryāloḍayet kṣaudre bhakṣyo niṣkadvayaṃ dvayam ।
svayam agniraso nāmnā kṣayakāsanikṛntanaḥ ।।

bhṛṅgarājasya pattrāṇi madhunā cūrṇitāni hi ।
golakaṃ dhārayedvaktre kāsaviṣṭambhaśāntaye ।।
arkairaṇḍasya pattrāṇāṃ rasaṃ pītvā ca kāsajit ।।dantīmūlasya dhūmaṃ vā nirguṇḍyā vā pibejjayet ।।
indravāruṇikāmūlaṃ bhṛṅgīkṛṣṇātilaiḥ saha ।
bhakṣayet kṣayakāsārto niṣkamātraṃ praśāntaye ।।

śleṣmoparuddhamanaḥ pavano atiduṣṭaḥ saṃdūṣayannanu jalānnavahāś ca nāḍīḥ ।
āmāśayodbhavam imaṃ vidadhāty urasthaḥ śvāsaṃ ca vakragamano hi śarīrabhājām ।।

indravāruṇikāmūlaṃ devadāru kaṭutrayam ।
śarkarāsahitaṃ khāded ūrdhvaśvāsapraśāntaye ।।

sūtārdhaṃ gandhakaṃ mardyaṃ yāmaikaṃ kanyakādravaiḥ ।
dvayoḥ samaṃ tāmrapattraṃ pūrvakalkena melayet ।।

dinaikaṃ haṇḍikāyantre pakvamādāya cūrṇayet ।
sūryāvartaraso hy eṣa dviguñjaḥ śvāsajit bhavet ।।

sūtaḥ ṣoḍaśa tatsamo dinakarastasyārdhabhāgo baliḥ sindhustasya samaḥ susūkṣmamṛditaḥ ṣaṭ pippalī cūrṇitaḥ ।
jambīrasvarasena marditam idaṃ taptaṃ supakvaṃ bhavet kāsaśvāsasagulmaśūlajaṭharaṃ pāṇḍuṃ lihannāśayet ।।

sādhāraṇaṃ tu vaṭakaṃ vakṣyāmi śṛṇu tattvataḥ ।
pāradaṃ gandhakaṃ caiva palamekaṃ pṛthak pṛthak ।।

palatrayaṃ trikaṭukaṃ vaṅgam ekapalaṃ kṣipet ।
sarvam ekatra saṃyojya dināni trīṇi mardayet ।।

gomūtreṇa tathā trīṇi dināni parimardayet ।
akṣapramāṇavaṭakaṃ chāyāśuṣkaṃ tu kārayet ।।

nityamekaṃ tu vaṭakaṃ dināni triṃśadeva ca ।
śvāsakāsajvaraharam agnimāndyārucipraṇut ।।

rasabhāgo bhavedeko gandhako dviguṇo mataḥ ।
tribhāgā pippalī grāhyā caturbhāgā harītakī ।।

vibhītaḥ pañcabhāgastu vāsā ṣaḍguṇitā bhavet ।
bhārṅgīsaptaguṇā grāhyā sarvaṃ cūrṇaṃ prakalpayet ।।

babbulakvātham ādāya bhāvayed ekaviṃśatiḥ ।
vibhītakapramāṇena madhunā guṭikāṃ caret ।।

ekaikāṃ bhakṣayetprātarvaṭī saptāmṛtābhidhā ।
śvāsakāsādikaṃ vyādhiṃ tatkṣaṇānnāśayed iyam ।।

sūtaṃ śulbaṃ sulohaṃ balim amṛtayutaṃ tritrikaṃ reṇukābdaṃ gaṇḍīraṃ kesarāgniṃ dviguṇaguḍayutaṃ mardayitvā samastam ।
kuryāt kolāsthimātrān suruciravaṭakān bhakṣayet prāgdinādau pathyāsīsarvarogān harati ca nitarāṃ nīlakaṇṭhābhidhānaḥ ।।

tāratāmrarasapiṣṭikā śilā gandhatālasamabhāgikaṃ rasaiḥ ।
āṭarūṣasurasārdrasambhavair mardaya prakuru golakaṃ tataḥ ।।

mṛtsnayā ca pariveṣṭya golakaṃ yāmayugmam atha bhūdhare pacet ।
gandhakena kuru tatsamaṃ tataś cāṭarūṣakaṭukair vibhāvayet ।।
śvāsakāsakarikesarīraso vallayasya parisevayed budhaḥ ।।
rasagandhakatāmrābhraṃ kaṇāśuṇṭhyūṣaṇaṃ samam ।
bhūtam ekaṃ viṣaṃ caikaṃ sūryaḥ kāsādināśanaḥ ।।

gandhakaṃ maricaṃ sājyaṃ pibecchvāsakaphāpaham ।
śilā hiṅgu viḍaṅgaṃ ca maricaṃ kuṣṭhasaindhavam ।
madhvājyābhyāṃ lihet karṣaṃ śvāsakāśakaphāpaham ।।

vidāhiguruviṣṭambhirūkṣābhiṣyandibhojanaiḥ । śītapānāśanasthānarajodhūmātapānilaiḥ । 
vyāyāmakarmabhārādhvavegāghātāpatarpaṇaiḥ ।
hikkā śvāsaśca kāsaśca nṛṇāṃ samupajāyate ।
rasagandhakadhānyābhratālatāpyopalaṃ kramāt ।
bhāgavṛddhaṃ vacākuṣṭhaharidrākṣāracitrakaiḥ ।।

sapāṭhā lāṅgalī vyoṣasaindhavākṣaviṣaiḥ samam ।
bhāvitaṃ bhṛṅganīreṇa hikkāvaisvaryakāsanut ।।
pakvatāmre rasaḥ piṣṭo balinā hidhmināṃ hitaḥ ।।
cūrṇaṃ pāṭhendravāruṇyorbhāṇḍe dattvātha kunaṭīm ।
tatpṛṣṭhe śuddhasūtaṃ ca kunaṭyaṃśaṃ pradāpayet ।।

sūtārdhaṃ kunaṭīcūrṇaṃ tasyārdhaṃ pūrvamūlikā ।
cūrṇaṃ dattvā paceccullyā yāmāṣṭa mṛduvahninā ।
śilāpūto raso nāma hanti hikkāṃ triguñjakaḥ ।।

mṛtasūtaṃ mṛtaṃ tāmraṃ hiṅgu puṣkaramūlakam ।
saindhavaṃ gandhakaṃ tālaṃ kaṭukaṃ cūrṇayet samān ।।

devadālīpunarnavayor nirguṇḍīmeghanādayoḥ ।
tiktakoṣātakīdrāvair dinaikaṃ mardayed dṛḍham ।।

māṣamātraṃ lihet kṣaudraiḥ rasaṃ manthānabhairavam ।
kapharogapraśāntyarthaṃ nimbakvāthaṃ pibedanu ।।

viśvāditrikanirgatadravaniśā kīrapriyotthaṃ dalaṃ nīlagrīvagalālayaṃ surapates tārtīyanetrābhidham ।
vidvatpuñjavatī kṛmipratibhaṭaṃ nirguṇḍikāvāriṇā tulyāṃśāś caṇakapramāṇavaṭikāḥ saśvāsakāsaghnikāḥ ।।
kvāthaṃ rāsnābṛhatyagnibalādugdhaiś ca pāyayet ।।hikvinaṃ pāyayed dhūmaṃ pattraiḥ śikhiniśodbhavaiḥ ।।
karṣaikaṃ gandhakaṃ śuddhaṃ ghṛtaiś coṣṇodakaiḥ pibet ।
kaphaṃ hantyatha vā kṣaudraiḥ pañcavaktrarasaḥ khalu ।।

atyuccabhāṣaṇaviṣādhyayanābhighātasaṃdūṣaṇaiḥ prakupitāḥ pavanādayas tu ।
srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi ṣaḍvidhaḥ saḥ ।।

rasaṃ dviguṇagandhena mardayitvā sabhṛṅgakam ।
lohapātre ghṛtābhyakte drāvitaṃ badarāgninā ।।

ūrdhvādho gomayaṃ dattvā kadalyāḥ komale dale ।
snigdhayā lohadarvyā ca parpaṭākāratāṃ nayet ।।

lohapātre vinikṣiptā lohaparpaṭikā bhavet ।
tāmrapātre vinikṣiptā tāmraparpaṭikā bhavet ।।

rasaratnasamuccayaṭīkā parpaṭīrasamāha rasaṃ dviguṇeti ।। vrrsṭī; sabhṛṅgakaṃ bhṛṅgarājarasena mardayitvā taptaṃ drāvitaṃ tadgomayoparisthe kadale snigdhayā lohadarvyā prakṣipya tadupari kadalīdale nyubje gomayaṃ dattvā karatalādinā nipīḍya parpaṭākāraṃ kuryāt ।। vrrsṭī; kadalīdalasthāne snigdhe lohapatre vinikṣiptā cellohaparpaṭikā bhavet ।। vrrsṭī; athavā tāmrapatre snigdhe vinikṣiptā tāmraparpaṭikā bhavet ।। vrrsṭī; rasopari tu kadalīdalādyeva deyam ।। vrrsṭī;

viṣapādaṃ ca yuñjīta tatsādhyeṣvāmayeṣu ca ।
surasāyā jayantyāś ca kanyakāṭarūṣakayoḥ ।।

triphalāyā muner bhārṅgyā muṇḍyās trikaṭucitrayoḥ ।
bhṛṅgarājasya vahneśca pratyahaṃ dravabhāvitam ।।

ārdrakasya rasenāpi saptadhā bhāvayetpunaḥ ।
aṅgāraiḥ svedayed īṣat parpaṭarasam uttamam ।।

guñjāṣṭakaṃ dadītāsya tāmbūlīpattrasaṃyutam ।
pippalīdaśakaiḥ kvāthaṃ nirguṇḍyāś cānupāyayet ।
svarabhaṅge kaphe śvāse prayojyaḥ sarvadā rasaḥ ।।

trikaṇṭakasya mūlāni śuṇṭhīṃ saṃkṣudya nikṣipet ।
ajākṣīre sanīrārdhaṃ yāvatkṣīraṃ vipācayet ।।

tatkṣīraṃ pāyayedrātrau sakaṇaṃ bhojane api ca ।
kūṣmāṇḍaṃ varjayecciñcāṃ vṛntākaṃ karkaṭīm api ।।

āranālaṃ ca tailaṃ ca saṃsargaṃ ca vivarjayet ।
māsatrayaṃ ca seveta kāsaśvāsanivṛttaye ।।

sajīrahiṅgukavyoṣaiḥ śamayed grahaṇīṃ rasaḥ ।
daśamūlāmbhasā vātajvaraṃ trikaṭunā kapham ।।

jvaraṃ madhukasāreṇa pañcakolena sarvajam ।
yakṣmāṇaṃ madhupippalyā gomūtreṇa gudāṅkurān ।।

śūlam eraṇḍatailena pāṇḍuśophaṃ sagugguluḥ ।
kuṣṭhāni bhṛṅgabhallātavākucī pañcanimbakaiḥ ।।

dhattūrabījasaṃyogānmehonmādavināśinī ।
apasmāraṃ nihantyāśu vyoṣanimbudalaiḥ saha ।।

stanaṃdhayaśiśūnāṃ tu raso'yaṃ nitarāṃ hitaḥ ।
pathyākṣacūrṇādivaśād vyādhīṃś cānyān sudustarān ।।

sajātīphalaśītodaṃ yojayetparpaṭīrasam ।
pittājīrṇe śiraś cāsya śītatoyena secayet ।।

nasyaṃ niṣṭhīvanaṃ dhūmaṃ tīkṣṇaṃ vamanarecanam ।
annaṃ rūkṣālpatīkṣṇoṣṇaṃ kaṭutiktakaṣāyakam ।
cirakālasthitaṃ madyaṃ yojayetkapharogiṇe ।।

agnimāndyaṃ jvaraḥ śaityaṃ vāntiḥ śoṇitapūyayoḥ ।
sattvahāniśca daurbalyaṃ rājarogasya lakṣaṇam ।।

rasasya tulyabhāgena hemabhasma prakalpayet ।
tālakaṃ gandhakaṃ tutthaṃ mākṣikaṃ rasakaṃ śilām ।।

rasasāmyena yuñjīta tutthaṃ bhasmīkṛtaṃ nyaset ।
vahnau bhasmīkṛtaṃ cetthaṃ mayūrakasututthakam ।।

kiṃciṭ ṭaṅkaṇakaṃ dattvā mārjārasya viśā yutam ।
prathamaṃ puṭayed dadhnā dvitīyaṃ madhunā saha ।।

tālakaṃ śodhayedagre kūṣmāṇḍakṣārapācanāt ।
taile pacettataḥ samyak cūrṇe vā pariśodhayet ।।

gandhakaṃ śodhayeddugdhe rasakaṃ naravāriṇā ।
mākṣikaṃ sindhusaṃyuktaṃ bījapūrarase pacet ।।

jayantīdravasampiṣṭāṃ śilāṃ tatraiva pācayet ।
ekīkṛtya tataḥ sarvam arkakṣīreṇa mardayet ।।

jayantībhṛṅgarājābhyāṃ vāsāpāṭhākṛśānubhiḥ ।
agastilāṅgalībhyāṃ ca pratyekaṃ divasaṃ śanaiḥ ।।

tatastu golakaṃ baddhvā pacetpūrvavadāhṛtaḥ ।
cūrṇayitvā tataḥ samyag bhāvayedārdrakāmbunā ।।

saptadhā vyoṣaniryāsai rasaḥ kanakasundaraḥ ।
guñjādvayaṃ trayaṃ vāsya rājayakṣmāpanuttaye ।।

madhunā pippalībhiśca maricairvā ghṛtānvitaiḥ ।
lehayedrogiṇaṃ vaidyo balāvasthāviśeṣavit ।।

jayapālarajobhirvā śuṇṭhyā gavyaghṛtāktayā ।
dadīta śūline prājño gulmine ca viśeṣataḥ ।।

kādivarjyaṃ caretpathyaṃ hṛdyaṃ balyaṃ ca pūrvavat ।
sannipāte dadītainamārdrakadravasaṃyutam ।
guḍūcītriphalākvāthaiḥ saṃskṛto guggulurvaraḥ ।।

rasabhasma trayo bhāgā bhāgaikaṃ hemabhasmakam ।
mṛtatāmrasya bhāgaikaṃ śilāgandhakatālakam ।।

pratibhāgadvayaṃ śuddhamekīkṛtya vicūrṇayet ।
varāṭānpūrayettena ajākṣīreṇa ṭaṅkaṇam ।।

piṣṭvā tena mukhaṃ ruddhvā mṛdbhāṇḍe tannirodhayet ।
śuddhaṃ gajapuṭe pacyāccūrṇayetsvāṅgaśītalam ।।

raso rājamṛgāṅko'yaṃ caturguñjaḥ kṣayāpahaḥ ।
daśapippalikākṣaudrairmaricaikonaviṃśatiḥ ।
saghṛtairdāpayedvaidyo rogarājapraśāntaye ।।

śaṅkhasya valayānniṣkaṃ caturniṣkaṃ varāṭakam ।
niṣkārdhaṃ nīlatutthasya sarvatulyaṃ tu gandhakam ।।

gandhatulyaṃ mṛtaṃ nāgaṃ nāgatulyaṃ mṛtaṃ rasam ।
ṭaṅkaṇaṃ rasatulyaṃ syānmardyaṃ pācyaṃ mṛgāṅkavat ।
rājayakṣmaharaḥ so'yaṃ nāmnā śaṅkheśvaro mataḥ ।।

śaṅkhanābhiṃ gavāṃ kṣīraiḥ peṣayenniṣkaṣoḍaśa ।
tena mūṣā prakartavyā tanmadhye bhasmasūtakam ।।

niṣkārdhaṃ gandhakāttrīṇi cūrṇīkṛtya vinikṣipet ।
ruddhvā tadveṣṭayedvastre mṛttikāṃ lepayedbahiḥ ।।

śoṣyaṃ gajapuṭe pacyānmūṣayā saha cūrṇayet ।
guñjaikamanupānena kṣayaṃ hanti mṛgāṅkavat ।।

dviniṣkaṃ bhasma sūtasya niṣkaikaṃ svarṇabhasmakam ।
śuddhagandhakaniṣkau dvau cūrṇayitvā citrakadravaiḥ ।।

dviyāmānte viśoṣyātha tena pūryā varāṭikāḥ ।
varāṭānmṛṇmaye bhāṇḍe ruddhvā gajapuṭe pacet ।।

svāṅgaśītaṃ vicūrṇyātha poṭalīṃ hemagarbhitām ।
mṛgāṅkavaccaturguñjaṃ bhakṣitaṃ rājayakṣmanut ।।
svayamagnirasaṃ khādettriniṣkaṃ rājayakṣmanut ।।

bhasmasūtābhralohānāṃ śilājatuviṣaṃ samam ।
guḍūcītriphalākvāthaiḥ saṃskṛtaṃ gugguluṃ tathā ।।

mṛtaṃ nepālatāmraṃ ca sūtasthāne niyojayet ।
ekīkṛtya dviguñjaṃ tadbhakṣayedrājayakṣmanut ।।
pañcāmṛtaraso nāma hyanupānaṃ ca pūrvavat ।।haretkṣīrājagandhābhyāṃ jayantī vā kṣayāpahā ।।

tulyaṃ pāradagandhakaṃ trikaṭukaṃ tābhyāṃ rajaḥ kambujaṃ taistulyaṃ ca bhavetkapardabhasitaṃ syātpāradāṭṭaṅkaṇam ।
pādāṃśaṃ sakalaiḥ samānamaricaṃ lihyātkramātsājyakaṃ yāvanniṣkamitaṃ bhavetpratidinaṃ māsātkṣayaḥ śāmyati ।।

rasasya bhasmanā hema pādāṃśena prakalpayet ।
gandhakaṃ dviguṇaṃ dattvā mardayeccitrakāmbunā ।।

carācarāsye sampūrya ṭaṅkaṇena nirudhya ca ।
bhāṇḍe cūrṇapralipte'tha kṣiptvā rundhīta mṛtsnayā ।।

śoṣayitvā puṭedgarte'ratnimātre aparāhṇake ।
svāṅgaśītalam uddhṛtya cūrṇayitvātha vinyaset ।।

eṣa lokeśvaro nāma puṣṭivīryavivardhanaḥ ।
guñjācatuṣṭayaṃ sājyaṃ maricaiśca samanvitam ।।

khādetparamayā bhaktyā lokeśe sarvadarśinī ।
aṅgakārśye'gnimāndye ca raso'yaṃ kāsahikkayoḥ ।।

marīcairghṛtasaṃyuktaiḥ pradātavyo dinatrayam ।
lavaṇaṃ varjayettatra sājyaṃ sadadhi bhojanam ।।

ekaviṃśaddinaṃ yāvanmaricaṃ saghṛtaṃ pibet ।
pathyaṃ mṛgāṅkavaddeyaṃ śayītottānapādataḥ ।।

vamane sampravṛtte tu guḍūcīdravamāharet ।
madhunā pāyayetsārdhaṃ dagdhavṛntākamāśayet ।।

snānaṃ śītalatoyena mūrdhni dhārāṃ vinikṣipet ।
jāte śleṣmavikāre tu kadalīphalamāharet ।।

bhṛṣṭvā tanmaricaiḥ sārdhaṃ bhojayecchleṣmanuttaye ।
ārdrakaṃ madhumiśraṃ vā guḍārdrakamatho'pi vā ।।

bhṛṣṭvā kustumbarīmāṣānnistuṣāṃścūrṇayettataḥ ।
śarkarāghṛtasammiśrāndadītāruciśāntaye ।।

bhṛṣṭvā kustumbarīṃ samyag ghṛte śarkarayā pibet ।
elāṃ maricasaṃyuktāṃ yāvad vāntiḥ praśāmyati ।।

ajamodaṃ viḍaṅgaṃ ca piṣṭvā takreṇa pāyayet ।
kṛmikopapraśāntyarthaṃ kvāthaṃ vātaghnamustayoḥ ।।

saṃskṛtya dugdhikāṃ vahnau vireke ca prayojayet ।
īṣadbhṛṣṭvā jayācūrṇaṃ madhunā khādayenniśi ।।

aṅgatode ghṛtenāṅgaṃ mardayitvoṣṇavāriṇā ।
snāpayedrogiṇaṃ vaidyo lokanāthaṃ rasaṃ smaran ।।

śaṃkhasya valayaṃ niṣkaṃ caturniṣkaṃ varāṭikāḥ ।
karṣāṃśaṃ nīlatutthaṃ ca tālaṃ gandhāśmaṭaṅkaṇam ।।

tutthaṃ nāgarasaṃ cārdhaṃ niṣkāṃśaṃ pūrvavatpuṭet ।
varāṭacūrṇaṃ maṇḍūrakalpitālepane pacet ।।

asyārdhamāṣaṃ maricārdhamāṣaṃ tāmbūlavallīrasabhāvitaṃ ca ।
tatpatraliptaṃ madhunāvalihyāddhaiyaṅgavīnena ghṛtena vāpi ।।

nāḍīmārge nirgate cālpamalpaṃ pathyaṃ bhojyaṃ lokanāthopadiṣṭam ।
yāme yāme caivam ā maṇḍalāntāt siddhaṃ sadyaḥ śoṣajidvaidyanāthaḥ ।।

adhyardhaniṣkau rasatutthabhāgau pṛthakpṛthaggandhakaṭaṅkakarṣam ।
śaṃkhasya karṣaṃ mṛtatāmrato dvau varāṭikānāṃ nava sampuṭasthān ।।

paktvā pacedarkadaladravārdrān bhūyo ardhabhāgena karīṣakāṇām ।
asyārdhapādaṃ maricārdhabhāgaṃ gandhāśmaniṣkaṃ ca ghṛtena lihyāt ।।

aśnīyātpūrvavatpathyaṃ vāsarāṇyekaviṃśatiḥ ।
lokanātharaso nāmnā rogarājanikṛntanaḥ ।।

ayorajo viṃśatiniṣkamānaṃ vibhāvitaṃ bhṛṅgarasāḍhakena ।
dhattūrabhārṅgitriphalārasārdraṃ tulyāṃśatāpyaṃ vipacetpuṭeṣu ।।

sūtaṃ ca niṣkaṃ samabhāgatutthaṃ gandhopalau dvau caturo varāṭān ।
paktvā puṭāgnau samalohacūrṇānpacettathā pūrvarasairvimiśrān ।।

cūrṇe'sminmaricāḥ sapta tutthaṭaṅkaṇayordaśa ।
saṃsṛjet tat pṛthaṅniṣkān prāṇanāthāhvayoditaḥ ।।

ardhapādo rasādbhakṣyaḥ kevalādrājayakṣmibhiḥ ।
śoṣodarārśograhaṇījvaragulmādyupadrutaiḥ ।।

karṣaṃ kharparasattvasya ṣaṇmāse hemni vidrute ।
ṣaṇniṣkasūtaṃ gandhāśmanyaṣṭaniṣke praveśitam ।।

pravālamuktāphalayoścūrṇaṃ hemasamāṃśayoḥ ।
kramāddvitricaturniṣkaṃ mṛtāyaḥ sīsabhāskaram ।।

cāṅgeryamlena yāmāṃstrīnmarditaṃ cūrṇitaṃ pṛthak ।
dvau niṣkau nīlavaṭakavyomāyaskāntatālakāt ।।

aṅkollakaṅguṇībījatutthebhyaś caturaḥ pṛthak ।
aṣṭau ca ṭaṃkaṇakṣārādvarāṭānāṃ ca viṃśatiḥ ।।

mahājambīranīrasya prasthadvandvena peṣayet ।
etadaṣṭaśarāvasthaṃ śuddhaṃ khāryāstuṣasya ca ।।

karīṣabhāre ca pacedatha māṣadvayaṃ tataḥ ।
etāvadgandhakātpādaṃ maricādbhāvitādapi ।।

madhunāloḍitaṃ lihyāttāmbūlīpatralepitam ।
gate'sya ghaṭikāmātre pratiyāmaṃ ca pathyabhuk ।।

no ceduddīpito vahniḥ kṣaṇāddhātūnpacatyataḥ ।
dinamekaṃ niṣevyainaṃ tyājyānyāmaṇḍalaṃ tyajet ।।

tataḥ paraṃ yatheṣṭāśī dvādaśābdaṃ sukhī bhavet ।
ekamekaṃ dinaṃ bhuktvā varṣe varṣe mahārasam ।।

varṣādau ca tyajettyājyaṃ dvādaśābdaṃ jarāṃ jayet ।
eṣa vajraraso nāma kṣayaparvatabhedanaḥ ।।

niṣkau dvau tutthabhāgasya rasād ekaṃ susaṃskṛtāt ।
niṣkaṃ viṣasya dvau tīkṣṇātkarṣāṃśaṃ gandhamauktikāt ।।

agniparṇīharilatābhṛṅgārdrasurasārasaiḥ ।
marditaṃ lāṅgalīkandapralipte sampuṭe pacet ।।

ardhapādaṃ ca poṭalyāḥ kākinyau dve viṣasya ca ।
lihenmaricacūrṇaṃ ca madhunā poṭalīsamam ।।

kṣayagrahaṇyatīsāravahnidaurbalyakāsinām ।
pāṇḍugulmavatāṃ śreṣṭho mahāvīro hito rasaḥ ।।

atisthūlasya pūyāsṛkkaphānudvamatākṣaye ।
na yojayetkṣīrarasānviruddhakramatattvataḥ ।।

mātuluṅgasya mūlāni lājacūrṇaṃ sasaindhavam ।
pippalīmadhunā yuktaṃ khādedvāntipraśāntaye ।।

rajanīśaṅkhapūgaṃ ca niṣkaikaṃ vāntināśanam ।
niṣkārdhaṃ ṭaṅkaṇaṃ vātha kākamācīdravaiḥ pibet ।।

sugandhāṃ vā pibetkhādet sarvavāntipraśāntaye ।
alaktakarasaṃ kṣaudrai raktavāntiharaṃ param ।।

yuktaṃ gandhakapiṣṭyāyastālakaṃ svarṇamākṣikam ।
yuktyā tadbhasmatāṃ nītaṃ tṛṣṇāchardinivāraṇam ।।

rājāvarto rasaḥ śulbaṃ mākṣikaṃ ghṛtapācitam ।
madhvājyaśarkarāyuktaṃ hanti sarvānmadātyayān ।।

rājāvartarasaḥ śulbaṃ sūtagarbhe niyojitam ।
yaṣṭīmadhurasairghṛṣṭaṃ ghṛtamadhye vipācitam ।।
madhvājyaśarkarāyuktaṃ hanti sarvānmadātyayān ।।

suvarṇaṃ rajataṃ tāmraṃ sattvābhraṃ kāntalohakam ।
kramavṛddhamidaṃ sarvaṃ śāṇeyau nāgavaṅgakau ।।

drāvayitvaikataḥ sarvaṃ retayitvā tataścaret ।
pṛthakpalamitaṃ gandhaṃ śilālaṃ vinidhāya ca ।।

sarvaṃ khalle vinikṣipya mardayed amlavargataḥ ।
tāpyaṃ nīlāñjanaṃ tālaṃ śilāgandhaṃ ca cūrṇitam ।।

dattvā dattvā puṭettāvadyāvadviṃśativārakam ।
lohād dviguṇasūtena tato dviguṇagandhataḥ ।।

vidhāya kajjalīṃ ślakṣṇāṃ kṣiptvā tāṃ lohapātrake ।
drāvayed badarāṅgārair mṛdubhiścātha nikṣipet ।।

hemādipañcalohānāṃ bhasma cātha viloḍayet ।
atha tatkadalīpatre gomayasthe vinikṣipet ।।

patreṇānyena saṃchādya kuryādyatnena cippiṭīm ।
tasyopari kṣipetsadyo gomayaṃ stokameva ca ।।

svataḥ śītaṃ samāhṛtya paṭacūrṇaṃ vidhāya ca ।
nikṣipedūrdhvadaṇḍāyāṃ pālikāyāṃ tataḥ param ।।

pūrvavadbadarāṅgārair mṛdubhir drāvayecchanaiḥ ।
tulyālakaśilāgandhaṃ palārdhaṃ viṣabhāvitam ।।

pūrvaparpaṭikātulyaṃ tasmādalpaṃ muhurmuhuḥ ।
jārayetpalikāmadhye yathā dahyenna parpaṭī ।।

paliketi vinirdiṣṭā snehakṣepaṇayantrikā ।
jīrṇe tālādike cūrṇe paṭacūrṇaṃ vidhīyatām ।।

pūtīkarañjaṣaṭkolavyāghrīsaubhāñjanāṅghribhiḥ ।
etaiḥ pañcapalaiḥ kvāthaṃ ṣoḍaśāṃśāvaśeṣitam ।।

tena kvāthena saṃsvedya śoṣayetsaptadhā hi tām ।
viṣatinduphalodbhūtai rasairnirguṇḍikārasaiḥ ।।

vibhāvya palikāmadhye kṣiptvā badaravahninā ।
īṣatprasvedanaṃ kṛtvā sthāpayedatiyatnataḥ ।।

uktā bhairavanāthena syāt pañcāmṛtaparpaṭī ।
vyoṣājyasahitā līḍhā guñjābījena saṃmitā ।।

sarvalakṣaṇasampūrṇaṃ vinihanti kṣayāmayam ।
śvāsaṃ kāsaṃ viṣūcīṃ ca pramehamudarāmayam ।।

arocakaṃ ca duḥsādhyaṃ prasekaṃ chardihṛdbhavam ।
sarvajaṃ gudarogaṃ ca śūlakuṣṭhānyaśeṣataḥ ।।

vātajvaraṃ ca viḍbandhaṃ grahaṇīṃ kaphajāngadān ।
ekadvandvatridoṣotthān rogān anyān mahāgadān ।।

agnimāndyaṃ viśeṣeṇa hantīyaṃ parpaṭī dhruvam ।
evaṃ samūhya dātavyā rogeṣu bhiṣaguttamaiḥ ।।

tattadrogaharair yogais tattadrogānupānataḥ ।
kṣayādisarvarogaghnī syāt pañcāmṛtaparpaṭī ।।

tilasarṣapabilvāmlakāravellakusumbhakam ।
tyajetpārāvataṃ māṃsaṃ vṛntākaṃ kukkuṭaṃ tathā ।।

gudasya bahirantarvā jāyante carmakīlakāḥ ।
sarvarogakarāḥ puṃsāmarśāṃsīti hi viśrutāḥ ।।

rudhirasrāviṇasteṣāṃ pittajāḥ parikīrtitāḥ ।।vātajā niḥsahotthānā udāvartaṃ prakurvate ।।śvayathuṃ śleṣmajāḥ kuryuḥ sarvaṃ kuryustridoṣajāḥ ।।

śuddhasūtaṃ palaikaṃ tu dvipalaṃ śuddhagandhakam ।
mṛtaṃ tāmraṃ mṛtaṃ lohaṃ pratyekaṃ tu palatrayam ।।

tryūṣaṇaṃ lāṅgalī dantī pirukaṃ citrakaṃ tathā ।
pratyekaṃ dvipalaṃ yojyaṃ yavakṣāraṃ ca ṭaṅkaṇam ।।

ubhau pañcapalau yojyau saindhavaṃ palapañcakam ।
dvātriṃśatpalagomūtraṃ snuhīkṣīraṃ ca tatsamam ।।

mṛdvagninā pacetsthālyāṃ sarvaṃ yāvatsupiṇḍitam ।
māṣadvayaṃ sadā khāded raso hyarśaḥkuṭhārakaḥ ।
takreṇa dāḍimāmbhobhiḥ pakvakandena vātha tat ।।

mṛtasūtārkahemābhratīkṣṇamuṇḍaṃ sagandhakam ।
maṇḍūraṃ mākṣikaṃ tulyaṃ mardyaṃ kanyādravairdinam ।।

andhamūṣāgataṃ pācyaṃ tridinaṃ tuṣavahninā ।
cūrṇitaṃ sitayā māṣaṃ khādetpittārśasāṃ jayet ।।

śuddhaṃ sūtaṃ palaṃ gandhaṃ gandhārdhaṃ tālatāpyakam ।
amṛtaṃ rasakaṃ caiva tālakārdhavibhāgikam ।।

eteṣāṃ kajjalīṃ kuryād dṛḍhaṃ saṃmardya vāsaram ।
tridinaṃ mardayeccātha dattvā nimbujalaṃ khalu ।।

vaṭīkṛtya viśoṣyātha kācakupyāṃ nidhāpayet ।
niṣkatulyārkapatreṇa pidhāyāsyaṃ prayatnataḥ ।।

sārdhāṃgulamitotsedhaṃ mṛtsnayā tāṃ vilepya ca ।
nato bhāṇḍatṛtīyāṃśe sikatāparipūrite ।।

nidhāya sikatāmūrdhni sikatābhiḥ prapūrayet ।
ruddhvāsyaṃ tadadho vahniṃ jvālayetsārdhavāsaram ।।

svāṃgaśītalitaṃ kācaghaṭādākṛṣya taṃ rasam ।
paṭacūrṇaṃ vidhāyātha tāmramabhraṃ paladvayam ।।

palārdhamamṛtaṃ caiva maricaṃ ca catuṣpalam ।
ekīkṛtya kṣipetsarvaṃ nārikelakaraṇḍake ।।

sājyo guñjādvimāno harati rasavaraḥ sarvalokāśrayo'yaṃ vātaśleṣmottharogāngudajanitagadaṃ śoṣapāṇḍvāmayaṃ ca ।
yakṣmāṇaṃ vātaśūlaṃ jvaramapi nikhilaṃ vahnimāndyaṃ ca gulmaṃ tattadrogaghnayogaiḥ sakalagadacayaṃ dīpanaṃ tatkṣaṇena ।।

arśoghnaṃ vaṭakaṃ vakṣye putrakaṃ śṛṇu bhadraka ।
pippalī pippalīmūlavanasūraṇacitrakam ।।

māricaṃ kaṇṭakārī ca raktapuṣpī samāṃśakā ।
palamekaṃ pṛthak sarvaṃ ślakṣṇaṃ dṛṣadi peṣayet ।।

gajājapaśumūtreṣu śubhe bhāṇḍe vinikṣipet ।
mṛdvagninā pacetsarvaṃ cūrṇaśeṣaṃ yathā bhavet ।।

loṇatrayaṃ ca tatraiva palamekaṃ tu nikṣipet ।
akṣapramāṇavaṭakānkuryādevaṃ pṛthakpṛthak ।।

triṃśaddināni matimānarśoghnaṃ dīpanaṃ param ।
ghṛtatakrasamāyuktaṃ bhojanaṃ saṃpradāpayet ।।

gandhakaṃ tāratāmraṃ ca kṛtvā caikatra piṣṭikām ।
tatsamaṃ cābhrakaṃ tīkṣṇaṃ gandhakātpañcamāṃśakam ।।

viṣaṃ ca ṣoḍaśāṃśena dvau bhāgau sūtakasya ca ।
ekīkṛtya prayatnena jambīradravamarditam ।।

bhājane mṛṇmaye sthāpya varākvāthena bhāvayet ।
daśamūlaśatāvaryoḥ kvāthe pācyaḥ krameṇa hi ।।

athottārya prayatnena vaṭikāṃ kārayed budhaḥ ।
guñjātrayapramāṇena hanti śūlaṃ gudāṅkuram ।।

varanāgaṃ tathā vyomasattvaṃ śulbaṃ ca tīkṣṇakam ।
sarvamekatra vidrāvya kṣiptvālaṃ cālpamalpakam ।।

cālayedaniśaṃ yāvattālakaṃ triguṇaṃ khalu ।
tatastena vimardyātha piṣṭīṃ kuryādrasena tu ।।

tato bhallātakīvṛkṣamūlāntasthāṃ khanecca tām ।
māsādākṛṣya tāṃ piṣṭīṃ gavyadugdhe vinikṣipet ।।

tato bhallātakītailaṃ hṛtaṃ pātālayantrataḥ ।
āyase bhājane snigdhe piṣṭikāṃ tāṃ niveśya ca ।।

prasthamātraṃ hi tattailaṃ jārayed atiyatnataḥ ।
tattailabhāvitairgandhaiḥ puṭitvā bhasmatāṃ vrajet ।।

tataḥ kārtikamāsotthakoraṃṭadalajai rasaiḥ ।
rasaṃ saṃmardya saṃmardya gharme saṃsthāpya mārayet ।।

tadbhasma melayetpūrvabhasmanā samabhāgikam ।
vanasūraṇanirguṇḍīmahārāṣṭrībhakaṇṭikā ।।

vajravallī śikhī caiṣāṃ rasaiḥ piṣṭvā viśoṣayet ।
trivāraṃ mārkavadrāvairdrāvayitvā viśoṣayet ।
cūrṇīkṛtya prayatnena kṣipetkācakaraṇḍake ।।

so'yaṃ mūlakuṭhārako rasavaro dīpyāgnivellottamāsaṃyuktaḥ saghṛtaśca vallatulitaḥ saṃsevito nāśayet ।
arśāṃsyānananāsikākṣigudajānyatyugrapīḍāni ca plīhānaṃ grahaṇīṃ ca gulmayakṛtau māndyaṃ ca kuṣṭhāmayān ।।

rasagrastasamudgīrṇagandhakasya palatrayam ।
mṛtasūtābhratāmrāyaḥ karṣaṃ karṣaṃ pṛthak pṛthak ।।

palaṃ hiṅgulacūrṇasya mākṣikasya palatrayam ।
palaṃ kampillakasyāpi viṣasyārdhapalaṃ tathā ।।

saptāhaṃ mardayetsarvaṃ dattvā cūrṇodakaṃ muhuḥ ।
tatastadgolakaṃ kṛtvā saptāhaṃ cātape kṣipet ।।

guḍacūrṇaṃ śilācūrṇaṃ limpedaṅgulikāghanam ।
tripalaṃ gandhakaṃ dattvā krauñcyām atha ca golakam ।।

golakasyopariṣṭācca kṣipettālapalatrayam ।
saṃrudhyātiprayatnena dadyādgajapuṭaṃ khalu ।।

svāṅgaśītalamāhṛtya golakaṃ lepanaiḥ saha ।
vicūrṇya saptavāraṃ hi viṣatinduphalodbhavaiḥ ।।

dravairathātape śuṣkaṃ kṣipedramye karaṇḍake ।
triṃśadaṃśena vaikrāntabhasma tasminvinikṣipet ।।

ayaṃ hi nandīśvarasampradiṣṭo raso viśiṣṭaḥ khalu rogahantā ।
niḥśeṣarogeṣvahatapratāpo mahodayapratyayasāranāmā ।।

hanyātsarvagudāmayānkṣayagadaṃ kuṣṭhaṃ ca mandāgnitāṃ śūlādhmānagadaṃ kaphaṃ śvasanatām unmādakāpasmṛtī ।
sarvā vātarujo mahājvaragadān nānāprakārāṃstathā vātaśleṣmabhavaṃ mahāmayacayaṃ duṣṭagrahaṇyāmayam ।।

syādrasaṃ dhautamākṣīkaṃ kāntābhraṃ nāgahāṭakam ।
pṛthvībhaṭena saṃtulyaṃ sarvatulyaṃ ca gandhakam ।।

dattvā vidyādhare yantre puṭedāraṇyakotpalaiḥ ।
svāṅgaśītalam uddhṛtya tryūṣaṇena vimiśrayet ।।

arśovyādhau kaṭīśūle cakṣuḥśūle ca dāruṇe ।
sannipāte kṣaye kāse śvāse mandānale jvare ।।

karṇaśūle śiraḥśūle dantaśūle prayojayet ।
pīnase plīhni hṛcchūle granthivāte ca dāruṇe ।।

ekāṅge vā dhanurvāte kampavāte ca mūrchite ।
jvarāṃśca viṣamān sarvānhanti rogānanekadhā ।।

sevitaḥ pathyayogena rasaḥ kanakasundaraḥ ।
guñjāmātraṃ dadītāsya yathāyuktānupānataḥ ।।

ghṛtena saṃyuto vāte madhunā paittike jvare ।
pippalyā ślaiṣmike deyaḥ pittodbhūte sacandanaḥ ।।

takreṇa śleṣmavātotthe vātapitte ghṛtānvitaḥ ।
śleṣmapitte cārdrakeṇa nirguṇḍyā sānnipātike ।।

phalatrayeṇa śūleṣu viṣameṣu jvareṣvapi ।
ārdrakeṇātha vā dadyādvahnimāndye viśeṣataḥ ।।

abhiṣyande śiraḥśūle gāyatrībolasaṃyutam ।
pakṣimāṃsasamāyuktaṃ kaphavāte ca mūrchite ।।

ekāṅge ca dhanurvāte kṣīrayuktaṃ ca pīnase ।
pāṇḍuroge kṣaye kāse maricājyaiśca kāmale ।।

ajamodāviḍaṅgaiśca nābhiśūle'gnimāndyajit ।
rūkṣajvare'rucau deyaḥ kadalīphalasaṃyutaḥ ।
bolenārdhakaṭīśūle bhāṣitaṃ nāgabodhinā ।।

nāgaṃ pāradagandhakaṃ trilavaṇaṃ vāyarkajaṃ melayed ekaikaṃ ca palaṃ palaṃ trayamataḥ pañca kramānmardayet ।
sarvaṃ taddivasatrayaṃ tadanu taddattvā puṭaṃ bhāvanāḥ kuryātsatriphalāgnivetasarasaiḥ pañcādhikā viṃśatiḥ ।।

pañcaitat kramaśastato guḍabhavair datto'sya vallo jalair hantyarśāṃsyakhilāni sūraṇaghṛtaistasyānnam asminhitam ।
arkeśaḥ parivarjyatāmiti muniḥ śrīvāsudevo'vadat kūṣmāṇḍīphalamāṣapāyasam ativyāyāmam arkātapam ।।

rasendrahemārkabiḍālagolasurāyasalohamalābhragandhāḥ ।
tāpyaṃ ca kanyārasamardito'yaṃ pakvaḥ puṭe tīkṣṇamukho'rśasāṃ syāt ।।

śreṣṭhā dantyagniyugmatrikaṭukahalinīpīlukumbhaṃ vipakvaṃ prasthe mūtrasya sasnukpayasi rasapalaṃ dve pale gandhakasya ।
lohasya trīṇi tāmrātkuḍavamatha rajaḥkṣārayoścāpi pañca kṣiptvā sthālyāṃ pacettu jvalati dahanataścūrṇam arśaḥkuṭhāraḥ ।।

vajrakṛṣṇābhrajaṃ sattvaṃ śodhitaṃ kācaṭaṅkaṇam ।
retayitvā rajaḥkṛtvā bharjayitvā ghṛtena tat ।।

aṣṭāṃśasasyakopetaṃ puṭedvāratrayaṃ tataḥ ।
trivāraṃ nṛpavartena luṅgasvarasayoginā ।।

caturvāraṃ ca varṣābhūvāsāmatsyākṣikārasaiḥ ।
guggulutriphalākvāthaistriṃśadvārāṇi yatnataḥ ।।

tulyāṃśarasagandhotthakajjalyāṣṭāṃśabhāgayā ।
puṭetpañcāśataṃ vārānmardayecca puṭe puṭe ।।

śodhitaṃ retitaṃ kāntasatvaṃ ca ghṛtamarditam ।
puṭedaṣṭāṃśadaradaiḥ saṃyuktaṃ lakucāmbunā ।।

daśavāraṃ tathā samyak tāraṃ śuddhaṃ manohvayā ।
tathā viṃśativārāṇi balinā mīnadṛgrasaiḥ ।।

daśavārāṇi tāpyena kṛṣṇagoghṛtayoginā ।
ubhayaṃ samabhāgaṃ tat puṭennirguṃḍikārasaiḥ ।।

rasagandhotthakajjalyā daśavāraṃ puṭetpunaḥ ।
tasminnaṣṭāṃśabhāgena kṣipedvaikrāntabhasmakam ।।

rājāvartakalāṃśena samabhāgena parpaṭī ।
tatsarvaṃ parimardyātha bhāvayitvārdrakāmbunā ।।

guḍūcyāḥ svarasenāpi bhūkadambarasena vā ।
bhṛṅgarājarasenāpi citramūlarasena ca ।।

vyoṣagañjākinīkandair bhūyo apyārdradraveṇa ca ।
paṭacūrṇamataḥ kṛtvā kṣipecchuddhakaraṇḍake ।।

trailokyatilakaḥ so'yaṃ khyātaḥ sarvarasottamaḥ ।
sarvavyādhiharaḥ śrīmāñchambhunā parikīrtitaḥ ।।

udāvartaṃ ca viḍbandhaṃ vyathāṃ ca jaṭharodbhavām ।
lohalaṃ mandabuddhitvaṃ śūlitvamapi vandhyatām ।।

sūtirogān aśeṣāṃśca śūlaṃ nānāvidhaṃ tathā ।
pariṇāmākhyaśūlaṃ ca tathā bhindyāt samutkaṭam ।।

raktagulmaṃ ca nārīṇāṃ rajaḥśūlaṃ ca duḥsaham ।
anupānaṃ ca pathyaṃ ca tattadrogānurūpataḥ ।।

vacāhiṅguviḍaṅgāni saindhavaṃ jīranāgaram ।
maricaṃ pippalī kuṣṭhaṃ pathyā vahnyajamodakam ।।

kramottaraguṇaṃ cūrṇaṃ sarveṣāṃ dviguṇaṃ guḍam ।
karṣaṃ coṣṇajalenānupibedvātārśasāṃ jaye ।।

mṛtaṃ lohaṃ cendrayavaṃ śuṇṭhībhallātacitrakam ।
bilvamajjāviḍaṅgāni pathyā tulyaṃ vicūrṇayet ।।

sarvatulyaṃ guḍaṃ yojyaṃ karṣaṃ bhuktvārśasāṃ jayet ।
śleṣmārśasāṃ praśāntyarthaṃ deyamānandabhairavam ।
mṛtatāmreṇa santulyaṃ deyaṃ guñjātrayaṃ hi tat ।।

kusumbhamṛdupatrāṇi kāñjikenaiva pācayet ।
śākavadbhakṣayennityamarśorogapraśāntaye ।।

devadālyāśca bījāni saindhavena sucūrṇitaḥ ।
āranālena lepo'yaṃ mūlaroganikṛntanaḥ ।।

kāñcanīkusumaṃ cūrṇaṃ śaṅkhacūrṇaṃ manaḥśilām ।
gajapippalikātoyairlepo hyarśaḥkuṭhārakaḥ ।।

devadālyāḥ kaṣāyeṇa hyarśoghnaṃ śaucamācaret ।
gudaniḥsaraṇaṃ cāpi śāntimāyāti nānyathā ।।

āranālena sampiṣṭā sabījā kaṭutumbikā ।
saguḍā hanti lepena durnāmāni samūlataḥ ।।

pīlutailena saṃliptā vartikā gudamadhyagā ।
ghātayatyarśasāṃ śīghraṃ sakalāṃ vedanāṃ tathā ।।

arkakṣīraṃ snuhīkāṃḍaṃ kaṭulāvupatrakam ।
karaṃjaṃ chāgamūtreṇa lepaḥ srāvyarśasāṃ hitaḥ ।।
śigrumūlārkajaiḥ patrairlepanaṃ hitamarśasām ।।

rūkṣaiḥ kodravajīrṇamudgacaṇakaiḥ kruddho'nilo'dho vahan ruddhvā vartma malaṃ viśoṣya kurute viṇmūtrasaṃgaṃ tataḥ ।
hṛtpṛṣṭhodaravastimastakarujaḥ saśvāsakāsaṃ jvaraṃ gacchannūrdhvamasau hi nūnam aniśaṃ kopādudāvartayet ।।

kaṃkuṣṭhahiṃgusiṃdhūtthatrivṛddaṃtīvacābhayāḥ ।
citrakasya tu mūlaṃ ca kalkīkṛtya paced ghṛtam ।।

caturguṇe gavāṃ kṣīre yuktaṃ snukkṣīramātrayā ।
udāvartodarān hanti pānena sarvadā ।।

atyambupānatilapiṣṭavirūḍharūkṣaśuṣkāmiṣādhyaśanabaddhamalagrahādyaiḥ ।
kruddho'nilo atisaraṇāya ca kalpate'gniṃ hatvā malaṃ śithilayannapi toyadhātūn ।।

suślakṣṇatīkṣṇacūrṇaṃ tu rasendrasamabhāgikam ।
kāṃcanārarasairghṛṣṭaṃ sarvātīsāranāśanam ।।

piṣṭaḥ samena tīkṣṇena kāñcanārāṃbumarditaḥ ।
puṭapakvo'tisāraghnaḥ sūto'yaṃ dardurāhvayaḥ ।।

hiṃgulaṃ vatsanābhaṃ ca maricaṃ ṭaṃkaṇaṃ kaṇā ।
mardayetsamabhāgaṃ ca raso hyānandabhairavaḥ ।।

guṃjaikāṃ vārdhaguñjāṃ vā balaṃ jñātvā pradāpayet ।
madhunā lehayeccānu kuṭajasya phalaṃ tvacam ।।

cūrṇitaṃ karṣamātraṃ tu tridoṣotthātisārajit ।
dadhyannaṃ dāpayetpathyaṃ gavājyaṃ takrameva vā ।
pipāsāyāṃ jalaṃ śītaṃ vijayā ca hitā niśi ।।

pṛthakpalikagaṃdhāśmasūtasaṃjātakajjalīm ।
pradrāvya nikṣipedvyoma palaikaṃ gatacandrikam ।।

kāṣṭhenāloḍya tatsarvaṃ kṣipetkuṭajapatrake ।
punaḥ saṃcūrṇya yatnena bhāvayet tadanantaram ।।

bālatinduphaladrāvaiḥ kṣīrairauduṃbarais tathā ।
aralutvagrasaiścāpi dugdhinīsvarasaistathā ।।

puṭapakvasya bālasya dāḍimasya rasaiḥ śubhaiḥ ।
kṛṣṇakāmbojikāmūlarasaiḥ kuṭajavalkajaiḥ ।।

tulyāṃśaviśvagāṃdhārīcūrṇaṃ dvipalikaṃ kṣipet ।
mustāvatsakadīpyāgnimocasāraṃ sajīrakam ।।

vatsanābhaṃ ca karṣāṃśaṃ pratyekaṃ tatra nikṣipet ।
vicūrṇya bhāvayedbhūyaḥ śuṇṭhīkvāthena saptadhā ।।

itthaṃ siddho rasaḥ piṣṭaḥ karaṇḍe viniveśayet ।
sudhāsāra iti khyātaḥ sudhārasasamadyutiḥ ।।

dīpanaḥ pācano grāhī hṛdyo rucikarastathā ।
doṣatrayātisāraṃ ca durjayaṃ bheṣajāntaraiḥ ।।

āmaṃ caivamāraktaṃ ca jvarātīsāram eva ca ।
sātisārāṃ viṣūcīṃ ca pratibadhnāti tatkṣaṇāt ।
mānyamānavyatikrāntiriva puṇyaphalodayam ।।

piṣṭaviśvābdakalkena vidhāya khalu cakrikām ।
nikṣipet svedanīyantre paktvārdhaghaṭikāvadhi ।।

ākṛṣya tajjalairevaṃ saṃpramardyāhared rasam ।
sudhāsārarasaṃ tatra kṣiptvā dhānyakasaṃmitam ।।

pūrvoditeṣu rogeṣu pradadīta bhiṣagvaraḥ ।
gotakreṇātha dadhnā vā pathyaṃ deyaṃ hitaṃ mitam ।।

bālarambhāphalaṃ gurvīphalaṃ bilvaphalaṃ tathā ।
āmrapeśī ca madhukaṃ vṛntākaṃ ca praśasyate ।।

sarvātisāraṃ grahaṇīṃ ca hikkāṃ mandāgnim ānāhamarocakaṃ ca ।
nihanti sadyo vihitāmapāke dvitriprayogeṇa rasottamo'yam ।।

sāṃbusthālīmukhābaddhe vastre pākyaṃ nidhāya ca ।
pidhāya pacyate yatra svedanīyantram ucyate ।।

dvau bhāgau gaṃdhakasyāṣṭau śaṃkhacūrṇasya yojayet ।
ekameva rasasyāṃśamarkakṣīreṇa mardayet ।।

citrakasya draveṇaivaṃ śoṣayitvā punaḥ punaḥ ।
ekīkṛtya rasenātha kṣāraṃ dattvā tadardhakam ।।

arkakṣīreṇa kurvīta golakānatha śoṣayet ।
nirudhya cūrṇalipte'tha bhāṇḍe dadyātpuṭaṃ tataḥ ।।

lokeśvararaso hyeṣa grahaṇīrogakṛntanaḥ ।
guñjācatuṣṭayaṃ cāsya marīcājyasamanvitam ।
dadīta dadhibhaktaṃ ca pathyaṃ lokeśvare tathā ।।

mṛtapāradabhāgaikaṃ catvāraḥ śuddhagaṃdhakāt ।
yāmaṃ ca mardayetkhalle tena pūrvā varāṭakāḥ ।।

ṭaṅkaṇaṃ tu gavāṃ kṣīraiḥ piṣṭvā tena mukhaṃ lipet ।
varāṭānāṃ prayatnena ruddhvā bhāṇḍe puṭe pacet ।।

svāṅgaśītaṃ samuddhṛtya tataścūrṇya varāṭakāḥ ।
lokanātharaso nāmnā kṣaudrairguñjācatuṣṭayam ।।

nāgarātiviṣāmustādevadāruvacānvitam ।
kaṣāyamanupānaṃ syādvātātīsāranāśanaḥ ।।

nāgabhasmarasavyomagandhair ardhapalonmitaiḥ ।
kurvīta kajjalīṃ ślakṣṇāṃ prakṣipettadanantaram ।।

dvipalonmitarālāyāṃ drutāyāṃ parimiśritām ।
bhṛṣṭair yakṣākṣasiṃdhūtthavacāvyoṣadvijīrakaiḥ ।।

sapathyāvijayādīpyais tulyāṃśair avacūrṇitaiḥ ।
melayetprāktanaṃ kalkaṃ bhāvayettadanantaram ।।

mahāniṃbatvacāsāraiḥ kāṃbojīmūlajadravaiḥ ।
rasair nāgabalāyāśca guḍūcyāśca tridhā tridhā ।
tataśca guṭikāḥ kāryā badarāsthipramāṇataḥ ।।

hanyādeva hi nāgasundararaso vallonmitaḥ sevitaḥ ।
nānātīsaraṇāmayaṃ gudaparibhraṃśaṃ tathā biṃbiśim ।।

ṣaṇniṣkaṃ tilatailasya niṣkaṃ jambīrajaṃ rasam ।
lavaṇaṃ pañcaguñjaṃ ca aṃgulyā mardayed dṛḍham ।
āmavātārtasāraghnaṃ lihetpathyaṃ ca pūrvavat ।।

malaṃ saṃgṛhya saṃgṛhya kadācid atirecayet ।
aruciḥ śvayathur māndyaṃ grahaṇīrogalakṣaṇam ।।

mṛtasūtābhrakaṃ gandhaṃ yavakṣāraṃ saṭaṅkaṇam ।
vacā jayā samaṃ sarvaṃ jayantī bhṛṃgajadravaiḥ ।।

sajaṃbīraistryahaṃ mardyaṃ śoṣayettaṃ ca golakam ।
mandavahnau śanaiḥ svedyaṃ yāmārdhaṃ lauhapātrake ।।

rasasāmye pratiniśā deyā mocarasastathā ।
bhāvayedvijayādrāvaiḥ śoṣyaṃ peṣyaṃca saptadhā ।
raso vajrakapāṭo'yaṃ niṣkārdhaṃ madhunā lihet ।।

dagdhāṃ kapardikāṃ piṣṭvā tryūṣaṇaṃ ṭaṅkaṇaṃ viṣam ।
gandhakaṃ śuddhasūtaṃ ca tulyaṃ jambīrajair dravaiḥ ।।

mardayedbhakṣayenmāṣaṃ maricājyaṃ lihedanu ।
nihanti grahaṇīrogaṃ pathyaṃ takraudanaṃ hitam ।।

hiṅgulaṃ maricaṃ gandhaṃ pippalī ṭaṅkaṇaṃ viṣam ।
kanakasya ca bījāni samāṃśaṃ vijayādravaiḥ ।।

mardayedyāmamātraṃ tu caṇamātraṃ vaṭīkṛtam ।
bhakṣayed grahaṇīṃ hanti rasaḥ kanakasundaraḥ ।।

agnimāndyaṃ jvaraṃ tīvramatisāraṃ ca nāśayet ।
dadhyannaṃ dāpayetpathyaṃ gavyājaṃ takrameva vā ।।

rasābhragandhāḥ kramavṛddhabhāgā jayārasena tridinaṃ vimardyāḥ ।
gadyāṇakārdhaṃ madhunā sametaṃ dadīta pathyaṃ dadhibhaktakaṃ ca ।।

hiṃgulasthitamaheśvarabījaṃ pātayantravidhinā haraṇīyam ।
gaṃdhaṭaṃkaṇamṛtābhrakatulyaṃ kokilākṣam atha cāyasakhalle ।।

mardanīyam abhidhāraṇayukte dhūmahīnadahanopari saṃsthe ।
yāvadeṣa jalaśoṣaṇadakṣo jīrakārdrakayutena sa vallaḥ ।।

saṃgrahajvaram atisrutigulmān arśasāṃ ca vinihanti samūham ।
vāsudevakathito rasarājaś caṇḍasaṃgrahagadaikakapāṭaḥ ।।

samāṃśaṃ rasagaṃdhābhradaradaṃ ca viśodhitam ।
lohakhalle vinikṣipya gavyājyena samanvitam ।।

droṇīcullyāṃ nyasetkhallaṃ sāṅgārāyāṃ prayatnataḥ ।
mardakenāpi lauhena mardayeddivasadvayam ।।

iti siddho raseṃdro'yaṃ laghusiddhābhrako mataḥ ।
vallatulyo raso jīravāriṇā sahitaḥ prage ।।

pīto harati vegena grahaṇīmatidurdharām ।
atisāraṃ mahāghoraṃ sātisāraṃ jvaraṃ tathā ।।

pācano dīpano hṛdyo gātralāghavakārakaḥ ।
nāgārjunena kathitaḥ sadyaḥ pratyayakārakaḥ ।।

rasaṃ palamitaṃ tulyaṃ śuddhanāgena saṃyutam ।
drāvayitvāyase pātre sataile nikṣipetkṣitau ।।

tato drute vinikṣipya gaṃdhake tad viloḍya ca ।
punarāyasapātre tatkṣiptvā pradrāvya nikṣipet ।।

tattulyaṃ jārayettālaṃ punaḥ saṃcūrṇya pūrvavat ।
tattulyāṃ jārayetsamyakkunaṭīṃ pariśodhitām ।।

tattulyaṃ cūrṇite tasminkṣipennāgaṃ nirutthakam ।
tāvadeva mṛtaṃ tāpyaṃ sarvamanyacca tatsamam ।।

tīkṣṇāyaḥ kharparaṃ vyoma hiṃgulaṃ ca śilājatu ।
pṛthakkarṣāṃśamānena ṣaṭkolaṃ kaṭphalaṃ miśīm ।।

dīpyakaṃ ca caturjātaṃ reṇukośīravellakam ।
tuṃbaruṃ bhārṅgikāṃ rāsnāṃ kaṅkolaṃ corapuṣkaram ।।

riṅgiṇīṃ ciratiktaṃ ca bījānyunmattakasya ca ।
paladvayaṃ ca lāṃgalyāḥ sarveṣāṃ dvādaśāṃśakam ।।

vatsanābhaṃ sitaṃ bhūri vinikṣipya tataḥ param ।
triphalānāṃ daśāṅghrīṇāṃ kaṣāyeṇa tataḥ param ।।

jayantyārdrakavāsānāṃ mārkavasya rasaistathā ।
bhāvayitvā ca kartavyā vaṭakāścaṇakopamāḥ ।।

ekaikā vaṭikā sevyā kuryāttīvratarāṃ kṣudhām ।
viṣūcīmaratiṃ hikkāṃ sevyaṃ svādu ca śītalam ।।

sāmāṃ ca grahaṇīṃ sadāṅgatudanaṃ śoṣotkaṭaṃ pāṇḍutām ārtiṃ vātakaphatridoṣajanitāṃ śūlaṃ ca gulmāmayam ।
hikkādhmānaviṣūcikāṃ ca kasanaṃ śvāsārśasāṃ vidradhiṃ sarvāropyavaṭī kṣaṇādvijayate rogāṃstathānyānapi ।।

rasagaṃdhakayoḥ kṛtvā kajjalīṃ tulyabhāgayoḥ ।
drāvayitvāyase pātre rasatulyaṃ vinikṣipet ।।

carācarabhavaṃ bhasma tatra mākṣikasaṃbhavam ।
gaṃdhapāṣāṇasahitaṃ pātre lohamaye kṣipet ।।

tatkāṣṭhena viloḍyātha nikṣipetkadalīdale ।
tata ācchādya saṃcūrṇya nidhāyāyasabhājane ।।

akṣamātraṃ kṣipedbhasma tatra mākṣikasambhavam ।
samyaṅniścandratāṃ nītaṃ vyomabhasma palonmitam ।।

viṣaṃ viṣāṃ ca gandhārīṃ mocasāraṃ sajīrakam ।
sarvaṃ samāṃśikaṃ kṛtvā rase cārdhāṃśikaṃ kṣipet ।।

sarvametanmardayitvā bhāvayedatiyatnataḥ ।
jayaṃtyā ca mahārāṣṭryā gañjākinyāśvagandhayā ।।

pañcakolakaṣāyaiśca kuryāccūrṇaṃ tataḥ param ।
itthaṃ siddho rasaḥ so'yaṃ grahaṇīgajakesarī ।।

nāmato nandinā proktaḥ karmataśca sudhānidhiḥ ।
vallena pramitaścāyaṃ rasaḥ śuṇṭhyā ghṛtāktayā ।।

sevito grahaṇīṃ hanti satsaṅga iva vigraham ।
pathyamatra pradātavyaṃ svalpājyaṃ dadhitakrayuk ।।

hitaṃ mitaṃ ca viśadaṃ laghu grāhi rucipradam ।
pācano dīpano'tyarthamāmaghno rucikārakaḥ ।।

tattadauṣadhayogena sarvātīsāranāśanaḥ ।
badhnannapi malaṃ śīghraṃ nādhmānaṃ kurute nṛṇām ।।

pāradaṃ gandhakaṃ vyoma tīkṣṇaṃ tālaṃ manaḥśilā ।
sauvīramañjanaṃ śuddhaṃ vimalaṃ ca samāṃśakam ।।

ebhiḥ kajjalikāṃ kṛtvā svalpatailena bharjayet ।
granthikaṃ jīrakaṃ citraṃ dīpyakaṃ mustakaṃ viṣam ।।

bālāmraṃ bālabilvaṃ ca mocasāraṃ samāṃśakam ।
vicūrṇya pūrvavatkalkaṃ tadardhena vinikṣipet ।।

punarvimardayed yatnādekarūpaṃ bhavedyathā ।
bhāvayetsaptavārāṇi pañcakolakaṣāyataḥ ।।

aralutvagrasenāpi daśavārāṇi bhāvayet ।
proktena kramayogena raso niṣpadyate hyayam ।।

jagdho viśvaghanāmbunā sa hi rasaḥ śīghraprabhāvābhidho niṣkārdhapramito mahāgrahaṇikāroge'tisārāmaye ।
ādhmāne grahaṇībhave rucihate vāte ca mandānale mukte cāpi male punaścalamalāśaṅkāsu hikkāsu ca ।।

kapardatulyaṃ rasagandhakalkaṃ lohaṃ mṛtaṃ ṭaṅkaṇakaṃ ca tulyam ।
jayārasenaikadinaṃ vimardya cūrṇena sampiṣya puṭettu bhāṇḍe ।।
dadīta tāṃ poṭalikāṃ ca doṣatrayapradhānagrahaṇīnivṛttyai ।।

naṣṭapiṣṭau caturmāṣamekaikaṃ rasagaṃdhakau ।
abhrakaṃ māṣamānaṃ ca mātuluṃgāmlamarditam ।।

śodhitaṃ saptadhā caiva dvimāṣaṃ tryūṣaṇaṃ pṛthak ।
triśūlī bhṛṃgacāṅgerī sātalā tīkṣṇaparṇikā ।।

śvetāparājitā kanyā matsyākṣī grīṣmasundarā ।
kariṇī karṇamoṭī ca rudaṃtī citrakārdrakāt ।।

dhustūrakākamācībhyāṃ musalyāśca pṛthagrasaiḥ ।
marditaṃ dvipalaiḥ kuryādvaṭikā māṣasaṃmitā ।।

grahaṇyāṃ parṇakhaṇḍena vyoṣayuktā niṣevitā ।
aruciṃ rājayakṣmāṇaṃ mandāgniṃ sūtikāgadān ।
śamayedvaṭikā nāmnā vahnijvāleti gīyate ।।

rasagaṃdhakatāmrābhraṃ kṣārāṃstrīnvaruṇo vṛṣam ।
apāmārgasya ca kṣāraṃ lavaṇaṃ dvidvimāṣakam ।।

cāṅgeryā hastiśuṃḍyāśca rasaiḥ piṣṭaṃ pacetpuṭe ।
bhakṣayitvā tato guñjāṃ grahaṇyāṃ kāṃjikaṃ pibet ।।

paktiśūle ca kāse ca mandāgnāv ārdrakadravam ।
amlapitte ca dhāroṣṇaṃ kṣīraṃ vajradharo hyayam ।।

raseṃdragandhātiviṣābhayābhraṃ kṣāradvayaṃ mocaraso vacā ca ।
jayā ca jaṃbīrarasena piṣṭaṃ piṇḍīkṛtaṃ syādgrahaṇīkapāṭaḥ ।।

tasyārdhamāṣaṃ madhunā prabhāte śambukabhasmājyamadhūni lihyāt ।
sakṣīriṇījīrakamāṇimanthatīkṣṇāni cādau dadhibhojanaṃ ca ।।

sauvarcalaṃ jīrakayugmadhānyajayāyavānī kaṇanāgaraṃ ca ।
kapitthasāreṇa samaṃ pragṛhya dadīta cūrṇaṃ niśi tīvrapittaiḥ ।।

gadyāṇamātraṃ madhukhaṇḍayuktaṃ takreṇa yuktaṃ tvarucipraśāntyai ।
vātapradhāne ca kaphapradhāne rātrau kaṣāyaṃ kuṭajasya dadyāt ।।

mustāvatsakapāṭhāgnivyoṣaprativiṣāviṣam ।
dhātakīmocaniryāsaścūtāsthigrahaṇīharam ।।

vahniśuṃṭhībiḍaṃ bilvaṃ lavaṇaṃ peṣayetsamam ।
pibeduṣṇāṃbhasā cānu vātotthāṃ grahaṇīṃ jayet ।।

dagdhaśaṃbūkasiṃdhūtthaṃ tulyaṃ kṣaudreṇa lehayet ।
niṣkaikaikaṃ nihantyāśu grahaṇīrogam utkaṭam ।।

kṛśānvajājīdvayamākṣikeṇa kaṭutrayeṇāpi yutaṃ tvanuṣṇam ।
cāṅgerikājīrakayugmadhānyaṃ dugdhenduśākāya dadīta dadhnā ।।

vireko jaṭhare śūlaṃ vamanaṃ ca muhurmuhuḥ ।
hastapādādisaṃkocaḥ sarvājīrṇasya lakṣaṇam ।।

śuddhasūtaṃ viṣaṃ gandhaṃ samaṃ sarvavicūrṇitam ।
maricaṃ sarvatulyāṃśaṃ kaṃṭakāryā phaladravaiḥ ।।

mardayed bhāvayet sarvam ekaviṃśativārakam ।
vaṭīṃ guñjātrayīṃ khādetsarvājīrṇapraśāntaye ।।

ajīrṇakaṇṭakaḥ so'yaṃ raso hanti viṣūcikām ।
vāriṇā tilaparṇyutthamūlaṃ piṣṭvā pibedanu ।।

vimardya gandhopalaṭaṃkaṇena saṃbhāvya vārānatha saptajātyāḥ ।
toyaiḥ phalānāmatha siddhasūto vidhvaṃsanāmā śamano viṣūcyāḥ ।।

amuṣya guñjā nava dāpanīyā hantuṃ viṣūcīṃ sitayā sametāḥ ।
takraudanaṃ syādiha bhojanāya pathyaṃ ca śākaṃ kila vāstukasya ।।

rasagaṃdhaṭaṃkabhasitaṃ samāṃśakaṃ parimardya jātiphalasaptabhāvitam ।
sitayopayujya navaraktikonmitaṃ mathitānnabhugvijayate viṣūcikām ।।

haṃsapādīrasaiḥ siddhaṃ rasagaṃdhakayoḥ palam ।
kolaṃ ca viṣacūrṇasya vālukāyaṃtrapācitam ।।

śāṇaṃ viṣasyārdhapalaṃ maricasya vimiśrayet ।
dīpano'gnikumāro'yaṃ grahaṇyāṃ ca viśeṣataḥ ।।

savātaśleṣmajānrogānkṣaṇād evāpakarṣati ।
sannipātajvaraśvāsakṣayakāsāṃśca nāśayet ।।

ṭaṃkaṇaṃ maricaṃ tutthaṃ pṛthak karṣatrayaṃ bhavet ।
sundaraṃ dvādaśaṃ niṣkaṃ triṃśanniṣkam ayomalam ।।

cūrṇānyetāni saṃyojya sthāpayecchuddhabhājane ।
śuddhadeho narastasya pānaṃ yadbhojanottaram ।।

adyātpathyaṃ tataḥ svalpaṃ tatastāṃbūlabhāgbhavet ।
udarāgnirnarasyāsya vaḍavāgnisamo bhavet ।
bahunātra kimuktena rasāyanamayaṃ nṛṇām ।।

kāntaṃ padmarase ghṛṣṭaṃ puṭapakvaṃ varārase ।
mārkavasvarase ghṛṣṭaṃ saptakṛtvas tvayomalam ।।

śuddhau sūtabalī carācararajaḥ karṣāṃśataḥ kajjalīm kṛtvā gopayasā vimardya divasaṃ ruddhvā ca mūṣodare ।
siddhaṃ kumbhapuṭe svataśca śiśirā piṣṭā karaṇḍe sthitā syād vaiśvānarapoṭalīti kathitā tīvrāgnidīptipradā ।।

ekonaviṃśateścūrṇairmaricānāṃ ghṛtānvitaiḥ ।
deyeyaṃ vallamānena vayobalam avekṣyatām ।।

giled galaviśuddhyarthaṃ dadhibhaktamanuttamam ।
kavalatrayamānena durgandhodgāraśāntaye ।।

madhyaṃdine tato bhojyaṃ ghṛtatakropadaṃśayuk ।
rātrau ca payasā sārdhaṃ yadvā rogānusārataḥ ।।

vidāhi dvidalaṃ bhūrilavaṇaṃ tailapācitam ।
bilvaṃ ca kāravellaṃ ca vṛṃtākaṃ kāṃjikaṃ tyajet ।।

iyaṃ hi poṭalī proktā siṅghaṇena mahībhṛtā ।
maṃdāgniprabhavāśeṣarogasaṃghātaghātinī ।।

siṃghaṇasya vinirdiṣṭā bhairavānaṃdayoginā ।
lokanāthoktapoṭalyā upacārā iha smṛtāḥ ।
poṭalyo dīpanāḥ snigdhā maṃdāgnau nitarāṃ hitāḥ ।।

pītavarṇā gurusnigdhā pṛṣṭhato granthilāmalā ।
carācareti sā proktā varāṭī naṃdinā khalu ।।

sārdhaniṣkamitā śreṣṭhā madhyamā niṣkamānikā ।
pādonaniṣkamānā ca kaniṣṭhātra varāṭikā ।।

niṣphalāśca tato nyūnāḥ puṃvarāṭāśca pittalāḥ ।
dattvā dattvā guṇānbhūyo vikārānkurvate hi te ।।

śulbāyoghanabhasmavellahalinīvyoṣāmbunimbacchadaiḥ saṃyuktaiśca haridrayā samalavaiḥ sārdhaṃ saśubhrāmṛtaiḥ ।
bhṛṅgāmbhoviṣatindukārdrakarasaiḥ sampiṣya guṃjāmitā saṃśuṣkā vaḍavāmukhīti guṭikā nāmnoditā tārayā ।।
kṣipraṃ kṣutparibodhinī khalu matā sarvāmayadhvaṃsinī śleṣmavyādhividhūnanī kasanahṛcchvāsāpahā śūlanut kṣudvaiṣamyaharā ca gulmaśamanī mūlārtimūlaṃkaṣā śophavyādhiharātra kiṃ bahugirā sarvāmayotsādinī ।।

dvipalaṃ gandhakaṃ śuddhaṃ drāvayitvā vinikṣipet ।
pāradaṃ palamānena mṛtaśulvāyasaṃ punaḥ ।।

tolamānena saṃkṣipya pañcāṅguladale kṣipet ।
tato vicūrṇya yatnena nikṣipyāyasabhājane ।।

cullyāṃ niveśya yatnena jvālayenmṛduvahninā ।
pātramātraṃ hi jaṃbīrarasaṃ samyagvijārayet ।।

saṃcūrṇya pañcakolotthaiḥ kaṣāyaiḥ sāmlavetasaiḥ ।
bhāvanāḥ khalu kartavyāḥ pañcāśatpramitāstataḥ ।।

bhṛṣṭaṭaṃkaṇacūrṇena tulyena saha melayet ।
tadardhaṃ kṛṣṇalavaṇaṃ sarvatulyaṃ marīcakam ।।

saptadhā bhāvayetpaścāccaṇakakṣāravāriṇā ।
tataḥ saṃśoṣya sampiṣya kūpikājaṭhare kṣipet ।।

atyarthaṃ gurumāṃsāni gurubhojyānyanekaśaḥ ।
bhuktvā ca kaṃṭhaparyantaṃ caturvallamitaṃ rasam ।।

paṭvamlatakrasahitaṃ pibettadanupānataḥ ।
kṣipraṃ tajjīryate bhuktaṃ jāyate dīpanaṃ punaḥ ।।

rasaḥ kravyādanāmāyaṃ prokto manthānabhairavaiḥ ।
siṃghaṇakṣoṇipālasya bhūrimāṃsapriyasya ca ।
diṣṭo grāmaṃ samāsādya bhairavānandayoginā ।।

kuryāddīpanamuddhataṃ ca pacanaṃ duṣṭāmasaṃśoṣaṇaṃ tundasthaulyanibarhaṇaṃ garaharaṃ mūlārtiśūlāpaham ।
gulmaplīhavināśanaṃ grahaṇikāvidhvaṃsanaṃ sraṃsanaṃ vātagranthimahodarāpaharaṇaṃ kravyādanāmā rasaḥ ।।

bhāgo mṛtarasasyaiko vatsanābhāṃśakadvayam ।
rasatulyaṃ śivācūrṇaṃ gandhakaṃ tryūṣaṇaṃ tathā ।।

vicūrṇyātiprayatnena bhāvayetsaptavāsaram ।
tāmbūlapatratoyena svarṇadhustūrajadravaiḥ ।
piṣṭvā caṇamitāḥ kuryācchāyāśuṣkāstu golikāḥ ।।

uṣṇāṃbhoyutarājaśekharavaṭī mandāgninirṇāśinī nānākāramahājvarārtiśamanī niḥśeṣamūlāpahā ।
pāṇḍuvyādhimahodarārtiśamanī śūlāntakṛt pācinī śophaghnī pavanārtināśanapaṭuḥ śleṣmāmayadhvaṃsinī ।।

śuddhaṃ sūtaṃ viṣaṃ gaṃdhaṃ dvikṣāraṃ paṭupañcakam ।
daśakaṃ tulyāṃśaṃ bharjitā vijayā navā ।।

daśānāṃ tulyabhāgā ca tasyārdhaṃ śigrumūlakam ।
tatsarvaṃ vijayādrāvaiḥ śigrucitrakabhṛṃgajaiḥ ।।

drāvair dinatrayaṃ mardyaṃ ruddhvā bhāṇḍe pacellaghu ।
dīpāgninā tu yāmaikaṃ śuṣkaṃ yāvatsamuddharet ।।

saptadhā cārdrakadrāvairbhāvayeccūrṇayedbhiṣak ।
dīpako'gnikumāro'yaṃ niṣkaikaṃ madhunā lihet ।
pratikarṣaṃ guḍaṃ śuṃṭhī hyanupānaṃ ca dīpanam ।।

kuṣṭhagaṃdhaviṣavyomatriphalāpāradaiḥ samaiḥ ।
mṛgāmbumarditair mudgamānāmṛtavaṭī śubhā ।
ajīrṇaśleṣmavātaghnī dīpanī rucivardhinī ।।

tāmraṃ pāradagaṃdhakau trikaṭukaṃ tīkṣṇaṃ ca sauvarcalaṃ khalle mardya dṛḍhaṃ vidhāya sikatākumbhe'ṣṭayāmaṃ tataḥ ।
svinnaṃ tasya ca raktaśākinibhavaṃ kṣāraṃ samaṃ melayet sarvaṃ bhāvitamātuluṃgajarasairnāmnā raso rākṣasaḥ ।।

mandāgnau satataṃ dadīta munaye prātaḥ purā śaṃkaraḥ sakhya asmai cyavanāya maṃdahutabhugvaryāya naṣṭaujase ।
tenādāya samastalokagurave sūryāya tasmai namo martyānāmapi cāsya dānasamaye guṃjāṣṭakaṃ varjayet ।।

rasagaṃdhau sindhukaṇāṭaṅkaṇam abhayāgnihiyāvalīkatakaphalam ।
kramaśa uttaraṃ ca vicūrṇitayā bṛhatīrasasaṃyutabhāvanayā ।।

ārdrakahiṃgupunarnavapūticchinnarasaiḥ kramaśastu bhāvanayā ।
tatra kalāṃśaviśaṃ ca vimiśraṃ tadrasamānaṃ mānavidhayā ।।

sarvamajīrṇaṃ kaphamārutapāṇḍuśophahalīmakakāmalāśūlam ।
nāśayate hyudarāgnikaro'yaṃ dīpanajīvananāmarasendraḥ ।।

śulbaṃ tālakagandhakau jalanidheḥ pheno agnigarbhāśayaḥ kāntāyo lavaṇāni hemapavayo nīlāṃjanaṃ tutthakam ।
bhāgo dvādaśako rasasya tu dinaṃ vallyaṃbughṛṣṭaṃ śanaiḥ siddho'yaṃ vaḍavānalo gajapuṭe rogānaśeṣāñjayet ।।

kaṇanāgaragandhakapāradakaṃ garalaṃ maricaṃ samabhāgayutam ।
lakucasya rasaiścaṇakapramitā guṭikā janayatyacirādanalam ।।

śuddhasūtaṃ viṣaṃ gaṃdham ajamodaṃ phalatrayam ।
sarjīkṣāraṃ yavakṣāraṃ vahnisaindhavajīrakam ।।

sauvarcalaṃ viḍaṅgāni sāmudraṃ tryūṣaṇaṃ samam ।
viṣamuṣṭiḥ sarvatulyā jaṃbīrāmlena marditam ।।

maricābhāṃ vaṭīṃ khādedvahnimāṃdyapraśāṃtaye ।
pathyā śuṇṭhī guḍaṃ cānu palārdhaṃ bhakṣayetsadā ।।
agnimāṃdye vaṭī khyātā sarvarogakulāntakā ।।

mṛtaṃ tāmraṃ kaṇātulyaṃ cūrṇaṃ kṣaudravimiśritam ।
niṣkārdhaṃ bhakṣayennityaṃ naṣṭavahnipradīptaye ।।

ārdrakasvarasaḥ kṣaudraṃ palamātraṃ pibedanu ।
yatheṣṭaṃ ghṛtamāṃsāśī śakto bhavati pāvakaḥ ।।

kaṭau kukṣipradeśe ca śūlaṃ prathamato bhavet ।
paścādrodho jvalanmūtram aśmarīrogalakṣaṇam ।।

rasaṃ dviguṇagaṃdhena mardayitvā prayatnataḥ ।
vasuḥ punarnavā vāsā śvetā grāhyā prayatnataḥ ।।

taddravairbhāvayedenaṃ pratyekaṃ tu dinatrayam ।
pakvaṃ mūṣāgataṃ śuṣkaṃ svedayejjalayantrataḥ ।।

pāṣāṇabhedī nāmāyaṃ niyuñjītāsya vallayuk ।
gopālakarkaṭīdugdhaṃ bhūmyāmalakamūlikā ।
kulatthakvāthatoyena piṣṭvā tadanupāyayet ।।

rasena sitavarṣābhvā rasaṃ dviguṇagaṃdhakam ।
ghṛṣṭaṃ pacecca mūṣāyāṃ dvau māṣau tasya bhakṣayet ।।

pātālakarkaṭīmūlaṃ kulatthodaiḥ pibedanu ।
gokaṇṭakasadābhadrāmūlakvāthaṃ pibenniśi ।
ayaṃ pāṣāṇabhinnāmnā rasaḥ pāṣāṇabhedakaḥ ।।

gokṣurabījasamutthaṃ cūrṇamavikṣīrasaṃyuktam ।
rasavaramiśraṃ pibataścūrṇībhūtvāśmarī patati ।।

mṛtatāmramajākṣīraiḥ pācyaṃ tulyaṃ gate drave ।
tattāmraṃ śuddhasūtaṃ ca gaṃdhakaṃ ca samaṃ samam ।।

nirguṇḍyutthadravairmardyaṃ dinaṃ tadgolam andhrayet ।
yāmaikaṃ vālukāyaṃtre pācyaṃ yojyaṃ dviguñjakam ।।

bījapūrasya mūlaṃ tu sajalaṃ cānupāyayet ।
rasastrivikramo nāmnā māsaikenāśmarīpraṇut ।।

tilāpāmārgakāṇḍaṃ ca kāravellyā yavasya ca ।
palāśakāṣṭhasaṃyuktaṃ sarvaṃ tulyaṃ dahetpuṭe ।।

tanniṣkaikamajāmūtrairvaṭīṃ cānandabhairavīm ।
pāyayedaśmarīṃ hanti saptāhānnātra saṃśayaḥ ।।

pāṇḍuraṃ phalikāmūlaṃ jalenaivāśmarīharam ।।
madhunā ca yavakṣāraṃ līḍhaṃ syād aśmarīharam ।।haridrāguḍakarṣaikaṃ cāranālena vā pibet ।।
vandhyākarkoṭakīkandaṃ bhakṣya kṣaudraṃ sitāyutam ।
aśmarīṃ hanti no citraṃ karṣamātraṃ śivoditam ।।

śoṣastāpo'ṅgakārśyaṃ ca bahumūtratvam eva ca ।
asvāsthyaṃ sarvagātreṣu mūtramehasya lakṣaṇam ।।

mārkaṇḍīcūrṇamādāya saguḍaṃ khādayenniśi ।।

mṛtasūtasya bhāgaikaṃ catvāraḥ śuddhagandhakāt ।
piṣṭvā varāṭakaṃ tena rasapādaṃ ca ṭaṃkaṇam ।।

kṣīraiḥ piṣṭvā mukhaṃ ruddhvā varāṭāṃścāndhrayetpuṭet ।
svāṃgaśītaṃ vicūrṇyātha laghulokeśvaro rasaḥ ।।

caturguṃjārasaścāyaṃ maricaikonaviṃśatiḥ ।
jātimūlapalaikaṃ tu ajākṣīreṇa peṣayet ।
śarkarābhāvitaṃ cānu pītvā kṛcchraharaṃ param ।।

bhedā vandhyābalānāṃ hi navadhā parikīrtitāḥ ।
tatrādivandhyā prathamā pāpakarmavinirmitā ।।

raktena ca pṛthagdoṣaiḥ samastaiḥ pañcadhā bhavet ।
bhūtadevābhicāraiśca tisro vandhyāḥ prakīrtitāḥ ।।
pumānapi bhavedvandhyo doṣairetaiśca śukrataḥ ।।
garbhasrāvī smṛtā pūrvaṃ mṛtavatsā dvitīyakā ।
tṛtīyā strīprasūtiḥ syātkākavandhyā sakṛtprasūḥ ।।

suvarṇaṃ rajataṃ tāmraṃ tāpyasattvaṃ ca vaikṛtam ।
ekaikaṃ niṣkamānena saṃśuddhaṃ parimāritam ।।

etaccaturguṇaṃ sūtaṃ sūtāddviguṇagandhakam ।
mardayellakṣmaṇātoyairbandhujīvarasairapi ।।

kācakūpyāṃ tataḥ kṣiptvā tāmrapātraṃ mukhe nyaset ।
vilimpedabhitaḥ kūpīmaṅgulotsedhayā mṛdā ।।

viśoṣya ca puṭaṃ dadyādbhūmau nikṣipya kūpikām ।
gajākhyapuṭaparyāptiḥ śāṇakarṣamitotpalaiḥ ।।

svāṃgaśītaṃ vicūrṇyātha bhāvayellakṣmaṇādravaiḥ ।
saptavāraṃ viśoṣyātha karaṇḍāntarvinikṣipet ।।

aśvagandhārajoyuktaratāmragokṣīrasaṃyutaḥ ।
sevito guñjayā tulyaḥ sitayā ca rasottamaḥ ।।

māsatrayaprayogeṇa vandhyā bhavati putriṇī ।
putriṇyai snānaśuddhāyai jaratkauśikacakṣuṣī ।।

gavyājyena ca saṃsādhya tattadānīṃ hi bhojayet ।
ṛtāvṛtāvidaṃ deyaṃ yāvanmāsatrayaṃ bhavet ।।

rasendraḥ kathitaḥ so'yaṃ campakāraṇyavāsibhiḥ ।
pūrṇāmṛtākhyayogīndrair nāmato jayasundaraḥ ।।

sevite'sminrase strīṇāṃ na bhavet sūtikāgadaḥ ।
bhavetputraśca dīrghāyuḥ paṇḍito bhāgyamaṇḍitaḥ ।।

vajraṃ marakataṃ padmarāgaṃ puṣpaṃ ca nīlakam ।
vaidūryaṃ cātha gomedaṃ mauktikaṃ vidrumaṃ tathā ।।

pañcaguñjāmitaṃ sarvaṃ ratnaṃ bhāgottaraṃ param ।
tattantroktavidhānena bhasmīkuryātprayatnataḥ ।।

sarvasmād aṣṭaguṇitaṃ bhasma vaikrāntasambhavam ।
tattulyaṃ tāpyajaṃ bhasma tadvadvimalabhasma ca ।।

sarvatastriguṇāṃ tulyāṃ rasagandhakakajjalīm ।
sarvamekatra saṃmardya chāgīdugdhena taddvyaham ।।

vidhāya parpaṭīṃ yatnātparicūrṇya prayatnataḥ ।
vandhyākarkoṭakīparṇakvāthena parimardayet ।।

kānanotpalaviṃśatyā puṭetṣoḍaśavārakam ।
evaṃ raso viniṣpanno ratnabhāgottarābhidhaḥ ।।

mahāvandhyādivandhyānāṃ sarvāsāṃ saṃtatipradaḥ ।
devīśāstre vinirdiṣṭaḥ puṃsāṃ vandhyatvaroganut ।।

so'yaṃ pācanadīpano rucikaro vṛṣyastathā garbhiṇīsarvavyādhivināśano ratikaraḥ pāṇḍupracaṇḍārtinut ।
dhanyo buddhikaraśca putrajananaḥ saubhāgyakṛdyoṣitāṃ nirdoṣaḥ smaramandirāmayaharo yogādaśeṣārtinut ।।

gandhakaḥ palamātraśca pṛthagakṣau śilālakau ।
tridinaṃ mardayitvātha vidadhyātkajjalīṃ śubhām ।।

viṣāṇākāramūṣāyāṃ kajjalīṃ nikṣipettataḥ ।
dvipalasya ca tāmrasya tanmukhe cakrikāṃ nyaset ।।

saṃnirudhyātiyatnena saṃdhibandhe viśoṣite ।
tataḥ karipuṭārdhena pākaṃ samyak prakalpayet ।।

svataḥśītaṃ samuddhṛtya cakrikāṃ paricūrṇayet ।
sthagayetkūpikāmadhye vastreṇa parigālitam ।।

raso'yaṃ cakrikābandhas tattadrogaharauṣadhaiḥ ।
dātavyaḥ śūlarogeṣu mūle gulme bhagandare ।।

grahaṇyāmagnimāṃdye ca vidradhau jaṭharāmaye ।
nāgodare tathaivopaviṣṭake jalakūrmake ।।

skandenāmandakṛpayā trilokatrāṇahetave ।