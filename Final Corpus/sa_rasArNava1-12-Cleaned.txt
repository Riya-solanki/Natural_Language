Rasārṇava, 

prathamaḥ paṭalaḥ

yasmin sarvaṃ yataḥ sarvaṃ yaḥ sarvaṃ sarvataśca yaḥ 
yaśca sarvamayo nityaṃ tasmai sarvātmane namaḥ ।। 

kailāsaśikhare ramye nānāratnavibhūṣite 
nānādrumalatākīrṇe guptasambandhavarjite ।। 

devadevaṃ sukhāsīnaṃ nīlakaṇṭhaṃ trilocanam 
praṇamya śirasā devī pārvatī paripṛcchati ।। 

devadeva mahādeva kāla kāmāṅgadāhaka 
kulakaulamahākaulasiddhakaulādināśana ।। 

tvatprasādācchrutaṃ sarvam aśeṣamavadhāritam 
yadi te aham anugrāhyā yadyahaṃ tava vallabhā ।। 

sūcitā sarvatantreṣu yā punarna prakāśitā 
jīvanmuktiriyaṃ nātha kīdṛśī vaktumarhasi ।। 

sādhu sādhu mahābhāge sādhu parvatanandini 
sādhu pṛṣṭaṃ tvayā devi bhaktānāṃ hitakāmyayā ।। 

ajarāmaradehasya śivatādātmyavedanam 
jīvanmuktirmahādevi devānāmapi durlabhā ।। 

piṇḍapāte ca yo mokṣaḥ sa ca mokṣo nirarthakaḥ 
piṇḍe tu patite devi gardabho api vimucyate ।। 

yadi muktirbhagakṣobhe kiṃ na muñcanti gardabhāḥ 
ajāśca vṛṣabhāścaiva kiṃna muktā gaṇāmbike ।। 

tasmāt saṃrakṣayet piṇḍaṃ rasaiścaiva rasāyanaiḥ 
śukramūtrapurīṣāṇāṃ yadi muktirniṣevaṇāt ।। 

kiṃna muktā mahādevi śvānaśūkarajātayaḥ 
ṣaḍdarśane api muktistu darśitā piṇḍapātane ।। 

karāmalakavat sāpi pratyakṣaṃ nopalabhyate 
akathyamapi deveśi sadbhāvaṃ kathayāmi te ।। 

śūnyapāpo mantrayājī na piṇḍaṃ dhārayet kvacit 
devānāmapi deveśi durlabhaṃ piṇḍadhāraṇam ।। 

kiṃ punarmānuṣāṇāṃ tu dharaṇītalavāsinām 
dharme naṣṭe kuto dharmaḥ dharme naṣṭe kutaḥ kriyā ।। 

kriyānaṣṭe kuto yogaḥ yoge naṣṭe kuto gatiḥ 
gatinaṣṭe kuto mokṣo mokṣe naṣṭe na kiṃcana ।। 

jīvanmuktisvarūpaṃ tu devadeva śrutaṃ mayā 
tatpratyupāyaṃ me brūhi yadyasti karuṇā mayi ।। 

karmayogena deveśi prāpyate piṇḍadhāraṇam 
rasaśca pavanaśceti karmayogo dvidhā mataḥ ।। 

mūrchito harati vyādhiṃ mṛto jīvayati svayam 
baddhaḥ khecaratāṃ kuryāt raso vāyuśca bhairavi ।। 

jñānānmokṣaḥ sureśāni jñānaṃ pavanadhāraṇāt 
tatra devi sthiraṃ piṇḍaṃ yatra sthairye rasaḥ prabhuḥ ।। 

acirājjāyate devi śarīram ajarāmaram 
manasaśca yathā dhyānaṃ rasayogādavāpyate ।। 

satyaṃ sa labhate devi jñānaṃ vijñānapūrvakam 
tasya mantrāśca sidhyanti yo aśnāti mṛtasūtakam ।। 

yāvanna śaktipātastu na yāvat pāśakṛntanam 
tāvattasya kuto buddhiḥ jāyate mṛtasūtake ।। 

madyamāṃsaratā nityaṃ bhagaliṅgeṣu ye ratāḥ 
teṣāṃ vinaṣṭabuddhīnāṃ rasajñānaṃ sudurlabham ।। 

kulaśāsanahīnānāṃ saddarśanam akāṅkṣiṇām 
na sidhyati raso devi pibanti mṛgatṛṣṇikām ।। 

gomāṃsaṃ bhakṣayedyastu pibedamaravāruṇīm 
kulīnaṃ tamahaṃ manye rasajñamapare adhamāḥ ।। 

na garbhaḥ sampradāyārthe raso garbho vidhīyate 
tenāyaṃ labhate siddhiṃ na siddhiḥ sūtakaṃ vinā ।। 

yāvanna harabījaṃ tu bhakṣayet pāradaṃ rasam 
tāvattasya kuto muktiḥ kutaḥ piṇḍasya dhāraṇam ।। 

madyamāṃsaratāprajñā mohitāḥ śivamāyayā 
jalpanti ca vayaṃ muktā yāsyāmaḥ śivamandiram ।। 

piṇḍadhāraṇayoge ca nispṛhā mandabuddhayaḥ 
khaṇḍajñānena deveśi rañjitaṃ sacarācaram ।। 

svadehe khecaratvaṃ ca śivatvaṃ yena labhyate 
tādṛśe tu rasajñāne nityābhyāsaṃ kuru priye ।। 

avatāraṃ rasendrasya māhātmyaṃ tu sureśvara 
śrotumicchāmi deveśa vaktumarhasi tattvataḥ ।। 

sādhu pṛṣṭaṃ mahābhāge guhyādguhyataraṃ tvayā 
anugrahakaraṃ dhyānaṃ lokānāmupakārakam ।। 

tvaṃ mātā sarvabhūtānāṃ pitā cāhaṃ sanātanaḥ 
dvayośca yo raso devi mahāmaithunasambhavaḥ ।। 

svairataḥ sambhavāddevi pāradaḥ kīrtito mahaḥ 
pārado gadito yaśca parārthaṃ sādhakottamaiḥ ।। 

sūto ayaṃ matsamo devi mama pratyaṅgasambhavaḥ 
mama deharaso yasmāt rasastenāyamucyate ।। 

darśanāt sparśanāt tasya bhakṣaṇāt smaraṇādapi 
pūjanācca pradānācca dṛśyate ṣaḍvidhaṃ phalam ।। 

kedārādīni liṅgāni pṛthivyā yāni kāni ca 
tāni dṛṣṭvā tu yatpuṇyaṃ tatpuṇyaṃ rasadarśanāt ।। 

candanāgurukarpūrakuṅkumāntargato rasaḥ 
mūrchitaḥ śivapūjāyāṃ śivasāṃnidhyasiddhaye ।। 

bhakṣaṇāt parameśāni hanti pāpatrayaṃ rasaḥ 
tathā tāpatrayaṃ hanti rogān doṣatrayodbhavān ।। 

durlabhaṃ brahmaniṣṇātaiḥ prāpyate paramaṃ padam 
hṛdvyomakarṇikāntaḥstharasendrasya maheśvari ।। 

smaraṇānmucyate pāpaiḥ sadyo janmāntarārjitaiḥ ।। 

svayaṃbhūliṅgasāhasraiḥ yatphalaṃ samyagarcanāt 
tatphalaṃ koṭiguṇitaṃ rasaliṅgārcanādbhavet ।। 

adhamaḥ khagavādastu vilavādastu madhyamaḥ 
uttamo mantravādastu rasavādo mahottamaḥ ।। 

mantratantraparijñāne rasayogasya dūṣakāḥ 
prayānti narakaṃ sarve chittvā sukṛtasaṃcayam ।। 

rasavidyā parā vidyā trailokye api sudurlabhā 
bhuktimuktikarī yasmāt tasmāddeyā guṇānvitaiḥ ।। 

astīti bhāṣate kaścit kaścinnāstīti bhāṣate 
āstike tu bhavetsiddhiḥ tasya sidhyati bhūtale ।। 

nāstikenānubhāvena nāsti nāstīti yo vadet 
tasya nāsti priye siddhir janmakoṭiśatairapi ।। 

brahmajñānena mukto asau pāpī yo rasanindakaḥ 
nāhaṃ trātā bhave tasya janmakoṭiśatairapi ।। 

śvāno ayaṃ jāyate devi yāvat janmasahasrakam 
trikoṭijanmalakṣāṇi mārjāro jāyate rasāt 
rāsabho lakṣajanmāni lakṣajanmāni vāyasaḥ ।। 

kṛmiko lakṣajanmāni kukkuṭo janmalakṣakam 
gṛdhrako lakṣajanmāni yaḥ pāpī rasanindakaḥ ।। 

ālāpaṃ gātrasaṃsparśaṃ yaḥ kuryād rasanindakaiḥ 
yāvajjanmasahasraṃ tu sa bhavedduḥkhapīḍitaḥ ।। 

rasavīryavipāke ca sūtakastvamṛtopamaḥ 
tena janmajarāvyādhīn harate sūtakaḥ priye ।। 

gurumārādhayet pūrvaṃ viśuddhenāntarātmanā 
sampradāyaṃ prayacchanti gurau tuṣṭe marīcayaḥ ।। 

gurusevāṃ vinā karma yaḥ kuryān mūḍhacetanaḥ 
sa yāti niṣphalaṃ karma svapnalabdhaṃ dhanaṃ yathā ।। 

yaḥ karma kurute dṛṣṭaṃ tasya lābhaḥ pade pade 
kārayed rasavādaṃ tu tuṣṭena guruṇā priye ।। 

siddhyupāyopadeśo ayam ubhayorbhogamokṣadaḥ 
rasārṇavaṃ mahātantram idaṃ paramadurlabham ।। 

gopyaṃ guruprasādena labdhaṃ syāt phalasiddhaye 
labdhvātra rasakarmāṇi nāhaṃkāraṃ samācaret ।। 

anujñātaśca guruṇā labdhvā cājñāṃ rasāṅkuśīm 
bhairavīṃ tanum āśritya sādhayedrasabhairavam ।। 

evamuktā rasotpattiḥ māhātmyaṃ ca sureśvari 
tanmamācakṣva deveśi kimanyacchrotumicchasi ।। 

dvitīyaḥ paṭalaḥ [dīkṣāvidhāna]

rasopadeśadātā ca kathaṃ syādvada me prabho 
śiṣyaścaiva kathaṃ deva rasānuṣṭhānatatparaḥ ।। 

nispṛho nirahaṃkāro lobhamāyāvivarjitaḥ 
kulamārgarato nityaṃ gurupūjārataśca yaḥ ।। 

dāntaḥ śiṣyopadeśajñaḥ śaktimān gatamatsaraḥ 
dharmajñaḥ satyavāk dakṣaḥ śīlavān guṇavān śuciḥ ।। 

anekarasaśāstrajño rasamaṇḍapakovidaḥ 
rasadīkṣāvidhānajño yantrauṣadhimahārasān ।। 

rāgasaṃkhyāṃ bījakalāṃ dvaṃdvamelāpanaṃ viḍam 
rañjanaṃ sāraṇaṃ tailaṃ dalāni krāmaṇāni ca ।। 

varṇotkarṣaṃ mṛdutvaṃ ca jāraṇāṃ bālabaddhayoḥ 
khecarīṃ bhūcarīṃ caiva yo vetti sa gururmataḥ ।। 

deśakālakriyābhijño dayādākṣiṇyasaṃyutaḥ 
lobhamāyāvinirmukto mantrānuṣṭhānatatparaḥ ।। 

sāmudralakṣaṇopeto gambhīro guruvatsalaḥ 
devāgniyoginīcakrakulapūjārataḥ sadā 
śiṣyo vinītastantrajñaḥ satyavādī dṛḍhavrataḥ ।। 

ye narāḥ kumbhakuddāladhvajaśaṅkhādilāñchitaiḥ 
karairadhiṣṭhitā devi yojyās te nidhisādhane ।। 

balavanto mahāsattvāḥ kṛṣṇaraktavilocanāḥ 
vakraghoṇāḥ sadā krūrāḥ praśastā bilasādhane ।। 

nirmāṃsamūrdhapiṇḍīkān raktakeśān gatālasān 
kaṭhinān uṣṇapādāṃśca dhātuvāde niyojayet ।। 

ādau parīkṣayeddevi sādhakān susamāhitān 
brāhmaṇān kṣatriyān vaiśyān śūdrāṃścānukrameṇa tu ।। 

jitendriyāḥ kleśasahā nityodyamasamanvitāḥ 
śūrāśca kṛtavidyāśca praśastāḥ sādhakāḥ priye ।। 

rasadīkṣāvihīnā ye proktalakṣaṇavarjitāḥ 
viplāvakāḥ pāparatāḥ varjayettān prayatnataḥ ।। 

duścāriṇī durācārā niṣṭhurā kalahapriyā 
bahvāśinī ca duścittā koṭarākṣī ca nirdayā 
rasanindākarī yā ca tāṃ nārīṃ parivarjayet ।। 

īdṛśībhir varārohe sampūrṇaṃ kṣitimaṇḍalam 
na tādṛśī bhavennārī yādṛśī rasabandhakī ।। 

kākiṇī kīkaṇī nārī tathaiva kāñcikācinī 
kṛṣṇapakṣe ṛtumatī sā nārī kākiṇī smṛtā ।। 

ubhayapakṣe ṛtumatī sā nārī kīkaṇī matā ।। 

śuklapakṣe ṛtumatī sā nārī kāñcikācinī ।। 

navayauvanasampannā surūpā cāruhāsinī 
sūkṣmakeśā tu yā nārī kṣīrāhārapriyā sadā ।। 

priyālāpakarī nityaṃ śivaśāstrakathāpriyā 
padmākāraṃ mukhaṃ yasyā dṛṣṭirindīvarākṛtiḥ ।। 

daśanā vajrasadṛśāḥ pravālasadṛśo adharaḥ 
yasyāḥ payodharau devi tuṅgapīnau samāv ubhau ।। 

aśvatthapattrasadṛśī yonī yasyā bhagaḥ samaḥ 
yatpādau māṃsalau snigdhau vartulāvartaromakau ।। 

śyāmā ca madhye kṣāmā ca tanvī bhaktiparā śive 
padminī sā tu vijñeyā prasannā mṛgalocanā ।। 

pūrṇimāyāmamāyāṃ vā pakṣe pakṣe rajasvalā 
ṣaḍbhedā kākiṇī nāmnā pūrvaproktā rasapradā ।। 

yasya tuṣṭo mahādevas tasya siddho rasāyane 
tayaiva devadeveśi rasakarmāṇi kārayet ।। 

tasya hi nirmalā buddhir niścitā rasasādhane 
tasmādguruśca śiṣyaśca pūrvoktaḥ siddhibhāgbhavet ।। 

īdṛśairlakṣaṇaiḥ nārīṃ kutaḥ prāpnoti sādhakaḥ 
yatra rūpaṃ mahādeva lakṣaṇaṃ nātra vidyate ।। 

lakṣaṇaṃ vidyate yatra bhāvanā nātra vidyate 
athavā rūpahīnāyā rūpaṃ kena pravartate ।। 

lakṣaṇatritayaṃ kutra tvayā dṛṣṭaṃ maheśvara 
tadetajjāyate yena tamupāyaṃ vada prabho ।। 

śṛṇu devi paraṃ guhyaṃ yatsurairapi durlabham 
pituḥ sadāśivājjātaṃ janma yaccaṇḍikodare ।। 

tāsāṃ buddhirbhaveddevi nirmalā rasasādhane 
dāpayettvaritāmantraṃ japettaṃ darpavarjitā ।। 

lakṣamantraṃ japedyā tu jāyate sā sulakṣaṇā 
baddhvā tu khecarīṃ mudrāṃ japet pheṭkārabhairavīm ।। 

mameyaṃ caṇḍikā mātā janma ca tripurāntakāt 
kālikāhaṃ samudbhūtāsmīdṛśaṃ saṃsmarettu sā ।। 

bhūtaṃ bhavyaṃ bhaviṣyaṃ ca trailokye kathayettu sā 
sahāyāstādṛśāstasya yādṛśī bhavitavyatā ।। 

devadeva mahādeva samastajñānabhājana 
rasadīkṣāṃ tu pṛcchāmi sādhakānāṃ hitāya vai ।। 

śṛṇu bhairavi yadbhāvam apūrvaṃ varṇayāmi te 
rasadīkṣāvidhānaṃ tu tasmānnigaditaṃ śṛṇu ।। 

yatra rājā nayaparo balavān dharmatatparaḥ 
mantrī ca dharmatattvajño bhaktiśraddhāsamanvitaḥ ।। 

tatredaṃ kārayet karma rasabandhaṃ rasāyanam 
janā māheśvarā yatra tatra sthāne tu kārayet ।। 

kārayedvijane sthāne paśuryatra na vidyate 
sugupte suṣame sthāne sarvabādhāvivarjite ।। 

prākāraparikhopete kapāṭārgalarakṣite 
ekānte nirmale hṛdye nānāpuṣpadrumānvite ।। 

haṃsakāraṇḍavākīrṇe cakravākopaśobhite 
divyauṣadhigaṇopete sajale śyāmaśādvale ।। 

kumudotpalakahlārakadalīṣaṇḍamaṇḍite 
citrite bhavanodyāne kārayet parameśvari ।। 

tanmadhye devadeveśi mattavāraṇasaṃyutam 
vātāyanasamopetam ūrdhvanirgāmidhūmakam ।। 

raktapatākāsaṃyuktaṃ sajjopakaraṇaṃ tathā 
pravibhaktauṣadhituṣākāṣṭhāraṇyotpalālayam ।। 

samālikhitadigdevaṃ samarcitavināyakam 
pratiṣṭhitam umeśābhyāṃ lokapālaiśca rakṣitam ।। 

nirmāpayedekatalaṃ dvitalaṃ vāpi maṇḍapam 
atha pakṣe site devi candratārābalānvite ।। 

puṇye tithau muhūrte ca lagne saumyagrahekṣite 
snātaḥ śuklāmbaradharaḥ śuklamālyānulepanaḥ ।। 

madhusarpirdadhikṣīratilaiḥ saṃpūjya bālikāḥ 
kapilāgomayālipte hiraṇyakalaśāvṛte ।। 

yavasiddhārthakāstīrṇe gandhamālyopaśobhite 
tatreṣṭikābhiḥ racite karapīṭhe sureśvari ।। 

śilāpaṭṭaṃ samutkīrya śilāpaṭṭārgalaṃ priye 
nyāsaṃ rasāṅkuśenaiva kṛtvāṅgulihṛdādiṣu ।। 

rasaliṅgaṃ nyasettatra hemnā ca sahitaṃ priye 
oṃ hrīṃ śrīṃ sūtarājasya mūlamantra udāhṛtaḥ ।। 

tasmin rasāṅkuśīṃ devīṃ mūlenāvāhayetpriye 
caturasre tu dikpālān pūjayitvā bahiḥ kramāt ।। 

nandinaṃ ca mahākālaṃ bhṛṅgirīṭaṃ mahābalam 
kumbhakarṇaṃ ca sugrīvaṃ bhṛṅgīkaṃ ca dṛḍhāyudham ।। 

dvāre caturdhā vinyasya pūjayeddakṣavāmayoḥ 
śukraṃ pūrve abhisaṃpūjya skandamāgneyagocare ।। 

dakṣiṇasyāṃ tato rudraṃ pavanaṃ nairṛte tathā 
śivaṃ paścimabhāge tu pāvakaṃ vāyave nyaset 
umāmuttarabhāge tu vyāpakaṃ ceśagocare ।। 

lepikā kṣepikā caiva kṣārikā rañjikā tathā 
lohaṭī bandhakārī ca bhūcarī mṛtyunāśinī ।। 

vibhūtiḥ khecarī caiva daśa dūtyaḥ krameṇa ca 
pūjyāstvaṣṭadale padme ūrdhvādhastu daleṣu ca ।। 

mākṣiko vimalaḥ śailaś capalo rasakastathā 
sasyako gandhatālau ca pūrvādikramayogataḥ ।। 

aṣṭādaśabhujā rudrāḥ pañcavaktrās tryambakāḥ 
candrārdhaśobhimukuṭā nīlagrīvā vṛṣadhvajāḥ ।। 

svasvavarṇadharāḥ sarve apyaṣṭavidyeśvarāstathā 
pūjanīyā maheśāni dvitīye aṣṭadalāmbuje ।। 

karṇikāyāṃ tu pūrvādipūrvaṃ śakticatuṣṭayam 
mālinī hemaśaktiśca parā śaktirbalā smṛtā 
aparā vajraśaktiśca kāntijñeyaṃ parāparam ।। 

madhye tāsāṃ ca śaktīnāṃ sarvajñaṃ rasabhairavam 
śuddhasphaṭikasaṃkāśaṃ pañcavaktraṃ tryambakam ।। 

jvalatpiṅgogranetraṃ ca jvalajjihvānanaṃ tathā 
jvaladbhruvaṃ jvalatkeśaṃ duṣprekṣyaṃ pretaviṣṭaram ।। 

jaṭāmukuṭasaṃyuktaṃ candrārdhakṛtaśikharam 
vyāghracarmadharaṃ nāgopavītaṃ vṛṣabhadhvajam ।। 

aṣṭādaśabhujaṃ devam īṣatprahasitānanam 
dvātriṃśārṇena manunā pūjayet sakalaṃ śivam ।। 

raseśvarasya mantraṃ ca kathyamānaṃ nibodha me ।। 

oṃ hrīṃ krīṃ raseśvarāya mahākālāya mahābalāyāghorabhairavāya vajravīra krodhakaṅkāla kṣlauḥ kṣlaḥ ।। 

tasyotsaṅge mahādevīṃ ratnābharaṇabhūṣaṇām 
uttaptahemarucirāṃ pītavastrāṃ trilocanām ।। 

śvetacāmarayormadhye muktācchattreṇa śobhitām 
aṅkuśaṃ cākṣamālāṃ ca dadhatīṃ dakṣahastayoḥ ।। 

pāśābhaye ca vāmābhyāṃ candrārdhakṛtaśekharām 
rasāṅkuśīṃ mahādevīṃ nīlagrīvāṃ kṛpāmayīm ।। 

pūjayedrasasiddhyarthaṃ vidyayā pañcabījayā 
vāgbhavaṃ bhuvaneśīṃ ca śrībījaṃ ca sureśvari ।। 

mādanaṃ śaktibījaṃ ca vidyā paramadurlabhā 
dhūpadīpaistu naivedyaiḥ puṣpatāmbūlacandanaiḥ ।। 

śāntipāṭhasya nirghoṣaiḥ stotramaṅgalanisvanaiḥ 
ghaṇṭāṭaṅkārasaṃyuktaiḥ pūjāṃ kṛtvā yathāvidhi ।। 

aghoreṇa baliṃ dadyāt sarvavighnopaśāntaye 
bhūtebhyo yakṣarakṣabhyo piśācebhyaśca yatnataḥ ।। 

aghoramantrasaṃyuktam oṃkārādinamo antakam 
sarvakarmākaraṃ devi vighnopadravanāśanam ।। 

yathāśakti japitvā tu vidyāmeva rasāṅkuśīm 
kuṇḍaṃ vidhāya deveśi yonicakraṃ samekhalam ।। 

tatrājyatilasaṃyuktaṃ homaṃ kṛtvā krameṇa tu 
kalaśaṃ sthāpayeddevi payaḥpūrṇaṃ phalānvitam ।। 

pañcaratnasamopetaṃ vāsobhiḥ pariveṣṭitam 
tatrāṣṭādaśavidyābhir abhimantrya pṛthak pṛthak ।। 

gandhapuṣpādibhiḥ pūrṇaṃ pallavair upaśobhitam 
arghyapātraṃ ca saṃpūjya vardhanyābhyukṣya sādhakam ।। 

śatamaṣṭottaraṃ caivam arghyapātrodakena tu 
abhiṣicya vidhānena kumbhatoyena mantravit ।। 

vidyāmupadiśeddevi pāṭhayedrasasādhakam 
kumāroyoginīyogisādhakāṃśca yathocitaiḥ ।। 

tarpayedannapānaiśca jāgaraṃ tatra kārayet 
evaṃvihitadīkṣastu sādhakaḥ kṣuranāyike ।। 

mahābhūtamayīṃ tatra varṇapañcakasaṃyutām 
pañcabījātmikāṃ vidyāṃ prāṇāyāmātmasūtrake ।। 

mudrāṃ rasāṅkuśīṃ baddhvā lakṣamekaṃ japetpriye 
tasya sidhyati deveśi nirvighnaṃ rasabhairavaḥ ।। 

praṇavādinamo antastu tarpaṇānte japaḥ paraḥ 
ahiṃsā candanaṃ satyaṃ puṣpam asteyadhūpanam ।। 

brahmacaryaṃ mahādīpam apratigrahaghaṇṭikām 
pāyasānnaṃ maheśāni sarvabhūtadayātmakam ।। 

saṃgūhyārādhayed devīṃ sa bhavetsiddhibhājanam 
sahasraṃ vā śataṃ vāpi trisaṃdhyaṃ saṃjapedimām ।। 

asyā ājñāprasādena jāyate khecaro rasaḥ 
divyauṣadhyaśca tasyaiva sidhyanti suravandite ।। 

anaṅkuśaṃ samāruhya vane mattagajaṃ yathā 
tathā rasāṅkuśābhijño rasendraṃ prāpya sīdati ।। 

vidyayā saha mantavyaṃ guroḥ satsampradāyinaḥ 
rasaprayogajātaṃ tu sarvataḥ siddhimicchatā ।। 

atha praśnāvatārāya pūrvoktaṃ rasabhairavam 
samāhitamanā dhyāyet tadālīnaṃ samācaret ।। 

anāhate brahmarandhre manaḥ kṛtvā nirāmaye 
karanyāsaṃ purā kṛtvā aṅganyāsamanantaram 
yathāśakti japenmantraṃ rasendrasya samāhitaḥ ।। 

catuṣkoṇaṃ punaḥ kṛtvā madhye ṣaṭkoṇamaṇḍalam 
hastamātraṃ dvihastaṃ vā taṇḍulairvimalairlikhet ।। 

sugandhairlepite sthāne pūjayeccandanādibhiḥ ।। 

karṇikāyāṃ nyaseddevi pūrvoktaṃ rasabhairavam 
ṣaṭkoṇe devatāṣaṭkaṃ mahākālādi vinyaset ।। 

mahākālaṃ mahābalam aghoraṃ vajravīrakam 
nyaset krodhaṃ ca kaṅkālaṃ mālāmantraiḥ samarcayet ।। 

oṃ hrīṃ krauṃ kṣlaiṃ kṣlaṃ hrīṃ hrīṃ hrīṃ hrūḥ huṃ phaṭ raseśvarāya mahākālabhairavāya raudrarūpāya kṛṣṇapiṅgalalocanāya । avatara avatāraya jalpa jalpaya śubhāśubhaṃ kathaya kathāpaya mahārakṣāṃ kuru rasasiddhiṃ dehi । iti mālāmantrāḥ । oṃ mahākālabhairavāya hṛdayāya namaḥ । oṃ mahābalabhairavāya śirase svāhā । oṃ aghorabhairavāya śikhāyai vauṣaṭ । oṃ vajravīrabhairavāya kavacāya hum । oṃ krodhabhairavāya netrāya vauṣaṭ । oṃ kaṅkālabhairavāya astrāya phaṭ । sarvatra svāhāntam । evamaṅganyāsāḥ । evamaṅgulīnyāsān kuryādādau । ete ṣaḍaṅge pūjane ca mūlamantrāḥ ।

evaṃ nyāsākṣaraḥ kuṭaiḥ gandhapuṣpaiḥ samarcayet 
pūrṇakumbhaṃ nyasenmadhye śarāvaṃ taṇḍulaiḥ saha ।। 

tasyopari ghṛtadīpaṃ vartīṃ mantraiśca mantrayet ।। 

samānīya kumārīṃ tu kumāraṃ vā suśobhanam 
ekadvitricatuḥpañca yathālābhaṃ samānayet 
gandhapuṣpairdhūpadīpaiḥ naivedyena ca pūjayet ।। 

ekaikasyā nyasenmantraṃ hṛdayādyāśca devatāḥ ।। 

tato nirīkṣya taddīpaṃ sarvāstatra kumārikāḥ 
paśyanti devatā dīpe kumārāśca śubhāśubham 
siddhiṃ vāpyathavāsiddhiṃ kathayanti kumārikāḥ ।। 

praśnāvatāraṃ jñātveti rasakarmaṇi saṃcaret ।। 

yaḥ purā devadeveśi rasendre bhāvitātmavān 
saptajanma mṛto jāto na tyajed rasabhāvanam ।। 

evaṃ śubhāśubhaṃ jñātvā devatānugrahānvitaḥ 
maṇḍape pūrvavaddevīm arcayitvā rasāṅkuśīm ।। 

ācāryamapi saṃpūjya dhūpasrakcandanādibhiḥ 
aghoreṇa baliṃ dattvā tataḥ karma samācaret ।। 

oṣadhyo maṇḍape prācyāṃ rasasvedo agnigocare 
dakṣiṇasyāṃ lohamāro nairṛtyāṃ peṣaṇādikam ।। 

drutikriyā tu vāruṇyāṃ vāyavye dhamanaṃ priye 
varṇotkarṣastu kauberyām aiśānyāṃ rasavedhanam ।। 

āsanaṃ tu gurormadhye niveśya suranāyike 
niyāmanādikaṃ karma krāmaṇāntaṃ varānane 
rasāṅkuśena mantreṇa kartavyaṃ sādhakena tu ।। 

yaḥ purā devadeveśi varṇito rasabhairavaḥ 
sadyojātaṃ tasya jānu vāmadevaṃ tu guhyakam ।। 

aghoraṃ hṛdayaṃ tasya vaktraṃ tatpuruṣaṃ smṛtam 
yāvad bhrūmadhyam īśānam ardhacandraṃ lalāṭakam ।। 

bindur deveśi tasyordhve bindorūrdhve sthito nadaḥ 
lalāṭaśirasormadhye śaktistatraiva saṃsthitā ।। 

vyāpinī brahmarandhrasthā tasyordhve tūnmanā bhavet 
unmanā unmanībhāvam unmanāpadamavyayam ।। 

tasyordhve paramaṃ satyaṃ vyomasthāyi parātparam 
śūnyaṃ śūnyaṃ punaḥ śūnyaṃ triśūnyaṃ ca nirāmayam ।। 

nabhaśca gaganaṃ vyoma khamākāśaṃ ca kevalam 
niṣkalaṃ nirmalaṃ nityaṃ nistaraṅgaṃ nirāmayam ।। 

niṣprapañcaṃ nirādhāraṃ nirguṇaṃ guṇagocaram 
evaṃrūpaṃ sadā dhyāyet svadehe rasabhairavam ।। 

yadā ca niścalaṃ dhyāyet yadā ca niścalaṃ manaḥ 
vahnimadhye tadā sūto badhyate niścalastathā ।। 

yadā ca calati dhyānaṃ raso vahnau na tiṣṭhati ।। 

maṇḍalasya bahiḥ rātrau surāmatsyāmiṣādibhiḥ 
arcayed yakṣagandharvān piśācān rākṣasāṃstathā ।। 

kriyākaraṇavighnāśca phalavighnāśca koṭiśaḥ 
sambhavanti tathā tattac chāntyai ca vaṭukeśvaram 
arcānugrahaṣaṭkaṃ ca sampūjyādau samācaret ।। 

karmānte ca punarbālam aṣṭāṣṭakamanugraham 
sampūjya viniyuñjyāt tat siddhadravyaṃ tu siddhidam ।। 

siddhastu nāśayedvādaṃ taddeśaṃ tu parityajet 
bhramenmādhukarīṃ bhikṣāṃ susiddhe tu mahārase ।। 

pramādādutthito vighno rasabandhe kṛte sati 
rasaśāntirvidhātavyā rasakṣobhaṃ na kārayet ।। 

rasaṃ na darśayeddevi nārīhaste na pātayet 
nāryai guhyaṃ na vaktavyaṃ dravyaṃ tābhyo hi gopayet ।। 

paradravyair na kartavyaṃ paradārānna saṃspṛśet 
parānnaṃ naiva bhuñjīta parāṃścaiva na viśvaset ।। 

na deyaṃ duṣṭabuddhīnāṃ goṣṭhīrūpeṇa yācake ।। 

aṣṭamyāṃ paurṇamāsyāṃ ca amāvāsyāṃ yugādiṣu 
ayane viṣuve caiva caturdaśyāṃ viśeṣataḥ 
rasotsavaṃ prakurvīta yathāvittānusārataḥ ।। 

evaṃ rasotsavaṃ devi yaḥ kuryādbhaktisaṃyutaḥ 
brahmahatyādipāpāni naśyanti vividhāni ca ।। 

anena vidhinā yatra pūjāṃ kurvanti sādhakāḥ 
na tatra rogadaurgatyaṃ netayaḥ prabhavanti ca ।। 

evaṃvidhāṃ rase pūjāṃ pratiṣṭhāpya yathāvidhi 
paścātkarma vidhātavyam ātmanaḥ śubhamicchatām ।। 

anyathā kurute yastu tasya siddhirna jāyate 
apāyaḥ pāpaśaṅkā ca buddhibhaṅgo hi jāyate ।। 

avajñā rogajātaṃ ca saṃdehaśca pade pade 
ālasyādgurulobhācca parasya kathanena ca 
utpannamapi vijñānaṃ haranti kulakāḥ priye ।। 

dīkṣito rasakarmāṇi mantranyāsavidācaret 
tanmamācakṣva deveśi kimanyacchrotum icchasi ।। 

tṛtīyaḥ paṭalaḥ [mantranyāsāḥ]

bhagavan devadeveśa lokanātha jagatpate 
mantranyāsaṃ samācakṣva rasakarmopakārakam ।। 

punaranyaṃ pravakṣyāmi mantramūrtiṃ rasāṅkuśīm 
pañcamaṃ tu gṛhaṃ devi durlabhaṃ devadānavaiḥ ।। 

catvāraḥ pradhānagṛhāḥ haṃsagṛhaṃ tu pañcamam 
yatra siddhir makārādiḥ tiṣṭhate pañcame gṛhe ।। 

liṅgāśrayaṃ yathā rūpaṃ liṅgimāyā tu liṅginī 
gaganena tu sā jñeyā bhagarekhā tu pañcame ।। 

praṇavaṃ pūrvam uccārya bījaṃ śabdamanuttaram 
hrīṃkāraṃ caiva krīṃkāraṃ haṃsabuddhimanantaram ।। 

kālapāśaṃ mahāmantraṃ gṛhṇīyāt sādhakeśvaraḥ 
mahārambhe tu tanmantraṃ pratīhāraṃ rasāṅkuśīm ।। 

lakṣamekaṃ japettasya mahāsiddhiḥ pravartate 
bālavatsapurīṣaṃ tu tataḥ kenaiva grāhayet ।। 

citāgnibhasma tenaiva grāhayet parameśvari 
kṣetraṃ taduttamaṃ sthānaṃ rasendrastatra tiṣṭhati ।। 

mārjanyā mārjayetsthānaṃ kubjikākhyā tu khecarī 
dvātriṃśadakṣarā devi pañcanādeṣu saṃsthitā ।। 

tataḥ siddhāśca catvāraḥ puruṣāṣṭādaśa smṛtāḥ 
arthapañcakasaṃyuktā dhyānaṃ syāt pañcakaṃ punaḥ ।। 

yoginīṣaṭkasaṃyuktaṃ saptaviṃśatkramānvitam 
ekāśītipadairyuktaṃ pañcāvaraṇasaṃyutam ।। 

anena kramayogena mārjanīṃ paripūjayet 
anena mārjayet kṣetraṃ rasendro yatra tiṣṭhati ।। 

upalepaṃ tu tatraiva caṇḍaghaṇṭāṃ tu kārayet 
pūrve gṛhe tu sā devī caṇḍaghaṇṭā vyavasthitā ।। 

caṇḍabhairavikā devī saṃsthitā dakṣiṇe gṛhe 
gomayaṃ tena gṛhṇīyāl lepanārthaṃ varānane ।। 

caṇḍakāpālinī devī saṃsthitā cottare gṛhe 
gṛhītvā codakaṃ tena lepayedbhūmimaṇḍalam ।। 

saptadaśākṣarāṃ kālīṃ khallapāṣāṇato nyaset 
dvātriṃśadakṣaraṃ ghoraṃ mardake tu niyojayet ।। 

gṛhṇīyāt kāñjikāṃ devi kālapāśena mantritaḥ 
evaṃ sukarmasaṃyogaṃ kurute khecarīkulam ।। 

aṣṭāśītisahasrāṇi yāḥ sthitā divyakhecarī 
tāḥ sarvāḥ kiṃkarāstasya auṣadhaṃ peṣayanti tāḥ ।। 

tāsāṃ sarvaṃ tu mantraikaṃ caturakṣarasaṃyutam b

so ahaṃ haṃsaḥ ।

sā vidyā khecarīṇāṃ tu nāmnāṃ tu kulakhecarī ।। d

rājikāṃ saindhavaṃ nyasya sā vidyā kulakhecarī 
mantrayet kāñjikāṃ tatra mantrarājo rasāṅkuśī ।। 

astravidyāṃ japettatra yā jñātā pūrvabhārgave 
guḍeṣṭakāṃ tu saṃmardya priye tanmarditaṃ rasam ।। 

kā kathā mantrarājasya na vākyaṃ triśirasya ca 
ṣaḍaṅgaṃ yojayet tāṃ tu tvaritaṃ dhārayet tataḥ ।। 

ḍāmarākhyaṃ mahāmantraṃ dhamanīṣu niyojayet 
cintāmaṇimahāvidyāṃ kavaceṣu niyojayet ।। 

caṇḍikāyā mahāmantraṃ taṃ tu pātre niyojayet 
navavidyāṃ varārohe vinyasettuṣagomaye ।। 

tripurābhairavīṃ devīṃ rājikākāñjike nyaset 
guḍasya kālarātris tu nyastavyā vīravandite ।। 

trikūṭākṣaṃ trinetraṃ tu analasya tu vinyaset 
udake vinyaseddevi caturaśīticaṇḍikāḥ ।। 

kṣetrapālamaghorāstraṃ nyastavyaṃ koṣṭhake priye 
mahāpāśupatāstraṃ tu mūṣāyāṃ ca niyojayet ।। 

etanmantragaṇaṃ devi rasasthāne niyojayet 
tadā tu sidhyate tasya sādhakasya phalaṃ priye ।। 

rasāṅkuśaṃ mahāmantraṃ japettu hṛdayāntare 
anye ye yoginīmantrāḥ sarvānnārīśca jāpayet ।। 

aprakāśaṃ tu tenaiva mantrarājaṃ rasāṅkuśam 
aprakāśaṃ ca nārīṇāṃ rakṣayetpraṇavaṃ tathā 
mahāsamayavibhraṃśaṃ nārīṇāṃ hṛdayaṃ yathā ।। 

kubjikādyāstu ye mantrā mayā te saṃprakāśitāḥ 
trailokyaṃ kṣobhitāste tu na manyante mama priye ।। 

rasāṅkuśena jñānena trailokyaṃ vaśyatāṃ vrajet ।। 

mantranyāsamiti jñātvā yantramūṣāgnimānavit 
kurvāṇo rasakarmāṇi siddhiṃ prāpnoti sādhakaḥ ।। 

caturthaḥ paṭalaḥ [yantramūṣāgnivarṇanaḥ]

yantramūṣāgnimānāni na jñātvā mantravedyapi 
kiṃ karoti mahādeva tāni me vaktumarhasi ।। 

rasoparasalohāni vasanaṃ kāñjikam viḍam 
dhamanīlohayantrāṇi khallapāṣāṇamardakam ।। 

koṣṭhikā vakranālaṃ ca gomayaṃ sāramindhanam 
mṛnmayāni ca yantrāṇi musalolūkhalāni ca ।। 

saṇḍasīpaṭṭasaṃdaṃśaṃ mṛtpātrāyaḥkaṭorakam 
pratimānāni ca tulāchedanāni kaṣopalam ।। 

vaṃśanāḍīlohanāḍīm ūṣāṅgārāṃs tathauṣadhīḥ 
snehāmlalavaṇakṣāraviṣāṇyupaviṣāṇi ca ।। 

evaṃ saṃgūhya sambhāraṃ karmayogaṃ samācaret ।। 

dravadravyeṇa bhāṇḍasya pūritārdhodarasya ca 
mukhe tiryakkṛte bhāṇḍe rasaṃ sūtreṇa lambitam 
taṃ svedayet talagataṃ dolāyantramiti smṛtam ।। 

lohamūṣādvayaṃ kṛtvā dvādaśāṅgulamānataḥ 
īṣac chidrānvitām ekāṃ tatra gandhakasaṃyutām ।। 

mūṣāyāṃ rasayuktāyām anyasyāṃ tāṃ praveśayet 
toyaṃ syāt sūtakasyādhaḥ ūrdhvādho vahnidīpanam ।। 

rasonakarasaṃ bhadre yatnato vastragālitam 
dāpayetpracuraṃ yatnāt āplāvya rasagandhakau ।। 

sthālikāyāṃ nidhāyordhvaṃ sthālīm anyāṃ dṛḍhāṃ kuru 
saṃdhiṃ vilepayedyatnāt mṛdā vastreṇa caiva hi ।। 

sthālyantare kapotākhyaṃ puṭaṃ karṣāgninā sadā 
yantrasyādhaḥ karīṣāgniṃ dadyāttīvrāgnimeva vā ।। 

evaṃ tu tridinaṃ kuryāt tato yantraṃ vimocayet 
taptodake taptacullyāṃ na kuryācchītale kriyām ।। 

na tatra kṣīyate sūto na ca gacchati kutracit 
anena kramayogena kuryādgandhakajāraṇam ।। 

ūrdhvaṃ vahniradhaścāpo madhye tu rasasaṃgrahaḥ 
mūṣāyantramidaṃ devi jārayedgaganādikam ।। 

garbhayantraṃ pravakṣyāmi piṣṭikābhasmakāraṇam 
caturaṅguladīrghāṃ tu mūṣikāṃ mṛnmayīṃ dṛḍhām ।। 

tryaṅgulāṃ madhyavistāre vartulaṃ kārayenmukham 
lohasya viṃśatirbhāgā eko bhāgastu gugguloḥ ।। 

suślakṣṇaṃ peṣayitvā tu toyaṃ dadyāt punaḥ punaḥ 
mūṣālepaṃ tataḥ kuryāt tale piṣṭīṃ ca nikṣipet ।। 

tuṣakarṣāgninā bhūmau mṛdusvedaṃ tu kārayet 
ahorātraṃ trirātraṃ vā rasendro bhasmatāṃ vrajet ।। 

jāraṇe māraṇe caiva rasarājasya rañjane 
yantramekaṃ paraṃ marma yatrauṣadhyo mahābalam ।। 

auṣadhīrahitaścāyaṃ haṭhādyantreṇa badhyate 
sarvatra sūtako yāti muktvā bhūdharalakṣaṇam ।। 

devatābhiḥ samākṛṣṭo loṣṭastho api hi gacchati 
tasmādyantrabalaṃ caikaṃ na vilaṅghyaṃ vijānatā ।। 

mantrauṣadhisamāyogāt susiddhaṃ kurute hy ayam 
mantro aghoro atra japtavyo japānte pūjayedrasam ।। 

ekānte tu kriyā kāryā dṛṣṭānyairviphalā bhavet ।। 

gandhakasya kṣayo nāsti na rasasya kṣayo bhavet 
kṣayo yantrasya vijñeyaḥ yantre vikriyate kriyā 
alābhe kāntalohasya yantraṃ lohena kārayet ।। 

vahnilakṣyam avijñāya rasasyārdhakṣayo bhavet 
yantrakṣayavidhijñasya caturthāṃśakṣayo bhavet ।। 

dvimāsena dvitīyāṃśaṃ tṛtīyāṃśaṃ tribhirbhavet 
mahāgniṃ sahate hy eṣa sārito yatra tiṣṭhati ।। 

kharparaṃ sikatāpūrṇaṃ kṛtvā tasyopari nyaset 
aparaṃ kharparaṃ tatra śanairmṛdvagninā pacet ।। 

pañcakṣāraistathā mūtrair lavaṇaiśca viḍaṃ tataḥ 
haṃsapākaḥ sa vijñāto yantratantrārthakovidaiḥ ।। 

kṛṣṇā raktā ca pītā ca śuklavarṇā ca mṛttikā 
ādyā śreṣṭhā kaniṣṭhāntyā madhyamā madhyamā matā ।। 

dagdhadhānyatuṣopetā mṛttikā koṣṭhikāvidhau 
vakranālakṛtā vāpi śasyate surasundari ।। 

gārā dagdhā tuṣā dagdhā dagdhā valmīkamṛttikā 
ajāśvānāṃ malaṃ dagdhaṃ yāvattat kṛṣṇatāṃ gatam ।। 

vāsakasya ca pattrāṇi valmīkasya mṛdā saha 
peṣayedvahnitoyena yāvattat ślakṣṇatāṃ gatam ।। 

mardayettena badhnīyāt vakranālaṃ ca koṣṭhikām ।। 

gārā dagdhā tuṣā dagdhā dagdhā valmīkamṛttikā 
cīramaṅgārakaḥ kiṭṭaṃ vajreṇāpi na bhidyate ।। 

dagdhāṅgārasya ṣaḍbhāgā bhāgaikā kṛṣṇamṛttikā 
cīramaṅgārakaḥ kiṭṭaṃ vajramūṣā prakīrtitā ।। 

tuṣaṃ vastrasamaṃ dagdhāṃ mṛttikā caturaṃśikā 
kupīpāṣāṇasaṃyuktā varamūṣā prakīrtitā ।। 

prakāśā cāndhamūṣā ca mūṣā tu dvividhā smṛtā ।। 

prakāśamūṣā deveśi śarāvākārasaṃyutā 
dravyanirvāhaṇe sā ca vādikaiḥ supraśasyate ।। 

andhamūṣā tu kartavyā gostanākārasaṃnibhā 
pidhānakasamāyuktā kiṃcid unnatamastakā ।। 

pattralepe tathā raṅge dvaṃdvamelāpake tathā 
saiva chidrānvitā mandā gambhīrā sāraṇocitā ।। 

tilabhasma dvir aṃśaṃ tu iṣṭakāṃśasamanvitam 
bhasmamūṣā tu vijñeyā tārāsaṃśodhane hitā ।। 

mokṣakṣārasya bhāgau dvau iṣṭakāṃśasamanvitau 
mṛdbhāgās tāraśuddhyartham uttamā varavarṇini ।। 

raktavargeṇa sammiśrā raktavargapariplutā 
raktavargakṛtālepā sarvaśuddhiṣu śobhanā ।। 

śuklavargeṇa sammiśrā śuklavargapariplutā 
śuklavargakṛtālepā śuklaśuddhiṣu śobhanā ।। 

viḍavargeṇa sammiśrā dhṛtimicchati jāraṇe 
nirvāhaṇaṃ prakurvīta raktavargapraliptayā ।। 

viṣaṭaṅkaṇaguñjābhiḥ mūṣālepaṃ tu kārayet 
prakāśāyāṃ prakurvīta yadi vāṅgāralepanam ।। 

tasyāṃ vinyasya mūṣāyāṃ dravyamāvartayedbudhaḥ 
lepo varṇapuṭaṃ devi raktamṛtsindhubhūkhagaiḥ ।। 

āvartamāne kanake pītā tāre sitā prabhā 
śulve nīlanibhā tīkṣṇe kṛṣṇavarṇā sureśvari ।। 

vaṅge jvālā kapotābhā nāge malinadhūmakā 
śaile tu dhūsarā devi āyase kapilaprabhā ।। 

ayaskānte dhūmravarṇā sasyake lohitā bhavet 
vajre nānāvidhā jvālā khasattve pāṇḍuraprabhā ।। 

na visphuliṅgo na ca budbudaśca yadā na rekhāpaṭalaṃ na śabdaḥ 
mūṣāgataṃ ratnasamaṃ sthiraṃ ca tadā viśuddhaṃ pravadanti loham ।। 

pratīvāpaḥ purā yojyo niṣekastadanantaram 
chādanaṃ tu pratīvāpaḥ niṣekaṃ majjanaṃ viduḥ 
abhiṣekaṃ tadicchanti snapanaṃ kriyate tu yat ।। 

vāpo niṣekaḥ snapanaṃ drute nirmalatāṃ gate 
uṣṇenaiva hi vāñchanti śītalaṃ na ca vāñchati ।। 

śukladīptiḥ saśabdaśca yadā vaiśvānaro bhavet 
lohāvartaḥ sa vijñeyaḥ sattvaṃ patati nirmalam ।। 

ṣoḍaśāṅgulavistīrṇaṃ hastamātrāyataṃ śubham 
dhātusattvanipātārthaṃ koṣṭhakaṃ varavarṇini ।। 

vaṃśakhādiramādhūkabadarīdārusambhavaḥ 
paripūrṇaṃ dṛḍhāṅgāraiḥ dhamedvātena koṣṭhakam 
bhastrayā jvālamārgeṇa jvālayecca hutāśanam ।। 

pravitatamukhabhāgaṃ saṃvṛtāntaḥpradeśaṃ sthalaracitacirāntarjālakaṃ koṣṭhakaṃ syāt 
bakagalasamamānaṃ vaṅkanālaṃ vidheyaṃ śuṣiranalinikā syānmṛnmayī dīrghavṛttā ।। 

mṛnmaye lohapātre vā ayaskāntamaye athavā 
pāṣāṇe sphaṭike vātha muktāśailamaye athavā ।। 

sudṛḍho mardakaḥ kāryaḥ caturaṅgulakocchrayaḥ 
sa ca lohamayaḥ śailo hy ayaskāntamayo athavā ।। 

aghorāstrābhidhānena mahāpāśupatena vā 
mantreṇa racayecchuddhiṃ bhūmiṃ tenaiva śodhayet ।। 

indhanāni ca sarvāṇi dravyāṇi ca viśeṣataḥ 
dāhakaṃ jvālayettena khallaṃ tenaiva śodhayet ।। 

rasaṃ viśodhayettena vinyaset divase śubhe 
khallopari nyasitvā ca śivamūrtimanusmaret ।। 

devatānugrahaṃ prāpya yantramūṣāgnimānavit 
deveśi rasasiddhyarthaṃ jānīyāt oṣadhīrapi ।। 

yantramūṣāgnimānāni varṇitāni sureśvari 
tanmamācakṣva deveśi kimanyacchrotumicchasi ।। 

pañcamaḥ paṭalaḥ [oṣadhinirṇaya]

niyāmanādikaṃ karma krāmaṇāntaṃ sureśvara 
yayā sampadyate hy eṣām oṣadhīṃ vaktumarhasi ।। 

sarpākṣo vahnikarkoṭī kañcukī jalabindujā 
śatāvarī bhṛṅgarājaḥ śarapuṅkhā punarnavā ।। 

maṇḍūkaparṇī matsyākṣī brahmadaṇḍī śikhaṇḍinī 
anantā kākajaṅghā ca kākamācī kapotikā ।। 

viṣṇukrāntā sahacarā sahādevī mahābalā 
balā nāgabalā kṛṣṇā cakramardaḥ kuruṅgiṇī ।। 

pāṭhā cāmalakī nīlī jvālinī padmacāriṇī 
phaṇitrijihvā gojihvā kokilākṣo ghanadhvaniḥ ।। 

ākhuparṇī triparṇī ca dviparṇī caikaparṇikā 
tittiḍī kṣīriṇī rāsnā meṣaśṛṅgī ca kukkuṭī ।। 

kṛṣṇaparṇī ca tulasī śvetā ca girikarṇikā 
etā niyāmakauṣadhyaḥ puṣpamūladalānvitāḥ 
dolāsvedaḥ prakartavyo mūlenānena suvrate ।। 

caṇḍālī rākṣasī vyāghrī khaḍgārī gajakarṇikā 
śaṅkhapuṣpyagnidhamanī lāṅgalī bālamocakā ।। 

raktasnuhī raktaśṛṅgī raktikā nīlacitrakaḥ 
śṛgālajihvā bṛhatī vajrā cakrī ca rājikā ।। 

ekavīrā narakasā rudantī brahmacāriṇī 
uccaṭā māninīkandā kumārī raktacitrakaḥ ।। 

lakṣmīḥ śākhoṭakaścaiva kañcukī meṣaśṛṅgikā 
himāvatī somalatā modā vyāghranakhī śamī ।। 

kāñcanī vanarājī ca kākamācī ca keśinī 
ajamārī koṭarākṣī hanūmatyaṅganāyikā ।। 

narajīvā hemapuṣpī kākamuṇḍī ca kālikā 
toyavallī gajārī ca haṃsāṅghrī kuhukaṃvikā 
tāmbūlī sūryabhaktā ca rasanirjīvakārikāḥ ।। 

kaṭutumbī ca gosandhī devadālīndravāruṇī 
vākucī brahmabījāni kārpāsaṃ kṛṣṇajīrakam ।। 

kaṅgunī kṛṣṇakanakaṃ śvetārkaṃ ca pipīlijam 
dantinī yavaciñcā ca karkoṭī kāravallikā ।। 

gojihvā kākajaṅghā ca mahākālī ca śambarī 
śvetaguñjā sitāṅkolaḥ paṭolī bilvameva ca 
ekaikamoṣadhībījaṃ mārayedrasabhairavam ।। 

raktasnuhī somalatā rudantī raktacitrakaḥ 
śākhoṭakī dagdharuhā modinī vṛddhadārukaḥ ।। 

triśūlī kṛṣṇamārjārī cakrikā kṣīrakukkuṭī 
devadālī śaṅkhapuṣpī kākamācī hanūmatī ।। 

nīlajyotis tṛṇajyotir utkaṭā hemavallarī 
tridaṇḍī brahmadaṇḍī ca cakrāṅkī sthalapadminī ।। 

nāgajihvā nāgakarṇī vīrā vartulaparṇikā 
arkapattrī vaṃśapattrī tāmraparṇī tatheśvarī 
indurī devadeveśi rasabandhakarāḥ priye ।। 

tīvragandharasasparśair dravyaiḥ sthāvarajaṅgamaiḥ 
mriyate badhyate caiva rasaḥ svedanamardanāt ।। 

sūryāvartaśca kadalī vandhyā kośātakī tathā 
vajrakandodakakaṇā kākamācī ca śigrukaḥ ।। 

devadālī ca deveśi drāvikāḥ parikīrtitāḥ 
doṣān haranti yogina dhātūnāṃ pāradasya ca ।। 

kākamācī ghanaravaḥ kāsamardaḥ kṛtāñjaliḥ 
varāhakarṇī saṭirī haṃsadāvī śatāvarī ।। 

tāmbūlī nāginī brahmī haṃsapādī ca lakṣaṇā 
arjunī kṣīranālī ca kāravello arkapattrikā 
vyāghrī cavī kuravakaḥ krāmikāḥ suravandite ।। 

brahmadaṇḍaḥ sudaṇḍaśca lohadaṇḍastṛtīyakaḥ 
ete rasāyane yogyā brahmaviṣṇumaheśvarāḥ ।। 

bhūpāṭalī ca kaumārī siṃhavallī ca śūkarī 
hemaparṇī paṭolī ca nāgavallī ca bhṛṅgarāṭ 
ityaṣṭa mūlikāḥ proktāḥ pañcaratnaṃ śṛṇu priye ।। 

mantrasiddhāsanā devī tathā kaṅkālakhecarī 
indirā ca kṣamāpālī pañcamī tu niśācarī 
pañcaratnamidaṃ devi rasaśodhanajāraṇe ।। 

rasasya bandhane śastam ekaikaṃ suravandite 
rasāṅkuśena gṛhṇīyāt pañcaratnāni suvrate 
dadāti khecarīṃ siddhiṃ rasabhairavasaṃgame ।। 

trikṣāraṃ ṭaṅkaṇakṣāro yavakṣāraśca sarjikā 
tilāpāmārgakadalī palāśaśigrumocikāḥ 
mūlakārdrakaciñcāśca vṛkṣakṣārāḥ prakīrtitāḥ ।। 

amlavetasajambīraluṅgāmlacaṇakāmlakam 
nāraṅgaṃ tintiṇīkaṃ ca cāṅgeryamlagaṇottamāḥ ।। 

sāmudraṃ saindhavaṃ caiva cūlikālavaṇaṃ tathā 
sauvarcalaṃ ca kācaṃ ca lavaṇāḥ pañca kīrtitāḥ ।। 

saktukaṃ kālakūṭaṃ ca sitamustā tathaiva ca 
śṛṅgī kṛṣṇaviṣaṃ caiva pañcaite tu mahāviṣāḥ ।। 

snuhyarkonmattakaṃ caiva karavīraṃ ca lāṅgalī 
pañcaivopaviṣā mukhyāḥ tailāni hy uttamāni vai 
kusumbhakaṅguṇīnaktātilasarṣapajāni tu ।। 

hastyaśvachāganārīṇāṃ mūtraṃ gavyaṃ ca pañcamam ।। 

pittaṃ pañcavidhaṃ matsyagavāśvanarabarhijam ।। 

vasā pañcavidhā matsyameṣāhinarabarhijā ।। 

kapotacāṣagṛdhrāṇāṃ śikhikukkuṭayośca viṭ ।। 

mañjiṣṭhā kuṅkumaṃ lākṣā khadiraścāsanaṃ tathā 
raktavargastu deveśi pītavargamataḥ śṛṇu 
kusumbhaṃ kiṃśukaṃ rātrī pataṃgo madayantikā ।। 

śuklavargaḥ sudhākūrmaśaṅkhaśuktivarāṭikāḥ ।। 

guñjāṭaṅkaṇamadhvājyaguḍā drāvaṇapañcakam ।। 

kācaṭaṅkaṇasauvīraṃ śodhanatritayaṃ priye ।। 

sarve malaharāḥ kṣārāḥ sarve cāmlāḥ prabodhakāḥ 
viṣāṇi ca tamoghnāni snehā mārdavakārakāḥ ।। 

ityoṣadhigaṇāḥ proktāḥ siddhidā rasasaṃgame 
kriyāṃ kurvanti tadyogāt śaktayaśca mahārasāḥ ।। 

tanmamācakṣva deveśi kimanyacchrotumicchasi ।। 

ṣaṣṭhaḥ paṭalaḥ [abhrakādilakṣaṇasaṃskāranirṇaya]

devadeva mahādeva śaktīnāṃ lakṣaṇaṃ katham 
rasakarmaṇi yogyatve saṃskāras tasya kathyatām ।। 

kadācidgirijā devī haraṃ dṛṣṭvā manoharam 
mumoca yattadā vīryaṃ tajjātaṃ śubhamabhrakam 
pītaṃ kṛṣṇaṃ tathā śuklaṃ raktaṃ bhūmeśca saṃgamāt ।। 

abhrakaṃ kāntapāṣāṇaṃ vajraṃ vaikrāntakaṃ śṛṇu ।। 

pinākaṃ darduraṃ nāgaṃ vajraṃ cābhraṃ caturvidham 
pināke agniṃ praviṣṭe tu śabdaś ciṭiciṭir bhavet ।। 

dardure agniṃ praviṣṭe tu śabdaḥ kukkuṭavadbhavet 
agniṃ praviṣṭaṃ nāgaṃ tu phūtkāraṃ devi muñcati ।। 

agniṃ praviṣṭaṃ vajraṃ tu vajravattiṣṭhati priye ।। 

kuṣṭhapradaṃ pinākābhraṃ darduraṃ maraṇapradam 
nāgaṃ dehagataṃ nityaṃ vyādhiṃ kuryād bhagaṃdaram ।। 

rase rasāyane caiva yojyaṃ vajrābhrakaṃ priye 
anekavarṇabhedena taccaturvidhamabhrakam ।। 

raktaṃ pītaṃ ca hemārthe kṛṣṇaṃ hemaśarīrayoḥ 
tārakarmaṇi śuklaṃ ca kācakiṭṭaṃ sadā tyajet ।। 

ekapattraṃ kṛtaṃ pūrvam abhrakaṃ suranāyike 
agastyapuṣpatoyena kumudānāṃ rasena ca ।। 

kapitindukajambīrameghanādapunarnavaiḥ 
yavaciñcāranālāmlakaravīrāruṇotpalaiḥ ।। 

vanasūraṇabhūdhātrībhiṇḍīmūlāmlavetasaiḥ 
meṣaśṛṅgīśaśavasāśṛṅgatailaśamīrasaiḥ ।। 

vajravallīkṣīrakandamaricaiḥ sumukhena ca 
tridinaṃ svedayed devi jāyate doṣavarjitam ।। 

dhānyābhrakaṃ purā kṛtvā suślakṣṇaṃ navanītavat 
triṃśatpalaṃ vyomarajaḥ kṣudramatsyapaladvayam ।। 

tilacūrṇapalaṃ guñjātripalaṃ pādaṭaṅkaṇam 
godhūmabaddhā tatpiṇḍī pañcagavyena bhāvitā ।। 

dhamanāt koṣṭhikāyantre bhastrābhyāṃ tīvravahninā 
patatyabhrakasattvaṃ tu sattvāni nikhilāni ca ।। 

svedanauṣadhiniryāsalolitaṃ puṭitaṃ muhuḥ 
mṛtaṃ tu pañcaniculapuṭair bahulapotakam ।। 

piṇḍitaṃ vyoma niṣkledaṃ dattvā sattvaṃ nirañjanam 
umāphalaiśca puṣpaiśca ṣaṣṭikāmlapariplutaiḥ 
aumadaṇḍavimardena gamanaṃ dravati sphuṭam ।। 

agnijāraṃ nave kumbhe sthāpayitvā dharottaram 
gaganaṃ dravati kṣipraṃ muktāphalasamaprabham ।। 

śatadhā kañcukīcūrṇaṃ kañcukīrasabhāvitam 
drāvayedgaganaṃ devi lohāni sakalāni ca ।। 

dhānyāmlake paryyuṣitaṃ niculakṣāravāriṇi 
sthitaṃ taddravatāṃ vāti nirleparasasannibham ।। 

agastyapuṣpatoyena piṣṭvā sūraṇakandake 
koṣṭhabhūmigataṃ māsaṃ jāyate rasasannibham ।। 

chāgamūtreṇa saṃsiktaṃ kapitindukareṇunā 
abhrakaṃ vāpitaṃ devi jāyate jalasannibham ।। 

kākinīvījacūrṇena ghṛṣṭamabhrakajaṃ rajaḥ 
snuhikṣīreṇa saptāhaṃ siktaṃ dhmātaṃ drutaṃ bhavet ।। 

apāmārgasya pañcāṅgam abhrakaṃ ca supeṣitam 
sthāpayenmṛnmaye pātre tadbhavet salilaṃ yathā ।। 

ghṛṣṭamabhrakacūrṇaṃ tu kapālīmaricaiḥ saha 
śilayā vāpitaṃ bhūyo apy agastyarasasaṃyutam ।। 

mārjārapādīsvarasaphalamūlāmlamarditam 
mātuluṅgaphale nyastaṃ vrīhimadhye nidhāpayet 
taddravet pakṣamātreṇa śilāsaindhavayojitam ।। 

ekapatrīkṛtaṃ saptadinaṃ munirase kṣipet 
dārvīmaricasaṃmiśraṃ maurvīrasapariplutam ।। 

sauvarccalayuto meghā vajravallīrasaplutaḥ 
śarāvasaṃpuṭe dhmāto jāyate jalasannibhaḥ ।। 

vegāphalasya cūrṇena samamabhrakajaṃ rajaḥ 
bhāvitāṃ kuliśakṣīre dhmātaṃ dravati tatkṣaṇāt ।। 

vajravallīrasaiḥ piṣṭvā vyoma sauvarcalānvitam 
śarāvasaṃṣuṭe paktvā dravet salilasannibham ।। 

gomāṃsasaindhavārkaistu munitoyayutaṃ punaḥ 
kadalīkandakāntaḥsthaṃ gomayāgnau tryahaṃ dravet ।। 

kṛṣṇābhrapatraṃ saṃgṛhya pīlutailena lepayet 
saptāhamātape taptam āmle kṣiptvā dinatrayam ।। 

vajrārkacitrakakṣāraṃ tumbīkṣārastathārjunaḥ 
sarjakṣāro yavakṣāraṣṭaṅkaṇaścāṣṭamo bhavet ।। 

kṣīrakandarasaṃ caiva vajrakandarasaṃ tathā 
vṛhatītrayasaṃyuktaṃ kṣāravargañca lepayet ।। 

kalkenānena liptaṃ tat patrābhraṃ kāṃsyabhājane 
dhamanāt sūryyatāpotthāt tridinena drutaṃ bhavet ।। 

athavābhrakapatraṃ tu kañcukokṣīramadhyagam 
bhāvayecca tathā tena yāvaccūrṇaṃ tato bhavet ।। 

grāhayedabhrapatrāṇi nikṣipyāmle dinatrayam 
lepayettena kalkena kāṃsyapātre nidhāpayet 
sūryyatāpena saptāhaṃ drutiḥ sañjāyate kṣaṇāt ।। 

kākāṇḍīphalacūrṇena drāvakaiḥ pañcabhistathā 
abhrakasya yutaṃ cūrṇaṃ dhmātaṃ mūṣāgataṃ dravat ।। 

bhrāmakaṃ cumbakaṃ caiva karṣakaṃ drāvakaṃ tathā 
evaṃ caturvidhaṃ kāntaṃ romakāntañca pañcamam ।। 

ekadvitricatuḥpañca sarbbatomukhameva tat 
pītaṃ kṛṣṇaṃ tathā raktaṃ trivarṇaṃ syāt pṛthak pṛthak ।। 

krameṇa devatāstatra brahmaviṣṇumaheśvarāḥ ।। 

sparśavedhi bhavet pītaṃ kṛṣṇaṃ śreṣṭhaṃ rasāyane 
raktavarṇaṃ mahābhāge rasabandhe praśasyate ।। 

bhrāmakaṃ tu kaniṣṭhaṃ syāt cumbakaṃ madhyamaṃ priye 
uttamaṃ karṣakaṃ devi drāvakaṃ cottamottamam ।। 

bhrāmayellohajātaṃ tu tatkāntaṃ bhrāmakaṃ priye 
cumbayeccumbakaṃ kāntaṃ karṣayet karṣakaṃ priye ।। 

yatsākṣāddrāvayellohaṃ takrāntaṃ drāvakaṃ bhavet 
tadromakāntaṃ sphuṭitāt yathā romodgamo bhavet ।। 

kaniṣṭhaṃ syādekamukhaṃ madhyaṃ dvitrimukhaṃ bhavet 
catuḥpañcamukhaṃ śreṣṭham uttamaṃ sarvatomukham ।। 

bhrāmakaṃ cumbakañcaiva vyādhināśe praśasyate 
rase rasāyane caiva karṣakaṃ drāvakaṃ hitam ।। 

madonmattagajaḥ sūtaḥ kāntamaṅkuśamucyate 
kṣetraṃ khātvā grahītavyaṃ tatprayatnena bhūyasā ।। 

mārutātapavikṣiptaṃ varjayet surasundari 
bahiḥsthitaṃ tvayaskāntaṃ chāgaraktena bhāvayet ।। 

chāgaraktapraliptena vāsasā pariveṣṭayet 
chāgacarmaparīveṣṭya vinyaset pūrvvavat kṣitau ।। 

uddhṛtaṃ saptabhirmāsaiḥ toyakumbhe vinikṣipet ।। 

raktapuṣpaiḥ sadā pūjyaṃ raktamālyānulepanaiḥ 
pūjitaṃ madyamāṃsaiśca yojyaṃ rasarasāyane ।। 

saṃskṛtaṃ chāgaraktena bhrāmakaṃ cumbakaṃ bhavet 
anena kramayogena drāvakaṃ bhavati priye ।। 

sūtalohasya vakṣyāmi saṃskāramatisaukhyadam 
jīvadehe praveśe ca dehasaukhyabalapradam ।। 

kāntalohaṃ vinā sūto dehe na krāmati kvacit 
vedhayedvyāpayecchīghraṃ tailabindurivāmbhasi ।। 

na sūtena vinā kānto na kāntaḥ sūtavarjitaḥ 
kāntasūtasamāyuktaḥ prayogo dehadhārakaḥ ।। 

yavakṣārantu saṃgṛhya snigdhabhāṇḍe nidhāpayet 
maricābhrakacūrṇena piṇḍībandhantu kārayet 
kāntalohaṃ draveddhmātaṃ nātra kāryā vicāraṇā ।। 

triṃśaccumbakakāntaṃ ca piṣṭvā tu triphalāmbhasā 
tenaiva kṣālanaṃ kāryyaṃ pañcaniṣkaṃ tu ṭaṅkaṇam ।। 

jīrṇavastre vinikṣipya madhusarpiryutaṃ puṭet 
saṃsthāpya māsaparyyantaṃ tatra śuddhirbhavetpriye ।। 

sināḍikāyā mūlaṃ tu daśaniṣkamitaṃ yutam 
phalatrayakaṣāyana khalle tu parimardayet ।। 

trimūṣāsu samaṃ sthāpyam aṣṭāṅgulamitāsu ca 
mūṣakālepanaṃ kāryyaṃ tanmūlaṃ niṣkamātrakam ।। 

śivapañcamukhīkāryyā mūṣāṃ prati samaṃ tataḥ 
yantrahaste susaṃbadhya khoṭakaṃ ca śilātale ।। 

tailena miśritaṃ kṛtvā kāntanāgaṃ labhettataḥ 
abhrakakramayogena drutipātañca sādhayet ।। 

surāsurairmathyamāne kṣīrode mandarādriṇā 
pītaṃ tadamṛtaṃ devair amaratvam upāgatam ।। 

pibatāṃ bindavo devi patitā bhūmimaṇḍale 
śuṣkāste vajratāṃ yātā nānāvarṇā mahābalāḥ ।। 

bindavaḥ ke api sañjātāḥ sasyakā vimalāstathā 
brāhmaṇāḥ kṣattriyā vaiśvāḥ śudrāścaivamanekadhā ।। 

śvetā raktāstathā pītā kṛṣṇāścaiva caturvidhāḥ 
puruṣāśca striyaścaiva napuṃsakam anukramāt ।। 

vṛttāḥ phalakasaṃpūrṇās tejasvanto mahattarāḥ 
puruṣāste niboddhavyā rekhābinduvivarjitāḥ ।। 

rekhābindusamāyuktāḥ khaṇḍāścaiva tu yoṣitaḥ 
trikoṇāḥ pattalā dīrghāḥ vijñeyāste napuṃsakāḥ ।। 

sattvavanto balopetā lohe krāmaṇaśīlinaḥ 
rasabandhakarāḥ śīghraṃ puṃvajrāḥ suravandite ।। 

śarīrakāntijananāḥ strīvajrāḥ svalpaśaktayaḥ 
napuṃsakāḥ sattvahīnāḥ kaṣṭaṃ lohe kramanti ca ।। 

kṣatriyāḥ sarvakāryyeṣu varjyāśca rasakarmaṇi 
uttamā madhyamāścaiva kaniṣṭhāḥ parikīrtitāḥ ।। 

sthūlātisthūlamadhyāśca sūkṣmāḥ sūkṣmatarāḥ priye 
āsphoṭadāhabhedaiśca nirvyaṅgā nirupadravāḥ 
vīryyavantaśca te jyeṣṭhā nirmalā balavattarāḥ ।। 

rasāyane bhaved vipro hy aṇimādiguṇapradaḥ 
kṣatriyo mṛtyunāśārtho valīpalitarogahā ।। 

dravyakāro tathā vaiśyaḥ śarīraṃ dṛḍhatāṃ nayet 
vyādhipraśamanaṃ śūdro vayaḥstambhaṃ karoti ca ।। 

klībe klīvāḥ striyaḥ strīṇāṃ sarbbeṣāṃ puruṣā hitāḥ ।। 

yathā jātistathotsāhaṃ yathā sattvaṃ tathā guṇān 
yathā rucistathā śīlaṃ yathā śīlaṃ tathā varam 
yathā varastathā varṇaṃ kurvanti kuliśāḥ priye ।। 

śyāmā śamī ghanaravo vaṣābhūnmattakodravāḥ 
ākhukarṇī munitaruḥ kulatthaṃ cāmlavetasam ।। 

meṣaśṛṅgī raso apyeṣāṃ kandasya sūraṇasya tu 
śodhayettridinaṃ vajraṃ śuddhimeti sureśvari ।। 

meṣaśṛṅgaṃ bhujaṅgāsthi kūrmapṛṣṭhaṃ śilājatu 
snukkīlālarasaṃ stanyaṃ kāntapāṣāṇameva ca ।। 

vajrakaṃ cāpi vaikrāntaṃ tanmadhye prakṣipet priye 
tīvrānale puṭaṃ dattvā puṭāntaṃ yāvadāgatam ।। 

kulatthaṃ kodravaṃ cāpi hayamūtreṇa peṣayet 
taptaṃ nipecayet pīṭhe yāvattadbhasmatāṃ gatam ।। 

eṣa kāpāliko yogo vajramāraṇa uttamaḥ ।। 

mākṣikaṃ meṣaśṛṅgaṃ ca śilāgandhakaṭaṅkaṇam 
vaikrāntaṃ tālakaṃ cāpi vajrīkṣīrapariplutam ।। 

lepaṃ mūṣodare dattvā samāvarttaṃ tu kārayet 
mriyante hīrakāstatra dvandve samyaṅmilanti ca ।। 

gandhakaṃ ca śilādhātuṃ bhrāmakasya mukhaṃ tathā 
śaśakasya ca dantāṃśca vetasāmlena peṣayat ।। 

anena siddhakalkena mūṣālepaṃ tu kārayet 
andhamūṣāgataṃ dhmātaṃ vajraṃ tu mriyate kṣaṇāt ।। 

tenaiva militaṃ vajraṃ tārahemni na saṃśayaḥ ।। 

tālakaṃ gandhakaṃ kāntaṃ tāpyaṃ karpūraṭaṅkaṇam 
ciñcāsthi meṣaśṛṅgaṃ ca strīrajaḥparipeṣitam 
mūṣālepagataṃ dhmātaṃ vajraṃ tu mriyate kṣaṇāt ।। 

śarapuṅkhasya pañcāṅgaṃ peṣyaṃ strīrajasā tataḥ 
peṭārībījam athavā saṃpeṣyaṃ taṇḍulāmbhasā ।। 

peṣyaṃ trikarṣakārpāsamūlaṃ vā taṇḍulāmbhasā 
āraktarākāmūlaṃ vā strīstanyena tu peṣitam ।। 

peṣayedvajrakandaṃ vā vajrīkṣīreṇa suvrate 
tatkalkapuṭitaṃ dhmātaṃ vajraṃ caiva mṛtaṃ bhavet ।। 

mahānadīśvetaśuktyāṃ dinamekantu bhāvitam 
kṣīreṇottaravāruṇyāḥ kalkenānena suvrate ।। 

tālena meṣaśṛṅgyā ca vajravallyā ca veṣṭitam 
andhamūṣāgataṃ dhmātaṃ vajraṃ tu mriyate kṣaṇāt ।। 

kāntasya piṣṭikāmadhye vajraṃ devi vinikṣipet 
peṣayedgandhatailena mriyate vajram īśvari ।। 

kulatthāmbhasi kāsīsasaurāṣṭrītālakānvite 
apāmārgakṣārayute vajraṃ siktaṃ mṛtaṃ bhavet ।। 

amṛtākandatimirabījatvakkṣīraveṣṭitam 
meṣaśṛṅgagataṃ vajraṃ mṛlliptaṃ mriyate puṭaiḥ ।। 

peṭārī haṃsapādī ca vajravallī ca sūraṇam 
aśvatthasyāṅkurā devi sarve strīstanyapeṣitāḥ ।। 

anena siddhakalkena veṣṭitaṃ bṛhatīphale 
kṣiptaṃ bahirmṛdā liptaṃ mriyate saptabhiḥ puṭaiḥ ।। 

śvetendurekhāpuṣpāmbugandhakatrayamākṣikaiḥ 
veṣṭitaṃ kuliśaṃ devi puṭapākāt mṛtaṃ bhavet ।। 

aśvatthabadarībhiṇḍīmākṣīkaṃ karkaṭāsthi ca 
snuhīkṣīreṇa saṃpeṣya puṭādvipro mṛto bhavet ।। 

karavīrārkadugdhena meṣaśṛṅgaṃ sahiṅgulam 
udumbarasamāyuktaṃ puṭāt kṣatriyamāraṇam ।। 

bālā cātibalā caiva gandhakaṃ karkaṭāsthi ca 
kṣīreṇottaravāruṇyāḥ puṭanādvaiśyamāraṇam ।। 

kaṇḍūlasūraṇenaiva śilayā laśunena ca 
nyagrodhaśaṅkhadugdhena śūdro api mriyate kṣaṇāt ।। 

sthūlā bahusthūlapuṭaiḥ naśyanti phalakādayaḥ 
susvinnā iva jāyante mṛdutvamupajāyate ।। 

piṣṭvāmalakapañcāṅgaṃ gaurābhām indravāruṇīm 
anena veṣṭitaṃ vajraṃ mriyate saptabhiḥ puṭaiḥ ।। 

mātṛvāhakajīvasya madhye vajraṃ vinikṣipet 
dolāsvede tryahaṃ devi guṇapattrasamaṃ bhavet ।। 

eraṇḍavṛkṣamadhye tu vajraṃ devi vinikṣipet 
ekamāse gate devi guṇapattrasamaṃ bhavet ।। 

kāntasya piṣṭikāmadhye vajraṃ devi vinikṣipet 
kārpāsanimbapattraṃ ca badarīpattrasaṃyutam ।। 

ekatra peṣayettattu kāntagolakaveṣṭitam 
bāhye tāmbūlapattreṇa sthāpayejjānumadhyataḥ ।। 

yāmadvayena tadvajraṃ jāyate mṛdu niścitam 
tatkṣaṇānmriyate vajraṃ tāre hemni na saṃśayaḥ ।। 

jambīraphalamadhyasthaṃ vastrapoṭalikāgatam 
kvāthayet kodravakvāthe krameṇānena tu tryaham 
tadvajraṃ jāyate khoṭaṃ hemnā milati tatkṣaṇāt ।। 

nāgavallyā praliptaṃ tu tatpattreṇaiva veṣṭitam 
jānumadhye sthitaṃ yāmaṃ mṛdu saṃjāyate dhruvam ।। 

mūle vajralatāyāstu mṛdu vajraṃ vinikṣipet 
puṭaṃ dadyāt prayatnena bhasmībhavati tatkṣaṇāt ।। 

sukhādbandhakaraṃ hy āśu sattvaṃ muñcati tatkṣaṇāt 
sarvamṛtyupraśamanāḥ sarvasiddhikarāś ca te ।। 

asthiśṛṅkhalamadhyasthaṃ kṛtvā vajraṃ virandhritam 
jalabhāṇḍe tu tat svinnaṃ saptāhaṃ dravatāṃ vrajet ।। 

kṣāratrayaṃ rāmaṭhaṃ ca caṇakāmlāmlavetasam 
kṣiptvā jvālāmukhīkṣīraṃ sthalakumbhīrasena ca ।। 

etaistu marditaṃ vajraṃ snuhyarkapayasā tathā 
dolāyāṃ svedayeddevi jāyate rasavad yathā ।। 

athavāpyabhrakaṃ svinnaṃ mauktikaṃ ca pravālakam 
mākṣikaṃ nīlapuṣpaṃ ca pītaṃ marakataṃ mahat 
vaiḍūryasphaṭikādīni dravanti salilaṃ yathā ।। 

lohajātaṃ tathā dhmātam agnivarṇaṃ tu dṛśyate 
vāpitaṃ sakṛd ekena mṛtaṃ jalasamaṃ bhavet ।। 

muktāphalaṃ tu saptāhaṃ vetasāmlena bhāvitam 
jambīrodaramadhyasthaṃ dhānyarāśau nidhāpayet 
puṭapākena taccūrṇaṃ jāyate salilaṃ yathā ।। 

śṛṇu devi mahābhāge vaikrāntākhyaṃ mahārasam ।। 

daityendro mahiṣaḥ siddho haradehasamudbhavaḥ 
durgā bhagavatī devī taṃ śūlena vyamardayat ।। 

tasya raktaṃ tu patitaṃ yatra yatra sthitaṃ bhuvi 
tatra tatra tu vaikrānto vajrākāro mahārasaḥ ।। 

vindhyasya dakṣiṇe cāsti uttare nāsti sarvathā 
vikṛntayati lohāni tena vaikrāntakaḥ smṛtaḥ ।। 

śvetaḥ pītastathā rakto nīlaḥ pārāvataprabhaḥ 
mayūravālasadṛśaś cānyo marakataprabhaḥ ।। 

dehasiddhikaraḥ kṛṣṇaḥ pīte pītaḥ site sitaḥ 
sarvārthasiddhido raktaḥ tathā marakataprabhaḥ 
śeṣe dve niṣphale varjye vaikrāntamiti saptadhā ।। 

yatra kṣetre sthitaṃ devi vaikrāntaṃ tatra bhairavam 
vināyakaṃ ca sampūjya gṛhṇīyāt sādhakottamaḥ ।। 

vaikrāntaṃ cūrṇitaṃ sūkṣmaṃ surāsuranamaskṛtam 
vyāghrīkandasya madhyasthaṃ dhamayitvā puṭe sthitam ।। 

aśvamūtreṇa mṛdvagnau svedayet saptavāsarāt 
chāyāśuṣkaṃ tataḥ kuryād idaṃ vaikrāntamuttamam ।। 

athavā lavaṇakṣāramūtrāmlakṛṣṇatailakaiḥ 
kulatthakodravakvāthe svedayet sapta vāsarān ।। 

vandhyācūrṇaṃ tu vaikrāntaṃ samāṃśena tu cūrṇayet 
ajāmūtreṇa saṃbhāvya chāyāśuṣkaṃ tu kārayet 
andhanāle dhamitvā tu mūṣāsattvaṃ tu jāyate ।। 

mokṣamoraṭapālāśakṣāragomūtrabhāvitam 
vajrakandaśiphākalkalākṣāṭaṅkaṇasaṃyutam ।। 

vaikrāntasambhavaṃ cūrṇaṃ meṣaśṛṅgīdravānvitam 
piṇḍitaṃ mūkamūṣāyāṃ dhmātaṃ sattvaṃ vimuñcati ।। 

vaikrāntaṃ vajrakandaṃ ca peṣayed vajravāriṇā 
māhiṣe navanīte ca sakṣaudraṃ piṇḍitaṃ tataḥ 
śodhayitvā dhamet sattvam indragopasamaṃ patet ।। 

ketakīsvarasaḥ kāṅkṣī maṇimatthaṃ sakhecaram 
svedanājjāyate devi vaikrāntaṃ rasasaṃnibham ।। 

suvarṇaṃ rajataṃ tāmraṃ kāntalohasya vā rajaḥ 
anena svedavidhinā dravanti salilaṃ yathā ।। 

ityuktamabhrakādīnāṃ caturṇāṃ lakṣaṇādikam 
tanmamācakṣva deveśi kimanyacchrotum icchasi ।। 

iti śrīpārvatīparameśvarasaṃvāde rasārṇave rasasaṃhitāyām abhrakādilakṣaṇasaṃskāranirṇayo nāma ṣaṣṭhaḥ paṭalaḥ

[mahārasoparasalohalakṣaṇasaṃskāraratnadrāvaṇamāraṇanirṇayaḥ]

saha lakṣaṇasaṃskārair ājñāpaya mahārasān 
anyacca tādṛśaṃ deva rasavidyopakārakam ।। 

mākṣiko vimalaḥ śailaś capalo rasakastathā 
sasyako daradaścaiva srotoñjanam athāṣṭakam 
aṣṭau mahārasāścaivam etān prathamataḥ śṛṇu ।। 

kṛṣṇastu bhārataṃ śrutvā yoganidrāmupāgataḥ 
tasya pādatale viddhaṃ vyādhena mṛgaśaṅkayā ।। 

ye tatra patitā bhūmau kṣatādrudhirabindavaḥ 
te nimbaphalasaṃsthānā jātā vai mākṣikopalāḥ ।। 

mākṣiko dvividhastatra pītaśuklavibhāgataḥ 
vimalastrividho devi śuklaḥ pītaśca lohitaḥ ।। 

tailāranālatakreṣu gomūtre kadalīrase 
kulatthakodravakvāthaiḥ mākṣikaṃ vimalaṃ tathā 
muhuḥ śūraṇakandasthaṃ svedayedvaravarṇini ।। 

kṣārāmlalavaṇairaṇḍatailasarpiḥsamanvitam 
puṭatrayaṃ pradātavyaṃ taddvayaṃ śodhitaṃ bhavet ।। 

mākṣikaṃ cūrṇitaṃ stanyasnuhyarkakṣīrabhāvitam 
sattvaṃ muñcati sudhmātaṃ ṭaṅkakaṅkuṣṭhamoditam ।। 

kadalīkandatulasīnāraṅgāmlapariplutam 
saptasaptapuṭopetaṃ pañcadrāvakasaṃyutam 
strīstanyamoditaṃ dhmātaṃ sattvaṃ muñcati mākṣikam ।। 

kṣaudragandharvatailābhyāṃ gomūtreṇa ghṛtena ca 
kadalīkandasāreṇa bhāvitaṃ mākṣikaṃ muhuḥ 
mūṣāyāṃ muñcati dhmātaṃ sattvaṃ śulvanibhaṃ mṛdu ।। 

devadālīrasaṃ kṣiptvā pādāṃśaṭaṅkaṇairyutam 
prakaṭāṃ mūṣikāṃ kṛtvā dhamet sattvam apekṣitam ।। 

kimatra citraṃ kadalīrasena supācitaṃ sūraṇakandasampuṭe 
vātāritailena puṭena tāpyaṃ puṭena dagdhaṃ varaśuddhim eti ।। 

gomūtraiśca snuhikṣīraiḥ bhāvyameraṇḍatailakaiḥ 
mākṣikaṃ dinam ekaṃ tu marditaṃ vaṭakīkṛtam 
abhravaddhamayet sattvaṃ sasyakasyāpyayaṃ vidhiḥ ।। 

tāpyam āvartakaṃ dhātumākṣikaṃ madhudhātukam 
mākṣikaṃ tiktamadhuraṃ mehārśaḥkṣayakuṣṭhanut 
kaphapittaharaṃ balyaṃ yogavāhi rasāyanam ।। 

jvarasaṃnipātadāridryāṇyapi yannāmakathanamātreṇa ।
naśyanti yojanaśate kas tasmāllohavedhakaraḥ ।। 

vimalaṃ śigrutoyena kāṅkṣīkāsīsaṭaṅkaṇaiḥ 
vajrakandasamāyuktaṃ bhāvitaṃ kadalīrasaiḥ ।। 

mokṣakakṣārasaṃyuktaṃ dhāmitaṃ mūkamūṣayā 
sattvaṃ candrārkasaṃkāśaṃ prayacchati na saṃśayaḥ ।। 

patito apatitaśceti dvividhaḥ śailā īśvari 
granthāntare api kīrtyo asau kīrtito bahubhiḥ suraiḥ ।। 

nidāghe gharmasaṃtaptā dhātusāraṃ dharādharāḥ 
niryāsaṃ ca vimuñcanti tacchilājatu kīrtitam ।। 

śilāvad dhātukaṃ dhmātaṃ śailajaṃ girisānujam 
jatvadrijaṃ giriḥ śailaḥ proktastvayānukīrtitaḥ ।। 

kṣārāmlagojalairdhmātaṃ śudhyate ca śilājatu 
athavā goghṛtenāpi triphaladvyārdrakadravaiḥ 
lohapātre vinikṣipya śodhayettattu yatnataḥ ।। 

śailaṃ vicūrṇayitvā tu dhānyāmlopaviṣair viṣaiḥ 
piṇḍaṃ baddhvā tu vidhivat pātayeccapalaṃ yathā ।। 

gauraḥ śveto aruṇaḥ kṛṣṇaś capalastu praśasyate 
haimābhaścaiva tārābho viśeṣādrasabandhakaḥ ।। 

śeṣau madhyau ca lākṣāvat śīghradrāvau tu niṣphalau 
vaṅgavaddravate vahnau capalastena kīrtitaḥ ।। 

vastreṇa baddhvā capalaṃ laṅghayedyadi sāgaram 
vastraṃ ca veṣṭayet sadyaḥ tenāsau capalaḥ smṛtaḥ ।। 

sārayet puṭapākena capalaṃ girimastake 
dehabandhaṃ karotyeva viśeṣādrasabandhanam ।। 

capalaścapalāvedhaṃ karoti ghanavaccalaḥ 
capalo lekhanaḥ snigdho dehalohakaro mataḥ ।। 

mṛttikāguḍapāṣāṇabhedato rasakastridhā ।। 

pītastu mṛttikākāro mṛttikārasako varaḥ 
guḍābho madhyamo jñeyaḥ pāṣāṇābhaḥ kaniṣṭhakaḥ ।। 

kaṭukālābuniryāsenāloḍya rasakaṃ pacet 
śuddho doṣavinirmuktaḥ pītavarṇastu jāyate ।। 

kimatra citraṃ rasakaṃ rasena rajasvalāyāḥ kusumena bhāvitam 
krameṇa kṛtvā uragena rañjitaṃ karoti śulbaṃ tripuṭena kāñcanam ।। 

kṣīyate nāpi vahnisthaḥ sattvarūpo mahābalaḥ ।। 

rasakaṃ cūrṇayitvā tu baddhvā vastre vicakṣaṇaḥ 
mūtre nidhāpayet strīṇāṃ saptarātraṃ sureśvari ।। 

puṣpāṇāṃ raktapītānāṃ rasaiḥ pattraiśca bhāvayet ।। 

kṣāraiḥ snehaistathā cāmlaiḥ bhāvitaṃ rasakaṃ muhuḥ 
ūrṇālākṣāniśāpathyābhūlatādhūmasaṃyutam ।। 

mūkamūṣāgataṃ dhmātaṃ ṭaṅkaṇena samanvitam 
sattvaṃ kuṭilasaṃkāśaṃ muñcatyeva na saṃśayaḥ ।। 

gobhaddo rasakastutthaṃ kṣitikiṭṭo rasodbhavaḥ 
kharparo netrarogāriḥ rītikṛttāmrarañjakaḥ ।। 

rasako rañjako rūkṣo vātakṛt śleṣmanāśanaḥ 
tridoṣaghnaṃ tu tatsattvaṃ netradoṣavināśanam ।। 

kālakūṭaviṣaṃ pītvā garuḍaḥ soḍhumakṣamaḥ 
sudhāmapi tathāvāmat bhukta āśīviṣāmṛte 
svayaṃ vinirgate cañcvoḥ sasyako abhūt sa kālikaḥ ।। 

ekadhā sasyakastasya strīmūtre bhāvayedrajaḥ 
śaśaśoṇitamadhye vā dinamekaṃ nidhāpayet ।। 

tasya cūrṇaṃ maheśāni pādasaubhāgyasaṃyutam 
karañjatailamadhyasthaṃ dinamekaṃ nidhāpayet ।। 

madhyasthamandhamūṣāyāḥ dhamayet kokilātrayam 
indragopakasaṃkāśaṃ sattvaṃ patati śobhanam ।। 

ekadhā sasyakastasmāt dhmāto nipatito bhavet 
kālikārahito raktaḥ śikhikaṇṭhasamākṛtiḥ ।। 

sasyo mayūratutthaṃ syāt vahnikṛt kālanāśanaḥ 
rasāyane tu yogyaḥ syād vayaḥstambhakaro bhavet ।। 

sasyakaḥ śuddhimāpnoti raktavargeṇa bhāvitaḥ ।। 

daradastrividhaḥ proktaś carmāraḥ śukatuṇḍakaḥ 
haṃsapādastṛtīyaḥ syād guṇavānuttarottaraḥ ।। 

cūrṇapāradabhedena dvividho daradaḥ punaḥ ।। 

gomāṃse māhiṣe mūtre dadhyamlatilatailayoḥ 
ekaikaṃ tridinaṃ paktvā śikhipittena bhāvayet ।। 

daradaṃ pātanāyantre pātayet salilāśaye 
sattvaṃ tu sūtasaṃkāśaṃ jāyate nātra saṃśayaḥ ।। 

laghukandaraso mleccho hiṅgulaṃ cūrṇapāradam 
maṇirāgajamasyaiva nāma carmāragandhikam ।। 

tiktoṣṇaṃ hiṅgulaṃ divyaṃ rasagandhakasambhavam 
lohakuṣṭhaharaṃ divyabalamedhāgnidīpanam ।। 

kimatra citraṃ daradaḥ subhāvitaḥ kṣīreṇa meṣyā bahuśo amlavargaiḥ 
sitaṃ suvarṇaṃ bahugharmatāpitaṃ karoti sākṣādvarakuṅkumaprabham ।। 

valmīkaśikharākāraṃ bhaṅge nīlotpaladyuti 
ghṛṣṭaṃ tu gairikacchāyaṃ srotojaṃ suravandite ।। 

gośakṛdrasamūtreṣu ghṛtakṣaudravasāsu ca 
bhāvitaṃ bahuśastacca kṣipraṃ badhnāti sūtakam ।। 

evaṃ mahārasāḥ proktāḥ śṛṇuṣvoparasān priye ।। 

gandhakastālakaḥ śilā saurāṣṭrī khagagairikam 
rājāvartaśca kaṅkuṣṭham aṣṭā uparasāḥ smṛtāḥ ।। 

śvetadvīpe purā devi sarvaratnavibhūṣite 
sarvakāmamaye ramye tīre kṣīrapayonidheḥ ।। 

vidyādharībhirmukhyābhir aṅganābhiśca yoṣite 
siddhāṅganābhistviṣṭābhis tathaivāpsarasāṃ gaṇaiḥ ।। 

devāṅganābhiranyābhiḥ krīḍitābhiḥ purā priye 
gītanṛtyairvicitraiśca vādyairnānāvidhaistathā ।। 

evaṃ saṃkrīḍamānāyās tavābhūt prasṛtaṃ rajaḥ 
tadrajo atīva suśroṇi sugandhi sumanoharam ।। 

rajasaścātibāhulyāt vāsaste raktatāṃ yayau 
tatra tyaktvā tu tadvāsaḥ susnātā kṣīrasāgare ।। 

vṛtā devāṅganābhistvaṃ suraiścāpi puraṃ gatā 
ūrmibhiste rajovastraṃ nītaṃ madhye payonidheḥ ।। 

evaṃ te śoṇitaṃ bhadre praviṣṭaṃ kṣīrasāgare 
kṣīrābdhimathane caitad amṛtena sahotthitam 
nijagandhena tān sarvān harṣayaddevadānavān ।। 

tato devagaṇairuktaṃ gandhakākhyo bhavatvayam ।। 

rasasya bandhanārthāya jāraṇāya bhavatvayam 
ye guṇāḥ pārade proktās te caivātra bhavantviti ।। 

iti devagaṇaiḥ prītaiḥ purā proktaṃ sureśvari 
tenāyaṃ gandhako nāma vikhyātaḥ kṣitimaṇḍale ।। 

sa cāpi trividho devi śukacañcunibho varaḥ 
madhyamaḥ pītavarṇaḥ syāc chuklavarṇo adhamaḥ priye ।। 

karañjairaṇḍatailena drāvayitvājadugdhake 
siñcedunmattaniryāse trīnvārāṃstaṃ pṛthak pṛthak ।। 

jvālinībījacūrṇena matsyapittaiśca bhāvayet 
bhṛṅgāmbhasā vā saptāhaṃ bhāvitaḥ kṣālito ambhasā ।। 

tāpito badarāṅgāraiḥ ghṛtākte lohabhājane 
āvartitaśca mṛdvagnau ghṛtāktakarpaṭopari ।। 

kṣipraṃ bhṛṅgasya niryāse kṣālito gandhako hitaḥ ।। 

gandhako hi svabhāvena rasarūpaḥ svarūpataḥ 
gandhakaṃ śodhayet kṣīre śṛṅgaverarase tathā ।। 

rase ca bhṛṅgarājasya nimbukasya rase tathā 
śodhitaḥ saptavārāṇi gandhako jāyate amalaḥ ।। 

tālakaḥ paṭalaḥ piṇḍo dvidhā tatrādya uttamaḥ 
kuṣmāṇḍe tu śataṃ vārān tālakaṃ svedayedbudhaḥ ।। 

snukkṣīrakaṭukālāburasayoḥ saptadhā pṛthak 
tilasarṣapaśigrūṇi lākṣā ca lavaṇaṃ guḍaḥ 
ṭaṅkaṇaṃ ca yutairhyetaiḥ tālakaṃ bhūdhare dravet ।। 

vyādhighātaphalakṣāraṃ madhukuṣmāṇḍakaṃ tathā 
dravaiḥ punarnavodbhūtaiḥ saptāhaṃ mardayedbudhaḥ ।। 

dattvā pādāṃśakaṃ sarvaṃ tataḥ pātanayantrake 
dadyāt puṭaṃ gajākāraṃ patet sattvaṃ sutālakāt ।। 

raktā śilā tu gomāṃse luṅgāmlena vipācitā 
tāṃ raktapītapuṣpāṇāṃ rasaiḥ pittaiśca bhāvayet ।। 

sitā kṛṣṇā ca saurāṣṭrī cūrṇakhaṇḍātmikā ca sā ।। 

gopittena śataṃ vārān saurāṣṭrīṃ bhāvayettataḥ 
dhamitvā pātayet sattvaṃ krāmaṇaṃ cātiguhyakam ।। 

kāsīsaṃ trividhaṃ śuklaṃ kṛṣṇaṃ pītamiti priye ।। 

kāsīsaṃ cūrṇayitvā tu kāsamardarasena ca 
rājakośātakītoyaiḥ pittaiśca paribhāvayet ।। 

gairikaṃ trividhaṃ raktahemakevalabhedataḥ 
raktavargarasakvāthapittaistadbhāvayet pṛthak ।। 

anena kramayogena gairikaṃ vimalaṃ dhamet 
kramāt sitaṃ ca raktaṃ ca sattvaṃ patati śobhanam ।। 

rājāvarto dvidhā devi gulikācūrṇabhedataḥ ।। 

taccūrṇaṃ devadeveśi mahiṣīkṣīrasaṃyutam 
vipacedāyase pātre goghṛtena vimiśritam ।। 

taccūrṇitaṃ sureśāni kunaṭīghṛtamiśritam 
saubhāgyapañcagavyena piṇḍībaddhaṃ tu kārayet 
dhamitaṃ khādirāṅgāraiḥ sattvaṃ muñcati śobhanam ।। 

kaṅkuṣṭhaṃ vidrumacchāyaṃ tacca sattvamayaṃ priye ।। 

sūryāvartodakakaṇāvahniśigruśiphārasaiḥ 
kadalīkandasāreṇa vandhyākośātakīrasaiḥ ।। 

kākamācīdevadālīvajrakandarasaistathā 
ebhir vyastaiḥ samastairvā kṣārāmlasnehasaindhavaiḥ 
mahārasāścoparasāḥ śuddhimāyānti bhāvitāḥ ।। 

lākṣālavaṇasaubhāgyadhūmasārakaṭutrayam 
śigrumūlamadhūcchiṣṭaṃ pathyāgugguludhātavaḥ ।। 

sarjikāsarjaniryāsapiṇyākorṇāsamanvitam 
pārāvatamalakṣudramatsyadrāvakapañcakam ।। 

tilasarṣapagodhūmamāṣaniṣpāvacikkasam 
chāgakṣīreṇa saṃyuktaṃ vajrapiṇḍī tu kīrtitā ।। 

anayā vajrapiṇḍyā tu pañcamāhiṣayuktayā 
mahārasā moditāstu pañcagavyena bhāvitāḥ ।। 

koṣṭhe kharāgninā dhmātāḥ sattvaṃ muñcanti suvrate 
evaṃ śilābhyo jīvebhyo mṛdbhyaḥ sattvaṃ prajāyate ।। 

evaṃ coparasāḥ proktāḥ śṛṇu lohānyataḥ param ।। 

suvarṇaṃ rajataṃ tāmraṃ tīkṣṇaṃ vaṅgaṃ bhujaṃgamam 
lohaṃ tu ṣaḍvidhaṃ tacca yathā pūrvaṃ tadakṣayam ।। 

tatrāditaḥ sureśāni sāraṃ lohadvayaṃ smṛtam 
sādhāraṇe tīkṣṇaśulve vaṅganāgau tu pūtikau ।। 

rasajaṃ kṣetrajaṃ caiva lohasaṃkarajaṃ tathā 
trividhaṃ jāyate hema caturthaṃ nopalabhyate ।। 

raktābhaṃ pītavarṇaṃ ca dvividhaṃ devi kāñcanam 
dāhe raktaṃ sitaṃ chede nikaṣe kuṅkumaprabham ।। 

sagauravaṃ mṛdu snigdhaṃ tāraśulvavivarjitam 
hema ṣoḍaśavarṇāḍhyaṃ śasyate dehalohayoḥ ।। 

mṛttikā mātuluṅgāmlaiḥ pañcavāsarabhāvitā 
sabhasmalavaṇā hema śodhayet puṭapākataḥ ।। 

śuklaṃ ca tārakṛṣṇaṃ ca dvividhaṃ rajataṃ priye 
guru snigdhaṃ mṛdu śvetaṃ tāramuttamamiṣyate ।। 

nāgena kṣārarājena drāvitaṃ śuddhimicchati 
tāraṃ trivāraṃ nikṣiptaṃ piśācītailamadhyataḥ ।। 

tāmraṃ ca dvividhaṃ proktaṃ raktaṃ kṛṣṇaṃ sureśvari 
ghanaghātasahaṃ snigdhaṃ raktapattraṃ mṛdūttamam ।। 

snuhyarkakṣīralavaṇakṣārāmlaparilepitam 
tāmrapattraṃ ca nirguṇḍīrasamadhye tu ḍhālayet ।। 

rohaṇaṃ vājaraṃ caiva tṛtīyaṃ ca paḍālakam 
iti tīkṣṇaṃ tridhā tacca kāntalohamiti smṛtam ।। 

nīlaṃ kṛṣṇamiti snigdhaṃ sūkṣmadhāramayaḥ śubham 
guḍūcī haṃsapādī ca naktamālaḥ phalatrayam ।। 

gopālakī gorasānāṃ tumbururlohanighnakaḥ 
eṣāṃ rase ḍhālayettat giridoṣanivṛttaye ।। 

trapu ca dvividhaṃ jñeyaṃ śvetakṛṣṇavibhedataḥ 
śvetaṃ laghu mṛdu snigdham uttamaṃ vaṅgamucyate ।। 

nāgastvekavidho devi śīghradrāvī mṛdurguruḥ ।। 

mahiṣasyāsthicūrṇena vāpāttanmūtrasecanāt 
vaṅgaṃ śuddhaṃ bhavettadvat nāgo nāgāsthimūtrataḥ ।। 

gaurīphalāni kṣurako rajanītumburūṇi ca 
kuberākṣasya bījāni mallikāyāśca sundari ।। 

palāśaśuṣkāpāmārgakṣārasnukkṣīrayogataḥ 
saptadhā parivāpena śodhayanti bhujaṃgamam ।। 

snuhīkṣīrasamāyogāt vaṅgaṃ cāvāpayettataḥ ।। 

snuhyarkakṣīrahalinīkañcukīkandacitrakaiḥ 
guñjākarañjadhuttūrahayagandhāṅghritālakaiḥ ।। 

naktamāleṅgudīśakravāruṇīmūlasaṃyutaiḥ 
piṣṭairmāhiṣatakre tu saptarātroṣitaistataḥ 
niṣekaḥ sarvalohānāṃ malaṃ hanti na saṃśayaḥ ।। 

devadālīphalarajaḥsvarasairbhāvitaṃ muhuḥ 
drāvayet kanakaṃ vāpāt bhūyo na kaṭhinaṃ bhavet ।। 

akhilāni ca sattvāni drāvayet tatprabhāvataḥ ।। 

samāṃśaṃ suragopasya suradālyāśca yadrajaḥ 
āvāpāt kurute devi kanakaṃ jalasaṃnibham ।। 

maṇḍūkāsthivasāṭaṅkahayalālendragopakaiḥ 
prativāpena kanakaṃ suciraṃ tiṣṭhati drutam ।। 

triḥsaptakṛtvo gomūtre jvālinībhasma gālitam 
śoṣayettasya vāpena tīkṣṇaṃ mūṣāgataṃ dravet ।। 

triḥsaptakṛtvo niculabhasmanā bhāvitena tu 
ketakyāstu rasaistīkṣṇam āvāpāddravatāṃ vrajet ।। 

pakvadhātrīphalarasaiḥ śaṅkhe saptāhabhāvitam 
punaḥ kañcukitoyena bhāvitaṃ saptavāsaram ।। 

śarāvayugalāntaḥsthaṃ sudṛḍhaṃ paridhāmitam 
tattīkṣṇacūrṇaṃ deveśi rasarūpaṃ prajāyate ।। 

tālakaṃ gandhapāṣāṇaśilāmākṣikagairikam 
kāsīsaṃ khaṇḍasaurāṣṭrītutthamabhrakameva ca ।। 

śvaśṛgālatarakṣūṇāṃ kukkuṭasya malaṃ tathā 
mayūragṛdhramārjāraviṣṭhā ca samabhāgakam ।। 

bhāvayettriḥ snuhīkṣīrair devadālīrasena ca 
tatkalkam aṣṭamāṃśena lohapattrāṇi lepayet ।। 

dhamed drutaṃ bhavelloham etaireva niṣecayet 
aṅkolasya tu mūlāni kāñjikena prapeṣayet 
lohalepaṃ tato dadyāt agnisthaṃ dhārayet priye ।। 

punarlepaṃ tato dadyāt paricchinnārasena tu 
matsyapittena deveśi vahnisthaṃ dhārayet priye ।। 

punarlepaṃ prakurvīta lāṅgalīkandasambhavam 
tribhirlepairdrutaṃ lohaṃ nirmalaṃ svacchavārivat ।। 

cūrṇitaṃ devi kūrmāsthi meṣaśṛṅgaṃ śilājatu 
kurute prativāpena balavajjalavat sthiram ।। 

arkāpāmārgamusalīniculaṃ citrakaṃ tathā 
kadalī potakī dālī kṣārameṣāṃ tu sādhayet ।। 

gālayenmāhiṣe mūtre ṣaḍvārānsuravandite 
āvāpāddrāvayedetadabhrasattvādijaṃ rajaḥ ।। 

dantīdanto viśeṣeṇa drāvayet salilaṃ yathā ।। 

rasenottaravāruṇyāḥ plutaṃ vaikrāntajaṃ rajaḥ 
prativāpena lohāni drāvayet salilopamam ।। 

ratnānāṃ drāvaṇaṃ vakṣye gaganasya drutiṃ tathā ।। 

triphalā ca trikaṭukaṃ trikṣāraṃ paṭupañcakam 
balā cātibalā caiva tṛtīyā ca mahābalā ।। 

aśvagandhā cavī nārī bhūlatā mātṛvāhakaḥ 
gopendramaṇḍalī caiva ṣaḍbindurdvimukhī tathā ।। 

dhīrā sūraṇakandaśca kañcukī ca punarnavā 
snuhyarkonmattahalinī pāṭhā cottaravāruṇī ।। 

ayaskānto gokṣuraśca mṛdudūrvāmlavetasam 
śilājatu ca sauvīraṃ viṣagandhakaṭaṅkaṇam ।। 

pṛthagdaśapalaṃ sarvaṃ sūkṣmacūrṇaṃ tu kārayet 
kumbhadvayaṃ kulatthānāṃ kāṣṭhena tiniśasya ca ।। 

kvāthayenmṛdutāpena yāvat kumbhāvaśeṣitam 
tena kvāthena taccūrṇaṃ bhāvayedekaviṃśatim ।। 

ratnāni tena liptāni tatkvāthasthaṃ dhamet punaḥ 
ahorātreṇa tānyāśu dravanti salilaṃ yathā ।। 

abhrakādīni lohāni dravanti hy avicārataḥ 
nirmalāni ca jāyante harabījopamāni ca ।। 

milanti ca rasenāśu vahnisthānyakṣayāṇi ca 
tair drutaiḥ sparśamātreṇa kṣaṇād badhyeta sūtakaḥ ।। 

lohānāṃ māraṇaṃ vakṣye samāhitamanāḥ śṛṇu 
snuhīkṣīreṇa sindūraṃ kanakaṃ rajataṃ punaḥ ।। 

tenaiva mākṣikaṃ tāmram ajākṣīreṇa gandhakam 
stanyena hiṅgulaṃ tīkṣṇaṃ vaṅgatālapalāśakam ।। 

nāgaṃ śilārkakṣīreṇa svacchapattrīkṛtaṃ priye 
mārayet puṭapākena nirutthaṃ bhasma jāyate ।। 

na so asti lohamātaṃgo yaṃ na gandhakakesarī 
nihanyādgandhamātreṇa yadvā mākṣikakesarī ।। 

rasībhavanti lohāni mṛtāni suravandite 
haranti rogān sakalān rasayuktāni kiṃ punaḥ 
śīlanānnāśayantyeva valīpalitarugjarāḥ ।। 

vajramākṣikatīkṣṇābhraṃ śasyate dehakarmaṇi 
nāgaṃ vaṅgaṃ suvīraṃ ca dravyakarmaṇi yojayet ।। 

paribālaṃ tu yallohaṃ tathā ca malayodbhavam 
etallohadvayaṃ devi viśeṣāddeharakṣaṇam ।। 

rāgaṃ mahārasādīnāṃ jñātvā bījāni sādhayet 
tanmamācakṣva deveśi kimanyacchrotumarhasi ।। 

[bījasādhana]

mahārasānāṃ lohānāṃ ratnānāṃ ca sureśvara 
rāgasaṃkhyāṃ tathā bījasādhanaṃ ca vada prabho ।। 

mahāraseṣu dviguṇas tāmrarāgaḥ sureśvari 
giridoṣe kṣayaṃ nīte sūtakaṃ rañjayanti te ।। 

sasyakaścapalaś caiva rājāvartaśca mākṣikaḥ 
vimalo gairikaṃ caiṣām ekaikaṃ dviguṇaṃ bhavet ।। 

bhrāmakādiṣu kānteṣvapy ekadvitriguṇo hi saḥ 
ekaikamabhrake caiva śvetapītāruṇaḥ site ।। 

aṣṭādaśasahasrāṇi sthitā rāgāśca gandhake 
ayutaṃ darade devi śilāyāṃ dvisahasrakam ।। 

rasake saptasāhasraṃ kaṅkuṣṭhe tu catuṣṭayam 
rasagarbhe prakāśante jāraṇaṃ tu bhavedyadi ।। 

dvādaśāgraṃ śataṃ pañca nāge rāgā vyavasthitāḥ 
śatahīnaṃ sahasraṃ tu vaṅge rāgā vyavasthitāḥ ।। 

rāgāṇāṃ śatapañcāśat śulvamadhye vyavasthitāḥ 
raktapītāśca śuklāśca hemni rāgāśca ṣoḍaśa ।। 

rāgāḥ ṣaṣṭisahasrāṇi śakranīle vyavasthitāḥ 
mahānīle ca deveśi te rāgā dviguṇāḥ sthitāḥ ।। 

māṇikye tu sureśāni rāgā lakṣatrayodaśa 
gajavārisamutpannaṃ ratnaṃ muktāphalaṃ viduḥ ।। 

gaje trīṇi sahasrāṇi ṣaṭsahasrāṇi vārije 
navalakṣaṃ ca rāgāṇāṃ padmarāge vyavasthitāḥ ।। 

bhedayet sarvalohāni yacca kena na bhidyate 
tadvajraṃ tasya deveśi rāgaṃ lakṣadvayaṃ viduḥ ।। 

ṣoḍaśaiva sahasrāṇi puṣparāge vyavasthitāḥ 
pādonalakṣarāgāstu proktā marakate priye ।। 

rāgasaṃkhyāṃ na jānāti saṃkrāntasya rasasya tu 
adhikaṃ mārayellohaṃ hīnaṃ caiva prakāśayet ।। 

mānavendraḥ prakurvīta yo hi jānāti pārvati 
śatakoṭipramāṇena rāgasaṃkhyāṃ prakalpayet 
sparśanaṃ caivamālokya śatakoṭistu vidhyate ।। 

ataḥ paraṃ pravakṣyāmi bījānāṃ sādhanaṃ priye 
hematāravaśādbījaṃ dvividhaṃ tāvadīśvari ।। 

pītāruṇairhemabījaṃ tārabījaṃ sitairbhavet 
kalpitaṃ rañjitaṃ pakvam iti bhūyastridhā bhavet ।। 

kalpitaṃ dvividhaṃ tacca śuddhamiśravibhedataḥ ।। 

rasoparasalohānāṃ bījānāṃ kalpanaṃ pṛthak 
śuddhaṃ miśraṃ tu saṃyogāt yathālābhaṃ sureśvari ।। 

sattvamāvartitaṃ vyomni śodhitaṃ kācaṭaṅkaṇaiḥ 
ciñcāphalāmlanirguṇḍīpattrakalkaniṣecanaiḥ 
pakvaṃ niviḍitaṃ devi rasapiṣṭikṣamaṃ bhavet ।। 

snehakṣārāmlavargaiśca śilāyāśca puṭatrayāt 
mṛtāhe dhūpanāyantre dhūpagandhānulepanāt 
vaṅgasyāpi vidhānena tālakasya hatasya vā ।। 

tāpyahiṅgulayorvāpi hate ca rasakasya vā 
rasagarbhe dravet kṛṣṇaṃ pattraṃ kanakatārayoḥ ।। 

saṃkarākhyaṃ tu durmelyaṃ priye mṛdukharāhvayam 
tataḥ saṃmṛditaṃ devi dvaṃdvamelāpanaṃ drutam 
bhavet samarasaṃ garbhe rasarājasya ca dravet ।। 

ataḥ paraṃ pravakṣyāmi dvaṃdvamelāpanaṃ śṛṇu ।। 

varṣābhūkadalīkandakākamācīpunarnavāḥ 
cūrṇaṃ narakapālaṃ ca guñjāṭaṅkaṇasaṃyutam 
kṣīratailena sudhmātaṃ hemābhraṃ milati priye ।। 

anenaiva vidhānena tārābhramapi melayet ।। 

vaṅgamāvartya deveśi punaḥ sūtakayojitam 
kadalīkandatoyena mardayeṭṭaṅkaṇānvitam 
andhamūṣāgataṃ dhmātaṃ vaṅgābhraṃ milati kṣaṇāt ।। 

cūrṇaṃ narakapālasya strīstanyaṃ vanaśigrukam 
guñjāṭaṅkaṇasaṃyuktaṃ vaṅgābhraṃ milati kṣaṇāt ।। 

abhrakaṃ cūrṇayitvā tu kākamācīrasaplutam 
kapitthatoyasaṃspṛṣṭaṃ rasaṭaṅkaṇasaṃyutam 
vaṅgapattrāntaranyastaṃ dhmātaṃ vaṅgābhrakaṃ milet ।। 

āvartya kaṭutailena bhasmāpāmārgajaṃ kṣipet 
vaṅgābhraṃ haritālaṃ ca nāgābhre tu manaḥśilāḥ ।। 

hemābhraṃ nāgatāpyena tārābhraṃ vaṅgatālakāt 
gandhakena tu śulvābhraṃ tīkṣṇābhraṃ sindhuhiṅgulāt 
vaṅgābhraṃ haritālena nāgābhraṃ śilayā milet ।। 

lāṅgalī cāmarīkeśaṃ kārpāsāsthikulatthakam 
bhūlatā cāśmadalanī strīstanyaṃ suragopakaḥ ।। 

etatpraliptamūṣāyāṃ sudhmātāstīvravahninā 
kāntābhraśailavimalā milanti sakalān kṣaṇāt ।। 

latāchuchundarīmāṃsaṃ viṣaṭaṅkaṇayojitam 
mūṣālepena kurute sarvadvaṃdveṣu melanam ।। 

abhrakaṃ surasā śṛṅgaṃ maṇḍūkasya vasā viṣam 
guñjāṭaṅkaṇayogena sarvasattveṣu melanam ।। 

ṭaṅkaṇorṇāgirijatukarṇākhyāmalakarkaṭaiḥ 
milanti sarvadvaṃdvāni strīstanyaparipeṣitaiḥ ।। 

dhātakīgugguluguḍasarjayāvakaṭaṅkaṇaiḥ 
strīstanyapeṣitaiḥ sarvaṃ dvaṃdvajaṃ tu rasāyane ।। 

khasattvaṃ sūkṣmacūrṇaṃ tu pūrvakalkena saṃyutam 
andhamūṣāgataṃ dhmātaṃ saṃkaraṃ milati kṣaṇāt ।। 

vāpitaṃ tāpyarasakasasyakairdaradena ca 
khasattvaṃ syānnibaddhaṃ ca dṛḍhaṃ dhmātaṃ milettataḥ ।। 

rasoparasalohāni sarvāṇyekatra dhāmayet 
anyonyaṃ dvaṃdvatāṃ yānti dravanti salilaṃ yathā ।। 

bījāni kalpitānyevaṃ rañjitāni paraṃ śṛṇu ।। 

ghanaṃ mākṣikacūrṇena śulvacūrṇena rañjitam 
dvaṃdvitaṃ tāpyasattvena rasarājasya rañjanam ।। 

āraktavallīgomūtraḥ bahudhā paribhāvitaiḥ 
kunaṭīgandhapāṣāṇair hemamākṣikahiṅgulaiḥ ।। 

vāpitaṃ sevitaṃ raktagaṇaiḥ snehairmṛtaṃ tataḥ 
rañjanaṃ rasarājasya tīkṣṇatāmrau viśeṣataḥ ।। 

kevalaṃ vimalaṃ tāmraṃ vāpitaṃ daradena ca 
kurute triguṇaṃ jīrṇaṃ lākṣābhaṃ nirmalaṃ rasam ।। 

rasakaṃ dviguṇaṃ dattvā tāmraṃ sudhmātamīśvari 
kṛṣṇābhrakasya cūrṇaṃ ca raktavargair muhuḥ puṭaiḥ ।। 

tāpyena vā mṛtaṃ hema triguṇena nivāpitam 
bhāṇḍikāyāṃ tu rasakaṃ tāpyasaindhavasaṃyutam ।। 

indragopanibhaṃ yāvat sarvaṃ dviguṇajāraṇāt 
drutaṃ hemanibhaṃ sūtaṃ kurute nātra saṃśayaḥ ।। 

abhrakaṃ hema tāmraṃ ca śilayā mākṣikeṇa ca 
gairikeṇa ca mukhyena rasakena ca rañjayet ।। 

bījāni rañjitānyevaṃ pakvabījānyataḥ śṛṇu ।। 

mahārasānuparasān tīkṣṇalohāni ca kṣipet 
samāṃśaṃ samamākṣīkaṃ gandhakāvāpayogataḥ ।। 

śataśo vāpayedetat akṣīṇaṃ sāvaśeṣitam 
samāṃśaṃ rasarājasya garbhe dravati niścitam ।। 

tadetadviṣṭikāstambhe jāraṇāyāṃ sureśvari 
rañjane rasarājasya sāraṇāyāṃ ca śasyate ।। 

tadeva śataśo raktagaṇaiḥ snehairniṣecitam 
adhikaṃ śasyate teṣu sahasrāṃśena vedhakṛt ।। 

nirvyūḍhaṃ nāgavaṅgābhyāṃ kriyāyāṃ hematārayoḥ 
khasattvaṃ raviṇā yojyaṃ dvaṃdvitaṃ syādrasāyane ।। 

sasnehakṣārapañcāmlaiḥ rasaistaistālakādibhiḥ 
samadvitriguṇān tāmre vāhayedvaṅgapannagān ।। 

raktasnehaniṣiktaṃ tad rasākṛṣṭiriti smṛtam ।। 

mākṣikaṃ gandhapāṣāṇaṃ haritālaṃ manaḥśilām 
vaikrāntakaṃ kāntamukhyaṃ sasyakaṃ vimalāñjanam 
rasakaṃ vāpitaṃ śaśvaccūrṇitaṃ hemni vāhayet ।। 

lohaparpaṭikātāpyakaṅkuṣṭhavimalābhrakaiḥ 
mṛtaśulvaśilāsattvasnuhyarkakṣīrahiṅgulaiḥ 
nāgo nirjīvatāṃ yāti puṭayogaiḥ punaḥ punaḥ ।। 

rasatālakaśaṅkhābhraciñcākṣāraistathā trapuḥ 
mṛtaṃ nāgaṃ mṛtaṃ vaṅgaṃ śulvaṃ tīkṣṇaṃ ca vā mṛtam 
ekaikamuttame hemni vāhayet suravandite ।। 

nirutthe pannage hemni nirvyūḍhe śataśo gaṇe 
gorocanānibhaṃ dhāma bhāskare tārasaṃnibham ।। 

tīkṣṇābhrakaṃ ravisamaṃ mākṣikaṃ dviguṇaṃ tathā 
āvartitaṃ cūrṇitaṃ ca māritaṃ saptabhiḥ puṭaiḥ ।। 

vyūḍhe śataguṇe hemni tadbījaṃ jārayet samam 
candrārkapattralepena śatabhāgena vedhayet ।। 

ūrdhvādho mākṣikaṃ dattvā śulvaṃ hemasamaṃ bhavet 
evaṃ daśaguṇaṃ vyūḍhaṃ bījaṃ kāraṇasaṃnibham ।। 

rasakābhraṃ kāntatāmre bhāgavṛddhyā dhamettataḥ 
mākṣikeṇa hataṃ tacca bīje nirvāhayet priye ।। 

dvātriṃśadguṇitaṃ hemni nāgaṃ tāpyaṃ hataṃ vahet 
triṃśadguṇaśilāvāpaṃ nāgabījamudāhṛtam ।। 

tāpyatālakavāpena sattvaṃ pītābhrakasya tu 
bīje nirvāhayed etat yoṣāmṛṣṭasya vedhakam ।। 

nāgaḥ karoti mṛdutāṃ nirvyūḍhastāṃ ca raktatām 
vāpitaṃ pītatāṃ tīkṣṇaṃ kāntasthāṃ kālikāṃ viṣam ।। 

hemabījamiti proktaṃ tārabījamataḥ śṛṇu ।। 

tīkṣṇābhratāpyavimalarasakaṃ samabhāgikam 
vaṅgabhāgāstu catvāraḥ sarvaṃ dhmātaṃ vicūrṇitam ।। 

puṭena nihataṃ kāryaṃ vyūḍhaṃ tāraṃ tu vedhayet 
dvātriṃśatsadguṇaṃ tāre vaṅge tāpyaṃ hataṃ vahet 
triṃśadguṇāt tālavāpāt vaṅgabījamudāhṛtam ।। 

kuṭilaṃ vimalaṃ tīkṣṇaṃ khasattvaṃ cāpi vāhayet 
vaṅgābhraṃ tāpyasattvaṃ vā tālamākṣikavāpataḥ 
śuklapuṣpagaṇaiḥ sekaṃ snehayuktaistu kārayet ।। 

uktāni tārabījāni bījānāṃ rañjanaṃ śṛṇu ।। 

tīkṣṇamākṣikaśulvaṃ ca nāgaṃ capalamāritam 
sindūrasaṃnibhaṃ yāvat tena bījāni rañjayet ।। 

nidhāya kharpare nāgaṃ brahmabījadalaiḥ saha 
dagdhamagnimadho dattvā vahnivarṇaṃ yadā bhavet ।। 

vāsakena vibhītena śākakiṃśukaśigrubhiḥ 
koraṇḍakasya puṣpeṇa bakulasyārjunasya ca ।। 

ahimāreṇa nāginyā kumāryā nāgakanyayā 
śilayā ca triguṇayā kvathitenājavāriṇā ।। 

bhāvitaṃ kharparasthaṃ ca plāvayitvā punaḥ punaḥ 
saptabhirdivasaireva māritaṃ suravandite ।। 

puṭayedgandhakenādāv āmlaiśca tadanantaram 
idaṃ dalānāṃ bījānāṃ rasarājasya rañjane 
udghāṭe krāmaṇe yojyaṃ piṣṭīstambhe viśeṣataḥ ।। 

mañjiṣṭhākiṃśukarase khadiraṃ raktacandanam 
karavīraṃ devadāruṃ saralaṃ rajanīdvayam ।। 

anyāni raktapuṣpāṇi piṣṭvā lākṣārasena tu 
tailaṃ vipācayeddevi tena bījāni rañjayet ।। 

dviguṇe raktapuṣpāṇāṃ raktapītagaṇasya ca 
kvāthe caturguṇe kṣīre tailamekaṃ sureśvari ।। 

jyotiṣmatīkarañjākhyakaṭutumbīsamudbhavam 
pāṭalīpippalīkāmakākatuṇḍīrasānvitam ।। 

bhekaśūkarameṣāhimatsyakūrmajalaukasām 
vasayā caikayā yuktaṃ ṣoḍaśāṃśaiḥ supeṣitaiḥ ।। 

bhūlatāmalamākṣīkadvaṃdvamelāpanauṣadhaiḥ 
pācitaṃ gālitaṃ caitat sāraṇā tailamucyate ।। 

rasatulyaṃ yathā bījaṃ gataṃ garbhadrutiṃ priye 
vyāpakatvena sarve ca samabhāgāstatheṣyate ।। 

pakvaṃ śreṣṭhaṃ samaṃ garbhe yaddravedrañjayecca tam ।। 

evamuktāni bījāni jārayedviḍayogataḥ 
tanmamācakṣva deveśi kimanyacchrotumicchasi ।। 

[viḍakathana]

bījānāṃ kalanaṃ proktaṃ viśeṣeṇa ca sādhanam 
jāryante tāni yaiḥ sūte tān viḍān vaktumarhasi ।। 

kāsīsaṃ saindhavaṃ kāṅkṣī sauvīraṃ vyoṣagandhakam 
sauvarcalaṃ sarjikā ca mālatīnīrasambhavam 
śigrumūlarasaiḥ sikto viḍo ayaṃ sarvajāraṇaḥ ।। 

nirdagdhaṃ śaṅkhacūrṇaṃ tu ravikṣīraśataplutam 
puṭitaṃ bahuśo devi praśasto jāraṇāviḍaḥ ।। 

śataśo vā plutaṃ cūrṇaṃ gandhakasya gavāṃ jalaiḥ ।। 

nirdagdhaṃ śaṅkhacūrṇaṃ tu śigrumūlāmbubhāvitam 
śataśo viṣasindhūtthasaṃyutaṃ vaḍavāmukham ।। 

ṭaṅkaṇaṃ śataśo devi bhāvayet kiṃśukadravaiḥ 
viḍo vahnimukhākhyo ayaṃ lohānāṃ jāraṇe priye ।। 

cūlikā gandhapāṣāṇaḥ kāntasya ca mukhaṃ priye 
ekaikameva paryāptaṃ lauhacūrṇasya jāraṇe ।। 

gandhatālakasindhūtthaṃ cūlīṭaṅkaṇabhūkhagam 
kṣārairmūtraiśca vipaced ayaṃ jvālāmukho viḍaḥ ।। 

ekaviṃśatiparyāyaṃ devadālīdaladravaiḥ 
bhāvito niculakṣāraḥ sarvasattvāni jārayet ।। 

vāstukairaṇḍakadalīdevadālīpunarnavam 
vāsā palāśaniculaṃ tilakāñcanamākṣikam ।। 

sarvāṅgaṃ khaṇḍaśaśchinnaṃ nātiśuṣkaṃ śilātale 
dagdhakāṇḍais tilānāṃ tu pañcāṅgaṃ mūlakasya ca ।। 

plāvayenmūtravargeṇa jalaṃ tasmāt parisrutam 
lohapātre pacedyantre haṃsapāke agnimānavit ।। 

bāṣpāṇāṃ budbudānāṃ ca bahūnāmudgamo yadā 
tadā kāsīsasaurāṣṭrīkṣāratrayakaṭutrayam ।। 

gandhakaṃ ca sitaṃ hiṅgulavaṇāni ca ṣaṭ tathā 
eṣāṃ cūrṇaṃ kṣipedeṣa lohasampuṭamadhyagaḥ 
saptāhaṃ bhūgataḥ paścād dhānyasthaḥ pravaro viḍaḥ ।। 

jambīrāmlena pacanaṃ śigrumūladraveṇa ca 
cūlikāgandhakāsiktau dvau viḍau śataśaḥ kramāt ।। 

koṣātakīdalarasaiḥ kṣārairvā niculodbhavaiḥ 
devadālīśivābījaṃ guñjāsaindhavaṭaṅkaṇam 
bhāvayedamlavargeṇa viḍo ayaṃ hemajāraṇaḥ ।। 

mūlakārdrakacitrāṇāṃ kṣārair gomūtragālitaiḥ 
gandhakaḥ śataśo bhāvyo viḍo ayaṃ hemajāraṇe ।। 

haritālaśilākṣāro lavaṇaṃ śaṅkhaśuktikā 
haṃsapākavipakvo ayaṃ viḍaḥ syāddhemajāraṇe ।। 

evaṃ saṃgṛhya sambhārān rasakarma samācaret 
tanmamācakṣva deveśi kimanyacchrotumicchasi ।। 

[rasaśodhana]

rasasya lakṣaṇaṃ kiṃvā rasakarma ca kīdṛśam 
tanna jānāmi deveśa vaktumarhasi tattvataḥ ।। 

prāgevoktā rasotpattis tallakṣaṇam ataḥ śṛṇu ।। 

tasya nāmasahasrāṇi ayutānyarbudāni ca 
śakyate na mayā vaktuṃ saṃkṣepāt kathyate śṛṇu ।। 

raso rasendraḥ sūtaśca pāradaścātha miśrakaḥ ।। 

rasaṃ siddharasaṃ vidyāt siddhakṣetrasamāśrayam 
nāśayet sakalān rogān valīpalitameva saḥ ।। 

dehalohakaraṃ śuddhaṃ rasendramadhunā śṛṇu 
śarīre hemni kartā ca jāraṇe sāraṇāsu ca ।। 

īṣatpītaśca rūkṣāṅgo doṣayuktaśca sūtakaḥ ।। 

yo bāhyābhyantare śveto bahulaṃ kañcukāvṛtaḥ 
taṃ vidyāt pāradaṃ devi tārakarmaṇi yojayet ।। 

yathā kāñjikasaṃsparśāt kṣīrabhāṇḍaṃ vinaśyati 
tathā hema śarīraṃ ca pāradena vinaśyati ।। 

mayūrapattrikābhāsaṃ miśrakaṃ ca vidurbudhāḥ 
dhūmravarṇaṃ rasaṃ dṛṣṭvā viśeṣeṇopalabhyate 
miśrakaṃ tu vijānīyād udvāhakarmakārakam ।। 

evaṃ pañcavidhā devi rasabhedā nirūpitāḥ ।। 

svedanaṃ mardanaṃ caiva cāraṇaṃ jāraṇaṃ tathā 
drāvaṇaṃ rañjanaṃ caiva sāraṇaṃ krāmaṇaṃ kramāt 
iti yo vetti tattvena tasya sidhyati sūtakaḥ ।। 

tīvratvaṃ jāyate svedāt amalatvaṃ ca mardanāt 
cāraṇena balaṃ kuryāt jāraṇādbandhanaṃ bhavet ।। 

ekatvaṃ drāvaṇāt tasya raktatvaṃ raktakāñjanāt 
vyāpitvaṃ sāraṇāt tasya krāmitvaṃ krāmaṇāttathā ।। 

malago malarūpeṇa tvarito haṃsago bhavet 
malago malarūpeṇa sadhūmo dhūmago bhavet ।। 

anyā jīvagatirdevi jīvo aṇḍādiva niṣkramet 
sa tāvajjīvayejjīvaṃ tena jīvo rasaḥ smṛtaḥ ।। 

catuṣṭayī gatistasya nipuṇena tu labhyate 
catasro gatayo dṛśyā adṛśyā pañcamī gatiḥ ।। 

mantradhyānādinā tasya kṣīyate pañcamī gatiḥ ।। 

dhūmaściṭiciṭiścaiva maṇḍūkaplutireva ca 
akampaśca vikampaśca pañcāvasthā rasasya tu ।। 

mathyamānasya kalkena sambhaveddhi gatitrayam 
jale gatirmalagatiḥ punar haṃsagatistataḥ ।। 

hema dattvā tataḥ śuddhaṃ tattu stambhen niyāmake 
niyāmakagaṇauṣadhyā rasaṃ dattvā vipācayet ।। 

niyamito na prayāti tathā dhūmagatiṃ śive ।। 

kaṇikācālarahito budbudaiścāpavarjitaḥ 
niyamito bhavatyeṣa cullikāgnisahastathā ।। 

aniyamya yadā sūtaṃ jārayet kāñjikāśaye 
jāyate niścitaṃ bhadre tadā tasya gatitrayam ।। 

dolāsvedena cāvaśyaṃ svedito hi dinatrayam 
vasubhaṇṭādibhirdevi rasarājo na hīyate ।। 

akṣīṇaṃ tu rasaṃ dṛṣṭvā dadyādvyomādikaṃ tataḥ 
svedanaṃ ca tataḥ karma dīyamānasya mardanam ।। 

rasāliṅgita āhāraḥ piṣṭiketyabhidhīyate 
taddrutaṃ rasagarbhe tu jāraṇaṃ parikīrtitam ।। 

jāraṇā tatsamākhyātā tadevaṃ copalabhyate 
jīrṇānte rañjanaṃ kāryaṃ raktavargagaṇena ca ।। 

jīrṇaṃ jīrṇaṃ tu saṃraktaṃ samahemnā tu sārayet 
sāraṇāyantrayogena badhyate sārito rasaḥ ।। 

sāritaḥ sāritaścaiva yathā bhavati sūtakaḥ 
krāmaṇena samāyuktaṃ taṃ ca vedhe niyojayet ।। 

āroṭaḥ pārado brahmā mūrchitastu janārdanaḥ 
baddhastu rudrarūpaḥ syāt karmayogabalādrasaḥ ।। 

śṛṇu devi pravakṣyāmi karmayogasya vistaram ।। 

pāradasya trayo doṣā viṣaṃ vahnirmalas tathā 
viṣeṇa saviṣaṃ vidyāt vahnau kuṣṭhī bhavennaraḥ 
malenodararogī syāt mriyate ca rasāyane ।। 

ṣaṭtruṭyaścaikalikṣā syāt ṣaḍlikṣā yūka eva ca 
ṣaḍyūkāstu rajaḥsaṃjñāḥ kathitāstava suvrate ।। 

ṣaḍrajaḥ sarṣapaḥ sākṣāt siddhārthaḥ sa ca kīrtitaḥ 
ṣaṭsiddhārthāśca deveśi yavastvekaḥ prakīrtitaḥ ।। 

ṣaḍyavairekaguñjā syāt ṣaḍguñjāścaikamāṣakaḥ 
māṣā dvādaśa tolaḥ syāt aṣṭau tolāḥ palaṃ bhavet ।। 

dvātriṃśatpalakaṃ devi śubhaṃ tu parikīrtitam 
śubhasya tu sahasre dve bhāra ekaḥ prakīrtitaḥ ।। 

dve sahasre palānāṃ tu sahasraṃ śatameva vā 
aṣṭāviṃśat palānāṃ tu daśa pañcakameva vā ।। 

palārdhenaiva saṃskāraḥ kartavyaḥ sūtakasya tu ।। 

mahābalā nāgabalā meghanādā punarnavā 
meṣaśṛṅgī ca tatsāraiḥ navasārasamanvitam 
pāradaṃ devadeveśi svedayeddivasatrayam ।। 

girikarṇī ca mīnākṣī sahadevī punarnavā 
uragā triphalā kāntā laghuparṇī śatāvarī ।। 

tuṣavarje tu dhānyāmle sarvaṃ saṃkṣubhya nikṣipet 
ekādaśaguṇe amle asmin ṣoḍaśāṃśairvimarditam ।। 

āsurīlavaṇavyoṣacitrakārdrakamūlakaiḥ 
dolāyāṃ svedayeddevi tridinaṃ mṛdunāgninā ।। 

aṅkolastu viṣaṃ hanti vahnimāragvadhaḥ priye 
citrakastu malaṃ hanyāt kumārī saptakañcukam ।। 

tasmād ebhiḥ samopetair mardayet pātayedbudhaḥ ।। 

vidyādhareṇa yantreṇa bhāvayeddoṣavarjitam 
tatastriguṇavastrasthaṃ taṃ rasaṃ devi gālitam ।। 

triphalāvahnimūlatvāt gṛhakanyārasānvitam 
nirudgāre tu pāṣāṇe mardayet pātayet punaḥ ।। 

dhūmasāraguḍavyoṣarajanīsitasarṣapaiḥ 
iṣṭikākāñjikorṇābhiḥ tridinaṃ mardayettataḥ ।। 

nirmalo jāyate sūtaḥ matprabhāvaṃ prakāśayet ।। 

vāsakena vibhītena mardayet pātayet punaḥ 
nāgavaṅgādikā doṣā yānti nāśam upādhijāḥ ।। 

saptavāraṃ kākamācyā gatadoṣaṃ vimardayet 
pātayet saptavāraṃ ca giridoṣaṃ tyajedrasaḥ ।। 

kṣetradoṣaṃ tyajeddevi gokarṇarasamūrchitaḥ ।। 

kārpāsapattraniryāse svinnas trikaṭukānvite 
saptakañcukanirmuktaḥ saptāhājjāyate rasaḥ ।। 

kākamācī jayā brāhmī gāṅgerī raktacitrakaḥ 
maṇḍūkī mudgaparṇī ca śṛṅgaveraṃ rasāṅkuśaḥ ।। 

devadālī śaṅkhapuṣpī kākajaṅghā śatāvarī 
kumārī bhṛṅgarājaśca nirguṇḍī grīṣmasundaraḥ ।। 

śūlinī śūrpaparṇī ca gojihvā kṣīrakañcukaḥ 
tadrasairmarditaḥ pātyaḥ saptadhā nirmalo bhavet ।। 

tāmreṇa piṣṭikāṃ kṛtvā pātayedūrdhvapātane 
vaṅganāgau parityajya śuddho bhavati sūtakaḥ ।। 

marditas triphalāśigrurājikāpaṭucitrakaiḥ 
ūrdhvabhāṇḍagataḥ pācyaḥ pradīptair upalairadhaḥ ।। 

sṛṣṭyambujanirodhena labdhaprāyo bhavedrasaḥ 
karkoṭīkañcukībimbīsarpākṣyambujasaṃyutam ।। 

rasaṃ niyāmake dadyāt tejasvī nirmalo bhavet 
evaṃ viśodhitaḥ sūto bhadrāṣṭāṃśaviśoṣitaḥ ।। 

kṣudrāmlalavaṇakṣārabhūkhagoṣaṇaśigrubhiḥ 
rājikāṭaṅkaṇayutair āranāle dinatrayam 
svedanāddīpito devi grāsārthī jāyate rasaḥ ।। 

vyomasattvādibījāni rasajāraṇaśodhane 
tanmamācakṣva deveśi kimanyacchrotumicchasi ।। 

[bālajāraṇa]

lakṣaṇaṃ śodhanaṃ caiva pāradasya śrutaṃ mayā 
cāraṇaṃ jāraṇaṃ caiva śrotumicchāmi bhairava ।। 

sarvapāpakṣaye jāte prāpyate rasajāraṇā 
tatprāptau prāptameva syād vijñānaṃ muktikāraṇam ।। 

mokṣābhivyañjakaṃ devi jāraṇaṃ sādhakasya tu 
yāvanna jāryate sūtaḥ tāvattu na ca nirvṛtiḥ ।। 

khallastu pīṭhikā devi rasendro liṅgamucyate 
mardanaṃ vandanaṃ tasya grāsaḥ pūjā vidhīyate ।। 

yāvaddināni vahnistho jāryate dhāryate rasaḥ 
tāvadyugasahasrāṇi śivaloke mahīyate ।। 

dinamekaṃ rasendrasya yo dadāti hutāśanam 
dravanti tasya pāpāni kurvannapi na lipyate ।। 

jāraṇā dvividhā bālajāraṇā baddhajāraṇā 
tatrādau parameśāni vakṣyate bālajāraṇā ।। 

gaganaṃ jārayedādau sarvasattvamataḥ param 
tato mākṣikaśuddhaṃ ca suvarṇaṃ tadanantaram ।। 

garbhasthaṃ drāvayitvā tu tato bāhyadrutiṃ dravet 
sitaṃ sitena dravyeṇa raktaṃ raktena rañjayet ।। 

sāraṇaṃ krāmaṇaṃ jñātvā tato vedhaṃ prayojayet ।। 

oṃ namo amṛtalohāya parāmṛtarasodbhavāya huṃ svāhā ।। 

sarvasattvopakārāya bhagavan tvadanujñayā 
jāraṇaṃ kartumicchāmi grāsaṃ gṛhṇa mama prabho ।। 

kuruṣveti śivenoktaṃ grāhyameva subuddhinā ।। 

śṛṇu devi pravakṣyāmi vyomajāraṇam uttamam 
pattrābhrajāraṇaṃ sattvajāraṇaṃ ceti taddvidhā ।। 

nirmukhaṃ samukhaṃ caiva vāsanāmukhameva ca 
ekaikaṃ trividhaṃ tacca tad vakṣyāmy ānupūrvaśaḥ ।। 

vaikrāntavajrasaṃsparśād divyauṣadhibalena vā 
nirmukho bhakṣayeddevi kṣaṇena gaganaṃ rasaḥ ।। 

hemakarmaṇi hemaiva tāre tāro mukhaṃ bhavet ।। 

taptakhallakṛtā piṣṭiḥ ślakṣṇam alpālpamabhrakam 
amlavetasajambīrabījapūrāmlabhūkhagaiḥ 
marditaṃ carate devi seyaṃ samukhajāraṇā ।। 

kṣāratrayaṃ pañcapaṭu kākṣīkāsīsagandhakam 
mākṣikaṃ cāmlasaṃyuktaṃ tāmrapātre tu jārayet ।। 

etaccābhiṣavād divyaṃ kārayitvā vicakṣaṇaḥ 
jāraṇārthaṃ ca bījānāṃ vajrāṇāṃ ca viśeṣataḥ ।। 

tasminnāvartitaṃ nāgaṃ vaṅgaṃ vā suravandite 
niṣecayecchataṃ vāraṃ na rasāyanakarmaṇi ।। 

anena sakalaṃ devi cāraṇāvastu bhāvayet 
kṣārāmle bhāvitaṃ vyoma rajasā prathamena ca ।। 

sṛṣṭitrayodakakaṇātumburudravamarditam 
carejjaredvā puṭitaṃ yavaciñcārasena ca ।। 

śatāvarī gadā rambhā meghanādā punarnavā 
śigruko yavaciñcā ca bhāvitaṃ tadrasaiḥ kramāt ।। 

mūlaṃ hilamucāyāstu kauverīmūlameva ca 
kadalīmusalīśigrutāmbūlīvāṇapīlukam ।। 

alambuṣā balā kolam āsphoṭaḥ kharamañjarī 
tumburustiktaśākaṃ vāpy eṣām ekarasena tu 
rājikāvyoṣayuktena tridinaṃ svinnamabhrakam ।। 

kāsīsatuvarīsindhuṭaṅkaṇakṣārasaṃyutaḥ 
pūrvābhiṣavayogena sūtakaścarati kṣaṇāt ।। 

golako bhavati kṣipraṃ sarvasiddhipradāyakaḥ ।। 

gṛhītvā devi dhānyāmlam amlavargeṇa saṃyutam 
kvāthayitvābhrakaṃ tattu snuhīkṣīreṇa mardayet ।। 

āraṇyagomayenaiva kapotākhyaṃ puṭaṃ tataḥ ।। 

kadalīkandaniryāsair mūlakandarasena ca 
kākamācī ca mīnākṣī apāmārgo munistathā ।। 

eraṇḍamārdrakaṃ caiva meghanādā punarnavā 
ekaikasya dravaireva puṭaikaikaṃ pradāpayet ।। 

vajrīkṣīreṇa saṃyuktaṃ dolāyantreṇa pācayet 
chāyāśuṣkaṃ tataḥ kṛtvā caṇakāmlena saṃyutam ।। 

navasāraṃ ca kāsīsaṃ vacāṃ nimbaṃ tathaiva ca 
abhrasya ṣoḍaśāṃśena ekaikaṃ tatra nikṣipet ।। 

nidhāya tāmrapātre tu gharṣayettacca suvrate 
navavāraṃ tato devi lohapātre tu jārayet ।। 

rasena saha deveśi caṇakāmlena kāñjikam 
mṛdvagninā tu niṣkvāthyaṃ praharārdhena jāyeta ।। 

somavallīrasaiḥ piṣṭvā vyoma sauvarcalānvitam 
śanaiḥ śanairhaṃsapādyā dāpayecca puṭatrayam ।। 

somavallīrasenaiva saptavāraṃ ca dāpayet 
pātayenmṛnmaye bhāṇḍe rasena saha saṃyutam ।। 

mūlaṃ siteṣupuṅkhāyā gavyakṣīreṇa gharṣayet 
kalkena lepayet sūtaṃ gaganaṃ ca tadūrdhvagam ।। 

tāpayedravitāpena nirmukhaṃ grasate kṣaṇam 
jāyate piṣṭikā śīghraṃ nātra kāryā vicāraṇā ।। 

tilaparṇīrasenaiva gaganaṃ bhāvayet priye 
mardanājjāyate piṣṭī nātra kāryā vicāraṇā ।। 

muṇḍīniryāsake nāgaṃ bahuśastu niṣecayet 
tenābhrakaṃ tu saṃplāvya bhūyobhūyaḥ puṭe dahet ।। 

citrakārdrakamūlānām ekaikena tu saptadhā 
plāvitavyaṃ prayatnena gandhakābhrakacūrṇakam ।। 

nāgaśuṇḍīrasastanyarajoluṅgāmlabhāvitam 
ṣoḍaśāṃśena tadvattaṃ dolāyāṃ tu caredrasaḥ ।। 

catuḥṣaṣṭiguṇaṃ devi dvātriṃśadguṇameva vā 
athavā ṣoḍaśaguṇaṃ tathāṣṭaguṇameva vā 
caturguṇaṃ vā dviguṇaṃ samaṃ vā cārayet priye ।। 

paramabhrakasattvasya jāraṇaṃ śṛṇu pārvati ।। 

vyomasattvaṃ samāṃśena tāpyasattvena saṃyutam 
sa khalvevaṃ careddevi garbhadrāvī bhavedrasaḥ ।। 

nāgābhraṃ devi vaṅgābhraṃ tīkṣṇābhraṃ bhāskarābhrakam 
tārābhraṃ devi hemābhraṃ rasagarbheṇa jārayet ।। 

pūrvābhiṣekayogena garbhe dravati mardanāt ।। 

catuḥṣaṣṭyaṃśakaḥ pūrvaḥ dvātriṃśāṃśo dvitīyakaḥ 
tṛtīyaḥ ṣoḍaśāṃśastu caturtho aṣṭāṃśa eva ca ।। 

pañcamastu caturthāṃśaḥ ṣaṣṭho dvyaṃśaḥ prakīrtitaḥ 
grāso rasasya dātavyaḥ sasattvasyābhrakasya ca ।। 

catuḥṣaṣṭyaṃśake grāse daṇḍadhārī bhavedrasaḥ 
jalaukāvaddvitīye ca grāsayoge sureśvari ।। 

grāsena tu tṛtīyena kākaviṣṭhāsamo bhavet 
grāsena tu caturthena dadhimaṇḍasamo bhavet ।। 

pañcame carite grāse navanītasamo bhavet 
ṣaṣṭhe tu golakākāraḥ kramājjīrṇasya lakṣaṇam ।। 

kāñjikena niṣiktena raktavyoma śataplutam 
khallāntaścārayettacca śulvavāsanayā saha ।। 

hema tāraṃ ca saṃghṛṣya khalle tatra rasaṃ nyaset 
kāñjīsahitakāsīsaṃ sindhunā carate rasaḥ ।। 

hema sīsaṃ tu saṃghṛṣya rasaṃ tatra pradāpayet 
nāgahemayutaṃ vyoma samajīrṇaṃ drutaṃ bhavet 
abhrakoparasān kṣipraṃ mukhenaiva caratyayam ।। 

tāraṃ vaṅgaṃ ca saṃghṛṣya rasaṃ tatra pradāpayet 
nāgahemayutaṃ vyoma samajīrṇaṃ drutaṃ bhavet 
mukhena carate vyoma tārakarmaṇi śasyate ।। 

samukhaṃ nirmukhaṃ vāpi yatnataścārayennabhaḥ ।। 

cāraṇāṃ trividhāmevaṃ kṛtvā garbhadrutiṃ rase 
jārayet svedayet piṇḍaṃ pariṇāmakramais tribhiḥ ।। 

paṭvamlakṣāragomūtrasnuhīkṣīraiḥ pralepitam 
bahiśca baddhaṃ vastreṇa bhūyo grāsaṃ niveditam 
kṣārāranālataileṣu svedayenmṛdunāgninā ।। 

krameṇānena deveśi jāryate divasais tribhiḥ 
yantrād uddhṛtamātraṃ tu lohapātre sthitaṃ rasam ।। 

koṣṇena kāñjikenādau kṣālitaṃ vastragālitam 
pātre sukhoṣṇahastena yāvat śeṣaṃ vimardayet ।। 

caturguṇena vastreṇa pīḍito nirmalaśca saḥ ।। 

gālanakriyayā grāse sati niṣpeṣanirgate 
sa bhaveddaṇḍadhārī ca jīrṇagrāsastathā rasaḥ ।। 

ajīrṇe pācayet piṣṭīṃ svedayenmardayettathā 
vetasāmlaprayogeṇa jīrṇe grāsaṃ tu dāpayet ।। 

iṣṭikāguḍadagdhorṇārājīsaindhavadhūmajaiḥ 
ṣoḍaśāṃśaiḥ sa dhānyāmlaiḥ mardyaḥ svedyaśca pāradaḥ ।। 

nirmalīkaraṇārthaṃ tu grāse grāse punaḥ punaḥ 
jīrṇābhro jīrṇabījo api rāgān gṛhṇāti nirmalaḥ ।। 

krameṇānena dolāyāṃ cāryaṃ grāsacatuṣṭayam 
tataḥ kacchapayantreṇa jvālanaṃ bandhanaṃ kramāt ।। 

ūrdhvādhaś cāṣṭamāṃśena viḍaṃ dattvāpi jārayet 
samajīrṇābhrakaḥ sūtaḥ śatavedhī bhavet priye ।। 

sahasravedhī dviguṇe triguṇe ayutavedhakaḥ 
caturguṇe lakṣavedhī sa bhavedbhūcaro rasaḥ ।। 

jīrṇe pañcaguṇe devi brahmāyurjāyate rasaḥ 
āyustu ṣaḍguṇe viṣṇoḥ koṭivedhī bhavedrasaḥ ।। 

rasasya sarvadoṣāstu ṣaḍguṇenābhrakena tu 
jīrṇena nāśamāyānti nātra kāryā vicāraṇā ।। 

rasarāje yadā jīrṇaṃ ṣaḍguṇaṃ gaganaṃ priye 
tadā grasati lohāni tyajecca gatimātmanaḥ ।। 

dhūmaś ciṭiciṭiścaiva maṇḍūkaplutireva ca 
sakampaśca vikampaśca pañcāvasthā rasasya tu ।। 

kapilo atha nirudgārivipluṣaś caiva muñcati 
agnau tiṣṭhati niṣkampo vyomajīrṇasya lakṣaṇam ।। 

samajīrṇo bhavedbālo yauvanasthaścaturguṇam 
vṛddhastu ṣaḍguṇaṃ jīrṇaḥ kuryāt karma pṛthak pṛthak ।। 

bālastu pattralepena kalkayogena yauvanaḥ 
vṛddho vidhyati lohāni jāritaḥ sārito athavā ।। 

kumārastu raso devi na samartho rasāyane 
yauvanastho raso devi kṣamo dehasya rakṣaṇe ।। 

jarāvastho raso yaśca dehe lohena saṃkramet 
abhāve abhrakasattvasya kāntasattvaṃ pradāpayet ।। 

kāntasya cāpyabhāve tu tīkṣṇalohaṃ tu dāpayet 
anena kramayogena sarvasattvāni jārayet ।। 

eko api hemasaṃyuktaś cāmīkarakaraḥ kṣaṇāt 
gandhakāt parato nāsti raseṣūparaseṣu vā ।। 

pūrvoktayantrayogena dvir aṣṭaguṇagandhakam 
athavā dvādaśaguṇaṃ ṣaḍguṇaṃ vāpi jārayet ।। 

mākṣikaṃ sattvamādāya pādāṃśena tu jārayet 
tato api sarvasattvāni drāvayet sūtagarbhataḥ ।। 

hemapāvakayoḥ sakhyaṃ tathā kāñcanasūtayoḥ 
vahnisūtakayor vairaṃ tayormitreṇa mitratā ।। 

agniko yavaciñcā ca vasuhaṭṭaśca rāgiṇī 
dolāsvedena tat pakvaṃ hemajāraṇamuttamam ।। 

palāśabhasmāpāmārgo yavakṣāraśca kāñjikam 
sauvarcalaṃ ca kāsīsaṃ sāmudraṃ saindhavaṃ tathā ।। 

āsurī ṭaṅkaṇaścaiva navasārastathaiva ca 
karpūraścaiva mākṣīkaṃ samabhāgāni kārayet ।। 

snuhyarkadugdhairdeveśi mūṣālepaṃ tu kārayet 
viḍacūrṇaṃ tato dattvā kanakaṃ jārayet priye ।। 

śṛṇu devi pravakṣyāmi bhūcarākhyaṃ tu jāraṇam ।। 

kṛṣṇaṃ pītaṃ raktamabhraṃ śulve tīkṣṇe ca melayet ।। 

śulve tīkṣṇaṃ yadā cūrṇaṃ dvāviṃśatiguṇaṃ priye 
gandhanāgaṃ tato ardhaṃ tu krameṇaiva tu melayet ।। 

hemnā tu saha dātavyaṃ sūtakaikena ṣoḍaśa 
gandhanāgaṃ yadā jīrṇaṃ tadā baddho bhavedrasaḥ 
hemni jīrṇe tato ardhena mṛtalohena rañjayet ।। 

gandhakena hataṃ śulvaṃ mākṣikaṃ daradāyasam 
puṭena mārayecchuddhaṃ hema dadyāt tu ṣaḍguṇam ।। 

sūtake hemabījaṃ ca yadā jīrṇaṃ caturguṇam 
baddharāgaṃ vijānīyāt hemābho jāyate rasaḥ ।। 

sāraṇāyantramadhyasthaṃ tenaiva saha sārayet 
tribhāgasāritaṃ kṛtvā punastatraiva jārayet ।। 

jāritaḥ sāritaścaiva punarjāritasāritaḥ 
saptaśṛṅkhalikāyogāt koṭivedhī bhavedrasaḥ ।। 

bhūcarī jāraṇā proktā khecarīṃ jāraṇāṃ śṛṇu ।। 

hīramukhyāni ratnāni rasocchiṣṭāni kārayet 
kaṭutumbasya bījāni tasyārdhena tu dāpayet ।। 

mahājāraṇamityuktaṃ kalkaṃ kuryādvicakṣaṇaḥ 
vajramūṣāmukhe caiva tanmadhye sthāpayedrasam ।। 

katakaṃ kanakaṃ caivam ekīkṛtya ca mardayet 
padmarāgaṃ prayatnena rase grāsaṃ tu dāpayet ।। 

ekādaśaguṇaṃ yāvat padmarāgaṃ tu sūtake 
rāgajīrṇastu deveśi liṅgākāro bhavedrasaḥ ।। 

rakṣitavyaṃ prayatnena lokapālāṣṭakena ca 
ṣaḍbhāgaṃ sūtakendrasya teṣu sarveṣu dāpayet ।। 

bhakṣitavyaṃ prayatnena natvā ca gurudevayoḥ 
sarvasiddhānnamaskṛtya devatāśca viśeṣataḥ ।। 

mūrchāṅgadāhaśca tato jāyate nātra saṃśayaḥ 
ātmānamutthitaṃ paśyet divyatejomahābalam ।। 

śaṅkhakāhalanirghoṣaiḥ siddhavidyādharaiḥ saha 
icchayā vicarellokān kāmarūpī vimānagaḥ ।। 

devāśca yatra līyante siddhastatraiva līyate ।। 

punaranyaṃ pravakṣyāmi jāraṇāyogamuttamam ।। 

sughṛṣṭaṃ pācitaṃ sūtaṃ sarvadoṣojjhitaṃ tataḥ 
śākapallavasāreṇa viṣṇukrāntārasena ca ।। 

palāśapuṣpatoyena bhāvitaṃ gandhakaṃ samam 
samaṃ kṛṣṇābhrasattvaṃ ca rasakaṃ cāṣṭakaṃ guṇam ।। 

tīkṣṇaśulvoragaṃ caiva kūrmayantreṇa jārayet 
kāñcanaṃ jārayet paścāt viḍayogena pārvati ।। 

tataḥ siddhaṃ vijānīyāt dvaidhaṃ śulvasya dāpayet 
karmasaṃkhyāpramāṇena nāgo bhavati kāñcanam ।। 

ataḥ paraṃ pravakṣyāmi jāraṇākramamuttamam ।। 

bījacūrṇāni tailena bhāvayitvā punaḥ punaḥ 
ṣoḍaśāṃśena tadgrāsam aṅgulyā mardayecchanaiḥ ।। 

ārdrakādi tato yogād dātavyaṃ ṣoḍaśāṃśataḥ 
bhūrje dattvā tato deyaṃ dolāyantre vinikṣipet ।। 

ahorātreṇa tadbījaṃ sūtako grasati priye 
tamuddhṛtya rasaṃ devi khalle saṃmardayettataḥ ।। 

tato yantre vinikṣipya divārātraṃ dṛḍhāgninā 
taptaṃ samuddhṛtaṃ yantrāt taptakhalle vimardayet ।। 

mardayitvābhrake piṇḍaṃ kṣiptvā tatra puṭaṃ dadet 
tato garbhe patatyāśu jārayet tat sukhena tu ।। 

dolāyantre tato dattvā ārdrapiṇḍena saṃyutam 
tṛtīye divase sūto jarate grasate tataḥ ।। 

samajīrṇaṃ tato yāvat dolāyantre vicakṣaṇaḥ 
paścāt kacchapayantreṇa samajīrṇaṃ tu pārvati 
taṃ grāsadvādaśāṃśena kacchapena tu jārayet ।। 

prāgvadārdrakayogaṃ ca garbhadrāvaṇameva ca 
paścāttaṃ devi nikṣipya puṭaṃ dadyādvicakṣaṇaḥ ।। 

aṣṭāṃśena tato grāsaṃ garbhadrāvaṃ ca pūrvavat 
kandodare sūraṇasya taṃ vinikṣipya sūtakam 
puṭettu jāritastāvat yāvat kando na dahyate ।। 

pādāṃśena tu mūṣāyā grāsaḥ sūte vidhīyate 
pūrvavacca viḍaṃ dadyāt garbhadrāvaṇameva ca ।। 

evaṃ caturguṇe jīrṇe sūtako balavān bhavet 
tataḥ śalākayā grāsān agnistho grasate rasaḥ ।। 

tato ratnāni jāryāṇi vakṣyamāṇakrameṇa tu ।। 

abhrakaṃ bhrāmakaṃ caiva śaṅkhanābhiṃ tathaiva ca 
rasānuparasān dattvā mahājāraṇasaṃyutān ।। 

vajrakandaṃ vajralatā meṣaśṛṅgyamṛtāyasam 
kaṭutumbasya bījāni mṛtalohāni pācayet ।। 

sarvāṇi samabhāgāni śikhiśoṇitamātritam 
tāvattaṃ mardayet prājño yāvat karma dṛḍhaṃ bhavet ।। 

mūṣā vallākṛtiścaiva kartavyā chādanaiḥ saha 
tanmadhye sthāpayet sūtam adhovātena dhāmayet ।। 

ādau tatraiva dātavyaṃ vajramauṣadhalepitam 
gṛhyate ko atra saṃdeho yathā tīvre hutāśane ।। 

kuliśena puṭe dagdhe karṣvagnau tena mardayet 
yāvadekādaśaguṇaṃ kuliśaṃ jārayet punaḥ ।। 

sudagdhaśaṅkhanābhiśca mātuluṅgarasaplutaḥ 
muktāphalaṃ tato deyaṃ vajrajīrṇe tu sūtake ।। 

anena kramayogena hy ekādaśaguṇaṃ bhavet 
kevalaṃ śikhipittaṃ ca nīlī niryāsamiśritam ।। 

nīlotpalāni liptāni prakṣiptāni tu sūtake 
rase kalpenmahārāgān hīnarāgān parityajet ।। 

raktāni śikhipittaṃ ca mahāratnasamanvitam 
sadratnaṃ lepayettena pradravet rasamadhyataḥ ।। 

rajanīṃ caiva kuṣṭhaṃ ca brahmaniryāsabhāvitam 
jāraṇaṃ puṣparāgasya tenaiva saha dāpayet ।। 

bahuratneṣu jīrṇeṣu bhṛṅgarāgeṣu suvrate 
rasendro dṛśyate devi nīlapītāruṇacchaviḥ ।। 

śuddhāni hemapattrāṇi śatāṃśena tu lepayet 
puṭena mārayedetad indragopanibhaṃ bhavet ।। 

saṃsparśādvedhayetsarvam idaṃ hema mṛtaṃ priye 
tribhāgaṃ sūtakendrasya tenaiva saha sārayet ।। 

mūṣāmadhyasthite tasmin punastenaiva jārayet 
dhūmavedhī bhaveddevi punaḥ sāritajāritaḥ ।। 

anena kramayogena yadi jīrṇā triśṛṅkhalā 
vedhayennātra saṃdeho giripātālabhūtalam ।। 

pārśvajyotiḥ pradṛśyeta cordhvaṃ naiva tu dṛśyate 
bhūcaraṃ taṃ vijānīyāt rasendraṃ nātra saṃśayaḥ ।। 

tenāśrāntagatirdevi yojanānāṃ śataṃ vrajet 
divyatejā mahākāyo divyadṛṣṭirmahābalaḥ ।। 

sarvarogavinirmukto jīvedācandratārakam 
tasya mūtrapurīṣaṃ tu sarvalohāni vidhyati ।। 

samajīrṇena vajreṇa hemnā ca sahitena ca 
agnistho jārayellohān bandhamāyāti sūtakaḥ ।। 

sārayettena bījena sahasramapi vedhayet 
sāritaṃ jārayet paścāt lepyaṃ kṣepyaṃ sahasraśaḥ ।। 

sārayet tena bījena lakṣavedhamavāpnuyāt 
anena kramayogena koṭivedhī bhavedrasaḥ ।। 

kevalaṃ tu yadā vajraṃ samajīrṇaṃ tu jārayet 
baddhaḥ sūtastadā jñeyo niṣkampo nirupadravaḥ ।। 

agnistho jāyate sūtaḥ śalākāṃ grasate kṣaṇāt 
haṭhāgninā dhāmyamāno grasate sarvamādarāt ।। 

carate jarate sūta āyurdravyapradāyakaḥ 
mūṣāsthaṃ dhamayet sūtaṃ haṭhāgnau naiva kampate ।। 

jārayet sarvaratnāni baddhaḥ khecaratāṃ nayet 
iti lohe aṣṭaguṇite jīrṇe syādrasabandhanam ।। 

lohāni sattvaṃ triguṇaṃ dviguṇaṃ kanakaṃ tathā 
dhūmāvalokavedhī syāt bhavennirvāṇado rasaḥ ।। 

ādāv aṣṭaguṇaṃ jāryaṃ vyomasattvaṃ mahārasam 
samaṃ hemadaśāṃśena vajraratnāni jārayet ।। 

sarvaṃ ca jārayedvajraṃ tadāsau khecaro rasaḥ 
bhramet pradakṣiṇāvartaḥ koṭivedhī ca jāyate ।। 

same tu pannage jīrṇe daśavedhī bhavedrasaḥ 
dviguṇe śatavedhī syāt triguṇe tu sahasrakam ।। 

caturguṇe ayutaṃ devi krameṇānena vardhayet 
uttarottaravṛddhyātu jārayet tatra pannagam ।। 

kuṭilaṃ pannagaṃ jāryaṃ tatra saṃkhyākrameṇa tu 
tadvādameti deveśi koṭivedhī bhavedrasaḥ ।। 

ruruṇā dānavendreṇa bhakṣito bhasmasūtakaḥ 
jāritaṃ dvādaśaguṇaṃ yatra tīkṣṇaṃ sureśvari ।। 

bhakṣayitvā palaikaṃ tu dānavo baladarpitaḥ 
jagadutpāṭitaṃ tena kailāso api ca cūrṇitaḥ ।। 

tatra mayā kṣaṇaṃ dhyātvā dṛṣṭvā tanmāyayā kṛtam 
jāritaṃ pannage sūtaṃ samāṃśaṃ śilayā hatam ।। 

tena sūtena saṃliptaṃ triśūlaṃ himaśailaje 
tena śūlena nihato dānavo baladarpitaḥ ।। 

hema śulvaṃ tathā tīkṣṇaṃ vājaraṃ ca paḍālakam 
rohaṇaṃ kāntalohaṃ ca jārayettattvasaṃkhyayā ।। 

ekaike rasarājo ayaṃ baddhaḥ khecaratāṃ nayet 
gandhanāge drute devi jāraṇāṃ sukarāṃ śṛṇu ।। 

ādau saṃśodhitaṃ sūtaṃ rajanīcūrṇasaṃyutam 
mardayed yāvad ākṛṣṇaṃ kṣālayeduṣṇakāñjikaiḥ ।। 

evaṃ muhurmuhurghṛṣṭo gandhanāgo drutiṃ caret ।। 

nāgasya mūtre deveśi vatsasya mahiṣasya vā 
āvartyāvartya bhujagaṃ sapta vārān niṣecayet ।। 

kṛtvā kaṇṭakavedhyāni tasya pattrāṇi sundari 
caturthāṃśapramāṇena gandhakasya tu yojayet ।। 

prasārya lākṣāpaṭalaṃ romāṇi tadanantaram 
ūrdhvaṃ gandhakacūrṇaṃ ca tato nāgadalaṃ tathā ।। 

gandhakaṃ naralomāni lākṣāyāḥ paṭalaṃ kramāt 
ūrdhvaṃ prasārya saṃsthāpya sūtrairvartiṃ tu kārayet ।। 

karañjatailamadhye tu daśarātraṃ nidhāpayet 
dīptāgrabhāgāṃ tāṃ vartiṃ saṇḍaśyā tu vidhārayet ।। 

tāṃ drutiṃ pātayetpātre sauvīraṭaṅkaṇānvite 
kācakūpyāśca madhye tu tattailaṃ sthāpayet priye ।। 

kṛtvā gostanamūṣāyāṃ liptāyāṃ śilayā rasam 
catuḥṣaṣṭyādibhāgena jñātvā devi balābalam ।। 

gandhanāgadrutiṃ dattvā tāṃ mūṣāṃ suravandite 
garte gomayasampūrṇe vinyasya puṭapācanam 
dadyāt karīṣatuṣayoḥ prasṛtidvitayena ca ।। 

dadyādajīrṇaśaṅkāyāṃ siṃhavallīrasasya tu 
caturbindūn puṭe prāgvad evaṃ pratidinaṃ bhavet ।। 

jāraṇātriguṇāt sūto bhavejjambūphalaprabhaḥ ।। 

mākṣikaṃ sattvamalpālpaṃ mṛtanāgasamanvitam 
mūṣāgataṃ bhavedyāvat kācaṃ dattvādharottaram 
evaṃ dvādaśavārāṃstu sudhmātaṃ rañjitaṃ bhavet ।। 

tena pakvaṃ bījacūrṇaṃ pārade pādabhāgikam 
marditaṃ caṇakāmlena kṣaṇādgarbhadrutirbhavet ।। 

garbhadrutirna ceddevi varṇikādvayagandhayoḥ 
raktasindhūdbhavālarkaṭaṅkaṇāśugapuṅkhataḥ 
kalkena liptaṃ puṭitaṃ bījaṃ garbhe drutaṃ bhavet ।। 

bīje pādārdhatulyāṃśe jīrṇe vedhaṃ karoti saḥ 
daśaṣoḍaśabhāgena dvāviṃśāṃśena ca kramāt ।। 

saṃyojya triguṇāṃ rītiṃ tāre tārāvaśeṣitaiḥ 
tārāriṣṭamidaṃ liptvā tena sūtena vedhayet ।। 

ataḥ paraṃ tu saṃskāraṃ vakṣye nāgābhrajāraṇam 
karavīrāruṇāṃ devi cūrṇayitvā manaḥśilām ।। 

bhāvayedviṃśatiṃ vārān yavaciñcārasena tu 
tena kalkena saṃlipya nāgapattraṃ prayatnataḥ 
karṣvanalena vipacet yāvattat cūrṇitaṃ bhavet ।। 

rasakasya ca bhāgāṃs trīn bhāgaikaṃ daradasya ca 
peṣayenmātuluṅgena pādagandhaṃ śilāviṣam ।। 

kalkenānena liptāyāṃ mūṣāyāṃ puṭapācitam 
taṃ nāgaṃ dhamayedevaṃ saptadhā hemavadbhavet ।। 

pītābhrakaṃ tv ekadalaṃ liptāyāṃ maricena tu 
mūṣāyāṃ dhmātamagnyābhaṃ saubhāñjanarase kṣipet ।। 

pātayetpūrvavidhinā tat sattvaṃ hemabhāsuram ।। 

pattraṃ rañjitanāgasya sattvaṃ pītābhrakasya ca 
strīstanyakācadhūmotthaguñjāyaskāntaṭaṅkaṇaiḥ 
tutthena saṃyutenaitan nāgābhraṃ dvaṃdvitaṃ bhavet ।। 

kiṃvāranālasiddhārthadhūmasāreṣṭakāguḍaiḥ 
mardayettridinaṃ sūtaṃ dolāyāṃ svedayet tryaham ।। 

punarnavāmeṣaśṛṅgīsarpākṣīkalkasaṃyutam 
athāsurī sindhuviṣaṃ maricaiḥ paripeṣitaiḥ 
dolāyantre punarapi svedayeddivasatrayam ।। 

aṣṭamāṃśena nāgābhraṃ cārayitvā sureśvari 
śilābhāgadvayaṃ caikaṃ sindhusauvarcalaṃ bhavet ।। 

ṭaṅkārdhaṃ viṣapādaṃ ca viḍaḥ piṇḍāṣṭamāṃśataḥ 
tridine kacchape jāryam evaṃ jāryaṃ tu ṣaḍguṇam ।। 

śailaṃ tutthoragaṃ tāmraṃ tīkṣṇaghoṣārakāñcanam 
kramavṛddham idaṃ tutthaṃ tāpyasattvanipātanāt ।। 

hemāvaśeṣaṃ tadbījaṃ pādāṃśaṃ mātulāmbhasā 
cārayedrasarājasya jārayet kanakānvitaiḥ ।। 

tāpyasauvarcalaśilāgandhakāsīsaṭaṅkaṇaiḥ 
padmayantre niveśyātha kīlaṃ dattvā sureśvari ।। 

dhameddinatrayaṃ mandaṃ yāvadbījaṃ drutaṃ bhavet 
tameva samajīrṇaṃ tu vahnau niṣkampanaṃ rasam ।। 

tataḥ ṣaḍguṇabījena sāraṇā kramayogataḥ 
tārāriṣṭamahiṃ śulbaṃ sahasrāṃśena vedhayet ।। 

viṣagandhakatāpyābhrakākaviṣṭhā ghanadhvaniḥ 
sahadevīvahniśikhākalkena kramate rasaḥ ।। 

mūrchito mṛtasūtaśca jalūkābandha eva ca 
caturtho mūrtibandhas tu paṭṭabandhastu pañcamaḥ 
bhasmasūtaśca khoṭaśca saṃskārāt saptadhā rasaḥ ।। 

nāgavarṇaṃ bhavet sūtaṃ vihāya ghanacāpalam 
lakṣaṇaṃ dṛśyate yasya mūrchitaṃ taṃ vadanti hi ।। 

ārdratvaṃ ca ghanatvaṃ ca tejogauravacāpalam 
yasyaitāni na dṛśyante taṃ vidyānmṛtasūtakam ।। 

nānāvarṇaṃ tathā svacchaṃ drutaṃ yonau jalūkavat 
badhyate sūtakaṃ yacca jalūkābandhalakṣaṇam ।। 

gurutvamaruṇatvaṃ ca tejasā sūryasaṃnibham 
śikhimadhye dhṛtaṃ tiṣṭhet mūrtibandhasya lakṣaṇam ।। 

śalākājāraṇādvāpi mūrtibandhatvamiṣyate ।। 

śvetaṃ pītaṃ guru tathā mṛdu sikthakasaṃnibham 
agnimadhye yadā tiṣṭhet paṭṭabandhasya lakṣaṇam ।। 

kṛṣṇaṃ śvetaṃ tathā pītaṃ nīlaṃ bhasmanibhaṃ tathā 
capalatvaṃ yadā naṣṭaṃ bhasmasūtasya lakṣaṇam ।। 

kukkuṭāṇḍanibhaṃ sūtaṃ yadā lavaṇabhedi ca 
āvartate rasastadvat khoṭakasya ca lakṣaṇam ।। 

athavā chedane snigdhaṃ raśminā mṛdunā dravet 
akṣayaṃ kaṭhinaṃ śvetaṃ khoṭabandhasya lakṣaṇam ।। 

khoṭādayastu ye pañca vihāya jalukākṛti 
haṭhāgnau dhāmitāḥ santi na tiṣṭhatyeva mūrchitaḥ ।। 

taruṇādityasaṃkāśo nānāvarṇaḥ sureśvari 
vedhayeddehalohāni rañjito rasabhairavaḥ ।। 

śodhanaṃ sūtakasyādau grāsamānamataḥ param 
jāraṇaṃ vyomasattvasya sarvasattvasya jāraṇam ।। 

garbhabāhyadrutiḥ paścāt suvarṇasya tu jāraṇam 
divyauṣadhipuṭaḥ paścāt ratnabandhamataḥ param ।। 

rañjanaṃ ca tato devi jāraṇā cānusāraṇā 
krāmaṇaṃ ca tato deyaṃ sūtakasya vicakṣaṇaiḥ ।। 

evaṃ kramaṃ tu yo vetti tasya siddhirna saṃśayaḥ ।। 

vedhakaṃ yastu jānāti dehe lohe rasāyane 
tasya janma jarā vyādhir naśyatyeva na saṃśayaḥ ।। 

dehe tu pañcaratnāni nāgaṃ vaṅgaṃ tathāyasam 
krāmaṇaṃ rasarājasya bheṣajaṃ vyādhināśanam ।। 

auṣadhaiḥ kramate sūto yogaśaktikrameṇa tu 
kramate vyādhisaṃghāte grasate duṣṭamāmayam ।। 

tasya tu krāmaṇaṃ jñātvā tato vaidyairupācaret 
krāmaṇena vinā sūto na kramet na ca vedhayet 
dehalohāmayān sarvān vṛthā syāt kevalaṃ śramaḥ ।। 

yasya rogasya yo yogas tenaiva saha yojayet 
rasendro harati vyādhīn narakuñjaravājinām ।। 

āroṭo balamādhatte mūrchito vyādhināśanaḥ 
baddhena khecarīsiddhiḥ māritenājarāmaraḥ ।। 

viśeṣādvyādhiśamano gandhakena tu mūrchitaḥ 
oṣadhyā ghātitaḥ sūto yathā bhūyo na jīvati ।। 

sahi krāmati loheṣu tena kuryādrasāyanam 
tanmamācakṣva deveśi kimanyacchrotumicchasi ।। 

oṣadhī kīdṛśī nātha rasamūrchākarī śubhā 
kena vā bhasmasūtaḥ syāt kena vā khoṭabandhanam ।। 

śṛṇu bhairavi yatnena rahasyaṃ rasabandhanam 
brahmaviṣṇusurendrādyair na jñātaṃ vīravandite ।। 

gaṅgāyamunayormadhye prayogo nāma rākṣasaḥ 
tasyāsanne varārohe kṣaṇād badhyeta sūtakaḥ ।। 

niśācarasya pattrāṇi gṛhṇīyāt sādhakottamaḥ 
adho niṣpīḍitaṃ devi raso bhavati cottamaḥ ।। 

rasaṃ saṃmardya tenaiva dināni trīṇi vārttikaḥ 
āroṭaṃ bandhayet kṣipraṃ gaganaṃ tatra jārayet ।। 

tena pattrarasenaiva sādhayedgaganaṃ punaḥ 
saptadhā bhāvitaṃ tena tryūṣaṇena sahaikataḥ 
yantre vidyādhare devi gaganaṃ tatra jārayet ।। 

māsamātreṇa deveśi jīryate tat samaṃ same 
samajīrṇe rase devi śatavedhī bhavedrasaḥ ।। 

niśācararase devi gandhakaṃ bhāvayettataḥ 
bhāvayet saptavāraṃ tu dvipadyāśca rasena tu ।। 

tārasya pattralepena ardhārdhakāñcanottamam 
gandhake samajīrṇe asmin śatavedhī raso bhavet ।। 

punastaṃ gandhakaṃ dattvā pattralepe raviṃ haret 
taṃ raviṃ tāramadhye tu triguṇaṃ vāhayettataḥ ।। 

hemārdhe militaṃ hema mātṛkāsamatāṃ vrajet 
punastaṃ gandhakaṃ sākṣād drāvayitvā drutaṃ kuru ।। 

rasendraṃ mardayettena gatadehaṃ tu kārayet 
lepamātreṇa tenaiva kuṣṭhānaṣṭādaśa priye 
arśo bhagaṃdaraṃ lūtāṃ śirorogāṃśca nāśayet ।। 

niśācararase bhāvyaṃ saptavāraṃ tu tālakam 
tenaiva ghātayedvaṅgaṃ vaṅgaṃ tāre tu nirvahet ।। 

taṃ tāraṃ jārayet sūte tatsūtaṃ bandhanaṃ vrajet 
lepamātreṇa tenaiva catuḥṣaṣṭitamo bhavet ।। 

catuḥṣaṣṭitame bhāge śulvavedhaṃ tu dāpayet 
śulvaṃ tu dāpayettāre tattāraṃ kāñcanaṃ bhavet 
tattāraṃ jāyate śreṣṭhaṃ dharmakāmārthamokṣadam ।। 

niśācarasya puṣpāṇi sūkṣmacūrṇāni kārayet 
palāni daśa cūrṇasya rasairdhātryāstu bhāvayet ।। 

ghṛtena madhunāloḍya navabhāṇḍe vinikṣipet 
dhānyarāśau nidhātavyaṃ trisaptāhaṃ sureśvari ।। 

tena bhakṣitamātreṇa valīpalitavarjitaḥ ।। 

valkalaṃ sūkṣmacūrṇaṃ tu madhunā sahitaṃ lihet 
ardhamāsaprayogeṇa pratyakṣo ayaṃ bhavet priye ।। 

tasya mūtrapurīṣeṇa śulvaṃ bhavati kāñcanam 
māsamātraprayogeṇa pannagaḥ kāñcanaṃ bhavet ।। 

grāhyaṃ tatphalatailaṃ vā yantre pātālasaṃjñake 
tena tailena deveśi rasaṃ saṃkocayedbudhaḥ ।। 

tatkṣaṇājjāyate devi paṭṭabaddho mahārasaḥ ।। 

kaṭukaṃ kaṅkaṇaṃ kāryaṃ rasaliṅge varānane 
saṃkocya māraṇaṃ tena kartavyaṃ paramādbhutam ।। 

niśācararase kṣiptaṃ saptavāraṃ tu bhāskaram 
kālikārahitaṃ tena jāyate kanakaprabham ।। 

tattāreṇa samaṃ bāhyaṃ tena siktaṃ tu vāpitam 
daśāṃśaṃ vedhayet sūtaṃ daśa pītaṃ śatena ca ।। 

śataṃ vedhayate lakṣaṃ sahasraṃ koṭivedhakam 
daśāṃśaṃ koṭivedhi syāt koṭivedhi samena ca ।। 

punaranyaṃ pravakṣyāmi rasabandhaṃ sudurlabham ।। 

trailokyajananī yā syād oṣadhī ajanāyikā 
tasyāḥ samparkamātreṇa baddhastiṣṭhati pāradaḥ ।। 

saptāhaṃ marditastasyā mahauṣadhyā rasena saḥ 
śatāṃśenaiva vedhena kurute divyakāñcanam ।। 

dvisaptāhaṃ rase tasyā mardanādvaravarṇini 
lakṣavedhī rasaḥ sākṣād aṣṭau lohāni kāñcanam ।। 

trisaptāhena deveśi daśalakṣāṇi vidhyati 
caturthe caiva saptāhe koṭivedhī mahārasaḥ ।। 

svedatāpananighṛṣṭo mahauṣadhyā rasena tu 
dadāti khecarīṃ siddhim anivāritagocaraḥ ।। 

kāmayet kāminīnāṃ tu sahasraṃ divasāntare 
naṣṭacchāyo hy adṛśyaśca trailokyaṃ ca bhramedrasaiḥ ।। 

mahauṣadhyā rasenaiva mṛtasaṃjīvanaṃ bhavet 
anena ghātayet sūtaṃ pañcāvasthaṃ kuru priye ।। 

mṛtasya dāpayennasyaṃ hastapādau tu mardayet 
tasya tu praviśejjīvo mṛtasyāpi varānane ।। 

punaranyaṃ pravakṣyāmi rasabandhaṃ sudurlabham 
narasārarasenaiva kṣaṇād badhyeta sūtakaḥ ।। 

narasārarasaṃ dattvā dvipadīrajasā saha 
dinānte bandhamāyāti sarvalohāni rañjayet ।। 

narasārarasenaiva jīrṇe ṣaḍguṇapannage 
tāre tāmre api vā devi bhāvayettaṃ manaḥśilām ।। 

nirgandhā jāyate sā tu ghātayettadrasāyanam 
dvipadīrajasā sārdhaṃ niḥsattvaḥ pannago bhavet ।। 

narasārarasenaiva jīrṇe ṣaḍguṇapannage 
tāre tāmre api vā devi koṭivedhī bhavedrasaḥ ।। 

narasārarasastanye bhāvanāḥ saptadhā pṛthak 
rasendraṃ dāpayedgrāsaṃ yantre vidyādharāhvaye ।। 

jīryate gaganaṃ devi nirmukhaṃ ca varānane 
narasārarasenaiva kīṭamārīrasena ca 
drāvayedgaganaṃ devi tīkṣṇaṃ lohaṃ ca pannagam ।। 

narasārarasenaiva hanūmatyā rasena ca 
jāyate kāñcanaṃ divyaṃ niṣekād bhāskarapriye ।। 

narasārarase dattvā mañjiṣṭhāraktacandanam 
svarase mardayet paścāt pannagaṃ devi secayet ।। 

tatkṣaṇāt kāñcanaṃ divyaṃ saptavāraṃ niṣecitam 
ravighṛṣṭaṃ tu taṃ devi pannagaṃ triguṇaṃ priye ।। 

tacchulvaṃ hemasaṃkāśaṃ tārapañcāṃśayojitam 
aṣṭamāṃśayutaṃ hema hemakarmaṇi cauṣadham ।। 

narasārarase bhāvyaṃ saptavāraṃ tu hiṅgulam 
tenaiva ghātayettīkṣṇaṃ bhasmībhūtatvamādiśet ।। 

tadbhasma tāmrapiṣṭaṃ tu triguṇaṃ tena nirvahet ।। 

tacchulvaṃ hemasaṃkāśaṃ tāramaṣṭāṃśayojitam 
tārahema samāṃśaṃ tu dviguṇaṃ pittalaṃ bhavet ।। 

narasārarase bhāvyaṃ rasakaṃ saptavārataḥ 
taṃ rasaṃ rasakaṃ caiva tīkṣṇaṃ lohaṃ ca pannagam ।। 

narasārarasenaiva tenaivaikatra mardayet 
tatkṣaṇājjāyate bandho rasasya rasakasya ca ।। 

tīkṣṇaṃ nāgaṃ tathā śulvaṃ rasakena tu rañjayet 
samastaṃ jāyate hema kūṣmāṇḍakusumaprabham ।। 

punaranyaṃ pravakṣyāmi rasabandhaṃ sudurlabham ।। 

kaṅkālakhecarī nāma oṣadhī parameśvari 
tasyāstailaṃ tu saṃgṛhya māghakhecarisaṃyutam 
bhāvayet dinamekaṃ tu pātre bhāskaranirmite ।। 

dvitīye vāsare prāpte vajraratnaṃ tu ghātayet 
anale dhāmayettat tu sutaptajvalanaprabham ।। 

kaṅkālakhecarītaile vajraratnaṃ niṣecayet 
daśavāraṃ niṣiktaṃ tu bhasmākāraṃ hi jāyate ।। 

taddhemapakvabījaṃ tu tena bhasmasamaṃ kuru 
tribhāgaṃ ṭaṅkaṇaṃ dattvā andhamūṣāgataṃ dhamet 
tatkṣaṇānmilati dvaṃdvaṃ vajraratnaṃ ca kāñcanam ।। 

candrahema varārohe samaṃ jārayate yadi 
koṭivedhī raso devi lohānyaṣṭau ca vidhyati ।। 

punaranyaṃ pravakṣyāmi rasabandhaṃ sudurlabham ।। 

sabījā cauṣadhī grāhyā kācid gulmalatā priye 
mantrasiṃhāsanī nāma dvitīyā devi khecarī 
pātālayantre tattailaṃ gṛhṇīyāttāmrabhājane ।। 

tasya tailasya madhye tu prakṣipet khecarīrasam 
medinīyantramadhye tu sthāpayettu varānane ।। 

pūrvauṣadhyā tu taddevi gaganaṃ medinītale 
rasagrāsaṃ tato dattvā mardanādgolakaṃ kuru ।। 

baddhvā poṭalikāṃ tena gaganaṃ tena jārayet 
same tu gagane jīrṇe baddhastiṣṭhati sūtakaḥ ।। 

bhastrāphūtkārayuktena dhāmyamānena naśyati 
kākaviṣṭhāsamaṃ rūpaṃ samajīrṇasya jāyate ।। 

dviguṇe gagane jīrṇe aṣṭau lohāni saṃharet ।। 

punaranyaṃ pravakṣyāmi rasabandhaṃ sudurlabham ।। 

śivadehāt samutpannā oṣadhī turasiṃhanī 
jārayedgandhakaṃ sā tu jārayet sāpi tālakam ।। 

kāñcanaṃ jārayet sāpi rasendraṃ sā ca baddhayet 
pravālaṃ jārayet sā tu gaganaṃ drāvayet tathā 
vajraṃ ca ghātayet sā tu sarvasattvaṃ ca pātayet ।। 

jārayetsarvalohāni sattvānyapi ca pācayet 
harīṃdarīrase nyasya gośṛṅge tu varānane 
dhānyarāśau nidhātavyaṃ mṛtaṃ tiṣṭhati sūtakam ।। 

divyauṣadhyā rasenaiva rasendraḥ suravandite 
same tu kanake jīrṇe daśakoṭīstu vedhayet ।। 

pañcame lakṣakoṭistu ṣaḍguṇe sparśavedhakaḥ 
saptame dhūmavedhī syāt aṣṭame tv avalokataḥ 
navame śabdavedhī syād ata ūrdhvaṃ na vidyate ।। 

bhramanti paśavo mūḍhāḥ kulauṣadhivivarjitāḥ 
tṛṇauṣadhirasānāṃ ca naiva siddhiḥ prajāyate ।। 

tasmāt sarvaprayatnena jñātavyā tu kulauṣadhī ।। 

divyauṣadhī catuḥṣaṣṭiḥ kulamadhye vyavasthitā 
naiva jānanti mūḍhāste devamohena mohitāḥ ।। 

adivyāstu tṛṇauṣadhyo jāyante girigahvare ।। 

tṛṇauṣadhyā rase sūtaṃ naiva baddhaṃ kadācana 
akṣayaṃ ca varārohe vahnimadhye na tiṣṭhati ।। 

na khoṭo na ca vā bhasma naiva dravyaṃ karoti saḥ 
kiṃ tat dravyaṃ prakurvīta dhāmyamāno na tiṣṭhati ।। 

pattre pāke kaṭe chede naiva tiṣṭhati kāñcane 
na vedhaṃ ca śatād ūrdhvaṃ karoti sa rasaḥ priye ।। 

yāvanna baddhamekaṃ tu vikrītaṃ tattu kāñcanam 
dharmārthakāmamokṣārthaṃ naiva dadyāttu tat priye ।। 

nirjīvatvaṃ gataḥ sūtaḥ kathaṃ jīvaṃ dadāti ca 
nirjīvena tu nirjīvaḥ kathaṃ jīvati śaṃkara ।। 

divyauṣadhyā yadā devi rasendro mūrchito bhavet 
kālikārahitaḥ sūtas tadā bhavati pārvati ।। 

parasya harate kālaṃ kālikārahito rasaḥ 
aṣṭānāṃ caiva lohānāṃ malaṃ śamayati kṣaṇāt ।। 

mahāmūrchāgataṃ sūtaṃ ko vāpi kathayenmṛtam 
divyauṣadhyā rasenaiva jāyate naṣṭacetanaḥ ।। 

pañcabhūtātmakaḥ sūtas tiṣṭhatyeva sadāśivaḥ ।। 

punaranyaṃ pravakṣyāmi rasabandhanamīśvari ।। 

kṣmāpālena hataṃ vajram anenaiva tu kāñcanam 
vajrabhasma hemabhasma tadvai ekatra bandhayet ।। 

niśācararase jāryaṃ narajīvena jārayet 
taṃ sūtaṃ mārayedbhadre gajāridivyakauṣadhī ।। 

bhakṣitaḥ sa raso yena so api sākṣāt sadāśivaḥ 
bhakṣite tolakaikena sparśavedhī bhavennaraḥ ।। 

prasvedāttasya gātrasya rasarājaśca vedhyate 
prasvedādapi mūtreṇa aṣṭau lohāni kāñcanam ।। 

lakṣavarṣasahasrāṇi sa jīvet sādhakottamaḥ 
prajāpatiḥ kṛṣṇatejāḥ kṣaṇādbadhnāti sūtakam ।। 

gajārisparśanāddevi kṣmāpālena ca badhyate ।। 

vajravallīrasenaiva bhāvitaṃ gaganaṃ priye 
jārayedvālukāyantre khoṭo bhavati tatkṣaṇāt ।। 

mṛtagolakamāṣaikaṃ māṣaikaṃ hemagolakam 
ekīkṛtya tu saṃmardya luṅgāmlena dinatrayam 
karṣaikaṃ nāgapattrāṇi rasakalkena lepayet ।। 

veṣṭayedvṛścikālyā ca tatpiṇḍaṃ lepayet tataḥ 
mārayet pannagaṃ devi śakragopanibhaṃ bhavet ।। 

karṣaikaṃ tārapattrāṇi mṛtanāgena lepayet 
vṛścikālyā ca tatpattraṃ lepitaṃ veṣṭayettataḥ ।। 

tattāraṃ mriyate devi sindūrāruṇasaṃnibham 
sahasrāṃśena tenaiva śulbavedhaṃ pradāpayet ।। 

jāyate kanakaṃ divyaṃ devābharaṇabhūṣaṇam ।। 

kṣīrayuktā bahuphalā granthiyuktā ca pārvati 
nāmnā caṭulaparṇīti śasyate rasabandhane ।। 

ekavīrākandarase mūkamūṣāgataṃ rasam 
dhamenmukhānilairbaddho bhakṣaṇāya praśasyate ।। 

raktakañcukikandaṃ tu strīstanyena tu peṣitam 
mūṣāyāṃ pūrvayogena kurute rasabandhanam ।। 

vṛścikāpattrikābījaṃ nārīkṣīrasamanvitam 
dhamayet pūrvavat sūtaṃ bhakṣaṇārthāya vārttikaḥ ।। 

vajrakandaṃ samādāya rasamadhye vinikṣipet 
gajendrākhyaṃ puṭaṃ dattvā saptadhā baddhatāṃ nayet ।। 

bhakṣayet taṃ rasaṃ prājñaḥ ṣaṇmāsādamaro bhavet ।। 

lāṅgalīkandamādāya karkoṭīkandameva ca 
rasaṃ tanmadhyagaṃ kṛtvā svedayenmardayetpunaḥ ।। 

mriyate nātra saṃdeho dhmātastīvrānalena tu 
śukacañcugataṃ sūtaṃ puṭayeddhāmayettataḥ ।। 

śatāṃśaṃ vedhakartāyaṃ dehasiddhikaro bhavet ।। 

haṃsapādīrasaṃ sūtaṃ śūkakandodare kṣipet 
gajendrapuṭanaṃ dadyāt mriyate nātra saṃśayaḥ ।। 

haṃsāṅghriṃ śukatuṇḍīṃ ca gṛhītvā mardayed rasam 
krauñcapādodare dattvā tato dadyāt puṭatrayam ।। 

mriyate nātra saṃdeho lakṣavedhī mahārasaḥ ।। 

tṛṇajyotiriti khyātā śṛṇu divyauṣadhī priye 
niśāsu prajvalennityaṃ nāhni jvalati pārvati 
tasyā mūle tu nikṣiptaṃ kṣīraṃ raktaṃ bhavet priye ।। 

tanmūlarasagandhābhrair mātuluṅgāmlapeṣitaiḥ 
śulbapattraṃ viliptaṃ tu bhaveddhema puṭatrayāt ।। 

tanmūlacūrṇasaṃyukto rasarājaḥ sureśvari 
mātuluṅgarase ghṛṣṭam abhrakaṃ carati kṣaṇāt ।। 

athoccaṭīṃ pravakṣyāmi rasabandhakarīṃ priye 
ekameva bhavennālaṃ tasya roma tu veṣṭanam ।। 

tasyāgre ca bhavet puṣpaṃ śukatuṇḍasya saṃnibham 
tatpattrāṇi ca deveśi śukapicchanibhāni ca 
tatkandaṃ kuṣṭhasaṃsthānaṃ kṣīraṃ sindūrasaṃnibham ।। 

jalaṃ sravenmadhūcchiṣṭaṃ tatsamādāya pārvati 
vedhayet sarvalohāni kāñcanāni bhavanti ca ।। 

rasatālakatutthāni mardayeduccaṭīrasaiḥ 
ātape mriyate tapto raso divyauṣadhībalāt ।। 

vedhayet sapta lohāni lakṣāṃśena varānane ।। 

atha raktasnuhīkalpaṃ vakṣyāmi surasundari 
snuhīkṣīreṇa śulbasya pattralepaṃ tu kārayet ।। 

kṣīreṇa tāpayedbhūyaḥ saptavāraṃ varānane 
āvartitaṃ bhaved yāvaj jāmbūnadasamaprabham ।। 

athātastilatailena pācayecca dinatrayam 
tathā śulvasya pattrāṇi vedhyaṃ jāmbunadaṃ bhavet ।। 

rasaṃ raktasnuhīkṣīraṃ kunaṭīṃ gandhakābhrakam 
daradaṃ caiva lohāni sahasrāṃśena vedhayet ।। 

snuhīkṣīraṃ samādāya niśārdhaṃ hema cobhayam 
kunaṭīṃ gandhacūrṇaṃ ca sarvamekatra mardayet ।। 

anenaiva prakāreṇa niśārdhaṃ hema śodhayet 
guṭikākṛtya tenaiva nāgaṃ vidhyati tatkṣaṇāt ।। 

athātaḥ sthalapadminyā divyauṣadhyā vidhiṃ śṛṇu ।। 

padminīsadṛśī pattraiḥ puṣpairapi ca tādṛśī 
bhaṅge caiva bhavet kṣīraṃ raktavarṇaṃ suśobhanam ।। 

ākramya vāmapādena paśyedgaganamaṇḍalam 
paśyecca tārakāyuktaṃ grahanakṣatramaṇḍalam 
lakṣayojanato devi sā jñeyā sthalapadminī ।। 

tasyāḥ pañcāṅgamādāya haragaurīsamanvitam 
manaḥśilātālayuktaṃ mākṣikeṇa samanvitam ।। 

mardayet saptarātraṃ tu tena śulvaṃ ca vedhayet 
sahasrāṃśena deveśi viddhaṃ bhavati kāñcanam ।। 

tasyāḥ pañcāṅgamādāya pūrvoktavidhinā priye 
cārayet sūtarājaṃ tu mūkamūṣāgataṃ dhamet ।। 

mriyate mūṣikāmadhye saṃkocena na saṃśayaḥ 
tenaiva sarvalohāni sahasrāṃśena vedhayet ।। 

athātaḥ sampravakṣyāmi kumudinyā vidhiṃ priye 
bhittvā kāśmīripāṣāṇe pūrṇimāyāṃ tu kārayet ।। 

tasyāḥ pañcāṅgam ādāya bhāvayettu manaḥśilām 
kharpare dhārayitvā tu bhāvayettu punaḥ punaḥ ।। 

kharpare drāvitaṃ nāgaṃ tatkalkena yutaṃ kuru 
kāśmīradravatulyaṃ hi jāyate kanakaṃ dhruvam ।। 

citrakasya yathā grāhyaṃ kathayāmi samāsataḥ ।। 

citrakastrividho jñeyo raktaḥ kṛṣṇo rasāyane 
śuklo vyādhipraśamane śreṣṭho madhyaḥ kanīyasaḥ ।। 

kṛṣṇaṃ raktaṃ sitaṃ vāpi hemante noddharedbudhaḥ ।। 

kṛṣṇacitrakamutpāṭya gobhir nāghrātamīśvari 
kṣīramadhyasthitaṃ kṣīraṃ kṛṣṇavarṇaṃ bhavet kṣaṇāt ।। 

tasya pañcāṅgacūrṇena pāradaṃ saha mardayet 
dhamecca mūkamūṣāyāṃ khoṭo bhavati tatkṣaṇāt ।। 

raktāmbaradharo bhūtvā raktamālyānulepanaḥ 
kṛṣṇapakṣe tu pañcamyāṃ raktaśālyodanena tu 
baliṃ dattvā mahādevi raktacitrakamuddharet ।। 

raktacitrakacūrṇena vaṅgas tāpais tribhis tribhiḥ 
sarvadoṣavinirmuktaḥ stambhamāyāti tatkṣaṇāt ।। 

tanmūlaṃ sūtakaṃ cāmle kaṅguṇītailasevanāt 
ekaviṃśativāreṇa śulvaṃ śuddhaṃ bhaviṣyati ।। 

raktacitrakabhallātatailaliptaṃ puṭena tu 
candrārkapattraṃ deveśi jāyate hema śobhanam ।। 

nāginīkandasūtendraṃ raktacitrakasaṃyutam 
pattralepapramāṇena candrārkaṃ kāñcanaṃ bhavet ।। 

raktacitrakasaṃyukto raso api sarvado bhavet ।। 

jyotiṣmatītailavidhiṃ vakṣyāmi śṛṇu pārvati ।। 

jyotiṣmatī nāma latā yā ca kāñcanasaṃnibhā 
vallīvitānabahulā hemavarṇaphalā śubhā ।। 

āṣāḍhapūrvapakṣe tu gṛhītvā bījamuttamam 
tilavat kvāthayitvā tu hastaiḥ pādairathāpi vā 
tasya tailaṃ samādāya kumbhe tāmramaye kṣipet ।। 

tāpayedbhūgataṃ kumbhaṃ kramādūrdhvaṃ tuṣāgninā 
ṣaṇmāse tu vyatikrānte sa ghaṭaḥ kāñcanaṃ bhavet ।। 

taṃ tu hemamayaṃ kṛtvā tailamākṣikamiśritam 
prativāpe niṣiñcet tat hema tāmrasamaṃ bhavet ।। 

tathāca śatavedhi syād vidyāratnamanuttamam ।। 

dagdhārohāṃ pravakṣyāmi rasabandhakarīṃ priye 
sparśavedhe tu sā jñeyā sarvakāryārthasādhinī ।। 

śastracchinnā mahādevi dagdhā vā pāvakena tu 
prarohati kṣaṇāddivyā dagdhā chinnā mahauṣadhī ।। 

raktaṃ pītaṃ sitaṃ kṛṣṇaṃ tasyāḥ puṣpaṃ prajāyate 
caṇakasyeva pattrāṇi suprasūtāni lakṣayet ।। 

sā sthitā gomatītīre gaṅgāyām arbude girau 
ujjayinyā dakṣiṇato vanānteṣu ca dṛśyate ।। 

tasyāḥ kandarasaṃ divyaṃ kṛṣṇarājisamanvitam 
tāmbūlena samaṃ kṛtvā guṭikāṃ kārayedbudhaḥ ।। 

sarveṣāmeva lohānāṃ drutānāṃ vahnimadhyataḥ 
sahasraṃ vedhayitvā tu kāñcanaṃ kurute kṣaṇāt ।। 

tathaiva mriyate sūtaḥ kāntahemābhrasaṃyutaḥ 
kurute kāñcanaṃ divyaṃ devābharaṇabhūṣaṇam ।। 

kaṭutumbīti vikhyātāṃ devi divyauṣadhīṃ śṛṇu ।। 

tasyā bījāni saṃgṛhya sūkṣmacūrṇāni kārayet ।। 

ekaviṃśativārāṃstu bhāvyaṃ dhātrīrasena tu 
payasā sahitenaiva viśvabheṣajasaṃyutam ।। 

bījaṃ yantre vinikṣipya tailaṃ saṃgṛhya paṇḍitaḥ 
rasaṃ mūrchāpayet tena cakramardena mardayet ।। 

gopittaṃ śikhipittaṃ ca kāṅkṣīkāsīsasaṃyutam 
tāratulyāni caitāni sarveṣāṃ sūtakaḥ samaḥ ।। 

meṣaśṛṅge nidhātavyaṃ māsamekaṃ nirantaram 
lohadaṇḍena saṃsiktaṃ sarvalohāni vedhayet ।। 

gandhakaṃ lohadaṇḍena ekaviṃśatibhāvitam 
yuktaṃ lohamanenaiva jambīrarasasaṃyutam ।। 

sabījaṃ sūtakopetam andhamūṣāniveśitam 
bhūgataṃ māsamekaṃ tu tāraṃ kāñcanatāṃ nayet ।। 

dalasya bhāgamekaṃ tu tārapañcakameva ca 
śulvasya pañcabhāgaṃ ca bījasyaikaṃ ca yojayet ।। 

ete dvādaśa bhāgāḥ syuḥ sarvaṃ taddhārayet kṣitau 
sthānasyāsya niṣekaṃ tu bhūdaṇḍena tu kārayet ।। 

pañcaviṃśaddinānte tu jāyate kanakottamam ।। 

kṣīrakandavidhiṃ vakṣye sarvasiddhikaraṃ param 
caturvarṇavidhaṃ tatra raktakandaḥ praśasyate ।। 

bhagnam etacchravet kṣīraṃ raktavarṇaṃ suśobhanam ।। 

meghānāṃ tu ninādena saṃjātairupaśobhitaiḥ 
pattraiḥ snuhīsamaiḥ snigdhaiḥ saptabhir hemasuprabhaiḥ 
bandhanaṃ rasarājasya sarvasattvavaśaṃkaram ।। 

tasya kṣīraṃ tu saṃgṛhya tāraṃ nirvāpayedbudhaḥ 
dhameddhavāgninā caiva jāyate hema śobhanam ।। 

tintiṇīpattraniryāsair īṣattāmrarajoyutam 
mardayet pāradaṃ prājño rasabandho bhaviṣyati ।। 

toyamadhye vinikṣipya guṭikā vajravad bhavet ।। 

śākavṛkṣasya deveśi niṣpīḍya rasamuttamam 
raktacandanasaṃyuktaṃ sarvalohāni jārayet ।। 

gandhapāṣāṇagandhena āyase viniyojayet 
milanti sarvalohāni dravanti salilaṃ yathā ।। 

gandhakaṃ rasakaṃ tāpyaṃ pāradaṃ raktacandanam 
rudantyā rasasaṃyuktaṃ tāramāyāti kāñcanam ।। 

śākavṛkṣasya niryāsaṃ pattre tasya ca gālayet 
śigrumūlasya cūrṇaṃ tu tadrasena vimardayet ।। 

pralipya śulvapattrāṇi puṭe kṣiptvā vipācayet 
taddrutaṃ kāñcanaṃ divyaṃ bhavellakṣaṇasaṃyutam ।। 

phalāni śākavṛkṣasya paripakvāni saṃgṛhet 
tadrasena yutaṃ prājñaḥ saptarātraṃ tu bhāvayet ।। 

tadrasena samāyuktaṃ mañjiṣṭhāmiśritaṃ tathā 
lepayet tārapattrāṇi dhmātaṃ bhavati kāñcanam ।। 

devadālyā mahauṣadhyā vidhiṃ vakṣyāmi tatparam 
sā śvetā vyādhināśe ca kṛṣṇā pītā rasāyane ।। 

paurṇamāsyāṃ trayodaśyāṃ rāhugraste divākare 
athavā kṛṣṇapañcamyām imāṃ vidhivaduddharet ।। 

devadālīphalaṃ devi viṣṇukrāntā ca sūtakam 
mūrchayed bandhayet kṣipraṃ śulvaṃ hema karoti ca ।। 

devadālīphalaṃ mūlam īśvarīrasa eva ca 
toyena marditaṃ kṛtvā vaṅgaṃ stambhayati kṣaṇāt ।। 

ataḥ paraṃ pravakṣyāmi śvetaguñjāvidhiṃ priye ।। 

kṛṣṇapakṣe caturdaśyām aṣṭamyāṃ vā surārcite 
kapāle mṛttikāṃ nyasya secayet salilena tu ।। 

bījāni sitaguñjāyāḥ puṣpayogena vāpayet 
vakṣyamāṇena mantreṇa kuryāt saṃgrahaṇaṃ tathā ।। 

namo bhagavati śvetavalli śvetaparvatavāsini sarvakāryāṇi kuru kuru apratihate namo namaḥ svāhā ।

anena manunā proktā siddhirbhavati nānyathā 
ṣaṇmāsena tathā vallīṃ mantrapūtena rakṣayet ।। 

śuddhaśulvaṃ tu saṃgṛhya mūṣāmadhye tu saṃsthitam 
tripañcapalasaṃkhyaṃ tu karṣārdhasitaguñjayā ।। 

sahaikatra bhavettāraṃ tasya gandhavivarjitam 
brahmarītisamāyuktaṃ guñjācūrṇaṃ sahaikataḥ 
devānāṃ bhūṣaṇaṃ devi jāyate hema śobhanam ।। 

candrodakena deveśi vakṣyāmi rasabandhanam ।। 

śuklapakṣe pūrṇamāsyāṃ dṛṣṭvā pūrṇendumaṇḍalam 
nirgacchanti mahīṃ bhittvā candratoyānyanekadhā ।। 

kānicinmṛttivarṇāni rasena lavaṇāni tu 
kāniciccandratulyāni vyomabhāsāni kānicit 
candravṛddhyābhivardheran kṣīyeran tatkṣayeṇa tu ।। 

dṛṣṭvā candrodakaṃ mantrī paurṇamāsyāṃ viśeṣataḥ 
nirgacchati mahīṃ bhittvā candravṛddhyā vivardhate ।। 

kṣetrabandhaṃ purā kṛtvā devamabhyarcya śaṃkaram 
caturdaśyāṃ ca tatkṣetraṃ pūjayitvā vicakṣaṇaḥ 
ahorātroṣito bhūtvā baliṃ tatra nivedayet ।। 

pūrṇamāsyāṃ ca rātrau ca gatvā tasya samīpataḥ 
candrodakaṃ tu saṃgṛhya mantrayuktaṃ sumantritam 
āloḍya madhusarpirbhyāṃ pibettattu samāhitaḥ ।। 

pītamātreṇa tenaiva mūrchā bhavati tatkṣaṇāt 
candrodaye tato dṛṣṭe kṣīraṃ tasya tu dāpayet 
saptarātraprayogeṇa candravannirmalo bhavet ।। 

ekaviṃśatirātreṇa jīvedbrahmadinatrayam 
ekamāsaprayogeṇa brahmāyuḥ sa bhavennaraḥ ।। 

candrodakena gaganaṃ rasaṃ hema ca mardayet 
mūṣāmadhyagataṃ dhmātaṃ tatkṣaṇādguṭikā bhavet ।। 

ayaṃ ca sparśamātreṇa lohānyaṣṭau ca vedhayet ।। 

tadrasena rasaṃ bhāvyaṃ vajreṇa samajāritam 
catuḥṣaṣṭyaṃśataḥ piṇḍe dviguṇe tu sahasrakam ।। 

daśasaṃkalikābaddhaṃ guñjāmātraṃ rasaṃ naraḥ 
trilohaveṣṭitaṃ vaktre dhṛtvā cādṛśyatāṃ vrajet ।। 

oṃ namo rudrāya daṃṣṭrotkaṭāya vighnanāśāya diśāṃ rakṣa rakṣa vidiśāṃ rakṣa rakṣa rudro vijñāpayati huṃ phaṭ svāhā । oṃ namo bhagavate rudrāya triśūlahastāya amṛtodbhavāya rakṣa rakṣa phaṭ svāhā ।

athātaḥ sampravakṣyāmi kartarīrasabandhanam ।। 

asurāṇāṃ samāyoge krodhāviṣṭena cetasā 
sudarśanaṃ mahācakraṃ preritaṃ muravairiṇā ।। 

bhālapaṭṭāttatastasya nipetuḥ svedabindavaḥ 
te bhūmau patitā divyāḥ saṃjātāḥ kartarīrasaḥ ।। 

rakṣārthaṃ sthāpitaṃ tatra viṣṇunā ca sudarśanam 
cakratulyaṃ bhramatyetad āyudhāni nikṛntati ।। 

kurute garjitaṃ nādaṃ dhūmaṃ jvālāṃ vimuñcati 
kartarī dṛṣṭimātreṇa tathānyā śabdakartarī ।। 

sā sparśakartarī chāyākartarī dhūmakartarī 
sā jvālākartarī caiva śaktirghorasya kartarī ।। 

lokānāṃ tu hitārthāya ghoraśaktir vyavasthitā 
rasarūpā mahāghorā asiddhānāṃ tu chedinī ।। 

tasyāḥ kṣetraṃ yadā gacchet aghorāstraṃ japettadā 
punarghoraṃ nyasettatra athāstraṃ vinyasedbudhaḥ ।। 

anulomavilomena dehe adhiṣṭhāpya kartarīm 
mudrayā mudrayettāṃ tu aghorāstreṇa yojitām ।। 

dīpenārādhayettāṃ tu stambhayeddhūpanena ca 
viṣṭarāmudrayā tāṃ tu sthānayogaṃ niyojayet ।। 

kañcukī tu śilā krāntā kumārī vajrakandakam 
yoṣidraktaṃ gavāṃ mūtraṃ tilakaḥ sarvavaśyakṛt ।। 

athātaḥ sampravakṣyāmi viṣodarasabandhanam ।। 

viṣodakaṃ viṣasamaṃ ghṛtavacca ghṛtodakam 
sitapītādivarṇāḍhyaṃ tacca devi rasottamam ।। 

tatra gatvā vanoddeśe smaredghorasahasrakam 
keśāḥ kṣiptāḥ sphuṭantyasmin ātmacchāyā na dṛśyate ।। 

tailaṃ ca golakākāraṃ ghṛtaṃ caiva visarpati 
gandhakasya haredgandhaṃ lavaṇāmlaṃ ca jāyate ।। 

āptvā pālāśapattreṇa kaṭukālābuke kṣipet 
viṣodakaṃ gandhakaṃ ca harabījaṃ ca tatsamam ।। 

ajākṣīreṇa piṣṭvā tu śulvapattrāṇi lepayet 
tat puṭena ca deveśi sindūrāruṇasaṃnibham 
śatāṃśenaiva deveśi sarvalohāni vedhayet ।। 

anena vidhinā devi nāgaḥ sindūratāṃ vrajet 
sahasrāṃśena tasyaivaṃ tāraṃ vedhaṃ pradāpayet ।। 

raktaṃ pītaṃ tathā kṛṣṇam uttarottarakāryakṛt ।। 

tripalaṃ kāntapātre vā pātre alābumaye api vā 
gṛhītvā pūrvavat pattraiḥ pālāśair veṣṭayedbahiḥ ।। 

sthāpayeddhānyarāśau tu divasānekaviṃśatim 
mahiṣīkṣīramadhye tu bindumekaṃ tu sādhayet ।। 

pāyasaṃ bhakṣayedyastu madhvājyena tu saṃyutam 
yāvaccūrṇapalaṃ devi jīvettadbindusaṃkhyayā ।। 

lāṅgalī gṛhadhūmaṃ ca sindūraṃ rajanīdvayam 
meṣaśṛṅgīṃ ca śṛṅgīṃ ca kṛṣṇonmattaṃ ca mārakam ।। 

sabījaṃ sūtakaṃ caiva viṣatoyena marditam 
viṣatoyena medhāvī saptavārāṃśca bhāvayet ।। 

athavā bhāvayettattu yāvaccūrṇaṃ tu tadbhavet 
tena nāgaṃ pratīvāpya ṣoḍaśāṃśena sambhavet ।। 

mūṣākhye veṇuyantre ca trivāramapi bhāvayet 
dhūmaṃ pariharettasya aṅgavyādhikaraṃ param ।। 

sthāpayennāgasindūraṃ pātre alābumaye tataḥ 
taccūrṇaṃ tu śatāṃśena tārapattrāṇi vedhayet ।। 

viṣapānīyamādāya yavāgau vartitaṃ śubham 
niṣiktaṃ tacca varte ayaṃ tāraṃ bhavati śobhanam ।। 

viṣapānīyamādāya prakṣipecca rasottame 
kunaṭīgandhapāṣāṇaviṣaṭaṅkaṇalāṅgalī ।। 

naṣṭapiṣṭīkṛtaṃ khalle tārapattrāṇi lepayet 
andhamūṣāgataṃ dhmātaṃ nirbījaṃ kanakaṃ bhavet ।। 

oṃ śrīnīlakaṇṭhāya ṭha ṭhaḥ । asyāyutaṃ japet ।

viṣatṛṇavidhiṃ vakṣye samāhitamanāḥ śṛṇu ।। 

gandhamākṣīkadaradaṃ kunaṭyā rasasaṃyutam 
viṣatṛṇasamāyuktaṃ mātuluṅgāmlamarditam ।। 

etat kalkaṃ palamātraṃ cauṣadhyā lepanaṃ kuru 
niryāse tu puṭaṃ kuryāt trivāraṃ hema śobhanam ।। 

saṃjīvanījalasyātha vidhiṃ vakṣyāmi pārvati ।। 

śukreṇārādhito devi prāgahaṃ suravandite 
dānavānāṃ hitārthāya mṛtānāṃ devasaṃgare ।। 

mayā saṃjīvanī vidyā dattā codakarūpiṇī 
tayā saṃjīvitā daityā ye mṛtā devasaṃgare ।। 

nikṣiptā martyaloke sā samyak te kathayāmyaham ।। 

asti martye mahāpuṇyā pavitrā dakṣiṇāpathe 
nadī godāvarī nāma prasiddhā jāhnavī yathā ।। 

dakṣiṇe ca taṭe tasyāḥ kadalīnagaraṃ param 
tasya dakṣiṇataḥ śailaḥ sarvalokeṣu viśrutaḥ ।। 

nāmnā kṛṣṇagiriśceti dṛśyate sarvamaṅgale 
suprasiddhāmbikā nāma grāmastasyāsti saṃnidhau ।। 

tatrāpyudakamālokya parīkṣyeta surārcite ।। 

gṛhītvā śuṣkavaṃśaṃ tu kṣipettoyasya madhyataḥ 
jāyate haritaṃ snigdham ahorātreṇa niścitam 
muñcatyaṅkurapattrāṇi dṛśyate tanmanoharam ।। 

balipuṣpopahāreṇa tato devīṃ samarcayet 
kṣetrādhipaṃ gaṇeśaṃca caṇḍayonīśvaraṃ tathā ।। 

tasya mantraṃ pravakṣyāmi triṣu lokeṣu durlabham ।। 

oṃ caṇḍāya pinākine śūlahastāya oṃ diśāṃ bandhaya vidiśāṃ bandhaya ṭhaṭhaḥ ।

tilāṃśca taṇḍulāṃścaiva mantreṇānena sarṣapān 
saptābhimantritānkṛtvā sādhako dikṣu nikṣipet ।। 

kaṭukālābuke toyaṃ kṛtarakṣaṃ samāhitaḥ 
gṛhītvā tatprayatnena nijasthānaṃ samāśrayet ।। 

oṃ namo amṛte amṛtarūpiṇi amṛtaṃ me kuru kuru evaṃ rudra ājñāpayati svāhā ।

saptābhimantritaṃ kṛtvā mantreṇānena tajjalam 
dinamekaṃ tathā sūtaṃ svarṇamāṣadvayānvitam 
mardayettena toyena pibettattu vicakṣaṇaḥ ।। 

ekaviṃśatirātreṇa kṣīrāhāro atha yatnataḥ 
jīvet kalpāyutaṃ sāgraṃ kāmarūpo mahābalaḥ ।। 

yojanānāṃ śataṃ gatvā punareva nivartate 
avadhyaḥ sarvabhūtānāṃ svecchācāraḥ sa khecaraḥ ।। 

kanakaṃ pāradaṃ vyoma samamekatra yojayet 
mardayettena toyena saptavāraṃ tu svedayet ।। 

sa rasaḥ sarvalohāni ṣaṣṭyaṃśena tu vedhayet ।। 

athavā taṃ rasaṃ divyaṃ madhunā saha bhakṣayet 
māsamātraprayogeṇa jīvedbrahmadināyutam ।। 

tasya mūtramalasvedaiḥ śulvaṃ bhavati kāñcanam ।। 

nirvāte toyamādāya añjalitritayaṃ pibet 
pītamātre bhavenmūrchā svāsthyaṃ syāt praharatrayāt ।। 

ekaviṃśaddinānyevaṃ kṣīrāhāro bhavettataḥ 
aṣṭavarṣākṛtiḥ prājñaḥ kāmarūpo mahābalaḥ ।। 

paśyecchidrāṃ mahīṃ sarvāṃ saptapātālasaṃyutām 
avadhyo devadaityānāṃ kalpāyuśca prajāyate ।। 

athavodakamādāya pāradaṃ ca manaḥśilām 
mardayet khallapāṣāṇe naṣṭapiṣṭaṃ bhavettataḥ ।। 

svedayet saptarātraṃ tu trilohena ca veṣṭayet ।। 

antardhānaṃ kṣaṇādgacchet vidyādharapatirbhavet 
siddhakanyāśatavṛto yāvat kalpān caturdaśa ।। 

dineṣu teṣu sarveṣu dadyācchālyodanaṃ ghṛtam 
payasā ca samāyuktaṃ nityamevaṃ tu kārayet ।। 

uṣṇodakavidhiṃ vakṣye samāhitamanāḥ śṛṇu 
paśyeduṣṇodakaṃ yatra vāsaṃ tatraiva kārayet ।। 

asti godāvarī nāma mahārāṣṭre ativiśrutā 
tasyā uttarabhāge tu sahyādriḥ puṇyaparvataḥ ।। 

tatra mātāpuraṃ nāma prasiddhaṃ devatāgṛham 
tasmāduttarato devi kampākhyaṃ nagaraṃ param ।। 

tatra kampeśvaro devas tatrāstyuṣṇodakaṃ dhruvam 
praṇītākhyā nadī tatra snātvā vai sādhakottamaḥ 
paścāduṣṇodake kuṇḍe vidhiṃ kuryād yathoditaḥ ।। 

śarvarīm uṣitastatra dhanavāṃśca dine dine 
bhakṣayenmāsamātraṃ tu jīved varṣaśatāṣṭakam ।। 

varṣamekaṃ prayuñjīta jīvedvarṣāyutaṃ sukhī 
valīpalitanirmukto bhogī caiva puraṃdaraḥ ।। 

varṣamekaṃ pibet toyaṃ jīveccandrārkatārakam 
tasya mūtrapurīṣeṇa śulvaṃ bhavati kāñcanam ।। 

uṣṇodakaṃ ca kāsīsaṃ gandhapāṣāṇasaṃyutam 
caturthāṃśena rasakaṃ daśabhāgaṃ vinikṣipet ।। 

śulvaṃ ca mardayet sarvaṃ naṣṭapiṣṭaṃ kṣaṇena tu 
tena lepitamātreṇa śulvaṃ bhavati kāñcanam ।। 

niṣiktaṃ tena toyena prativāpaṃ daded budhaḥ 
śulvaṃ ca jāyate hema taruṇādityavarcasam ।। 

tajjalena niṣiktaṃ ca hema bījārthasaṃyutam 
tāraṃ cānena mārgeṇa niṣiktaṃ hematāṃ vrajet ।। 

uṣṇodakena bhallātaṃ tilapiṣṭaṃ ca bhakṣayet 
māsadvayaprayogeṇa jīvedvarṣaśatatrayam ।। 

rasagandhāśmarasakaṃ tutthaṃ daradamākṣikam 
yāmamuṣṇāmbhasā ghṛṣṭaṃ tārapattrāṇi lepayet ।। 

dvivāraṃ tu dhameddevi syāccaturdaśavarṇakam 
krameṇānena deveśi śulvaṃ ṣoḍaśavarṇakam ।। 

ekaikaṃ hematārāṃśaṃ dvaṃdvaṃ kāntābhrayoḥ pṛthak 
uṣṇodakena saṃmardya dhamanāt khoṭatāṃ vrajet ।। 

tanmukhe dhārayenmāsaṃ vajrakāyo bhavennaraḥ 
taccūrṇaṃ yavamātraṃ tu bhakṣayenmadhusarpiṣā 
yāvat palaṃ tasya malaiḥ śulvaṃ bhavati kāñcanam ।। 

uṣṇodapācitān khādet kulatthān kṣīrapo bhavet 
snānamuṣṇāmbhasā kuryāt varṣādvarṣaśatāyuṣam ।। 

kṣīramuṣṇodakaṃ kvāthaṃ triphalāyāśca pācayet 
pāyasaṃ kāntapātre tan māsam ekaṃ tu bhakṣayet 
bhuktvā jīvet kalpaśataṃ vaiṣṇavāyur bhavennaraḥ ।। 

ataḥ paraṃ pravakṣyāmi śailodakavidhiṃ priye 
kardamāpo mahīśailaṃ śilaṃ ceti caturvidham ।। 

kānicit kṣaṇavedhīni dinavedhīni kānicit 
pakṣamāsādiṣaṇmāsavedhanāni mahītale ।। 

kṣiptaṃ yadā bhavet kāṣṭhaṃ śailībhūtaṃ ca dṛśyate 
bahirantaśca deveśi vedhakaṃ tat prakīrtitam ।। 

hiṅgulaṃ haritālaṃ ca gandhakaṃ ca manaḥśilā 
eṣāṃ gandhāpahāraṃ yat kurute tacca vedhakam ।। 

gandhakaṃ tālakaṃ caiva toyapūrṇe ghaṭe kṣipet 
yadā tadbudbudākāraṃ tadā śailodakaṃ bhavet 
anyathā veṣṭakaṃ devi tadagrāhyaṃ nirarthakam ।। 

śrīśaile śrīvanaprānte paryaṅkākhye śilātale 
tatrasthaṃ kṣaṇavedhi syāt nadībhagavatītaṭe 
ekāhe vedhakaṃ tatra gokarṇe tu dinatrayam ।। 

bhadrāṅge dinavedhi syāt tristhalānte trivāsaram 
dhāreśvare pākṣikaṃ syāt varṣāpuryāṃ dinaikataḥ ।। 

brahmeśvare māsikaṃ syāt vyāghrapuryāṃ tu vāsaram 
aghoreśe māsikaṃ tu siṃhadvīpe tathā punaḥ 
dinamekaṃ brahmagirau vindhye tu kṣaṇavedhakam ।। 

vāsaraṃ mālyavanteṣu kṣaṇavedhi śilodakam ।। 

kiṣkindhyāparvate ramye pampātīre tṛṇodakam 
tasya paścimato devi yojanadvitaye punaḥ 
bhūśailamasti tatraiva tridinaṃ vedhi parvate ।। 

sahyācale pure devyāḥ kṣīrakṣetrasya saṃnidhau 
śailodakaṃ koṭivedhi durjadeśe api vāsaram 
lakṣavedhi nṛsiṃhasya nagare gokulābhidhe ।। 

anyatra yatra tatrāpi brahmaviṣṇuśivodbhavam 
amṛtaṃ tatra tatrāpi vajrīkaraṇam uttamam ।। 

tasyotpattiṃ pravakṣyāmi yathā jānanti sādhakāḥ ।। 

mahīṃ samuddhṛtavato varāhasya kalevarāt 
yaḥ svedaḥ patitastasmāj jātaṃ śailodakaṃ param ।। 

tanmukhe kṣaṇikaṃ jātaṃ kroḍadeśe tu vāsaram 
bāhubhyāṃ tryahavedhi syāt māsavedhi tu pārśvayoḥ 
ṣaṇmāsamaparāṅge ca sarvaṃ samaphalaṃ bhavet ।। 

aghorāstreṇa tatkṣetrarakṣāṃ kṛtvā diśāṃ balim 
dattvā lakṣaṃ japitvā tu gṛhṇīyādamṛtaṃ param ।। 

śaradgrīṣmavasanteṣu hemante vā surārcite 
āyase tāmrapātre vā pātre alābumaye athavā 
śailāmbupalamaṣṭau tu palaṃ kṣīrasya nikṣipet ।। 

kṣīrāvaśeṣaṃ saṃkvāthya trisaptāhaṃ pibennaraḥ 
jīved varṣasahasraṃ tu valīpalitavarjitaḥ ।। 

athavāṣṭapalaṃ kṣīraṃ palaikenāmbunā yutam 
kṣīrāvaśeṣaṃ seveta pūrvoktaṃ labhate phalam ।। 

kulatthāṣṭaguṇaṃ vāri pacedaṣṭāvaśeṣitam 
caturguṇena tenājyaṃ pācayeddhṛtaśeṣitam ।। 

lihyānmadhusamopetaṃ trisaptāhaṃ bṛhaspatiḥ 
māsena śāstrasampattiṃ jñātvā devi balābalam 
dvir aṣṭavarṣakākāraḥ sahasrāyur na saṃśayaḥ ।। 

avaśiṣṭakulatthaṃ tu pādāṃśaṃ madhusarpiṣā 
bhakṣayed varṣam ekaṃ tu māsenāyutajīvitaḥ ।। 

tatsiddhatailenābhyaṅgaṃ mardanaṃ cāpi kārayet 
māsamekaṃ tato mardyaṃ dehasiddhiṃ karoti ca ।। 

pāmāvicarcikādadrukuṣṭhāni sahasā jayet 
valīpalitanirmuktaḥ sahasrāyuśca jāyate ।। 

yaḥ pibet prātarutthāya śailāmbuculukatrayam 
ṣaṇmāsāt syāt sahasrāyur valīpalitavarjitaḥ ।। 

athavā sūtakaṃ devi vāriṇā saha mardayet 
māsenaikena deveśi naṣṭapiṣṭaṃ bhaviṣyati ।। 

māsamātraṃ samaśnīyāt sa bhavedajarāmaraḥ ।। 

athavā taṃ rasaṃ hemnā hemabhasma tato balī 
mardayettena toyena dhāmayet khadirāgninā ।। 

guṭikā sundarī nāma sarvāyudhanivāraṇī 
kartā hartā svayaṃ siddho jīveccandrārkatārakam ।। 

kunaṭī cābhramākṣīkaṃ hema tāraṃ tathaiva ca 
tat sarvaṃ payasā kṣīrair madyaṃ pācyaṃ dinatrayam 
māsamātraprayogeṇa valīpalitavarjitaḥ ।। 

atha tenodakenaiva kṣīrārdhaṃ pāyasaṃ pacet 
māsamātraprayogeṇa valīpalitanāśanam ।। 

paktvā tenāmbhasā pathyāḥ ṣaṣṭiṃ trīṇi śatāni ca 
madhu saṃyojya bhāṇḍasthaṃ bhūmau sarvaṃ nidhāpayet ।। 

dine dine tathaikaikaṃ bhakṣayet prātarutthitaḥ 
valīpalitanirmukto jīvedvarṣasahasrakam ।। 

śailībhūtaṃ kulatthaṃ vā bhakṣayenmadhusarpiṣā 
ṣaṇmāsena prāśanena jīvedvarṣasahasrakam ।। 

kūṣmāṇḍaṃ māritaṃ kṛtvā yāni kāni phalāni ca 
jale kṣiptāni lohāni śailībhūtāni bhakṣayet 
kṣīrāhāraśca jīrṇānte vajrakāyo bhavennaraḥ ।। 

tenodakena saṃmardya abhrakaṃ kvāthayet priye 
kaṭutrayayutaṃ khādet jīvedvarṣasahasrakam ।। 

athavā rasakarṣaikaṃ tajjalena tu mardayet 
iṅgudīphalamadhyasthaṃ tacchailodakamadhyagam 
kālena triguṇenaiva kāṭhinyaṃ tasya jāyate ।। 

ṣaṇmāsaṃ tanmukhe dhāryaṃ vajrakāyaṃ karoti ca 
daśanāgasamaprāṇo devaiḥ saha ca modate ।। 

gṛhītvā triphalāṃ tatra śailavāriṇi nikṣipet 
yadā bhavati tacchailaṃ gṛhītvā cūrṇayet tataḥ ।। 

kāntajīrṇarasaṃ tena sārdhaṃ ghṛtamadhuplutam 
bhakṣayedvarṣamekaṃ tu tataḥ kṣīrāśano bhavet ।। 

udayādityasaṃkāśo medhāvī priyadarśanaḥ 
nīlakuñcitakeśaśca jīveccandrārkatārakam ।। 

pāradaṃ haritālaṃ ca śilā mākṣikameva ca 
daradaṃ ca viṣaṃ caiva sarvamekatra kārayet ।। 

mardayet khallapāṣāṇe mātuluṅgarasena ca 
golakaṃ kārayitvā tu vārimadhye nidhāpayet ।। 

tena tāraṃ ca śulvaṃ ca kāñcanaṃ bhavati dhruvam ।। 

upayuñjīta māsaikaṃ valīpalitavarjitaḥ 
sahasraṃ jīvitaṃ tasya mahābalaparākramaḥ ।। 

śailībhūtāṃ haridrāṃ tu taccūrṇavāpamātrataḥ 
hematvaṃ labhate nāgo bālārkasadṛśaprabham ।। 

śailodake vinikṣipya bhūśaile kardame api vā 
jñātvā kālapramāṇena bandhayet pāradaṃ tataḥ ।। 

raktakṣārayutaṃ dhmātaṃ suvarṇaṃ samasāritam 
śatāṃśena tu lohānāṃ sarveṣāṃ hemakārakam ।। 

dvitīyasāraṇāṃ prāpya bhakṣayenmadhusarpiṣā 
tatkālaṃ cittajātānām ūrdhvaṃ bhavati cānilaḥ ।। 

kālajñānaṃ bhavettasya jīvedayutapañcakam ।। 

dvitīyasāraṇāṃ prāpya sahasrāṃśena vidhyati 
taṃ khoṭaṃ dhārayedvaktre divyatvaṃ labhate dhruvam ।। 

nicule kakubhe caiva kiṃśuke madhuke api vā 
iṅgudīphalamadhye vā rajanīdvayamadhyataḥ ।। 

pāradaṃ gandhakaṃ caiva mardayet gulikākṛti 
pācayeddinamekaṃ tu hemnā saṃveṣṭya dhārayet ।। 

triphalāvyoṣakalkena veṣṭayitvā prayatnataḥ 
pādena kanakaṃ dattvā pāradaṃ tatra yojayet 
kṣipecchailāmbumadhyasthaṃ gulikā vajravadbhavet ।। 

pūrvavat sāraṇā kāryā pūrvavat siddhidā bhavet 
dhāryamāṇā mukhe sā tu sahasrāyuṣkarī bhavet ।। 

dvitīyasāraṇāyogād ayutaṃ vedhayettu sā 
dhāryamāṇā mukhe seyam ayutāyuḥpradā bhavet ।। 

tṛtīyasāraṇāyogāj jāyate lakṣavedhinī 
taṃ khoṭaṃ dhārayedvaktre lakṣāyurjāyate naraḥ ।। 

caturthīṃ sāraṇāṃ prāpya koṭivedho na saṃśayaḥ 
koṭyāyurjīvitaṃ tasya khecaratvaṃ ca labhyate ।। 

pañcabhir daśakoṭiḥ syāt ṣaḍbhiḥ koṭiśataṃ bhavet 
yāvaccandrārkajīvitvam anantabalavīryavān ।। 

dadāti saptamīṃ sāpi sāraṇāṃ guṭikā parā 
khecarī nāma vikhyātā bhairaveṇa pracoditā ।। 

yastu tadrājikāmātraṃ māsamekaṃ tu bhakṣayet 
vajradehaḥ sa siddhaḥ syāt divyastrījanavallabhaḥ 
krīḍate khecarair bhogaiḥ svecchayā śivatāṃ vrajet ।। 

nānāvidhaphalaṃ ca syāt tadrasair bījatailataḥ 
tadbaddhaṃ pāradaṃ caiva guṭikāṃ śṛṇu sundari ।। 

śuddhabaddharasendrastu gandhakaṃ tatra jārayet 
triguṇe gandhake jīrṇe tena hema tu kārayet ।। 

kārayedbhasma sūtaṃ tu kāñcanaṃ tatra sūtakam 
tadbhasma sūtake jāryaṃ rasendrasya same samam ।। 

tena sūtakajīrṇena vajraratnaṃ tu jārayet 
tadvajraṃ jāyate bhasma sindūrāruṇasaṃnibham ।। 

tadbhasma jārayate sūte triguṇe tu surārcite 
hāṭake sārayettaṃ tu guṭikāṃ tena kārayet ।। 

trilohāveṣṭitaṃ taṃ tu mukhe prakṣipya sādhakaḥ 
naṣṭacchāyo bhavet so ayam adṛśyo devadānavaiḥ ।। 

tatkṣaṇādvedhayeddevi sarvalohāni kāñcanam 
bahuvarṣasahasrāṇi nirvalīpalito bhavet ।। 

śūlinaṃ śaktisaṃyuktaṃ ratnādiguṇabhūṣitam 
vaktre kare ca bibhṛyāt sarvāyudhanivāraṇāt ।। 

vyoma mākṣikasattvaṃ ca tārāmātraṃ surāyudham 
vaikrāntaṃ tālakaṃ sūtaṃ ratnādiguṇabhūṣitam ।। 

guṭikā sā varārohe madhuratrayasaṃyutā 
vaktrasthā nāśayet sākṣāt palitaṃ nātra saṃśayaḥ 
śivaśaktiśca deveśi ratnādiśivagā yathā ।। 

hema tāraṃ tathā bhānuṃ samabhāgāni kārayet 
strīrajo vyāghramadhyasthaṃ padmasūtreṇa veṣṭayet ।। 

secayettat tathāveṣṭya guhyasthāne nidhāpayet 
raṇe rājakule dyūte divye kāmye jayo bhavet 
yanmukhe caiva tadgolaṃ sa sarvarañjako bhavet ।। 

vaikrāntābhrakakāntaṃ tu sasyakaṃ tu surāyudham 
vibhītakādisambhūtakāñcikasya samaṃ bhavet ।। 

rājāvartaṃ tataḥ sūte yojayet pādayogataḥ 
kumārīrasasaṃghṛṣṭā kṛtaikā guṭikā śubhā 
rogamṛtyujarā hanti vaktrasthā nātra saṃśayaḥ ।। 

pañcatāraṃ varārohe sūtakaṃ dvayameva ca 
trayo gaganabhāgāḥ syur ekaikaṃ hemakāntayoḥ ।। 

ardhaśulvavidhānena guṭikāmarasundari 
akṣayo hy ajaraścaiva bhavettena mahābalaḥ 
sarvarogavinirmukto jīvedvaktre vidhāraṇāt ।। 

bhasmasūtapalaikaṃ ca mṛtakāntapalaṃ tathā 
mākṣikasya palaṃ caiva śilājatupalaṃ punaḥ ।। 

palamekaṃ viḍaṅgasya pathyācūrṇapalaṃ tathā 
ekīkṛtyātha tat sarvaṃ madhvājyena tu peṣayet ।। 

guṭikāḥ kārayeddevi ṣaṣṭyadhikaśatatrayam 
ekaikaṃ bhakṣayennityaṃ varṣamekaṃ nirantaram ।। 

jīvedvarṣasahasrāṇi rudratulyo mahābalaḥ ।। 

ataḥ paraṃ pravakṣyāmi rasabhasmarasāyanam 
vijñeyaṃ niṣparīhāraṃ sākṣāddivyauṣadhaṃ param ।। 

āmalakyādi kāntaṃ ca pāradaṃ ca manaḥśilām 
vākucīsaptabhāgaṃ ca kṣīriṇīrasapeṣitam 
meghanādarasopetaṃ mūkamūṣāgataṃ puṭet ।। 

māṣaṃ trimāṣaṃ triguṇaṃ bhakṣayettu krameṇa tu 
varṣatrayaparaṃ devi pādaniṣkārdhakaṃ kramāt ।। 

ṣaṭ saptāṣṭau ca varṣāṇi kramān niṣkapramāṇataḥ 
bhuñjīta sa ca divyānnaṃ jarāvairūpyavarjitaḥ ।। 

kiṃcit kāñcanasaṃyuktaṃ niṣkaṃ niṣkārdhameva ca 
yo bhakṣayet tribhirvarṣaiḥ sarvavyādhīn jayatyalam ।। 

aṣṭavarṣe sahasrāyuḥ dvādaśe lakṣavedhakaḥ 
ṣoḍaśe vatsare devi divyarūpaḥ sa jāyate ।। 

śatapalam abhayānām akṣadhātryos tathaiva kvathitajalaśatāṣṭau bhāgamaṣṭāvaśeṣam 
ghṛtamadhusitayāḍhyaṃ vyoṣacitraṃ daśāṃśaṃ rasaphalarasasiddhaṃ lohajīrṇaṃ mṛtaṃ ca ।। 

girijatusamamabhraṃ kāntabhṛṅgaṃ viḍaṅgaṃ rasasahitasubhāvyaṃ taṇḍulairdivyamukhyaiḥ 
ahimarakṛtakalkaṃ lohapātrasthamāṣaṃ tridinatanususiddhaṃ kalkametadvariṣṭham ।। 

lihati śayanakāle vāmanetrāvasevī ghananibiḍasumadhyo mattamātaṃgadarpaḥ 
vigatasakaladoṣaḥ sarvadigdivyacakṣuḥ madana iva sukāntiḥ kāminīnāṃ pravīraḥ ।। 

jaladalavavapuṣmān kuñcitānīlakeśaḥ suragururiva śuddhaḥ satkaviścitrakārī 
vṛṣabhagativiceṣṭaḥ snigdhagambhīraghoṣaḥ suragaja iva loke śrāntihantāśu nityam ।। 

prabhavati khalu loke somatārārkajīvī kamalasadanasuśrīr nyāyaśāstrādivettā 
sujanasamayapātā dharmadīkṣānumātā hariharamagabhīraḥ sūryasomābdhidhīraḥ ।। 

kāntahemaravicandramabhrakaṃ golakaṃ nihitamiṅgudīphale 
śailavārivarasiddhagolakaṃ sundaraṃ hy amararañjakaṃ śubham ।। 

kāntahemaravicandram abhrakaṃ vajraratnam ahirājagolakam 
kṣiptam āmalakakāṣṭhakoṭare bhūmiśailanihitaṃ samuddhṛtam 
śailatāṃ gatamathāhitaṃ mukhe vajrakāyakaram alpavāsaraiḥ ।। 

tālahemavaraśulbasūtakaiḥ golakaṃ varaṇakāṣṭhayantritam 
śailavārikṛtasundarīrasaṃ khecarīti guṭikā nigadyate ।। 

śailāmbunikṣiptapalāśabījaṃ śailīkṛtaṃ kṣaudraghṛtena khādet 
triḥsaptarātraṃ dinamekamekaṃ sahasrajīvī vijayī naraḥ syāt ।। 

sūtakaṃ cābhrakaṃ caiva vajrīkṣīrasamanvitam 
hāṭakena samāyuktaṃ guṭikā khecarī bhavet ।। 

karañjaphalamadhyasthaṃ sūtakaṃ tatra nikṣipet 
ghṛtaśailāmbumadhyasthaṃ sahasrāyuḥ prayacchati ।। 

tinduke dvisahasrāyuḥ jambīre trisahasrakam 
mātuluṅge ca nāraṅge catuḥpañcasahasrakam ।। 

rambhāphale ṣaṭsahasraṃ panase saptasaṃkhyakam 
vibhītakaphale caiva daśasāhasrasaṃkhyakam ।। 

nārikele mahābhāge sahasrāṇi caturdaśa 
triṃśatsahasraṃ padme ca lakṣamāmalake punaḥ ।। 

abhrapattradrave kvātham ahorātraṃ śilodake 
tasmāttu coddhṛtaṃ sūtaṃ mṛtyudāridryanāśanam ।। 

sāraṇākramayogena navīnaṃ jāyate vapuḥ 
rase rasāyane caiva lakṣavedhī na saṃśayaḥ ।। 

kardamaṃ ca kumāryāśca rasena kṛtagolakam 
dhamanāt patate sattvaṃ mukhe taddhārayennaraḥ 
ṣaṇmāsena prayogeṇa hy ajarāmaratāṃ vrajet ।। 

srotoñjanayutaṃ dhmātaṃ sattvaṃ pāradamiśritam 
taṃ khoṭaṃ dhārayedvaktre adṛśyo bhavati dhruvam ।। 

yasya yo vidhirāmnāta udakasya śivāgame 
rasenaiva tu kāle tu kuryādeva rasāyanam ।। 