

duḥkhatrayābhighātāj jijñāsā tadabhighātake hetau ।
dṛṣṭe sāpārthā cen naikāntātyantato abhāvāt ।।

dṛṣṭavad ānuśravikaḥ sa hy aviśuddhaḥ kṣayātiśayayuktaḥ ।
tadviparītaḥ śreyān vyaktāvyaktajñavijñānāt ।।

mūlaprakṛtir avikṛtir mahadādyāḥ prakṛtivikṛtayaḥ sapta ।
ṣoḍaśakas tu vikāro na prakṛtir na vikṛtiḥ puruṣaḥ ।।

dṛṣṭam anumānam āptavacanaṃ ca sarvapramāṇasiddhatvāt ।
trividhaṃ pramāṇam iṣṭaṃ prameyasiddhiḥ pramāṇād dhi ।।

prativiṣayādhyavasāyo dṛṣṭaṃ trividham anumānam ākhyātam ।
tal liṅgaliṅgipūrvakam āptaśrutir āptavacanaṃ tu ।।

sāmānyatas tu dṛṣṭād atīndriyāṇāṃ pratītir anumānāt ।
tasmād api cāsiddhaṃ parokṣam āptāgamāt sādhyam ।।

atidūrāt sāmīpyād indriyaghātān mano'navasthānāt ।
saukṣmyād vyavadhānād abhibhavāt samānābhihārāc ca ।।

saukṣmyāt tadanupalabdhir nābhāvāt kāryatas tadupalabdhiḥ ।
mahadādi tac ca kāryaṃ prakṛtivirūpaṃ sarūpaṃ ca ।।

asadakaraṇād upādānagrahaṇāt sarvasambhavābhāvāt ।
śaktasya śakyakaraṇāt kāraṇabhāvāc ca sat kāryam ।।

hetumad anityam avyāpi sakriyam anekam āśritaṃ liṅgam ।
sāvayavaṃ paratantraṃ vyaktaṃ viparītam avyaktam ।।

triguṇam aviveki viṣayaḥ sāmānyam acetana prasavadharmi ।
vyaktaṃ tathā pradhānaṃ tadviparītas tathā ca pumān ।।

prītyaprītiviṣādātmakāḥ prakāśapravṛttiniyamārthāḥ ।
anyo anyābhibhavāśrayajananamithunavṛttayaś ca guṇāḥ ।।

sattvaṃ laghu prakāśakam iṣṭam upaṣṭambhakaṃ calaṃ ca rajaḥ ।
guru varaṇakam eva tamaḥ pradīpavac cārthato vṛttiḥ ।।

avivekyādiḥ siddhas traiguṇyāt tadviparyayābhāvāt ।
kāraṇaguṇātmakatvāt kāryasyāvyaktam api siddham ।।

bhedānāṃ parimāṇāt samanvayāc chaktitaḥ pravṛtteś ca ।
kāraṇakāryavibhāgād avibhāgād vaiśvarūpyasya ।।

kāraṇam asty avyaktaṃ pravartate triguṇataḥ samudayāc ca ।
pariṇāmataḥ salilavat pratipratiguṇāśrayaviśeṣāt ।।

saṅghātaparārthatvāt triguṇādiviparyayād adhiṣṭhānāt ।
puruṣo asti bhoktṛbhāvāt kaivalyārthapravṛtteś ca ।।

janmamaraṇakaraṇānāṃ pratiniyamād ayugapatpravṛtteś ca ।
puruṣabahutvaṃ siddhaṃ traiguṇyaviparyayāc caiva ।।

tasmāc ca viparyāsāt siddhaṃ sākṣitvam asya puruṣasya ।
kaivalyaṃ mādhyasthyaṃ draṣṭṛtvam akartṛbhāvaś ca ।।

tasmāt tatsaṃyogād acetanaṃ cetanāvad iva liṅgam ।
guṇakartṛtve api tathā karteva bhavaty udāsīnaḥ ।।

puruṣasya darśanārthaṃ kaivalyārthaṃ tathā pradhānasya ।
paṅgvandhavad ubhayor api saṃyogas tatkṛtaḥ sargaḥ ।।

prakṛter mahāṃs tato ahaṅkāras tasmād gaṇaś ca ṣoḍaśakaḥ ।
tasmād api ṣoḍaśakāt pañcabhyaḥ pañca bhūtāni ।।

adhyavasāyo buddhir dharmo jñānaṃ virāga aiśvaryam ।
sāttvikam etad rūpaṃ tāmasam asmād viparyastam ।।

abhimāno ahaṅkāras tasmād dvividhaḥ pravartate sargaḥ ।
aindriya ekādaśakas tanmātrapañcakaś caiva ।।

sāttvika ekādaśakaḥ pravartate vaikṛtād ahaṅkārāt ।
bhūtādes tanmātraḥ sa tāmasas taijasād ubhayam ।।

buddhīndriyāṇi śrotratvakcakṣūrasananāsikākhyāni ।
vākpāṇipādapāyūpasthān karmendriyāṇy āhuḥ ।।

ubhayātmakam atra manaḥ saṅkalpakam indriyaṃ ca sādharmyāt ।
guṇapariṇāmaviśeṣān nānātvaṃ grāhyabhedāc ca ।।

rūpādiṣu pañcānām ālocanamatram iṣyate vṛttiḥ ।
vacanādānaviharaṇotsargānandās tu pañcānām ।।

svālakṣaṇyā vṛttis trayasya saiṣā bhavaty asāmānyā ।
sāmānyakaraṇavṛttiḥ prāṇādyā vāyavaḥ pañca ।।

yugapac catuṣṭayasya hi vṛttiḥ kramaśaś ca tasya nirdiṣṭā ।
dṛṣṭe tathāpy adṛṣṭe trayasya tatpūrvikā vṛttiḥ ।।

svāṃ svāṃ pratipadyante parasparākūtahetukāṃ vṛttim ।
puruṣārtha eva hetur na kenacit kāryate karaṇam ।।

karaṇaṃ trayodaśavidhaṃ tadāharaṇadhāraṇaprakāśakaram ।
kāryaṃ ca tasya daśadhāhāryaṃ dhāryaṃ prakāśyaṃ ca ।।

antaḥkaraṇaṃ trividhaṃ daśadhā bāhyaṃ trayasya viṣayākhyam ।
sāmpratakālaṃ bāhyaṃ trikālam ābhyantaraṃ karaṇam ।।

buddhīndriyāṇi teṣāṃ pañca viśeṣāviśeṣaviṣayāṇi ।
vāg bhavati śabdaviṣayā śeṣāny api pañcaviṣayāṇi ।।

sāntaḥkaraṇā buddhiḥ sarvaṃ viṣayam avagāhate yasmāt ।
tasmāt trividhaṃ karaṇaṃ dvāri dvārāṇi śeṣāṇi ।।

ete pradīpakalpāḥ parasparavilakṣaṇā guṇaviśeṣāḥ ।
kṛtsnaṃ puruṣasyārthaṃ prakāśya buddhau prayacchanti ।।

sarvaṃ pratyupabhogaṃ yasmāt puruṣasya sādhayati buddhiḥ ।
saiva ca viśinaṣṭi tataḥ pradhānapuruṣāntaraṃ sūkṣmam ।।

tanmātrāṇy aviśeṣās tebhyo bhūtāni pañca pañcabhyaḥ ।
ete smṛtā viśeṣāḥ śāntā ghorāś ca mūḍhāś ca ।।

sūkṣmā mātāpitṛjāḥ saha prabhūtais tridhā viśeṣāḥ syuḥ ।
sūkṣmās teṣāṃ niyatā mātāpitṛjā nivartante ।।

pūrvotpannam asaktaṃ niyataṃ mahadādisūkṣmaparyantam ।
saṃsarati nirupabhogaṃ bhāvair adhivāsitaṃ liṅgam ।।

citraṃ yathāśrayamṛte sthāṇvādibhyo vinā yathā chāyā ।
tadvad vināviśeṣais tiṣṭhati na nirāśrayaṃ liṅgam ।।

puruṣārthahetukam idaṃ nimittanaimittikaprasaṅgena ।
prakṛter vibhutvayogān naṭavad vyavatiṣṭhate liṅgam ।।

sāṃsiddhikāś ca bhāvāḥ prākṛtikā vaikṛtāś ca dharmādyāḥ ।
dṛṣṭāḥ karaṇāśrayiṇaḥ kāryāśrayiṇaś ca kalalādyāḥ ।।

dharmeṇa gamanam ūrdhvaṃ gamanam adhastād bhavaty adharmeṇa ।
jñānena cāpavargo viparyayād iṣyate bandhaḥ ।।

vairāgyāt prakṛtilayaḥ saṃsāro rājasād bhavati rāgāt ।
aiśvaryād avighāto viparyayāt tadviparyāsaḥ ।।

eṣa pratyayasargo viparyayāśaktituṣṭisiddhyākhyaḥ ।
guṇavaiṣamyavimardena tasya bhedās tu pañcāśat ।।

pañca viparyayabhedā bhavanty aśakteś ca karaṇavaikalyāt ।
aṣṭāviṃśatibhedā tuṣṭir navadhāṣṭadhā siddhiḥ ।।

bhedas tamaso aṣṭavidho mohasya ca daśavidho mahāmohaḥ ।
tāmisro aṣṭādaśadhā tathā bhavaty andhatāmisraḥ ।।

ekādaśendriyavadhāḥ saha buddhivadhair aśaktir uddiṣṭā ।
saptadaśa vadhā buddher viparyayāt tuṣṭisiddhīnām ।।

ādhyātmikyaś catasraḥ prakṛtyupādānakālabhāgyākhyāḥ ।
bāhyā viṣayoparamāt pañca nava ca tuṣṭayo abhihitāḥ ।।

ūhaḥ śabdo adhyayanaṃ duḥkhavighātatrayaṃ suhṛtprāptiḥ ।
dānaṃ ca siddhayo aṣṭau siddheḥ pūrvo aṅkuśas trividhaḥ ।।

na vinā bhāvair liṅgaṃ na vinā liṅgena bhāvanirvṛttiḥ ।
liṅgākhyo bhāvākhyas tasmād bhavati dvidhā sargaḥ ।।

aṣṭavikalpo daivas tairyagyonaś ca pañcadhā bhavati ।
mānuṣyaś caikavidhaḥ samāsato bhautikaḥ sargaḥ ।।

ūrdhvaṃ sattvaviśālas tamoviśālaś ca mūlataḥ sargaḥ ।
madhye rajoviśālo brahmādistambaparyantaḥ ।।

atra jarāmaraṇakṛtaṃ duḥkhaṃ prāpnoti cetanaḥ puruṣaḥ ।
liṅgasyāvinivṛttes tasmād duḥkhaṃ samāsena ।।

ity eṣa prakṛtikṛto mahadādiviṣayabhūtaparyantaḥ ।
pratipuruṣavimokṣārthaṃ svārtha iva parārtha ārambhaḥ ।।

vatsavivṛddhinimittaṃ kṣīrasya yathā pravṛttir ajñasya ।
puruṣavimokṣanimittaṃ tathā pravṛttiḥ pradhānasya ।।

autsukyanivṛttyarthaṃ yathā kriyāsu pravartate lokaḥ ।
puruṣasya vimokṣārthaṃ pravartate tadvad avyaktam ।।

raṅgasya darśayitvā nivartate nartakī yathā nṛtyāt ।
puruṣasya tathātmānaṃ prakāśya vinivartate prakṛtiḥ ।।

nānāvidhair upāyair upakāriṇy anupakāriṇaḥ puṃsaḥ ।
guṇavaty aguṇasya satas tasyārtham apārthakaṃ carati ।।

prakṛteḥ sukumārataraṃ na kiñcid astīti me matir bhavati ।
yā dṛṣṭāsmīti punar na darśanam upaiti puruṣasya ।।

tasmān na badhyate nāpi mucyate nāpi saṃsarati kaścit ।
saṃsarati badhyate mucyate ca nānāśrayā prakṛtiḥ ।।

rūpaiḥ saptabhir evaṃ badhnāty ātmānam ātmanā prakṛtiḥ ।
saiva ca puruṣasyārthaṃ prati vimocayaty ekarūpeṇa ।।

evaṃ tattvābhyāsān nāsmi na me nāham ity apariśeṣam ।
aviparyayād viśuddhaṃ kevalam utpadyate jñānam ।।

tena nivṛttaprasavām arthavaśāt saptarūpavinivṛttām ।
prakṛtiṃ paśyati puruṣaḥ prekṣakavad avasthitaḥ svasthaḥ ।।

samyagjñānādhigamād dharmādīnām akāraṇaprāptau ।
tiṣṭhati saṃskāravaśāc cakrabhramavad dhṛtaśarīraḥ ।।

prāpte śarīrabhede caritārthatvāt pradhānavinivṛttau ।
aikāntikam ātyantikam ubhayaṃ kaivalyam āpnoti ।।

puruṣārthajñānam idaṃ guhyaṃ paramarṣiṇā samākhyātam ।
sthityutpattipralayāś cintyante yatra bhūtānām ।।

etat pavitryam agryaṃ munir āsuraye anukampayā pradadau ।
āsurir api pañcaśikhāya tena ca bahulīkṛtaṃ tantram ।।

śiṣyaparamparayāgatam īśvarakṛṣṇena caitad āryābhiḥ ।
saṅkṣiptam āryamatinā samyag vijñāya siddhāntam ।।

saptatyāṃ kila yo arthās te arthāḥ kṛtsnasya ṣaṣṭitantrasya ।
ākhyāyikāvirahitāḥ paravādavivarjitāś ceti ।।

tasmāt samāsadṛṣṭaṃ śāstram idaṃ nārthataś ca parihīnam ।
tantrasya ca bṛhanmūrter darpaṇasaṅkrāntam iva bimbam ।।

