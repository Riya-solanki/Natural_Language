Kubjikamatatantra

saṃvartāmaṇḍalānte kramapadanihitānandaśaktiḥ subhīmā saṃsṛjyādyaṃ catuṣkam akulakulagataṃ pañcakaṃ cānyaṣaṭkam 
catvāraḥ pañcako anyaḥ punar api caturas tattvato maṇḍaledaṃ saṃsṛṣṭaṃ yena tasmai namata guruvaraṃ bhairavaṃ śrīkujeśam ।। 

śrīmaddhimavataḥ pṛṣṭhe trikūṭaśikharāntagam 
santānapuramadhyagam anekākārarūpiṇam ।। 

tryasraṃ vai triprakāraṃ tu triśaktitriguṇojjvalam 
candrasūryakṛtālokaṃ vahnidedīpyavarcasam ।। 

trisandhyāveṣṭitaṃ divyaṃ prākāratripathānvitam 
dvārapālatrayopetaṃ trikapāṭārgalānvitam ।। 

anekaratnasandīptam udyānavanamaṇḍitam 
vasantaguṇasampannaṃ satatānandapūritam ।। 

santānabhuvanaṃ divyaṃ divyādivyair niṣevitam 
tatra taṃ bhuvaneśānaṃ vyaktāvyaktaṃ sanātanam ।। 

kāryakāraṇabhāvena kiñcit kālam apekṣayā 
tiṣṭhate bhairavīśāno maunam ādāya niścalam ।। 

tatra devagaṇāḥ sarve sakinnaramahoragāḥ 
kurvanti kalakalārāvaṃ samāgatya samīpataḥ ।। 

śrutvā kalakalārāvaṃ ko bhavān kim ihāgataḥ 
himavān tu prasannātmā gacchāmo anveṣaṇaṃ prati ।। 

yāvat sa paśyate tatsthaṃ śivajñānāvalokanāt 
tāvat paśyati śrīnātham āgataṃ tu mamāśrame ।। 

gatas tūrṇaṃ prayatnena yatrāste bhagavān prabhuḥ 
sakuṭumbaḥ stutiṃ divyāṃ himavān vākyam abravīt ।। 

adya me saphalaṃ janma adya me saphalaṃ tapaḥ 
adya me saphalaṃ sthānaṃ jīvitaṃ saphalaṃ mama ।। 

adya dhanyaḥ kṛtārtho aham adya me saphalā gatiḥ 
adya me saphalaṃ sarvaṃ trailokyaṃ sacarācaram ।। 

yan nātha bhavadaṅghribhyām aṅkitaṃ mastakaṃ mama 
tena vikhyātakīrtis tu bhaviṣyāmi jagattraye ।। 

tvatprasādena deveśa sarvajñatvaṃ labhāmy aham 
kim anena na paryāptaṃ yad āyāta-m-iha prabhuḥ ।। 

kiṃ kurmaḥ kā gatir mahyam ādeśo dīyatāṃ prabho 
himavantavilāpo ayaṃ śrutvaivaṃ sakuṭumbinaḥ ।। 

uvāca bhagavān nāthaḥ prahasyemāṃ giraṃ śubhām 
himavanta gire sādhu tuṣṭo ahaṃ tava klinnayā ।। 

prārthayasva varaṃ kiñcid dāsyāmo manasepsitam 
himavanta mahāprājña tuṣṭo ahaṃ paramārthataḥ ।। 

kiṃ kṛtaṃ me maheśāna svakīyadayayā prabho 
rucitaṃ kuru deveśa himavān abravīd idam ।। 

parvatollapitaṃ śrutvā uvācedaṃ sureśvaraḥ 
prasannagirayā divyaṃ varaṃ dātuṃ samudyataḥ ।। 

prathamaṃ tāvat tubhyaṃ hi pañca ślokān paṭhet tu yaḥ 
sannidhānaḥ prayatnena bhaviṣyāmo hy avaśyataḥ ।। 

dvitīyaṃ sannidhāno ahaṃ bhaviṣyāmi tavādhvare 
tṛtīyaṃ sarvaśailānāṃ rājatvaṃ cakradhāriṇaḥ ।। 

caturthaṃ mama tulyatvaṃ pañcamaṃ mokṣadaṃ nṛṇām 
evaṃ pañca varās tubhyaṃ himavanta punar vada ।। 

kim anyena mahādeva ātmatulyas tvayā kila 
kṛto ahaṃ tat kim anyena kiṃ tu devābhayaṃ dada ।। 

evaṃ brūtha punaḥ kiñcid yat te manasi rocate 
tad arpayāmy ahaṃ sarvaṃ pūrvam evoditaṃ mayā ।। 

āśrame sati sarvatra prāticāraṃ vinā na hi 
tatra ḍikkarikā mahyaṃ kariṣyaty upalepanam ।। 

sā ca dharmapravṛttā ca yena tat kriyatāṃ prabho 
iṣṭā sā mama deveśa kālikā ca kumārikā ।। 

evaṃ babhūva tasmād vai tatrasthā guṇaśālinī 
prasādayati deveśaṃ vinayādyair anekadhā ।। 

vinayenopasaṅgamya stutistotrair anekadhā 
kālena bahunā kālīm uvācedaṃ kuleśvaraḥ ।। 

tuṣṭo ahaṃ kālike tubhyaṃ brūhi kiñcin manepsitam 
yat tvayā dhāritaṃ citte tat prārthaya hy aśaṅkitā ।। 

labdh[v]ā praṇayasadbhāvaṃ tyaktalajjā manotsukā 
vadate nātha nāthas tvaṃ bhavāsmākaṃ surārcitaḥ ।। 

evaṃ śrutvā maheśāno vākyam ānandasambhavam 
tataḥ sampāditaṃ śīghram ājñānandaguṇojjvalam ।। 

ājñāsanasamārūḍhaṃ preritānantaśambhunā 
darśitaṃ nikhilaṃ sarvaṃ pūrvasantānagocaram ।। 

tataḥ prabuddhabhāvātmā vadaty evaṃ kuleśvarī 
darśitaṃ nikhilaṃ mahyaṃ kim āścaryaṃ kujeśvara ।। 

viditaṃ nātha me sarvaṃ kriyākāraṇagocaram 
yasmāt sampadyate hy evaṃ tad ācakṣva kujeśvara ।। 

ājñāto guṇam aiśvaryaṃ sañjātaṃ parameśvara 
asya tantrārthasadbhāvaṃ brūhi me paramārthataḥ ।। 

dṛṣṭaṃ samastaparyantaṃ bhavadājñāṣaḍadhvaram 
brūhi nirdeśataḥ sarvaṃ yadi tuṣṭaḥ kujeśvara ।। 

ājñāto guṇasadbhāvaṃ brūhi deva guṇodayam 
yathā drakṣyāpitaṃ sarvam ājñādvāreṇa me akhilam ।। 

pūrvavṛttāntasadbhāvaṃ pūrvapāṭhaśrutaṃ ca yat 
pūrvakalpārthanirdeśam ājñāto jñāpitaṃ tvayā ।। 

pūrvasandarśitaṃ deva ājñāguṇamahodayam 
tadbhraṃśād bhraṃśam utpannam ato arthaṃ kathaya sphuṭam ।। 

kalpe kalpe tvayā deva saṃhitārtham anekadhā 
mantratantrakriyāyogāḥ kathitā nāvadhāritāḥ ।। 

idānīṃ saṃsphuṭaṃ sarvam ājñāguṇamahodayam 
yasmāt sañjāyate sarvaṃ tatprabhāvaṃ vada prabho ।। 

ānandaś cāvaliś caiva prabhur yogī tathaiva ca 
atītaś caiva pādaś ca ṣaṭ prakārāḥ kathaṃ sthitāḥ ।। 

sādhu sādhu mahābhāge mahānandavidhāyini 
pṛcchitaṃ yat tvayā vākyam atyadbhutam anāmayam ।। 

gopitaṃ sarvarudrāṇāṃ vīrāṇāṃ bhairaveṣu ca 
siddhakramaṃ nirācāraṃ tathāpi kathayāmi te ।। 

siddhamārgakramāyātaṃ siddhapaṅktivyavasthitaṃ 
gopitaṃ sarvamārgeṣu tavādya prakaṭīkṛtam ।। 

pūrvasañcodito devi tvayāhaṃ tvaṃ mayā punaḥ 
atra kalpe mayā tubhyaṃ tvaṃ punar mama dāsyasi ।। 

ārādhayantaṃ deveśaṃ na jānāti tapotkaṭā 
tataḥ stavena divyena devenānandabhṛdgirā 
divyastotraṃ samārabdham aśeṣārthaprabodhakam ।। 

evaṃ samyagvidhānena rudraśaktiḥ svayambhunā 
nirmitā svāṅgajair varṇair nādiphāntasvarūpiṇī ।। 

sarvākṣaramayī devī sarvalakṣaṇalakṣitā 
utpannā sumahātejā bhairavābhimukhe sthitā ।। 

vadate mālinī kas tvaṃ devo ahaṃ kim upāgataḥ 
māṃ tvaṃ kathaṃ na jānāsi devi tvaṃ kena nirmitā ।। 

sṛṣṭikrīḍāvatārārthe mayā utpāditā priye 
tvam evotpāditaḥ kena brūhi vākyaṃ tu bhairava ।। 

varṇarāśir ahaṃ bhadre svayambhūr jagataḥ patiḥ 
mamāṅgasambhavair bījais tvam evotpāditā mayā ।। 

vīrāvalīti tena tvaṃ rudraśaktiḥ praśasyase 
vadate mālinī kruddhā tvatsvakīyaiḥ śarīrajaiḥ ।। 

varṇair utpāditāhaṃ te gṛhṇa varṇān svakān iha 
prasārya varṇamālāṃ tu tattvākāraṃ svarūpiṇam ।। 

pūrvabījatanur bhūtvā prasuptāmṛtakuṇḍalī 
kutaḥ sarve gatā varṇā bhrāntacittaḥ sureśvaraḥ ।। 

paraṃ vismayam āpannaḥ kṣaṇam ekaṃ vitarkitaḥ 
lolībhūtās tu te sarve jīvatattve layaṃ gatāḥ ।। 

aho devyāḥ prabhāvas tu iti cintā jagatpateḥ 
stunoti vividhaiḥ stotrair devo bhuvanamālinīm ।। 

kāvarṇā kāmarūpe pur eva purigatā jālapīṭhe jikā yā ṣaḍbhinnā madhyapīṭhe tripathapadagatā tvaṃ ca śṛṅgātakārā 
siddhair yā veṣṭitāṅgī parivṛtacaturaiḥ ṣaṣṭibhir yogivṛndair yuktā hṛtpaṅkajena ḍaralakasahajā pātu māṃ rudraśaktiḥ ।। 

iti kulālikāmnāye śrīkubjikāmate candradvīpāvatāro nāma prathamaḥ paṭalaḥ

jaya tvaṃ mālinī devī nirmale malanāśinī 
jñānaśaktiḥ prabhur devī buddhis tvaṃ tejavardhanī ।। 

jananī sarvabhūtānāṃ saṃsāre asmin vyavasthitā 
mātā vīrāvalī devī kāruṇyaṃ kuru vatsale ।। 

jayati paramatattvanirvāṇasambhūtitejomayī niḥsṛtā vyaktarūpā parā jñānaśaktis tvam icchā kriyā ṛjvirekhā punaḥ suptanāgendravat kuṇḍalākārarūpā prabhur nādaśaktis tu saṅgīyase bhāsurā jyotirūpā surūpā śivā jyeṣṭhanāmā ca vāmā ca raudrī manākhyāmbikā bindurūpāvadhūtārdhacandrākṛtis tvaṃ trikoṇā a-u-ma-kāra i-kāra e-kārasaṃyojitaikatvam āpadyase tattvarūpā bhagākāravat sthāyinī āditattvodbhavā yonirūpā ca śrīkaṇṭhasambodhanī rudramātā tathānantaśaktiḥ susūkṣmā trimūrtyāmarīśārghinī bhārabhūtis tithīśātmikā sthāṇubhūtā harākhyā ca jhaṇṭīśabhauktīśa- sadyātmikānugraheśārcitā krūrasaṅge mahāsenasambhoginī ṣoḍaśāntāmṛtā bindusandohaniṣyandadehaplutāśeṣasamyakparānanda- nirvāṇasaukhyaprade bhairavī bhairavodyānakrīḍānuṣakte parā mālinī rudramālārcite rudraśaktiḥ khagī siddhayogeśvarī siddhamātā vibhuḥ śabdarāśīti yonyārṇavī vāgviśuddhāsi vāgeśvarī mātṛkāsiddham icchā kriyā maṅgalā siddhalakṣmī vibhūtiḥ subhūtir gatiḥ śāśvatā khyāti nārāyaṇī raktacaṇḍā karālekṣaṇā bhīmarūpā mahocchuṣmayāgapriyā tvam jayantyājitā rudrasammohanī tvaṃ navātmānadevasya cotsaṅgayānāśritā mantramārgānugair mantribhir vīrapānānuraktaiḥ subhaktaiś ca sampūjyase devi pañcāmṛtair divyapānotsavair ekajanmadvijanma- trijanmacatuḥpañcaṣaṭsaptajanmodbhavais taiś ca nāraiḥ śubhaiḥ phalguṣais tarpyase madyamāṃsapriye mantravidyāvratodbhāṣibhir muṇḍakaṅkālakāpālibhir divyacaryānurūḍhair namaskāra oṃkārasvāhāsvadhākāravauṣaḍvaṣaṭ- kāraphaṭkārahūṃkārajātībhir etaiś ca mantrākṣaroccāribhir vāmahastasthitaiś cākṣasūtrāvalījāpibhiḥ sādhakaiḥ putrakair mātṛbhir maṇḍale dīkṣitair yogibhir yoginīvṛndamelāpakai rudrakrīḍālasaiḥ pūjyase yogināṃ yogasiddhiprade devi tvaṃ padmapattropamair locanaiḥ snehapūrṇais tu yaṃ paśyase tasya divyāntarīkṣasthitā saptapātālasatkhecarī siddhir avyāhatā vartate bhaktito yaḥ paṭhed daṇḍakaṃ ekakālaṃ dvikālaṃ trikālaṃ śuciḥ saṃsmared yaḥ sadā mānavaḥ so'pi śastrāgnicaurārṇave parvatāgre api saṃrakṣase devi putrānurāgān mahālakṣmi ye hemacaurānyadārānuṣaktāś ca brahmaghnagoghnā mahādoṣaduṣṭā vimuñcanti saṃsmṛtya devi tvadīyaṃ mukhaṃ pūrṇacandrānukāraṃ sphuraddi vyamāṇikyasatkuṇḍalodghṛṣṭagaṇḍasthalaṃ ye api baddhā dṛḍhair bandhanair nāgapāśair bhujābaddha- pādārgalais te api tvannāmasaṅkīrtanād devi muñcanti ghorair mahāvyādhibhiḥ saṃsmṛtya pādāravindadvayaṃ te mahākāli kālāgnitejaḥprabhe skandagovindabrahmendracandrārka- puṣpāyudhair maulimālālisatpadmakiñjalkasatpiñjaraiḥ sevyase sarvavīrāmbike bhairavī bhairavas te śaraṇyāgato ahaṃ kṣamasvāparādhaṃ kṣamasvāparādhaṃ śive

evaṃ stutā mahādevī bhairaveṇa mahātmanā 
tato liṅgaṃ vinirbhidya nirgatā parameśvarī ।। 

nīlāñjanasamaprakhyā kubjarūpā vṛkodarā 
īṣatkarālavadanā barbarordhvaśiroruhā ।। 

surūpā ca virūpā ca anekākārarūpiṇī 
vāmaprasāritakarā vāmadevī-m-uvāca ha ।। 

ājñānandasamāviṣṭā stutyānandākulīkṛtā 
na vedmi ko atra māṃ stauti kāhaṃ kasya varapradā ।। 

uvācaivaṃ mahāsattvā dṛṣṭipāto madīyakaḥ 
āśīviṣeva duṣprekṣyaḥ sa kathaṃ dhāritas tvayā ।। 

prārthayasva tadā kiñcid yat te manasi rocate ।। 

prasādāya mahādevi dadājñānugrahaṃ mama 
tapasā tava cogreṇa mama hāniḥ kujāmbike ।। 

sañjātā tena me devi pūrvam uktam idaṃ mayā 
evaṃ śrutvā mahādevī salajjā gadgadekṣanā ।। 

kiṃ te siddhaṃ mahādeva yena lajjāpitā vayam ।। 

pūrvam uktaṃ mayā tubhyam ājñāsamayagocare 
mattulyānugṛhītvā tu paścād bhava gaṇāmbikā ।। 

kasyedaṃ siddhasantānaṃ pāramparyakramāgatam 
matsakāśāt punas tubhyaṃ tvatsakāśāt punar mama ।। 

evaṃ tad bhairavaṃ vākyaṃ śrutvā devī parāṅmukhī 
sañjātā kubjikārūpā lajjāto rabhasoditā ।। 

kiṃ tu lajjāyase devi pūrvam ājñā mayā tava 
idānīṃ dada me śīghraṃ mā śaṅkā mā vilambaya ।। 

aprabuddhapramattena yadā tad rabhasoditam 
tat kiṃ nigrahabuddhyā vā yuktaṃ tvedaṃ kujeśvara ।। 

sarvānugrahake devi kiṃ na budhyasi cātmani 
na mayā rahitaṃ kiñcin na tvayā rahitaṃ kvacit ।। 

anyonyaguṇayogena kāryakāraṇayogataḥ 
tvaṃ gurur mama deveśi ahaṃ te na vicāraṇāt ।। 

rudrabhairavavīrāṇām eṣā cājñā na kasyacit 
yadi śiṣyaṃ na manyetha mitratvena tadā dada ।। 

evaṃ brūte tadā devyā sarvam etad bhaviṣyati 
paścimedaṃ kṛtaṃ deva pūrvabhāgavivarjitam ।। 

candradvīpaṃ manoramyaṃ deva tyaktuṃ na me manaḥ 
paścimaṃ sarvamārgāṇāṃ tvaṃ tāvad anuśīlaya ।। 

paścimāmnāyamārgo ayaṃ siddhānām akhilaṃ dada 
gacchāmy ahaṃ punas tatra bhārate kulaparvatam ।। 

anādiyugaparyantaṃ kīrtayāmāsa tadvidām 
śrīparvataṃ kumārākhyaṃ chāyāchatravibhūṣitam ।। 

evam uktvā gatā tūrṇaṃ śrīmatkaumāraparvatam 
tatra chāyātmikā devī avyaktā vyaktarūpiṇī ।। 

kṣapitvā kālaparyāyaṃ yāvad ālokayed diśām 
uttarāṃ tāvat tat sarvaṃ liṅgapūrṇaṃ mahāvanam ।। 

aśītiyojanāyāmaṃ samantāt parimaṇḍalam 
caturdvārasamopetaṃ tīrthakoṭibhir āvṛtam ।। 

anekasiddhasaṃchannaṃ manoramyam anopamam 
tamoguṇagaṇākīrṇam anekāścaryasaṃkulam ।। 

devyādṛṣṭinipātena akasmāc chrīr upasthitā 
tena śrīśailam uddiṣṭaṃ devyānāmapratiṣṭhitam ।। 

aṅguṣṭhena kṛtā rekhā svasthānasya ca tasya vai 
tatra jātā nadī divyā sāsīmā ubhayor api ।। 

tacchāyāṃ niścalāṃ kṛtvā ājñāṃ dattvā tu śāmbhavīm 
atra yo viśate kaścit sa me tulyo bhaviṣyati ।। 

hartā kartā svatantro asau bhraṣṭajñānaprakāśakaḥ 
ājñāto guṇam aiśvaryaṃ trailokye sacarācare ।। 

evam ākṣepayitvā tu gatā trikūṭaparvatam 
tatra kālaṃ kṣapitvā tu kiṣkindhākhyam anugrahet ।। 

tasya cājñāvibhūtiṃ tu dattvānugṛhya rākṣasān 
yena tiṣṭhāmy ahaṃ tīre samudrasya tv aśaṅkitā ।। 

tatra kanyākumārī tvaṃ gatvā kālasya paryayam 
samudram anugṛhītvā daradaṇḍīṃ gatā punaḥ ।। 

tatra chāyādharī devī avyaktaguṇacetasā 
lokānugrahahetvarthaṃ tatrājñāṃ mocayet punaḥ ।। 

pūrvasthāne tu yā vācā sā tv atraiva bhaviṣyati 
evam uktvā gatā dūraṃ paścimaṃ himagahvaram ।। 

yatra olambikā nāma tiṣṭhate vanapallikā 
raktāmbaradharā raktā raktasthā ratilālasā ।। 

tatrasthā gahvarāntasthā guhāgahanavāsinī 
yāvat santiṣṭhate kālaṃ tāvad yogimayaṃ khilam ।। 

tais tu santoṣitā devī nayopāyair anekadhā 
tataḥ prasannagambhīrā uvācedaṃ kujeśvarī ।। 

anekopāyaracanā vivekaguṇaśālinī 
oḍḍitā yena aṅghribhyāṃ tenedam oḍḍiyānakam ।। 

bhaviṣyati purāvastham aṣṭakoṭiguṇāśrayam 
āgatya khecarīcakrāt tv amoghājñāprasādataḥ ।। 

aṣṭau te mānasāḥ putrā bhaviṣyanti ca ṣaḍguṇāḥ 
śākinyaṣṭakamātā tvam aṣṭasiṃhāsanādhipāḥ ।। 

rudrāṇī rudraśākī ca gomukhī sumukhī tathā 
vānarī kekarī caiva kālarātrī ca bhaṭṭikā ।। 

vāmano harṣaṇaś caiva siṃhavaktro mahābalaḥ 
mahākālaikavīraś ca bhairavaś ca pracaṇḍakaḥ ।। 

caturbhujo gaṇādhyakṣo gajavaktro mahotkaṭaḥ 
airāvato vināyakṣaḥ ṣaḍ ete prāticārakāḥ ।। 

putrīputrāṣṭakopetā nivṛttisthā niyāmikā 
anekasṛṣṭikartā ca susampūrṇaguṇojjvalaḥ ।। 

kṛte coḍḍamaheśāno mitrānandaḥ patis tava 
aṣṭau putrāḥ kariṣyanti adhikāraṃ paścimānvaye ।। 

adhikāraṃ kariṣyanti ṣaṭ kulādhipatīśvarāḥ 
yuge yuge bhaviṣyanti pṛthaksaṃjñākramodayāḥ ।। 

evaṃ te sūcitaṃ sarvaṃ kramaughaḥ kulapaddhatiḥ 
bhaviṣyadraktacāmuṇḍe gamiṣyāmo yathepsitam ।। 

evaṃ dattvā varaṃ tebhyaḥ karālaṃ ca samāgatā 
mahājvālālisandīptaṃ dīptatejānalaprabham ।। 

mahājvālāvalīṭopaṃ devyās tejo mahādbhutam 
dhṛtaṃ yena pratāpo asyās tena taj jālasaṃjñakam ।। 

kiñcitkālasya paryāye prabuddhakiraṇojjvalā 
vicitraracanānekaṃ paśyaty agrendrajālavat ।। 

kasyaiṣā racanā divyā pūrvam āsīd ihādhvare 
mattejasaḥ pratāpena bhraṣṭā tvaṃ na palāyitā ।। 

karālavadane tubhyaṃ māyājālaprasārike 
jālandharādhipatyatvaṃ bhaviṣyaty acireṇa tu ।। 

āgatya khecarīcakrāc chrīsiddhakauṇḍalīśvaraḥ 
aśeṣārthavido nāthaḥ sa te nātho bhaviṣyati ।। 

bhaviṣyanti karālinyo daśaiva duhitā tava 
bhaviṣyanty uttarānandā daśaite guṇavattarāḥ ।। 

prāticārās tu ṣaḍ bhadre bhaviṣyanty anugocare 
ājñānandasamekatvaṃ karālīduhitājanam ।। 

mālā śivā tathā durgā pāvanī harṣaṇī tathā 
jayā tu suprabhā caiva prabhā caṇḍā ca rugminī ।। 

śakuniḥ sumatir nando gopālaś ca pitāmahaḥ 
pallavo meghanirghoṣaḥ śikhivaktro mahādhvajaḥ ।। 

kālakūṭo daśaivaite putrāḥ siṃhāsanādhipāḥ 
bhaviṣyanti bhave tubhyaṃ meghavarṇādito gaṇāḥ ।। 

bṛhatkukṣaikadaṃṣṭraś ca gaṇeśo vighnarāṭ prabhuḥ 
mahānandaḥ ṣaḍ evaite bhaviṣyanti gaṇeśvarāḥ ।। 

uttarānandam īśānāḥ kariṣyanti yuge yuge 
jñānabhraṃśāvasāne tu saṃjñābhedān punaḥ punaḥ ।। 

karālī tava santāne bhaviṣyanti mamājñayā 
evam uktvā maheśānī gatā sahyaṃ mahāvanam ।। 

sampūrṇamaṇḍalārcībhiḥ pūrayantī jagattrayam 
niḥśeṣaṃ nikhilaṃ viśvaṃ lokālokāntasaṃsthitam ।। 

yāvat santiṣṭhate tatsthā nayopādair anekadhā 
tāvac caṇḍākṣī balavat paricaryām anekadhā ।। 

kurvantī vividhopāyaiḥ saukaryaracanān bahūn 
tejobhābhiḥ pradīpyante caṇḍākṣīguṇapūritāḥ ।। 

yasminn adrau sthitā devī dedīpyārcir ghanojjvalā 
tat pradeśaṃ sthiraṃ jātam anyad dagdhaṃ carācaram ।। 

āpūritam idaṃ sarvam anekaracanādibhiḥ 
paśyate parvataṃ mātā kālānte muditekṣaṇā ।। 

tāvac caṇḍākṣiṇīty agre paśyaty amitatejasā 
viśvāmṛtaiḥ pūrayantī divyaughaguṇalālasā ।। 

uvācedaṃ mahādevī sādhu pūrṇamanorathe 
yenedaṃ pūritaṃ sthānaṃ tena tvaṃ pūrṇarūpiṇī ।। 

bhaviṣyaty ādhipatyatvaṃ parvato ayaṃ tavodbhavaḥ 
viṣuvena tu yogena yenedaṃ saṃskṛtaṃ tvayā ।। 

tena pīṭheśvarī tvaṃ vai bhaviṣyasi yuge yuge 
tejaskandhāsanaṃ tubhyaṃ dvāparāntādhikāriṇī ।। 

bhaviṣyati bhave avaśyaṃ cakrānandaḥ patis tava 
sampūrṇamaṇḍalākāro granthādhāraḥ kuleśvaraḥ ।। 

dvādaśaiva bhave tubhyaṃ bhaviṣyanti kumārikāḥ 
tābhyas tv ekaikakoṭiś ca ādhipatyādhikārikāḥ ।। 

bhaviṣyanti tathā putrāḥ prāticārās tadardhataḥ 
āgantuṃ khecarīcakrāt preritās tu mamājñayā ।। 

yena te nāmato brūmi yathā te ahaṃ prasāditā 
haṃsāvalī sutārā ca harṣā vāṇī sulocanā ।। 

mahānandā sunandā ca koṭarākṣī vṛkānanā 
yaśovatī viśālākṣī sundarī dvādaśī tathā ।। 

siṃhāsanādhipatye tāḥ pūrṇādrau kulakanyakāḥ 
valir nando daśagrīvo hayagrīvo hayas tathā ।। 

sugrīvo gopatir bhīṣmaḥ śikhaṇḍī khaṇḍalas tathā 
śakraś caṇḍādhipaḥ siddhāḥ sarvānugrahakārakāḥ ।। 

haṃsabhedādimārgasya bhaviṣyanti prakāśakāḥ 
āmodaś ca pramodaś ca sumukho durmukhas tathā ।। 

avighno vighnakartā ca tava mārgeṣu rakṣakāḥ 
etat sarvaṃ yathānyāyaṃ caṇḍākṣī puratas tava ।। 

bhaviṣyati mamājñāto gacchāmaḥ kāmikaṃ yathā 
evam uktvā gatā śīghraṃ yatrocchuṣmā nadī śubhā ।। 

mahocchuṣmavanāntasthā divyādivyaughavāhinī 
mahocchuṣmahradaṃ yatra yatra nīlo mahāhradaḥ ।। 

tatra sā ram ate devī divyājñāguṇaśālinī 
ubhayos taṭayos tasthā ramitvā kālaparyayam ।। 

yāvat paśyati viśvāṅgī tattvāṅgī tāvat paśyati 
kāmabhogakṛtāṭopāṃ vasantatilakojjvalām ।। 

dravayantīṃ dravantīṃ tām icchayā bhuvanatrayam 
tāṃ dṛṣṭvā prahasitā mātā kā tvaṃ kasmād ihāgatā ।। 

tāṃ dṛṣṭvā mohitā mātā jānanty api na jānatī 
viśramya ca muhūrtaikaṃ yāvad ālokayet punaḥ ।। 

tāvocchuṣma ihāyātā mamāgre śokavāhinī 
sādhu kāmini sarvatra yat tvayā darśitaṃ mama ।। 

kāmānandaphalāvāptis tena kāmeśvarī bhava 
kāruṇyāt kāmarūpaṃ tu mamāgre vividhaṃ kṛtam ।। 

tenedaṃ kāmarūpaṃ tu mahat pīṭhaṃ tavādhvaram 
bhaviṣyati kalau prāpte candrānandaḥ patis tava ।। 

vāyuskandhopaviṣṭo asau ātmabhedaprakāśakaḥ 
aśeṣārthavido nāthaḥ sarvajñaḥ parameśvaraḥ ।। 

kāmike kāmukas tubhyaṃ kāmadevo bhaviṣyati 
bhaviṣyanti mahānandās trayodaśa guṇānvitāḥ ।। 

yoginyo yogasampannās tava ḍikkarikāḥ śubhāḥ 
putrās trayodaśā hy evaṃ saptaite prāticārakāḥ ।। 

bhaviṣyanti jagaddīpā jagadānandakārakāḥ 
prabhā prasūtiḥ śāntābhā bhānuvatyā ca śrībalā ।। 

hārī ca hāriṇī caiva śālinī kandukī tathā 
muktāvalī tathā cānyā gautamī kauśikī tathā ।। 

śākodarī ca vikhyātā rājñāḥ siṃhāsanādhipāḥ 
bhānur anantahetuś ca surājaḥ sundaras tathā ।। 

mahāvaktrārjuno bhīmo droṇako bhasmako antakaḥ 
ketudhvajo viśālākṣaḥ kalyāṇaś caturānanaḥ ।। 

eṣo'vatāro vividhaḥ kalau prāpte bhaviṣyati 
lampaṭo ghaṇṭakarṇaś ca sthūladanto gajānanaḥ ।। 

bṛhatkukṣiḥ surānandaḥ saptamas tu balotkaṭaḥ 
saptaite viṣamāḥ kruddhāḥ sarvasantānapālakāḥ ।। 

pīṭhopapīṭhasandohe kṣetre kṣetre mahābalāḥ 
sarvasādhāraṇā hy ete bhaviṣyanti kalau yuge ।। 

anyat kāmāmbike kiñcid bhaṇiṣyāmaḥ kariṣyatha 
sarvasādhāraṇaṃ tac ca caturṇāṃ tu vijānatha ।। 

bhaviṣyati kalācakraṃ maccharīrasamudbhavam 
parāparavibhāgajñaṃ mātaṅgakulasambhavam ।। 

nīlasyottarabhāge tu mahocchuṣmavanāntagam 
parāparaṃ tu tenedaṃ pañcamaṃ pīṭhanāyakam ।। 

mātaṅginīkulāntastham ādyaṃ caivātha pañcamam 
tena jātaṃ jagat sarvaṃ tat sañjātaṃ kulākulam ।। 

maccharīrāṅgasambhūtaṃ bhaviṣyanti tavādhvare 
kāryadṛṣṭau praśastaṃ tu apraśastam itare jane ।। 

madhyadeśasthitaṃ tac ca matsamīpe vyavasthitam 
siddhapālakasaṃyuktaṃ bhaviṣyaty avatārakam ।। 

nirācāraṃ jagat sarvaṃ nirācāravivarjitam 
nirācāreṇa yogena kariṣyanti nirākulam ।। 

hārikā hāri gāndhārī vīrā caiva nakhī tathā 
jvālinī sumukhī caiva piṅgalī ca sukeśinī ।। 

śrīphalaḥ kaṣmalaś caṇḍaś caṇḍālaś ceṭakas tathā 
mātaṅgo bāhuko vīro avyakto navamaḥ smṛtaḥ ।। 

herambo dhūlisaṃjñas tu piśācaḥ kubjavāmanaḥ 
parāparaṃ tu tat pīṭhaṃ kāmapīṭhordhvamadhyagam ।। 

triśrotraṃ pūritaṃ yasmāt triśrotrā tvaṃ tathā bhava 
nadīrūpāsi māṅgalye bhava tvaṃ kāmarūpiṇī ।। 

mātaṅgānāṃ kulotpanne yas tvāṃ nityābhivādayet 
teṣu kṣemakarī nityaṃ na manyante kṣayaṅkarī ।। 

tvāṃ muktvā yo anyavarṇas tu yo atra pīṭhe bhaviṣyati 
tasyāpadakarī nityaṃ bhaviṣyasi kulāmbike ।। 

evaṃ tiṣṭha mamānande jagānandakarī ciram 
bhaviṣyati purāvastham amoghājñāprasādataḥ ।। 

evam uktvā gatā śīghraṃ devīkoṭaṃ kṛtakṣaṇāt 
ālokanena mahatā aṭṭahāso aṭṭahāsataḥ ।। 

kolāgiryāṃ tathojjenī prayāgavaraṇādikam 
virajekāmrakādyaṃ ca anyac cānyaṃ carācaram ।। 

yatra yatra gatā devī yatra yatrāvalokayet 
tatra sandohatīrthaṃ ca upakṣetrāṇy anekadhā ।। 

kṛtaṃ tu bhārate varṣe ātmakīrtikumārikā 
tena kaumārikākhaṇḍaṃ sañjātaṃ puṇyapāvanam ।। 

pūrvasantānadevena yad uktaṃ bhārataṃ vraja 
tadāvasāne kubjeśi ubhābhyāṃ melakaṃ tv iha ।। 

tat kṛtaṃ sakalaṃ devyā ājñānandāvabodhakam 
āgatā tu punas tatra pūrvarūpānuyāyinī ।। 

devo api pūrvasantāne śiṣyaḥ suravarārcite 
śrīmadoḍramaheśānaṃ kṛtvā cājñāṃ punar dadet ।। 

vraja tvaṃ bhārate varṣe itaḥ prabhṛty anugrahaḥ 
uḍḍapīṭhe punaḥ sthātuṃ kuru sṛṣṭim anekadhā ।। 

evam uktvā punas tatra trikūṭaśikharāntagaḥ 
adṛṣṭavigraheśānaś cāntardhānam abhūt kṣaṇāt ।। 

iti kulālikāmnāye śrīkubjikāmate ājñāparyāyakaumāryādhikāro nāma dvitīyaḥ paṭalaḥ

tvayā sārdhaṃ mahādeva vivāho jāyate yathā 
kiṃ nimittaṃ ca kasyārthe tan me nigada bhairava ।। 

tvam eva devi sā bhadre gatāsi pitṛmandiram 
krauñcasya ca vadhārthāya devais tv ārādhitā vayam ।। 

sa ca krauñco yathotpannas tat sarvaṃ kathayāmi te 
sthānāt sthānaṃ kramantyāśu prasvedaḥ patitaḥ kvacit ।। 

tatrāsau dānavo jātaḥ krauñcākhyo baladarpitaḥ 
tena devagaṇāḥ sarve saptalokāntasaṃsthitāḥ ।। 

upadrutās tu balinā gatā brahmapuraṃ tu te 
brahmāpi taiḥ samaṃ devi viṣṇoḥ pārśvam upāgatāḥ ।। 

viṣṇunā saha ālocya kiṃ kurvāma upadrutāḥ 
krauñcāsureṇa balinā tasyopāyaṃ vada prabho ।। 

sphoṭanārthaṃ garutmīśa tenāham idam āgataḥ 
hariṇāpi punaś coktaṃ vadhituṃ tasya na kṣamaḥ ।। 

devadevīsutaṃ muktvā kasmāt so api tadudbhavaḥ 
tata evaṃ samālocya kva sthānasthaḥ kujeśvaraḥ ।। 

devīdehojjhito deva uvācedaṃ pitāmahaḥ 
prahasya pālako hy evam uvācedaṃ pitāmahaḥ ।। 

idānīṃ kim asau dakṣo nirvaped utthito analaḥ 
tasya kopānalād dagdhaḥ kāryotpanne kutas tu saḥ ।। 

mahādarpavaśād bhraṣṭā naṣṭā yūyaṃ divaukasaḥ 
evopalambhitāḥ sarve hariṇā brahmaṇoditāḥ ।। 

ūcus tv evaṃ punaḥ paścād upāyaḥ ko asti sāmpratam 
himavadgirer duhitā tiṣṭhaty ekā subhāvitā ।। 

jagannāthāṅghriniratā jagannātho hi tatra ca 
evam uktvā vasantasya kāmasya guṇaśālinaḥ ।। 

devaiḥ pracoditau tau dvau devadevyor manoharau 
evaṃ tai racitaṃ sarvaṃ puṣpapallavakādibhiḥ ।। 

kokilārāvajhaṅkāraṃ ṣaṭpadonmattasaṅkulam 
vasantam uditaṃ dṛṣṭvā prasannagirayā kila ।। 

uvācedaṃ tadā kāle kāmo vidhyati bhairavam ।। 

madālasānandabhṛtekṣaṇekṣitaḥ prapaśyatām eva kumārikorum 
dhṛtvā karotkaṇṭhitayā ca kaṇṭhe āliṅgayantyā ca diśaṃ vilokya ।। 

lajjāyamānena sakopanena trailokyasaṃhāramahānalena 
sandīpito asau patitaḥ kṣaṇena kāmo hataḥ kāmanirīkṣaṇena ।। 

kāmānande dagdhe prītiratī rodanātmike duḥsaham ।
dṛṣṭvā te rudamāne nānaṅgaḥ patir bhavati mā rudathaḥ ।। 

nigrahītvā tu taṃ kāmaṃ trinetrarūpadhāriṇā 
nigrahānugrahaś caiva bhairavecchā pravartate ।। 

etad antaram āsādya brahmaviṣṇupuraḥsarāḥ 
sarve devagaṇāḥ prāptā ṛṣisiddhāḥ saguhyakāḥ ।। 

stutistotraravair divyais toṣayitvā kujeśvaram 
uvācedaṃ harir brahmā deva cotkaṇṭhitā vayam ।। 

bhavatpādavinirmuktā devadevā hy upadrutāḥ 
pracaṇḍabalinākrāntāḥ krauñcena parameśvara ।। 

prasīda dayayā nātha bruvāmas tv abhayaṃ dada 
devīm udvāhyatāṃ nātha kleśāyāsaprapīḍitām ।। 

kutra tiṣṭhati kasyaiṣā kā mātā kaḥ pitāmahaḥ 
ko me dadāti ko yācyaḥ kiṃ kurvāmaḥ kulojjhitāḥ ।। 

uktaṃ tu brahmaṇā hy evaṃ yācyo ahaṃ yācakā vayam 
yajñayājī himantākhyo adhvaryuḥ parameśvaraḥ ।। 

evam uktvā tu vṛddhena vasiṣṭhapramukhān ṛṣīn 
preṣitā vada śīghredaṃ sampradānakriyāṃ kuru ।। 

tair gatai rucitaṃ sarvam ādeśaṃ śirasā dhṛtam 
bahuvittaprabhāreṇa vivāhānandakṛd dhy abhūt ।। 

sarvamaṅgalamāṅgalyam ānandānandapūritam 
tadā prabhṛti sarvedam abhūt pūrṇamanoratham ।। 

bhairave mathanāsakte jagadyoniḥ sadoditā 
trailokyasṛṣṭihetvarthaṃ manthānastho bhavet tada ।। 

krīḍāvinodair atilālasasthaṃ kulāmṛtānandavidhau pravṛttam 
kuleśvaraṃ kubjibhṛtānurāgaṃ sampṛcchatedaṃ praṇatā kujeśī ।। 

praṇayena tu yogena drāvitāṅgaṃ tvayā mama 
kubjenaiva tu rūpeṇa pīḍitātīva bhairava ।। 

vinodakuśale devi anekārthavidhāyinī 
toṣito'dya tvayā nāthe pṛccha pṛccha sudurlabham ।। 

pūrvakāle tvayā mahyaṃ prasādo yaḥ kṛtaḥ prabho 
kubjatvaṃ śabdarūpeṇa pūrvaṃ vyāharitaṃ yataḥ ।। 

tena kāryeṇa deveśa kālasthānaṃ na me prabho 
pṛcchāmi praṇayāviṣṭā ajñānaguṇaśālinī ।। 

kathaṃ me kubjikā nāma kiṃ khañjī pūrva sūcitā 
etad ācakṣva yatnena sarvopāyasamanvitam ।। 

paramārthaṃ yadā deva tadā syāt siddhisādhanam 
atha cet tan mṛṣā vākyaṃ tat kiṃ nāma pratiṣṭhitam ।। 

kathayasva prasādena samācāro guruḥ katham 
sādhanaṃ sarvavastūnāṃ yenaikena prapadyate ।। 

mantratantreṇa yogena ājñātaḥ sampravartate 
tat sarvaṃ helayā nātha ekoccārād vada prabho ।। 

krīḍānandasvarūpeṇa pṛṣṭo ahaṃ klinnacetase 
tena te kledanāmārgaṃ kathayāmi surārcite ।। 

nityānandaprakartāraṃ kalyāṇārthaprabodhakam 
gurum anveṣayed yatnāt subhagaṃ priyadarśanam ।। 

śubhajātisuvṛttisthaṃ śubhadeśasamudbhavam 
jñānavijñānasampannaṃ samastārthaviśāradam ।। 

kālajñaṃ nipuṇaṃ dakṣaṃ sāmarthajñam akutsitam 
sarvāvayavasampannaṃ vyaṅgadoṣavivarjitam ।। 

vedhaghaṭṭanirodhajñaṃ lokamārgaviśāradam 
kriyākāṇḍarataṃ śāntaṃ subhaktaṃ guruvatsalam ।। 

susantuṣṭam alobhiṣṭhaṃ tapasvijanavatsalam 
pratipannajanānandaṃ śauryavantaṃ dṛḍhavratam ।। 

vidyām abhayadātāraṃ laulyacāpalyavarjitam 
ācārapālakaṃ dhīraṃ samayeṣu kṛtāspadam ।। 

āgataṃ na tyajed vastuṃ yo gatvā na parigrahet 
sa gurur na manuṣyānāṃ devānām api durlabhaḥ ।। 

śaktihīnaṃ guruṃ prāpya śiṣye muktiḥ kutaḥ priye 
mūlacchinne yathā vṛkṣe kutaḥ puṣpaphalādikam ।। 

evaṃvidhaṃ guruṃ prāpya ko na mucyeta bandhanāt 
taṃ dṛṣṭvā sarvabhāvena śiṣyaś cārādhayed gurum ।। 

ātmanā ca dhanenaiva dāsatvena bhajet tu tam 
tāvad ārādhayed devi prasanno yāvat sa guruḥ ।। 

prasanno dadate dīkṣāṃ yayā pāśakṣayo bhavet 
prabodho bhavate tasya gṛhṇāti yadi tatkramāt ।। 

akramād dadate yas tu akramād gṛhṇate tu yaḥ 
dvāv etau niścitau baddhau pāśaiḥ kulasamudbhavaiḥ ।। 

yāvad aṣṭau tathā pañca trīṇy abdāni subhāvitaḥ 
tāvan na kārayed dīkṣāṃ niṣiddhas tu kulānvaye ।। 

atha ced gurusāmarthyād dadate dayayā śiśoḥ 
tathāpi tena kartavyaṃ dāsatvaṃ tu guroḥ kule ।। 

ākruṣṭaḥ śatadhā vāpi tāḍitas tu sahasradhā 
evaṃ kṛte na yasyāsti virāgas tasya yogyatā ।। 

guruṇā roṣito vātha yo dadyād uttaraṃ kvacit 
sa tu naśyati duṣṭātmā ajīrṇe bhojanaṃ yathā ।। 

guroḥ kopaṃ na kartavyaṃ vāṅmanaḥkāyakarmabhiḥ 
tasya kopād dahiṣyanti prāptajñānaṃ marīcayaḥ ।। 

martyalokaṃ samāsādya kiñcijjñā guravo yadi 
tadā jñānasya kā rakṣā jñānacauraṃ haranti tāḥ ।। 

kṣamāśīlaṃ guruṃ matvā yadi śiṣyo apamānayet 
prāptaṃ me jñānasadbhāvaṃ gacchāmaḥ kathanaṃ vinā ।। 

tasya rodhādikā devyo mūkatvaṃ janayanti vai 
na rohati yathā bījaṃ dagdhaṃ tadvad idaṃ priye ।। 

ājñāyogaṃ kriyāmantraṃ muṣitvā yaḥ palāyate 
na ca tena samaṃ yāti tatraivāyāti niścitam ।। 

sa kathaṃ tiṣṭhate mūḍho bhuktodgīrṇe vapur yathā 
nābubhukṣā bubhukṣā vā ghṛṇī kṣīṇatanur bhavet ।। 

śubhaṃ vā aśubhaṃ vātha kurvāṇaṃ na hased gurum 
hasanād dhvaṃsam āyāti hasite hiṃsito hi saḥ ।। 

sāmānyapratipattyā vā na vaded guruṇā saha 
mukhe hastaṃ pradattvā tu dadādeśam iti bruvan ।। 

aṅgarakṣā na kartavyā na śāṭhyaṃ guruṇā saha 
uktānukteṣu kāryeṣu upekṣāṃ naiva kārayet ।। 

śaṭhas tu duṣṭabhāvaś ca mṛṣāvādyapravādakaḥ 
antaraṅgī na sadbhāvī sa naṣṭaḥ kañjinī yathā ।। 

dvidhābhāvābhipannasya bhinnabhāva itas tataḥ 
ya evaṃ vartate mūḍhaḥ sa naṣṭaḥ kañjikaṃ yathā ।। 

ājñāsphurantam ānandaṃ guruṃ tyaktvānyam āśrayet 
sanniruddhas tu sarvatra rājyabhraṣṭo yathā nṛpaḥ ।। 

śarīraṃ dravyavijñānaṃ vastravāhanabhūṣaṇam 
gurvarthaṃ dhārayed yas tu sa vai saṃskāram arhati ।। 

gurur mānyo guruḥ pūjyaś cārādhyo guravaḥ sadā 
gurau santoṣite sarvaṃ toṣitaṃ sacarācaram ।। 

guroḥ samo naiva hi martyaloke tathā viśeṣeṇa tu cāntarikṣe 
yas tārayed duḥkhamahārṇavaughāt kiṃ tasya kartuṃ sa karoti śiṣyaḥ ।। 

na mātā na pitā caiva na bhrātā naiva bāndhavāḥ 
upakāraṃ hi kurvanti kurute yādṛśaṃ guruḥ ।। 

evaṃ matvā varārohe duḥkhe duḥkhī sukhe sukhī 
guror vairodhikaṃ sthānaṃ pramādād api na vrajet ।। 

upaviṣṭasya pārśve tu kartavyaṃ mārjanādikam 
bhikṣāpātraṃ nivedyeta puṣpadhāṭīṃ vahet sadā ।। 

antaraṅgaṃ na kartavyaṃ vāṅmanaḥkāyakarmaṇā 
yat kiñcid gurave kāryaṃ tat kartavyam aśaṅkitaiḥ ।। 

ya evaṃ vartate śiṣyaḥ sukhaduḥkhasamāśrayī 
tasya siddhir na dūrasthā mokṣaḥ svādhīnatāṃ gataḥ ।। 

guruṇāpāditaṃ sarvam upadeśaṃ prapūjayet 
tasmād evaṃ viditvā tu gurur devo na cānyathā ।। 

triṣkālaṃ praṇipātena dhyānayogena taṃ yajet 
adṛṣṭavigraheśānam upalabhyeta nānyathā ।। 

mantradhyānatapopāyaiś caryāyogair anekadhā 
na paśyanti paraṃ śambhuṃ yāvan nopāsayed gurum ।। 

dhyāyanto api sadā bhaktyā madrūpaṃ guruṇoditam 
tathāpi na bhavet saukhyaṃ śāmbhavaṃ paramārthataḥ ।। 

yāvan mūrdhnopari pādā ājñāyuktaḥ subhāvitaḥ 
tāvan na jāyate śīghram adṛṣṭaguṇalakṣaṇam ।। 

gururūpavidhau yadi niścalatā tad upāsati mūrdhni dhṛtāṅghriyugam 
acireṇa bhavaty upaladbhiguṇā aṇimādiguṇāṣṭakaśambhupadam ।। 

ājñāhīne parokṣatvaṃ trayāṇāṃ darśitaṃ mayā 
rudrabhairavavīrāṇāṃ kathanād yogaḥ pravartate ।। 

siddhe siddhaṃ vinirdiṣṭaṃ pratyakṣaguṇalakṣaṇam 
ājñātaḥ sampravarteta sā cājñā guravo viduḥ ।। 

śāstre śāstre smṛtaṃ jñānaṃ mayānekavidhānataḥ 
pratyakṣamantranihitā siddhājñā siddhagocare ।। 

tenedaṃ siddhasantānaṃ gurudevopalakṣitam 
yasya cājñānipātena sambodhaḥ śāmbhavo bhavet ।। 

pratyakṣaṃ guravaṃ tyaktvā jñānarūpaṃ kuleśvaram 
katham ārādhanānyatra kurute mohitātmanaḥ ।। 

nirvāṇāgnau jvaladdīpte yo anyatrāgnau vrajet kudhīḥ 
devāgāraṃ guruṃ tyaktvā vrajaty adhobhavaṃ tu saḥ ।। 

pūrvakarmaviśuddhasya śaktipātaḥ sunirmalaḥ 
tīvraśaktinipāto asya śīghram eva prapadyate ।। 

malakāyaprapūrṇasya mandaṃ mandaṃ pravartate 
abhāgyasyāpi ṣaṇmāsāt tīvratvaṃ samprapadyate ।। 

yāvan na sarvabhāvena martyalokam upāgatam 
gurumūrtidharaṃ śambhuṃ tāvat pāto na śāmbhavaḥ ।। 

madvīryaḥ pārado yadvat patitaḥ sphuṭitaḥ kaṇaiḥ 
tadvac ca deśikendrāṇāṃ rūpeṇa prabhramāmy aham ।। 

mama vīryaprasūtās te ācāryāḥ sūtakeva hi 
vindhanti saṃskṛtāḥ santo bhaktyoṣadhisujāraṇāt ।। 

aham ekaḥ kulālo vai khecarādau guṇojjvalaḥ 
sṛjāmi nikhilaṃ sarvaṃ gurutve saṃvyavasthitaḥ ।। 

sādākhyaḥ khecarāṇāṃ ca piṅgo ahaṃ pavanodbhavaḥ 
tejase anantarūpo ahaṃ anugrahīśo jalodbhavaḥ ।। 

śrīkaṇṭho ahaṃ nivṛt[t]yante kulīśo ahaṃ kṣitītale 
anughrahāmy akhilaṃ sarvam eko apy anekadhā sthitaḥ ।। 

yena yena hi bhāvena pṛcchito ahaṃ yathā yathā 
tathā tathā mayā sarvaṃ gurutve sampradarśitam ।। 

atraiva siddhasantāne pratyakṣo ahaṃ vyavasthitaḥ 
gurumūrtau sthito nityaṃ yasyājñā sampravartate ।। 

suvarṇasya yathākārāḥ saṃjñābhedair anekadhā 
kaṭakaṅkaṇakeyūraiḥ kaṇṭhīmudrāṅgulīyakaiḥ ।। 

tathā te guravo jñeyā mamājñāṅgasamudbhavāḥ 
rasavad vedhakā jñeyā stokaṃ stokaṃ bahuṃ bahum ।। 

palakoṭipalānāṃ ca guñjād evaṃ na saṃśayaḥ 
evaṃ vibhūtir ākhyātā yugarūpānusāriṇī ।। 

palena vihito vedhaḥ kiṃ guñjāto na vidhyati 
saṃskāre sati sarvatra bahustokaṃ na cintayet ।। 

parāparavibhāgena kālabhāvavaśena ca 
bahustokaṃ na mantavyaṃ pratyayaś cātra kāraṇam ।। 

rasaviddhaṃ yathā tāmraṃ na bhūyas tāmratāṃ vrajet 
ājñāviddhas tathāpy evaṃ na saṃsāram anukramet ।। 

sā cājñā vidyate yasya mama tulyaḥ kujāmbike 
palamātraraso bhavyaṃ guñjāmātrarasena kim ।। 

palamātraraso hy ahaṃ guñjāmātras tatodbhavaḥ 
evaṃ matvā gurūṇāṃ ca na vikalpo vibhūtaye ।। 

ājñāto bhukti muktiś ca sarvaṃ sādhayate kṣaṇāt 
vāñchitaṃ labhate sarvaṃ yadi bhaktiḥ suniścalā ।। 

ājñā tu dvividhā proktā sādhakānugrahātmikā 
samarthācārayuktasya tatas tāṃ tu pramocayet ।। 

prāthamikasya yā ājñā; sā viśuddhiprabodhikā 
adhikāranimittārthaṃ punaś cājñāṃ daded guruḥ ।। 

ājñāmātreṇa santuṣṭo anyasyājñāṃ dadāti ca 
nehatre tu sukhaṃ tasya paratre bādhyate tu saḥ ।। 

vācāsiddhiḥ purakṣobhaṃ yāvaj jñātaṃ na yoginaḥ 
tāvan na kārayed dīkṣām ity ājñā pārameśvarī ।। 

jñātvāmnāyaṃ varārohe divyādivyair niṣevitam 
catuṣkaṃ pañcakaṃ ṣaṭkaṃ catuṣkaṃ pañcakaṃ catuḥ ।। 

ślokadvādaśakaṃ cānyat pañcaratnaṃ satadgraham 
ṣoḍhānyāsakramaṃ jñātvā etat sarvaṃ vidhānataḥ ।। 

sa yogyaḥ kramiko śiṣyo anyathā nāmadhārakaḥ 
tataḥ prabhṛti siddho asau pūjyaḥ pūjāpakaḥ smṛtaḥ ।। 

etadguṇaviśiṣṭo ayaṃ śiṣyaḥ sarvārthadāyakaḥ 
mahadanyāyasamprāpto gurus taṃ na tiraskaret ।। 

evaṃ gurutvam āpnoti siddhāmnāye kujeśvari 
anyathā jīvikārthaṃ tu ātmānaṃ ca viḍambitaḥ ।। 

ājñāyā guṇam aiśvaryaṃ yasya jātaṃ yaśasvini 
tasmāt sampadyate sarvaṃ yadi dattā prasādataḥ ।। 

krameṇa vihitā cājñā ājñāmoghakramaṃ viduḥ 
te jyeṣṭhāḥ kramasantāne yady eṣāṃ anukramo na hi ।। 

kiṃ tu maṇḍalayogyās te na bhavanti kuleśvarāḥ 
candanākṣatadīpānāṃ nārhatvaṃ ca bhajanti te ।। 

adhikārājñā prathamā prasādājñā dvitīyakā 
sā yadi kramaśaḥ prāptā sakramānukrameṇa tu ।। 

tatra kālaṃ samārabhya gurutvaṃ bhajate tu saḥ 
sa yatra tiṣṭhate deśe tatra ye anye tu kanyasāḥ ।। 

bhrātṝṇāṃ bhrātṛputrāś ca tatputrāś ca gurur yathā 
pūjayanty avikalpena siddhimārge vidhir hy ayam ।। 

ārādhyas tiṣṭhate yatra tatra kiñcin na kārayet 
mantratantrakriyāyogam adhikāraṃ prabhutvatā ।। 

pañcayojanamātreṇa gatvā karma samārabhet 
tatpure dāsavat tiṣṭhed ājñāśravaṇatatparaḥ ।। 

svapurasthaṃ prayatnena yadārādhyaṃ na paśyati 
bhuñjate mohitātmānaḥ kilbiṣaṃ bhuñjate tu saḥ ।। 

prāyaścittaṃ cared devi kubjikāyāyutadvayam 
atha ced darpamūḍhas tu jñātvā bhuñjaty aśaṅkitaḥ ।। 

lakṣaṃ japtvā bhavec chuddhi[r] gurupūjā tv anantaram 
samapādena cāruhya guror agre ajānataḥ ।। 

kubjikāyutam ekaṃ tu śudhyate gurupūjayā 
guror āsthānasaṃsthāne cāruhya pādukaiḥ saha ।। 

gurudṛṣṭigate pāde japate tasya pūrvavat 
jyeṣṭho bhrātā guror mātā guroḥ sthānārcakās tu ye ।। 

trīṇy etās tatsamā jñeyā draṣṭavyā guruvad yathā 
apamānya yadā hy etān ātmasambhāvitaḥ kudhīḥ ।। 

prāyaścittī salakṣeṇa śudhyate gurupūjayā 
upamardya guroḥ sthānaṃ pāpātmā yatra tiṣṭhati ।। 

tasya darśanasambhāṣāt pātakino bhavanti te 
yadā sādhuḥ prasannātmā tadā lakṣatrayeṇa vai ।। 

maṇḍalānāṃ sahasreṇa gurupūjā tv anantaram 
pādukopānahau chattraṃ śayyāpaṭṭo atha bhājanam ।। 

pādena saṃspṛśed yas tu śire dhṛtvāṣṭakaṃ japet ।। 

iti kulālikāmnāye śrīkubjikāmate manthānabhedapracāraratisaṅgamo nāma tṛtīyaḥ paṭalaḥ

tṛptāhaṃ devadeveśa bījamantrair anekadhā 
cakraiś ca vividhākāraiḥ sadyaḥpratyayakārakaiḥ ।। 

adyāpi saṃśayo nātha mantrāṇāṃ nirṇayaṃ prati 
pūrvaṃ ca kathitā mantrāḥ saptakoṭir asaṅkhyayā ।। 

sādhanāni punas teṣāṃ sadyaḥpratyayakārakāḥ 
kliṣyanti manujātyantaṃ japahomaparāyaṇāḥ ।। 

vrataiś ca vividhākāraiḥ kaṣṭaiś cāndrāyaṇādibhiḥ 
kimarthaṃ te na sidhyanti japtvā koṭiśatair api ।। 

tvaṃ ca devo vibhuḥ kartā tvayoktaṃ sat yam ucyate 
avicāreṇa tad grāhyaṃ mithyā kiṃ deva bhāṣitam ।। 

dhvaṃsitāś ca tvayā lokā māyārūpeṇa bhairava ।। 

sādhu sādhu mahāprājñe vastucodyavikalpini 
ye mayā kathitā mantrāḥ pūrvaṃ ye kāmasiddhidāḥ ।। 

te gopitā mayā devi varṇarūpāḥ prakāśitāḥ 
tena te na prasidhyanti japtvā koṭiśatair api ।। 

oṃkāreṇa tu te guptā namaskāreṇa bhāmini 
tena guptena guptās te śeṣā varṇās tu kevalāḥ ।। 

ekākṣarā dvyakṣarāś ca catuḥpañcanavākṣarāḥ 
kūṭamantrāś ca ye kecit piṇḍamantrās tathaiva ca ।। 

ekāśītipadāś cānye sahasrāntāḥ śatārdhikāḥ 
sarve te niṣphalāḥ proktāḥ kiṃ tu jīvavivarjitāḥ ।। 

loke prasiddham evaṃ hi jīvahīnā mṛtāḥ kila 
mṛtasya copacāreṇa kiṃ teṣāṃ jīvitaṃ bhavet ।। 

evaṃ mantrā varārohe akṣarārthe vyavasthitāḥ 
vratacaryair na sidhyanti sat yam etad udāhṛtam ।। 

sidhyante jīvayuktās tu kim atra pravicāryate 
anyonyavalitāś caiva bheditā dvādaśasvaraiḥ ।। 

rañjitāḥ śaktibījena sidhyante varavarṇini 
uktāḥ kāmapradāḥ sarve sarve cāmoghaśaktayaḥ ।। 

śivavaktrodbhavāḥ sarve mananatrāṇadharmiṇaḥ 
trāṇaṃ tu rakṣaṇaṃ proktaṃ tac ca varṇavivarjitam ।। 

śuddhasphaṭikasaêkāśaṃ cāroccāravivarjitam 
jvalantaṃ svena tejena hṛtpadme saṃvyavasthitam ।। 

bhāvayec chūnyam ātmānam ekībhūtaṃ tayā saha 
suṣumṇācārayogena udyantaṃ ravibimbavat ।। 

o-jā-pū-kā-kramān bhittvā vidyākubjapade sthitam 
tāvat kampaty asau yogī stobham āyāti tatkṣaṇāt ।। 

mudrā mantraṃ tathā bhāṣā sarvaṃ jānāti tattvataḥ 
kubjīśānapadaṃ prāptaṃ suptāvasthā prajāyate ।। 

īṣanmātraṃ vijānāti suptāvasthāvyavasthitaḥ 
brahmarandhragatā cājñā kāṣṭhavat tiṣṭhate tadā ।। 

yavamātrapramāṇaṃ tu trikoṇākṛtim uttamam 
vaḍavāmaṇīndriyaṃ yadvan mīlanonmīlanāni ca ।। 

tatra madhye gataṃ cetaḥ kāṣṭhāvasthā tu jāyate 
bherīmṛdaṅgaśabdādyair gītavādyair anekadhā ।। 

na śṛṇoti na paśyeta na cānyaṃ manyate prabhum 
khaḍgacakrādibhiḥ śastraiś chidyamāno na vindati ।। 

īṣanmātraṃ vijānāti śaktyāvasthā varānane 
śaktyantaṃ tu yadā prāptas tadā cotpatate kṣaṇāt ।। 

evaṃ krameṇa deveśi śaktyuccāraṃ samabhyaset 
satatābhyāsayogena vāgīśatvaṃ prajāyate ।। 

māsam ekaṃ yadābhyastaṃ kāvyakartā na saṃśayaḥ 
dvibhir māsair vapuṣmantaḥ kṣuttṛṣṇādyair na bādhyate ।। 

vicared akhilān lokān yāvadābhūtasamplavam 
akṣarārthena ye mantrās teṣām eva vidhiḥ sphuṭam ।। 

akṣarārthopadeśaś ca sampradāyaś ca kaulikaḥ 
yathā vijñāyate deva prasādaṃ kuru bhairava ।। 

śṛṇu devi pravakṣyāmi mantrāṇāṃ nirṇayaṃ sphuṭam 
prastārādi-r-anekaiś ca ye mantrāś coditāḥ priye ।। 

akṣarārthena te jñeyāḥ khaṇḍamantrāḥ śivoditāḥ 
rañjakena samāyuktā upadeśaḥ surārcite ।। 

sampradāyo bhaved devi so api ṣaṭsu prabhedataḥ 
pallavo yogarodhaś ca sampuṭo grathanas tathā ।। 

vidarbhaś ca ṣaḍ ete hi sampradāyāḥ prakīrtitāḥ 
mālinī śabdarāśiś ca kauliko vidhir uttamaḥ ।। 

sā tu jñeyā varārohe bhedāḥ pañcāśa suvrate 
kulaṃ tu ṣaḍvidhaṃ jñeyaṃ tasya vakṣyāmi lakṣaṇam ।। 

paraṃ bījaṃ tathā mūlam āgamo vidhir eva ca 
varṇarāśisamāyuktaḥ ṣaḍvidhas tu kulakramaḥ ।। 

sakalo niṣkalaś caiva tathā sakalaniṣkalaḥ 
sūkṣmo bhinnakalaś caiva kalātīto varānane ।। 

ṣaṭprakāro bhaven mantro jñātavyaḥ siddhim icchatā 
śuddhadvandvajasaṭkīrṇa upadeśas tribhedataḥ ।। 

sūcitā mantramārge tu ye mantrā lakṣaṇānvitāḥ 
te jñeyās tvatprasādena dhyānadhāraṇayogataḥ ।। 

kulamārgagatā deva yathā bhavati tat katham 
kathaṃ tu pallavo yoga ādi ṣaṭsu prakārataḥ ।। 

kaulikaṃ ṣaḍvidhaṃ kiṃ tu mantrāṇāṃ ṣaḍvidhā gatiḥ 
trividhaś copadeśaś ca etad icchāmi veditum ।। 

pallavo ādideśe tu yogo madhye vijānataḥ 
rodhas tu ādimadhyānte sampuṭaś cādi-r-antagaḥ ।। 

grathanaṃ cāntare jñeyam akṣarākṣarayogataḥ 
vidarbho mantra-m-ādau tu mantrānte vīranāyike ।। 

mālāgrathanam etad dhi jñātavyaṃ mantravādinā 
pallavo mantrabodhe tu yogo jñeyas tu sarvadā ।। 

amalīkaraṇe caiva sandhānasya vidhau priye 
yogas tu kathito hy evaṃ rodhaś caivānukathyate ।। 

tīvramantrapadastambhe vākstambhe sainyastambhane 
hastyādiśakaṭayantre nāvānte ca prakīrtitaḥ ।। 

teṣu rodhaḥ praśasyeta paśūnām utkrameṣu ca 
sampuṭo mantrarakṣāsu vaśyārthe caiva yojayet ।। 

amṛtīkaraṇe caiva viṣe sthāvarajaṅgame 
śāntikādiṣu kāryeṣu sampuṭas tu praśayate ।। 

grathanaṃ rūpakāryeṣu ākṛṣṭyādiṣu karmasu 
sandhāne tu varārohe grathanaṃ samudāhṛtam ।। 

vidarbhaḥ sarvakāryeṣu uktānukteṣu vastuṣu 
kartavyaṃ satataṃ devi yadi siddhiṃ samīhate ।। 

etad devi samākhyātaṃ sampradāyavidhiḥ śubhaḥ 
na mayā kasyacit khyātaṃ satyaṃ satyaṃ gaṇāmbike ।। 

sāmprataṃ kulamārgas tu yathā bhavati tac chṛṇu 
paraṃ binduḥ samākhyāto hṛtpadme suranāyike ।। 

grahaṇaṃ tasya copāyas taṃ jñeyaṃ kaulikaṃ param 
bījaṃ kuṇḍalinī śaktir yā karoti gamāgamam ।। 

tasyāntaṃ tu tato jñātvā bījaṃ kaulikam uttamam 
mūlaṃ śaktiḥ smṛtā kubjī jagataḥ kāraṇātmikā ।। 

tasyā jātam aśeṣaṃ tu ābrahmabhuvanāntikam 
sṛjate yena suśroṇi kāryakāraṇayogataḥ ।। 

jñeyā dharmiṇi dharmitvaṃ yathoṣmā kṛṣṇavartmanaḥ 
etat kaulikam ākhyātaṃ mūlasaṃjñā varānane ।। 

āgamas tatra sūtrārtho vidhis tatraiva coditā 
varṇarāśikramo jñeyo nādiphāntasvarūpataḥ ।। 

ādikṣāntaś ca deveśi śabdarāśikramo viduḥ 
etat kaulikam ākhyataṃ ṣaṭprakāraṃ varānane ।। 

sakalādikrameṇaiva vakṣyamānaṃ nibodhata 
brahmasthaḥ sakalo mantra aṣṭatriṃśatkalair yutaḥ ।। 

pūryaṣṭakasamopeta udbhavastho vijānataḥ 
kaṇṭhastho niṣkalo devi kalākālavivarjitaḥ ।। 

rudrasthānagato bhadre mantro bhāvair dvibhir yutaḥ 
sthūlajālakalair yukto bindvādīnāṃ ca sambhavaiḥ ।। 

sūkṣmādhārasthito hy ekaḥ sparśākhyo mantravedakaḥ 
sakalo niṣkalaś cāsau mantro jñeyas tu suvrate ।। 

vilīno bindudeve tu yonyākārasvarūpataḥ 
śabdasparśavinirmukto mantro jñeyas tu niṣkalaḥ ।। 

sūkṣmāt sūkṣmataro devi sa ca sūkṣmo nigadyate 
kālarūpaḥ smṛto bindus taṃ bhittvā vrajate yadi ।। 

ūrdhvapade pravṛttasya suṣumṇādhāragocaraḥ 
pralīnaḥ śabdadeve tu cicchaktipratibodhitaḥ ।। 

bhinnakalaḥ smṛto hy evaṃ layātītas tu mokṣadaḥ 
pañcāvasthā samākhyātā mantrāṇām amitaujasām ।। 

yāvad evaṃ na vindeta tāvat siddhiḥ kuto bhavet 
hṛtkaṇṭhatālujihvauṣṭhau dantanāsodbhavākṣarāḥ ।। 

kṣaṇapradhvaṃsino devi yathotpattis tathā kṣayaḥ 
kṛtakā hy acetanā śūnyā anityā jalpakārakāḥ ।। 

pañcāvasthāprabhinnas tu tadā mantra-m ihocyate 
evaṃ mantragatiṃ jñātvā sidhyante līlayā narāḥ ।। 

udbhave śuddham ity ukto viśleṣe dvandvajaḥ smṛtaḥ 
saṅkīrṇe layasaṃsthā hi upadeśas tridhā smṛtaḥ ।। 

sparśanaṃ cāvalokaṃ ca sambhāṣaṃ cātmadarśanam 
svayamāveśanaṃ caiva saṅkrāntiḥ pañcalakṣaṇā ।। 

sparśanaṃ hṛdisaṃsthaṃ tu ālokaṃ kaṇṭhadeśataḥ 
tālusthāne tu sambhāṣaṃ darśanaṃ bindumadhyataḥ ।। 

svayamāveśanaṃ devi kubjirandhre na saṃśayaḥ 
sparśane kampanaṃ jñeyam āloke dhunanaṃ bhavet ।। 

sambhāṣe tu bhavet stobhaḥ śāstrārthaṃ caiva manyate 
darśanena guṇāvāptir aṇimādiguṇāṣṭakam ।। 

svayamāviśane devi utpaten nātra saṃśayaḥ 
evaṃ mantragatiṃ jñātvā sidhyate nātra saṃśayaḥ ।। 

ataḥ paraṃ pravakṣyāmi mantroddhāraṃ varānane 
sugupte bhūsame śuddhe gomayenopalepite ।। 

puṣpaprakaragandhāḍhye gahvaraṃ tu samālikhet 
saptatrayodaśair bhāgaiḥ ṣaḍ lopyāḥ ṣaṭkrameṇa tu ।। 

yathā caivaikapārśve tu dvitīyam evam eva hi 
ekaṃ trīṇi tathā pañca sapta nava tathaiva ca ।। 

ekādaśa tathāpy evaṃ trayodaśāvasānataḥ 
pañcāśad ūnam ekena kartavyaṃ hi yathāvidhi ।। 

kāmarūpād akārādau likhed evaṃ krameṇa tu 
svarāḥ sparśā yathāvṛttyā yāvan madhyam upāgatāḥ ।। 

oḍḍiyānagataṃ devi haṃsākhyaṃ tu mahātmanam 
ka-ṣākhyaṃ mantrarājānaṃ saṃyogena tu jāyate ।। 

evaṃ nyāse kṛte devi uddharen mālinīṃ śubhām 
nādiphāntakrameṇaiva yathā bhavati tac chṛṇu ।। 

pa-dha-madhye śikhā jñeyā adhaḥśiravyavasthitā 
e-pūrvākṣaracatuṣkaṃ śiromālā nigadyate ।। 

ai-śa-madhye śiro devyāḥ kārayec chubhalakṣaṇam 
tṛtīyaṃ nayanaṃ devyā ṅa-cha-madhyagataṃ punaḥ ।। 

na-da-madhyagataṃ jñeyaṃ dvidhābhūtaṃ varānane 
nayanau ca smṛtau devyāḥ kramād dakṣiṇavāmagau ।। 

ṭa-pūrve nāsikā jñeyā saṃsṛṣṭā caiva madhyagā 
ḍha-ta-madhyagataṃ gṛhya dvirabhyāsapaderitam ।। 

ṭha-ḍa-pūrvau yutau adhastād bhūṣaṇau karṇayoḥ smṛtau 
vāmadakṣiṇamārgeṇa karṇabhūṣasthitāv iha ।। 

sa-ca-madhyagataṃ vaktraṃ devyāyā vīranāyike 
visargānta-kha-madhyasthaṃ ka-ga-madhyagataṃ punaḥ ।। 

kha-paścimaṃ samuddiṣṭaṃ paścimottaram eva ca 
gha-ca-madhyagataṃ caiva uddhared akṣaraṃ śubham ।। 

ete pañca smṛtā varṇā devyā daśanakalpanā 
ña-pūrve rasanā devyā jha-ūrdhvena sarasvatī ।। 

sa-ta-madhyasthitaḥ kaṇṭhaḥ ma-cha-madhyagatoddharet 
ra-ma-madhyagataṃ tadvad akṣarau tu śubhātmakau ।। 

śikharau tau smṛtau bhadre vāmadakṣiṇagau śubhau 
ū-ḍha-madhyagataṃ gṛhya ḍa-ṇa-madhye dvitīyakam ।। 

vāmadakṣiṇagau dvau tu bāhū devyāḥ surārcite 
ṭa-ḍa-madhyagataṃ caiva dvidhābhūtaṃ tu kārayet ।। 

karatalau smṛtau devyāḥ savyāsavyau vijānataḥ 
ja-ma-pūrvau tu aṅgulyau vāmadakṣiṇagau śubhau ।। 

aṃ-ka-madhye karapṛṣṭhe dvidhābhūtaṃ prakalpayet 
ña-ṭha-madhyagataṃ gṛhya vāmahaste pradāpayet ।। 

ūrdhvavaktrakapālaṃ tu amṛtākhyena pūritam 
dakṣiṇe tu kare jñeyaṃ ya-ḍha-madhye tu daṇḍakam ।। 

śūlasya kathitaṃ bhadre uddhāreṇa samuddhṛtam 
a-cha-madhyagataṃ śūlam uttānam ūrdhvavaktragam ।। 

jñātavyaṃ tu vipaścidbhir yathālakṣaṇalakṣitam 
gha-na-madhye tu hṛdayaṃ devyāyāḥ sarvakāmadam ।। 

ma-ṣa-madhyagataṃ gṛhya ātmabījaṃ śivātmakam 
visargasahitaṃ bhadre uddhṛtaṃ mantram uttamam ।। 

ya-sa-madhyagataṃ prāṇaṃ devyāyā vīranāyike 
ja-ca-madhyagataṃ gṛhya ra-va-sandhigataṃ tathā ।। 

vāmadakṣiṇagau dvau tu akṣarau tau stanātmakau 
jha-pūrve tu payo jñeyam amṛtaṃ ca udāhṛtam ।। 

na-sa-madhyagataṃ gṛhya udaram uddhṛtaṃ anaghe 
ka-ṣākhyaṃ tattvarājānaṃ nābhiṃ devyāḥ prakalpayet ।। 

bha-ña-madhyagataṃ devi nitambaṃ sakalātmakam 
va-ṣa-madhyagataṃ guhyam au-paścimasamanvitam ।। 

ūrvākāraṃ bhaved bījaṃ ṇa-tha-madhyagataṃ anaghe 
ṇa-ta-dakṣiṇagau bījau jānunī dve prakalpayet ।। 

savyāsavyagatau jñeyau krameṇaiva śubhekṣaṇe 
tha-da-dakṣiṇagau dvau tu jaṅghau dve vāmadakṣiṇau ।। 

tha-da-madhyagataṃ devi pa-ba-madhyaṃ tathaiva ca 
dvau bījau coddhṛtau bhadre pādau jñeyau vipaścitā ।। 

vāmadakṣiṇagau proktau lakṣaṇena samanvitau 
evaṃ samyagvidhānena uddhṛtā mālinī priye ।। 

sapta koṭyas tu vidyānāṃ mantrāṇām amitaujasām 
eṣā hy ekā parā yonir mālinī sarvakāmadā ।। 

mālayitvā sthitā yena tenaiṣā mālinī smṛtā 
ye bhūtā ye bhaviṣyanti aprameyā varānane ।। 

rudrāṇāṃ yoginīnāṃ ca sā mātaiva nigadyate 
avarṇā varṇasaṃyogā jñātavyā tu śubhekṣaṇe ।। 

sarvarudrātmakā mantrā rudrāḥ śaktyātmakāḥ priye 
śaktis tu mātṛkā jñeyā sā jñeyā tu śivātmikā ।। 

evaṃ mantrapramāṇaṃ tu kathitaṃ tava śobhane 
etad ādyaṃ samākhyātaṃ gopanīyaṃ prayatnataḥ ।। 

ekavīravidhānaṃ tu prāg uktam anya āgame ।। 

iti kulālikāmnāye śrīkubjikāmate mantranirṇayagahvaramālinyuddhāro nāma caturthaḥ paṭalaḥ

umāmāheśvaraṃ cakraṃ kathayāmi suniścitam 
padaṃ ca padabhedaṃ ca yo jānāti sa sidhyati ।। 

aiṃ namo bhagavate rudrāya padaṃ caiva daśākṣaram 
namaś cāmuṇḍe dvitīyaṃ syāt pañcākṣaram udāhṛtam ।। 

namaś cākāśamātṝṇāṃ padam anyat tṛtīyakam 
aṣṭākṣaraṃ samākhyātaṃ lakṣaṇena vilakṣitam ।। 

sarvakāmārthasādhakīnāṃ padaṃ caiva caturthakam 
navākṣaram idaṃ devi padaṃ yat samudāhṛtam ।। 

ajarāmarīṇāṃ padaṃ cātra kathitaṃ pañcaguṇāvaham ।
akṣarāṇāṃ samāsena rasasaṅkhyā udāhṛtā ।। 

sarvatrāpratihatagatīnāṃ padaṃ ṣaṣṭhaṃ varānane ।
daśākṣaraṃ samākhyātaṃ kathitaṃ vīranāyike ।। 

svarūpapararūpaparivartanīnāṃ padaṃ saptamakaṃ bhavet ।
akṣarāṇāṃ samāsena daśatritayam uttamam ।। 

sarvasattva vaśīkaraṇocchādanonmūlanasamastakarmapravṛttīnāṃ padaṃ cāṣṭamakaṃ bhavet ।

akṣarāṇāṃ samāsena viṃśaccatvārisaṅkhyayā ।। 

sarvamātṛguhyahṛdayaparamasiddhaṃ padaṃ tu navamaṃ bhavet ।
akṣarāṇāṃ samāsena śakrasaṅkhyā varānane ।। 

parakarma tathā devi chedanakaraṃ prakīrtitam 
siddhikaraṃ ca evātra padaṃ caiva dvipañcakam ।। 

akṣarāṇāṃ tathā saṅkhyā ekatra samudāhṛtā 
dvisaptaparimāṇena sphuṭam etat kuleśvari ।। 

śṛṇu cānyaṃ varārohe mātṝṇāṃ vacanaṃ śubham 
akṣarāṇāṃ pramāṇena dvicatuṣkaṃ varānane ।। 

ekādaśamam etad dhi padaṃ sarvaguṇāvaham 
tad yatheti samārabhya dvitīyaṃ śobhanaṃ priye ।। 

brahmāṇīti padaṃ pūrvaṃ māheśvarī dvitīyakam 
kaumārīti tṛtīyaṃ syād vaiṣṇavyā tu caturthakam ।। 

vārāhyā pañcamaṃ jñeyam aindrī ṣaṣṭhamakaṃ bhavet 
aiśānī saptamaṃ proktam āgneyī cāṣṭamaṃ priye ।। 

evamādyāḥ sthitā devyaḥ kathitās tava śobhane 
aghore amoghe varade vicce vai vacanaṃ śubham ।। 

sarvāsāṃ caiva mātṝṇāṃ svāhāpraṇavasaṃyutam 
aiṃ cāmuṇḍe padaṃ pūrvam ūrdhvakeśi dvitīyakam ।। 

jvalitaśikhe tṛtīyaṃ tu vidyujjihve caturthakam 
tārakākṣi tathā devi pañcamaṃ parikīrtitam ।। 

piṅgalabhruve nāmena ṣaṣṭhamaṃ tu sulocane 
vikṛtadaṃṣṭre padaṃ hy etat saptamaṃ parikīrtitam ।। 

kruddhe ti ca tathā cānyam aṣṭamaṃ śubhalakṣaṇam ।
māṃsaśoṇitasurāsavapriye navamaṃ daśamaṃ tu hasadvayam ।। 

nṛtyadvayaṃ tathā coktaṃ daśa-m-ekaṃ tu suvrate 
vijṛmbha ca tathā yugmaṃ daśadve ca prakāśitam ।। 

māyātrailokyarūpeti daśatritayam uttamam 
sahasraparivartanīnāṃ dvisaptamaṃ parameśvari ।। 

nudayugmaṃ tripañcaiva kūṭayugmaṃ dviraṣṭakam 
ciriyugmaṃ tathā bhadre daśasapta ca ekataḥ ।। 

hiridvitayam ekatra daśa-aṣṭa śubhekṣaṇe 
bhiri caiva dvirabhyāsād viṃśa-m-ekonasaṅkhyayā ।। 

trāsanidvitayaṃ caiva padaṃ viṃśamakaṃ bhavet 
bhrāmaṇiyugmam etad dhi viṃśa-m-ekaṃ tu uttamam ।। 

vidrāvaṇi dvirabhyāsād viṃśadvayaṃ tathānaghe 
kṣobhaṇīti dvirabhyāsād viṃśatrikam udāhṛtam ।। 

māraṇidvitayaṃ caiva viṃśacatvārisaṅkhyayā 
sañjīvanipade dve tu pañcaviṃśapadaṃ priye ।। 

heriyugmaṃ smṛtaṃ bhadre ṣaḍviṃśakam anuttamam 
geriyugmaṃ tathā proktaṃ saptaviṃśatimaṃ padam ।। 

ghuri caiva dvirabhyāsād aṣṭāviṃśa varānane 
ghurileti tathāpy evam ūnatriṃśam udāhṛtam ।। 

namo mātṛgaṇāyeti triṃśakaṃ kathitaṃ sphuṭam 
namo namaḥ aiṃ vicce svāhā triṃśam ekottaraṃ padam ।। 

samastapadasaṃyogāt parimāṇaṃ śatārdhakam 
varṇānāṃ ca śate dve tu dvānavatyā varānane ।। 

adhikaṃ kathitaṃ bhadre mātṝṇāṃ nāmavarjitam 
padabhedas tu vidyāyā jñātavyaḥ sādhakena tu ।। 

prayatnena varārohe tantrāmnāyaprapālakaḥ 
sakṛd uccāritā vidyā samayajño bhavaty asau ।। 

pañcapraṇava-m-uddhāraṃ yathā tvaṃ gahvare śṛṇu 
e-o-madhye samuddhṛtya bindunāda-m-alaṅkṛtam ।। 

bhagākhyaṃ prathamaṃ bījam uddhṛtaṃ paramākṣaram 
va-ṣa-madhyagataṃ gṛhya ṇa-ṭa-madhyāsane sthitam ।। 

i-u-madhyena sambhinnam aḥ-au-madhya-m-alaṅkṛtam 
dvitīyaṃ kathitaṃ devi tṛtīyaṃ va-ma-madhyagam ।। 

ṭha-la-madhyāsanāsīnaṃ caturthasvarabheditam 
bindunā mastakākrāntaṃ na-ca-madhye caturthakam ।। 

ī-ta-madhye samāruddham ai-pūrveṇa vibheditam 
bindunādasamākrāntaṃ caturthaṃ praṇavaṃ bhavet ।। 

pañcamaṃ ya-sa-madhyasthaṃ ba-ha-madhyāsane sthitam 
aṃ-pūrveṇa samāyuktam au-paścimavibhūṭitam ।। 

ardhacandrānvitaṃ kṛtvā bindunādayutaṃ kuru 
pañcapraṇava-m-uddhāraṃ rahasyaṃ kathitaṃ tava ।। 

mantrāṇāṃ dīpakaṃ devi yathākarmaṇi yojayet 
vidyāyās tu prasaṅgena pañcapraṇavam uddhṛtam ।। 

sāmprataṃ śṛṇu kalyāṇi vidyāmāhātmyam uttamam 
sevanāj japahomād vā dhyānāc ca kramaśo bhavet ।। 

ṣaṇmāsāc cotpated devi sat yam etad udāhṛtam 
kṛtvā sāmrāṭajān doṣān uccārāt kalmaṣāpaham ।। 

devadrohe gurudrohe koṭitriṃśaiḥ sa śudhyati 
chedane puṣpapattrāṇām āvartāc chudhyate tu saḥ ।। 

sandhyālope kṛte devi trirāvarteṇa śudhyati 
āhnikacchedasañjāte śatam ekam udīrayet ।। 

laṅghane samayānāṃ ca abhakṣyasya tu bhakṣaṇe 
avācyavācite devi sahasrāc chuddhir iṣyate ।। 

kākolūkakapotānāṃ pakṣiṇāṃ ghātane kṛte 
sahasrair dvibhiḥ śudhyeta satyaṃ satyaṃ na saṃśayaḥ ।। 

chāgameṣa tathānyāni mṛgajambūka ṛkṣayoḥ 
śuddhis trisahasrād devi yathā bhairava-m-abravīt ।। 

sarpamārjārahantāro dundubhomatsyaghātakaḥ 
caturbhiś ca sahasrair hi śīghraṃ śuddhim avāpnuyāt ।। 

śvasūkaranakulādi mūṣakaś cātha vāpi vā 
pañcabhiḥ śuddhir iṣyeta sahasrais tu kulānvaye ।। 

gavāṃ hatvā praśudhyeta daśalakṣais tu saṅkhyayā 
brāhmaṇas tu yadā devi pramādād ghātito budhaiḥ ।। 

lakṣair viṃśati śudhyeta naktāśī tu jitendriyaḥ 
bauddhārahantahantā ca dvijād dviguṇa śudhyati ।। 

lākulā mauṣalāś caiva ye cānye lātapāṇayaḥ 
hatvā śuddhim avāpnoti koṭitrayajapena tu ।। 

guruṃ hatvā pañca koṭyaḥ śudhyate tu pramādataḥ 
striyo ghātī durācāro daśa koṭyo japet priye ।। 

naktāśī śuddhim āpnoti kṣetrapīṭhān bhramed yadi 
anyeṣāṃ varṇajātīnām adhamottamamadhyamāḥ ।। 

lakṣais tu bhavate śuddhir dvitricatvārisaṅkhyayā 
ekād ekona kartavyaṃ varṇāṇāṃ ca krameṇa tu ।। 

nindate yoginīṃ yas tu śivabhaktāṃś ca nindati 
śāstrāṇi dūṣayed yas tu striyam ākoṭayeti ca ।। 

kroṣanti kanyakā devi sahasrāc chuddhir iṣyate 
vāmadakṣiṇasiddhānte śivavratadharo hataḥ ।। 

koṭicaturbhir deveśi śudhyate japatatparaḥ 
yaḥ punas tattvavettā ca ṣoḍhānyāsaviśāradaḥ ।। 

smaraṇāc chuddhir iṣyeta tathyaṃ bhairava-m-abravīt 
krodhena tu yadā devi uccaiḥśabdapralāpitam ।। 

trivārāvartayed vidyāṃ śāntim āśu prayacchati 
kṛte karmaṇi bālānāṃ lūtācipiṭagaṇḍayoḥ ।। 

jvaragrahaviṣādibhyaḥ oṣadhākhyāpanāya ca 
pañcāvartād viśudhyeta anvayī yas tu śāsane ।। 

yaḥ punaḥ kramavettā ca śuddhāśuddhair na bādhyate 
deśikaṃ putrakaṃ vāpi sādhakaṃ samayajñakam ।। 

pramādān nindate yas tu daśāvartād viśudhyati 
aliṃ jugupsayed yas tu phalguṣaṃ vā yadi priye ।। 

ekoccāreṇa śudhyeta annaṃ vā yaj jugupsate 
kandukaṃ mallakoṣāḍhyā chippakaṃ carmakārakam ।। 

dhvajaṃ sūnākaraṃ vāpi matsyaghātaṃ tu lubdhakam 
koṅkaṇaṃ cīnabāhlīkaṃ vaṅgālaṃ kāmarūpakam ।। 

māgadhaṃ saindhavaṃ vāpi gujjaraṃ lāṭasaṃjñakam 
anye api deśamadhyasthā vanavāsāntyajātayaḥ ।। 

veśyādikramaśaḥ sarve nindanāc chuddhir iṣyate 
trirāvarteṇa deveśi akāmāt kāmato api vā ।। 

kāmato dviguṇaṃ devi kartavyaṃ siddhim icchatā 
trikhaṇḍā yādṛśaṃ proktaṃ prāyaścittaṃ kulānvaye ।। 

dvātriṃśākṣarayā tadvat kartavyaṃ tattvavedibhiḥ 
ete nirodharūpās tu sādhakānāṃ prakāśitāḥ ।। 

tadarthe kathitā vidyā yena sidhyanti sādhakāḥ 
śreyārthināṃ mayākhyātā madbhaktāḥ kṛtaniścayāḥ ।। 

anyeṣāṃ na kadācit syāl laulyārthe ye sthitānaghe 
iyaṃ vidyā samākhyātā upayogād varānane ।। 

sāmprataṃ padabhedas tu yathā yojyas tu bhairavi 
tathā te kathayiṣyāmi tac chṛṇuṣva samāsataḥ ।। 

yā vidyā kathitā pūrvaṃ nādiphāntakrameṇa tu 
taccharīragatā varṇāḥ pañcapraṇavabheditāh ।। 

pañcayonyāḥ svarūpeṇa varṇam ekaikasaṅkhyayā 
bhairavaḥ śabdarāśis tu ādikṣāntakrameṇa tu ।। 

te varṇāḥ pañcapraṇavaiḥ sampuṭe[c] ca pṛthak pṛthak 
ādikṣāntakrameṇaiva niyojanam udāhṛtam ।। 

dvābhyāṃ tu grathanaṃ kāryaṃ samastasyāpi śobhane 
sapta varṇān dadec cādau madhye vidyāpadaṃ dadet ।। 

punaḥ sapta padasyānte tasyānte tu padaṃ punaḥ 
punaḥ saptakam uccārya padaṃ ca tadanantaram ।। 

anena kramayogena nirvāhena tu yojayet 
kṣāntaṃ vai yāva deveśi tāvad eva niyojayet ।। 

padasaṅkhyā samastasya nirvāhobhayadīpite 
mālinī dvādaśair bhedaiḥ śabdarāśis tu ṣoḍaśaiḥ ।। 

anena kramaśaḥ sarve varṇāś caiva pṛthak pṛthak 
calacakravibhāgena padavidyāṃ yadā yajet ।। 

tadā kṣobhaṃ karoty āśu divyādivyetaraṃ priye 
yonayaḥ pañcadhā yās tu sarvāḥ klidyanti nānyathā ।। 

drāvaṇaṃ kṣobhaṇaṃ mohaṃ jṛmbhaṇaṃ śoṣaṇaṃ tathā 
sarvān tān kurute devi yadā śaktisamo bhavet ।। 

prasuptabhujagākārā dvādaśānte varānane 
nābhiṣṭhā tu tathāpy evaṃ draṣṭavyā parameśvari ।। 

dṛśyate dehamadhye tu vyomānte ca parāparā 
tasyāgre tu tato mantraṃ hutāśakaṇikākṛtim ।। 

uccāreta tato mantraṃ śabdarūpaṃ hṛdi priye 
śabdānte śaktir uccāryā īṣanmandagamārutā ।। 

padmasūtranibhākārā uccāryā sānunāsikā 
uccārāntāvasāne tu jñātavyālātacakravat ।। 

tatra madhyagataṃ devi caitanyaṃ mantrasaṃyutam 
prasphuratkiraṇānekaiḥ koṭiśo dikṣv avasthitaiḥ ।। 

tasyāpy ante tato devi śaktir ādyā manonmanī 
atītā tu yadā sā vai tadā bindvī udāhṛtā ।। 

bindvante vyāpako devo māyātīto nirāmayaḥ 
sa śivo bhāvanātīto nirguṇo guṇasambhavaḥ ।। 

adhikārī sarvakārī ca śaktyātīto mahāprabhuḥ 
anena kramayogena kramaḥ kāryaḥ suniścitaiḥ ।। 

ātmā manaś ca mantraś ca śivaḥ śaktis tathaiva ca 
ekībhāvagato devi jñātavyaḥ siddhim īhakaiḥ ।। 

tasmāt prāṇasamaṃ jāpyaṃ mantrānte nādagocare 
nādasyānte tato jñātvā etat smaraṇam ucyate ।। 

smaraṇaṃ śaktir uddiṣṭā yā karoti gamāgamam 
tasyānte tu parā sūkṣmā sā kalā amṛtātmikā ।। 

layātītā arūpā tu svayaṃvedyāvicārataḥ 
na tasya lakṣaṇaṃ devi na lakṣo naiva yojanā ।। 

na kṣayo naiva vṛddhiś ca śuklakṛṣṇau na caiva hi 
na rātrir na dinaṃ caiva na sandhyā ayanaṃ tathā ।। 

viṣuvaṃ naiva deveśi saṅkrāntir naiva vidyate 
sarvāvasthagatiṃ jñātvā vijñānam upajāyate ।। 

etat kaulikam ākhyātam umāmāheśvaraṃ priye 
utpateta na sandeho lakṣajāpāc calasya tu ।। 

calā śaktiḥ samākhyātā lakṣaṇena udāhṛtā 
avarṇā varṇasaṃyogā mālinī sā udāhṛtā ।। 

padabhedagatā hy ekā asaṅkhyātā varānane 
evaṃ tadgraha-m-ākhyātaḥ sadyaḥpratyayakārakaḥ ।। 

na kasyacin mayākhyātam umāmāheśvaraṃ priye 
satataṃ japate yas tu yoginīvallabho bhavet ।। 

ṣaṇmāsāc chudhyate devi brahmaghno api na saṃśayaḥ 
paśyate virajāṃ śāntāṃ jyotirūpāṃ mahādyutim ।। 

japasya lakṣaṇaṃ devi idānīṃ śṛṇu sāmpratam 
ekoccāraśatānte tu parāvasthā tu gīyate ।। 

śatabhedaḥ samākhyātas tadguṇo daśa eva tu 
sahasrabhedam ity uktaṃ lakṣaḥ śataguṇaḥ smṛtaḥ ।। 

koṭibhedaḥ śatānāṃ tu lakṣāṇāṃ varavarṇini 
etaj japavidhānaṃ tu kathitaṃ tava śobhane ।। 

muktakaḥ śatabhedena yuktaṃ śataguṇaṃ śatam 
calacakravibhāgena lakṣabhedam udāhṛtam ।। 

calacakraṃ yadā devi koṭibhedo varānane 
bāhyataḥ kathito bhadre adhyātmikam ataḥ śṛṇu ।। 

udbhave śatabhedas tu sahasro viśleṣake viduḥ 
laye tu lakṣabhedo vai layātīte tu koṭayaḥ ।। 

vāmā jyeṣṭhā tathā raudrī bindvī ca samudāhṛtā 
icchā jñānī kriyā śāntā krameṇaiva surārcite ।। 

ātmacāragatiṃ jñātvā japaḥ kāryaḥ sadā budhaiḥ 
anenaivākṣasūtreṇa lakṣalakṣaṇalakṣite ।। 

kartavyo hi japo nityaṃ sarvaśāstraviśāradaiḥ 
bhuvanākhye varārohe śaktyākhye tu tathaiva hi ।। 

cāroccāravibhāgena japaḥ śreṣṭha udāhṛtaḥ 
mālā pañcāśikā proktā sūtraṃ śaktiḥ śivātmikā ।। 

grathanaṃ kuṇḍalī śaktir layānte merusaṃsthitam 
etad guptataraṃ kāryam akṣasūtraṃ śivātmakam ।। 

prakaṭaṃ naiva kartavyaṃ na meruṃ laṅghayet kvacit ।
śaṅkhasphaṭikarudrākṣaputrañ jīvakariṣṭakāḥ ।। 

evamādyāḥ smṛtā ye tu maṇimālā varānane 
na tatra vidyate devo na mantro naiva cetanā ।। 

yatra yatra sthitā mālā na doṣo vidyate priye 
mantranyāse kṛte devi kila gopyaṃ tu kārayet ।। 

śarīraṃ kutra gopyaṃ tu kārayīta varānane 
mantranyāse kṛte hy ātmā sakalīkṛtavigrahaḥ ।। 

yathā gopyaṃ na yuñjeta tadvac caivākṣamālikā 
akṣaṃ cendriyam ity uktaṃ sūtraṃ kuṇḍalinī smṛtā ।। 

lakṣaṃ tu sā parā sūkṣmā kalā hy amṛtavāhinī 
saṃyogakāriṇī vyomni tena sūtreti kīrtitā ।। 

saṅkhyāgrahaṇakāryeṣu sā coktā akṣamālikā 
śaṅkhādyās tu varārohe japakarmaṇi śasyate ।। 

śaṅkhajaṃ tu śriyākāmaḥ sphāṭikaṃ muktihetave 
padmākṣā padmajā proktā śriyāpuṣṭikarā priye ।। 

rudrākṣaiḥ siddhim āpnoti yac cānyaṃ khecarīpadam 
jīvakā sarvadā jñeyā gopucchāgrathitānaghe ।। 

vidrumā vaśyakāryeṣu mauktikā sarvakāmadā 
anyāni tu smṛtā ye vai ratnajā parameśvari ।। 

sarvadā te samuddiṣṭā nātra kāryavicāraṇāt 
riṣṭakākṣāsthijā mālā abhicāre praśasyate ।। 

nāgavaṅgas tathā lohā miśrāś cānye api ye smṛtāḥ 
māraṇe tāṃ praśasyeta stambhane mohane tathā ।। 

kampane dhvaṃsane devi kartavyā cābhicārake 
evam anye api ye proktās teṣāṃ śreṣṭhā tu śaṅkhajā ।। 

praśastā sarvakāryeṣu japakarmaṇi śasyate 
śaṅkhāvartā tu yā nāḍī śikhānte tu vyavasthitā ।। 

tena śaṅkhamayaṃ proktam akṣasūtraṃ surādhipe 
sphuṭate mastake yā sā dvidhā caiva visarpiṇī ।। 

sphāṭikaṃ tena coddiṣṭaṃ guruvaktre pratiṣṭhitam 
raudrībhāva[ḥ] smṛto rudras tālvagre ca vyavasthitaḥ ।। 

śabdasparśaraso rūpaṃ gandhatanmātrasaṃyutam 
vikāritve pravarteta nirodhāl lakṣam eva ca ।। 

tena rudrākṣamālāyā japaḥ śreṣṭha udāhṛtaḥ 
putravad udare kṛtvā prasuptāmṛtakuṇḍalī ।। 

tayā nīyaty asau jīva adhaś cordhvena bhāvini 
putrañjīvakasaṃjñā tu tenaiṣā samudāhṛtā ।। 

ariṣṭāni anekāni sukhaduḥkhātmikāni tu 
bhuñjate satataṃ devi arjitaṃ yat purā dhanam ।। 

ariṣṭākhyā smṛtā mālā aprameyā bhavāntare 
hṛtpadme saṃsthitā nityam akṣarāṇāṃ prabodhikā ।। 

padmākṣamālā sā proktā śāstre śāstre varānane 
evamādyāḥ smṛtā ye tu paryāyā akṣamālayā ।। 

te sarve ātmanaś caiva kathitāś ca kuleśvari 
akṣasūtravidhiḥ khyātaḥ samyak kaulikavedinām ।। 

sāmprataṃ nyāsam ākhyāmi śṛṇu tattvena śobhane 
svābhāvikaṃ calaṃ dīptaṃ sthiraṃ dravanabhoyutam ।। 

nyāsamātraṃ samākhyātaṃ ṣoḍhādvādaśabhedataḥ 
ṣoḍhā śaktiḥ samākhyātā parā caivākṣarā śubhā ।। 

kuṇḍalī nābhideśasthā parā sā vyomarūpiṇī 
ekā eva parā sūkṣmā akṣayā tejarūpiṇī ।। 

jñātavyā sā parā devī ṣaḍvarṇarahitā kalā 
brahmasthānagatā sūkṣmā svābhāvikam udāhṛtā ।। 

viṣṇusthāne calā proktā dīptā rudrapade smṛtā 
īśvare sthirasaṃjñā tu sadākhye dravasambhavā ।। 

śaktisthā vyomarūpā tu jñātavyā tattvavedibhiḥ 
aṇimādiguṇādhārā ṣaḍguṇā guṇabodhanī ।। 

vyāpinī vyomarūpā ca anantānāthanāśritā 
saṃyoktrī ca viyoktrī ca sadbhāvaguṇasaṃsthitā ।। 

ekā eva parā śaktiḥ saṃsthitā kṛtyabhedataḥ 
kṛtyabhedena bhedo asyā na bhedaḥ paramārthataḥ ।। 

evaṃ nyāse kṛte devi antaraṅge pravartate 
bahiraṅge varṇarūpā ca ekā caiva anekadhā ।। 

ṣoḍhādvādaśabhedena nyāsaḥ prokto gamāgame ।। 

iti kulālikāmnāye śrīkubjikāmate bṛhatsamayoddhāraḥ śabdarāśimālinītadgrahavyāptinirṇayo nāma pañcamaḥ paṭalaḥ

japasya lakṣaṇaṃ deva pūrvaṃ hi kathitaṃ tvayā 
ekoccāraśataṃ jñeyaṃ sahasraṃ lakṣam eva ca ।। 

koṭayas tu tathā śambho pṛthaglakṣaṇalakṣitāḥ 
na me jñātaṃ pramāṇaṃ tu japasya suranāyaka ।। 

tad ahaṃ śrotum icchāmi mandabuddhyālpacetasā ।। 

yā sā kuṇḍalinī śaktis cidrūpā ca parā kalā 
ādyā śaktir maheśasya aṇumātrā hṛdi sthitā ।। 

sā aṇu[ḥ ] kathitā tantre dve aṇū truṭim āśritā 
truṭibhūtā tu sā devī japtavyā tu parāparā ।। 

varṇahīnā parā proktā aparā varṇarūpiṇī 
evaṃ jñātvā varārohe japaḥ kāryaḥ sadā budhaiḥ ।। 

truṭirūpā tu sā devī tadādhāre vyavasthitā 
kalate prāṇagā nityaṃ daśasthāne hy anukramāt ।। 

brahmā viṣṇus tathā rudra īśvaro atha sadāśivaḥ 
kuṇḍalī vyāpinī caiva praśāntā viṣuvat tathā ।। 

śaktisthānaṃ tu deveśi ete sthānā daśa smṛtāḥ 
yeṣāṃ sañcarate devaḥ śivaḥ paramakāraṇaḥ ।। 

ūrdhve vā yadi vā tiryak svasthāne vā sureśvari 
prasphureta kalair yuktā daśabhis tu mahābalaiḥ ।। 

daśadhā kalanaṃ tena kathitaṃ tava śobhane 
prayatnena kṛtoccāraṃ yāvac chaktir layaṃ gatā ।। 

tāvad devi śataṃ proktaṃ varṇoccāre na saṃśayaḥ 
svābhāvikam anuccārya sūkṣmādhāro jagatpatiḥ ।। 

śatadhā kalanaṃ tasya truṭirūpasya yoginaḥ 
sahasraṃ tu samuddiṣṭaṃ daśadhā parameśvari ।। 

ubhayasya parityāgād kalādhāraḥ sadāśivaḥ 
dṛkkriyājñānanirmuktaḥ kalate ca sahasradhā ।। 

lakṣabhedaḥ samuddiṣṭa iti śāstre na saṃśayaḥ 
japo hy evaṃ samuddiṣṭo yogināṃ tattvavedinām ।। 

lakṣātīto manātīto nirmuktas tattvabandhanaiḥ 
unmanatve sadā līno aṇurūpo nakiñcanaḥ ।। 

sattāmātrasthito dehī guṇānāṃ pratibodhakaḥ 
viṣayabhāvanirmuktaḥ kalate lakṣadhā priye ।। 

koṭis tu bhavate hy evaṃ jñātavyaṃ mantravādibhiḥ 
soccāropāṃśubhūtas tu mānaso manavarjitaḥ ।। 

japaḥ pūrvaṃ samākhyātaḥ śāstre śāstre surārcite 
saśabdoccārayogena śuddhyarthe kathitaṃ sphuṭam ।। 

siddhyarthe apāṃśur uddiṣṭaḥ svapravṛtto hṛdi sthitaḥ 
mānaso yogahetvarthe ubhayatra vivarjitaḥ ।। 

manātīto bhaved devi mokṣadas tu na saṃśayaḥ 
evaṃ devi samākhyāto japaḥ prāṇasamas tava ।। 

japaḥ prāṇasamaḥ kāryo dṛṣṭādṛṣṭaphalārthinām 
avarṇā varṇasaṃyogā mayā te samudāhṛtā ।। 

nirālambe mahāśūnye yat tejam upajāyate 
tadgarbhe abhyasen nityaṃ bhāgyahīno api sidhyati ।। 

yogamūlī viśuddhī ca sārṇave sā ca ekatā 
ekatra saṃsthitānandaṃ kularatnaṃ tridhā priye ।। 

mudrā tu sūcitā nātha na me jñātā mahāprabho 
tan mamācakṣva deveśi yena bhrāntir vinaśyati ।। 

pātālordhvagataṃ yac ca śṛṅgāṭapuramadhyagam 
golākāraṃ tato devi randhrasyordhvagataṃ priye ।। 

cakradvayam idaṃ proktaṃ prādhānyena vyavasthitam 
vedhaghaṭṭanirodhaṃ ca uccārākṛṣṭikārakam ।। 

stobhastambhanam āveśo gamaṃ caivātra suvrate 
etadvirahito mantrī hāsyatāṃ yāti niścitam ।। 

anena jñātamātreṇa pratyayān kurute bahūn 
vṛttirājā varārohe niveśya cakramadhyataḥ ।। 

vṛttihīnas tatas tatra kāvyakartā na saṃśayaḥ 
cakramadhye ca sañcintya suśuklāṃ ca parāparām ।। 

pustakavyagrahastāṃ ca jñānamudrādharāṃ tathā 
sphāṭikenākṣasūtreṇa sarvābharaṇabhūṣitām ।। 

sragdāmalambitagalāṃ prabhāmaṇḍalamaṇḍitām 
dvibāhu-r-ekavadanāṃ candrakoṭisamaprabhām ।। 

udgirantī[ ṃ ] mahaughena śāstrakoṭīr anekaśaḥ 
evaṃ dhyānasamāviṣṭaḥ sākṣād vāgīśvaro bhavet ।। 

saṃskṛtaṃ prākṛtaṃ caiva vedasiddhāntagahvaram 
granthataś cārthataś caiva udgiren nātra saṃśayaḥ ।। 

pīṭhamadhyagatābhyāsāt pīṭhadvāre athavā priye 
sampradāyam idaṃ kaulaṃ śāktaṃ śaktipadānugam ।। 

mātrāyogena deveśi mudrābandhaṃ tu kārayet 
sā mātrā gīyate cātra uccāravaśavartinī ।। 

uccaraṃ sahajaṃ devi dehamadhye vyavasthitam 
śatasaṅkhyāpramāṇena yāvad uccarate parām ।। 

tāvad āviṣṭadehas tu śāstrārthaṃ vadate sudhīḥ 
nityārūpeṇa saivātra dhyāyed raktasamaprabhām ।। 

lākṣālaktakasaṅkāśāṃ caturvaktrāṃ caturbhujām 
mūrtitrayasamopetāṃ tribhir bhedair vyavasthitām ।। 

tristhāṃ trimārgagāṃ devīṃ trināḍīsamatāṃ gatām 
nityaklinnāṃ ca deveśi tathā caiva madadravām ।। 

devyārūpadharāṃ sarvām ekavaktrāṃ dvibāhukām 
pāśāṅkuśadharāṃ sarvāṃ madavibhrāntalocanām ।। 

yauvanasthāṃ madonmattāṃ madirānandananditām 
smared devyāḥ svarūpaṃ tu tatprayogavyavasthayā ।। 

taḍitsahasrabandhūkadāḍimīkusumadyutim 
pañcaśṛṅgāṭakādhārāṃ sā parā pararūpiṇī ।। 

mahāyogavilāsā tu śivādyavanigocaram 
vyāpayitvā sthitā devī ravinakṣatramaṇḍalam ।। 

śṛṅgāṭakaṃ cordhvamukhaṃ tiryagrekhāgramūlagam 
śikhordhvakuṇḍalākāraṃ kāmaśakti-r-adhisthitam ।। 

pañcaśṛṅgāṭakāsīnaṃ sthitaṃ tatra varānane 
devyārūpadharaṃ cakraṃ dhyāyed evaṃ na saṃśayaḥ ।। 

eṣa bandhas tu mudrāyāḥ kathitas te kuleśvari 
tritattvena tu mantreṇa vakṣyamānena kārayet ।। 

drāvaṇaṃ kṣobhaṇaṃ caiva ākarṣavaśam eva ca 
pūjāvidhānaṃ deveśi devyāyā vīravandite ।। 

triśikhā padmamudrā ca yonimudrā viśeṣataḥ 
tāsāṃ lakṣaṇam ākhyāhi yathāvat sphuṭato vada ।। 

mudrāṇāṃ lakṣaṇaṃ devi kathayāmi samāsataḥ 
hastābhyāṃ kārayed ādau sampuṭaṃ cordhvadiṅmukham ।। 

aṅgulyā grathayet sarvāḥ saṃśliṣṭam ubhayeṣv api 
tarjanyānāmikau kuñcya saṃśliṣṭau madhyasaṃsthitau ।। 

tābhyāṃ mūle mukhaṃ kāryaṃ tarjanyāyā varānane 
saṃśliṣṭau sammukhau dvau tu madhyamau ūrdhvadiṅmukhau ।। 

saṃyogena varārohe aṅguṣṭhau ca kaniṣṭhakau 
tādṛśīva hi kartavyā triśikhā tu vidhīyate ।। 

karābhyāṃ sampuṭaṃ kāryaṃ maṇibandhau tu saṃhatau 
agrāṅgulyā prasāryeta aṅguṣṭhau madhyasaṃsthitau ।। 

padmamudrā samākhyātā yonimudrām ataḥ śṛṇu 
hastābhyāṃ sampuṭaṃ kāryaṃ kaniṣṭhā madhya yojayet ।। 

puṭākārau karau kṛtvā aṅguṣṭhau madhyasaṃsthitau 
niḥsṛtā vāmahastasya aṅgulyā tu kanīyasī ।। 

yonimudrā smṛtā bhadre sarveṣāṃ kṣobhakārikā 
etā mudrāḥ samākhyātā dhyānapūjāvisarjane ।। 

sāmprataṃ khecarīṇāṃ tu yathā mudrā khagādhipe 
kathayāmi samāsena tvatprītyā khagagāminī ।। 

anāmā karṇike yojyā ṣoḍaśāraṃ tu pīḍayet 
pīḍanād ṛjutāṃ yāti khagamārge tu bhāvini ।। 

phādināntagate lakṣe khagatiś ca na saṃśayaḥ 
ṣaṭpattraṃ mūrdhnitaḥ kṛtvā tarjanyāgre tu yojayet ।। 

śūnye śūnyamano bhūtvā sampīḍyeta parasparam 
ṣaṭpattraṃ tu vikāśyeta udānapreritena tu ।। 

bhāvayen nādiphāntaṃ tu khagatīti na saṃśayaḥ 
dvādaśārordhvanālena lambikānte niveśayet ।। 

bhedanaṃ kuñcitenaiva cārgalaṃ kūrmasaṃyutam 
bhāvayen nādiphāntaṃ tu khagatiṃ vīravandite ।। 

padmamudrā tridhā proktā yonimudrām ataḥ śṛṇu 
yoniṃ yonau samākramya mudgareṇa tu bhedanam ।। 

visargadvayasaṃyogāt khagagāmī bhaved dhruvam 
amṛtākhyā parā yonir bhāvayen mastakopari ।। 

ākramya gandhamārgaṃ tu yojanā nādiphāntagā 
khagatir bhavate-d-evaṃ yonimārge vicakṣaṇaḥ ।। 

uccārya vāmaśaktiṃ tu sandhayed granthimadhyataḥ 
vikṣepam ūrdhvataḥ kṛtvā pare yonau tu bhāvanā ।। 

anena khagagāmitvaṃ bhavate tu na saṃśayaḥ 
yonimudrā samākhyātā tribhedā parikīrtitā ।। 

triśikhālakṣaṇaṃ devi kathyamānaṃ nibodhata 
karābhyāṃ caiva tarjanyāṃ pīḍayet tat prayatnataḥ ।। 

brahmanāḍyā dvirabhyāsād āsanaṃ mandarasya tu 
triśikhā nāma mudreyam arpaṇaṃ khagamārgayoḥ ।। 

golakaṃ śūnyamārgasthaṃ pathatrayagataṃ priye 
kṣepaṇaṃ bindukoṭyūrdhvam avanīṃ kramya pādayoḥ ।। 

guhye niveśya mantrajñas triśikhaṃ khecaraṃ priye 
anena khagagāmī asau bhavate sādhakottamaḥ ।। 

karaṇaṃ cordhvamūlaṃ syād bandhayet khagamaṇḍalam 
ākramya pañcamaṃ tatra karābhyāṃ caiva śūlini ।। 

jānukau kurpare yojya vikṣepo guhyamadhyataḥ 
vedhanaṃ brahmarandhrasya kathitaṃ tu tapodhane ।। 

khagamārgagatis tv evaṃ bhavate tu sulocane 
eṣā mudrā samākhyātā navabhedair vyavasthitā ।। 

mudrā śaktir iti khyātā mudritaṃ drāvayiṣyati 
tena mudrā samākhyātā kathitā parameśvari ।। 

mudritaṃ gopitaṃ proktaṃ cicchaktyā yā parāparā 
na jñāyate varārohe sā tu mudrā udāhṛtā ।। 

ajñānamalarūpeṇa yāvad baddhaḥ sa pudgalaḥ 
na jānāti parātmānaṃ tāvan māyā pravartate ।। 

bhinne tamasi caikatvaṃ yadā paśyati mānavaḥ 
tadā sā tu parā proktā bandhamokṣakarī priye ।। 

ekā sā paramā śaktiḥ saṃsthitā tu śivecchayā 
mocayanti grahādibhyaḥ pāśaughān drāvayanti ca ।। 

mocanād drāvaṇād yasmān mudrākhyāḥ śaktayaḥ smṛtāḥ 
khagatir hy ūrdhvabhāvena khagamārgeṇa nityaśaḥ ।। 

carate sarvajantūnāṃ khecarī tena sā smṛtā 
paratv' ekā tu sā jñeyā punaś caiva tridhā smṛtā ।। 

icchā jñānī kriyā sā tu varṇarūpam upāgatā 
pañcāśabhedabhinnā sā ekā eva-m-udāhṛtā ।। 

aṅgāvayavasampūrṇā mālayitvā jagat sthitā 
nādiphāntasvarūpeṇa tena sā mālinī smṛtā ।। 

sapta koṭyas tu mantrāṇām aprameyās tu yāḥ smṛtāḥ 
svatantrasthās tu tāḥ sarvā mudritāḥ parameśvari ।। 

tena mudrā samākhyātā sadyaḥpratyayakārikā 
avayave mātṛrūpā tu svaiḥ svair aṃśair vyavasthitā ।। 

brahmāṃśā caiva rudrāṃśā kaumāryāṃśā varānane 
vaiṣṇavyā caiva yāmyāṃśā aindryāṃśā ca tathānaghe ।। 

yogeśvaryā ca yogāṃśā yogayogīśanāyikā 
ete hy aṃśāḥ smṛtāḥ sapta punaḥ saptasu saptasu ।। 

brahmāṇyāḥ sapta-m-uddiṣṭāḥ sapta māheśvarī punaḥ 
kaumāryāḥ sapta-m-uddiṣṭā vaiṣṇavyāḥ sapta eva ca ।। 

vārāhī sapta-m-uddiṣṭā aindrāṇyāḥ sapta eva tu 
cāmuṇḍā sapta-m-uddiṣṭā evaṃ vai sapta saptasu ।। 

pañcāśaikona vai devyā bhuvanāvalisaṃsthitā[ḥ] 
atra bhedair anekaiś ca saṃsthitā bhuvanāvaliḥ ।। 

tasya dehagatā romā[ḥ] koṭyas trīṇi prakīrtitāḥ 
lakṣāṇi caiva pañcāśad romāṇāṃ tu tadudbhavā ।। 

ekaikaromakūpeṣu yoginyaḥ koṭisaṃsthitāḥ 
trikoṭikoṭikoṭīnāṃ koṭayas tu anekadhā ।। 

yathā cāmbaraparyantā pṛthivyādiṣu sambhavāḥ 
aṇavas tv apramāṇās tu tattve tattve tv anekadhā ।। 

sūkṣmarūpās tathā rudrā eṣāṃ saṅkhyā na vidyate 
vyāpitaṃ tu samastaṃ hi rudraiḥ sūkṣmataraiḥ priye ।। 

evaṃ mudrā samākhyātā vyāpayitvāprameyataḥ 
ekā eva parā mudrā yasyedaṃ tiṣṭhate jagat ।। 

yaṃ yaṃ spṛśati sā hy aṅgaṃ sā sā mudrā vidhīyate 
nṛtyaṃ valgaṃ tathā hāsyaṃ rodanaṃ sphoṭam eva ca ।। 

yad vikāraṃ prakurvanti tat sarvaṃ mudrasaṃjñakam 
aṅgulyā aṅganā proktā aṅge carati nityaśaḥ ।। 

aṅgulyā tena coddiṣṭā mudrābandhe varānane 
kaṃ śarīram iti khyātaṃ nyastā tasmin pravartate ।। 

helāgamanamārgeṇa tena nāmā kanīyasī 
anāmā nāmarahitā koṭibhedair vyavasthitā ।। 

nāmaṃ na śakyate vaktum anāmā tena gīyate 
madhye pravartate nit yam āśrayā pudgalasya tu ।। 

tatrādhārād vrajed ūrdhvaṃ punarāgamanaṃ priye 
madhyamā nāma tenātra kathitā mantravādinām ।। 

tarjanaṃ kurute nityaṃ saṃyojanaviyojanam 
tarjayantī mahāmohaṃ pāśajālam anantakam ।। 

tarjanī tena sā proktā mudrā sarveṣu cottamā 
aṅguṣṭhaś caughabhūtā tu pravāhe satataṃ priye ।। 

uccāreṇa pravarteta aṅguṣṭhas tena sa smṛtaḥ 
aha-m-ūrdhvagatiḥ proktaḥ stau ti rātrī nigadyate ।। 

hastau tena samākhyātau vāmadakṣiṇa ucyate 
vāme sṛṣṭir iti proktā saṃhāraṃ dakṣiṇe viduḥ ।। 

savyāsavyagatau tena kathitau vīranāyike 
vāmāvyāptaṃ jagat kṛtsnaṃ saṃhārāntaṃ tadā priye ।। 

saṃyogena varārohe ātmā kuṇḍalinī smṛtā 
iyaṃ sā paramā yonir yonīnām uttamā priye ।। 

yo jānāti varārohe śaktir ādyā manonmanī 
tena jñātaṃ jagat sarvaṃ varṇāvarṇavivarjitam ।। 

sā mudrā tu samākhyātā viśvavyāptikarī parā 
dvau bindū cūlike dve tu visargaśaktisampuṭam ।। 

tadūrdhvam iha nādāntaṃ vibhvī śūnyam udāhṛtam 
janmasthānāt samudyantī yāvat tadbhavamaṇḍalam ।। 

sṛṣṭisaṃhārayogena meḍhram-ādhāramadhyagam 
evaṃ mudrā samākhyātā vāṅmanaḥkāyakarmabhiḥ ।। 

kim anyat pṛcchase devi tat sarvaṃ kathayāmy aham ।। 

iti kulālikāmnāye śrīkubjikāmate japamudrānirṇayo nāma ṣaṣṭhaḥ paṭalaḥ

yā sā devī parā yoniḥ samayā kubjinī parā 
tām ācakṣva prayatnena saṃsphuṭaṃ vyāptilakṣaṇam ।। 

śṛṇu devi yathātathyaṃ devyā māhātmyam uttamam 
kārye vātha akārye vā uktānukteṣu vastuṣu ।। 

kubjīśānīṃ japed yas tu tasya pāpaṃ na vidyate 
yaḥ punaḥ śuddhabhāvātmā samayākhyāṃ maheśvarīm ।। 

japet tasya pa tad vastu yan na sidhyati bhūtale 
etat paramasamayaṃ devītantre prakīrtitam ।। 

na deyaṃ yasya kasyāpi yasmāt sarvaṃ prapadyate 
tantre tantre tu samayā kathitānekadhā mayā ।। 

anyakalpopacāreṣu niruddhā tatra śāsane 
eṣā sā samayā devi atra sarvaṃ pratiṣṭhitam ।। 

catuṣpīṭheṣu samayās te atra sarve vinirgatāḥ 
eṣā rājeśvarī devī samayācāranirgatā ।। 

nirācāreṇa yogena sidhyate hy avicārataḥ 
pañcavyāptam ataḥ sarvaṃ sarvavyāptyantasaṃsthitam ।। 

asyoccāraṇamātreṇa tan nāsti yan na sādhayet 
kampate bhuvanaṃ sarvaṃ trailokyaṃ suraḍāmaram ।। 

samayākhyaṃ japantasya kṣubhyate sacarācaram 
vāmadakṣiṇatantreṣu sāmānyā samayā parā ।। 

tasyā devyāḥ prabhāvo ayaṃ yā pañcāśapadātmikā 
siddhamārge anyathā devi dvātriṃśaguṇalakṣitā ।। 

kubjikā nāma vikhyātā samayasthā kuleśvarī 
yatra viśveśvaraṃ sarvaṃ samayādyaṃ vinirgatam ।। 

mantramudrāgaṇo hy atra vidyāmaṇḍalakādikam 
yasyāḥ kamalinī devī hṛdisthā sampravartate ।। 

yayā sṛṣṭam idaṃ sarvam ābrahmastambhagocaram 
kuladīpā śirasthāsyāḥ ṣaḍvidhādhvaprabodhikā ।। 

barbarākhyā śikhā hy asyās tritattvordhvavyavasthitā 
mudrādhāragatā devī bahurūpātra nirgatā ।। 

chādayantī samastāṃ tu śabdarāśiṃ tu mālinī 
kavacaṃ yasyā mahādevyā mantramāyātmakaṃ mahat ।। 

kiṇkiṇiṃ taṃ pracaṇḍograṃ tejodedīpyavarcasam 
jñeyaṃ vṛddhopamaṃ netraṃ tattvārthaguṇasaṅkulam ।। 

saṃvartādiśivāntasthaṃ ṣaḍasraṃ piṅgalocanam 
tad astraṃ koṅkaṇeśānyā yena vyāptaṃ ṣaḍadhvaram ।। 

kathaṃ tu kubjikā nātha vada mantrapadānvitam 
sarvajñā sarvadā devī lakṣaṇena samanvitā ।। 

uvāca bhairavo hy evaṃ kubjikāṃ śṛṇu kubjike 
kiṃ tu tvayā na vaktavyā yāvan nādeśitaḥ śiśuḥ ।। 

ccevīti padaṃ prathamaṃ ṇiki ṇiki dvitīyakam 
chīṃ chāṃ padaṃ tṛtīyaṃ tu khimurāgho-a caturthakam ।। 

me na ṇa ña ṅa pañcamaṃ hrauṃ hrīṃ hrāṃ ṣaṣṭhamaṃ padam ।
yaikābjikuśrī saptamaṃ tivagabha mona aṣṭamam ।। 

vilomena padāny aṣṭau dvātriṃśākṣaramālikā 
pañcapraṇava-m-ādyantā viyuktā lakṣaṇādhikā ।। 

ādikūṭāvasāne tu catvāriṃśad dhi mālinī 
vilomenoddhared devī[ṃ] guruvaktropadeśataḥ ।। 

rephasaham idaṃ kūṭaṃ vidyāsaptamakaṃ padam 
śrīlope sanniyoktavyaṃ jīvitaṃ kubjike mama ।। 

svamanīṣikāto anyathā sa vidviṣṭo marīcibhiḥ 
yasmād bhāṇḍāram ity evaṃ sarvasvaṃ yoginīkule ।। 

atha cet sarvapīṭheṣu māteyaṃ samayātmikā 
asyāḥ smaraṇamātreṇa vihvalaṃ tu jagattrayam ।। 

bhavate nātra sandeha iti mātā surakṣitā 
hṛdayādyastraparyantam ekoccāreṇa suvrate ।। 

siddhamārgaṃ yathā brūmi vilomena vilomataḥ ।। 

yastrā-a yaivvāṇāṅkako ccevi ṇiki ṇiki । yayātratrane yaikārintāhama chīṃ chāṃ । yacāvaka yaipārūhuba khimurāgho-a me na ṇa ña ṅa । yaikhāśi kheśirarbaba hrauṃ hrīṃ hrāṃ । seraśi yaipādīlaku yaikābjikuśrī । yayādahṛ yailāmatkahṛ tivagabha mona ।। 

pañcadaśākṣaraṃ hṛdayaṃ śiraś caiva trayodaśa 
ekādaśākṣarā śikhā viṃśadekona kavacam ।। 

netraṃ trayodaśaiḥ proktam astraṃ caiva caturdaśam 
pañcapraṇava-m-ādyantā yathā vidyā tathā kuru ।। 

etat kaulikabhāṣāyāṃ kathitaṃ tu sapratyayam 
saṃsphuṭaṃ guruvaktrasthaṃ vilomasthaṃ na sidhyati ।। 

kaulikedaṃ samākhyātaṃ siddhamārgasudurlabham 
ccevi ti prathamaṃ padaṃ ṇiki ṇiki dvitīyakam ।। 

chīṃ chāṃ caiva tṛtīyaṃ syāt hrauṃ hrīṃ hrāṃ rdhvekhośitri caturthakam । hreṃ me na ṇa ña ṅa pañcamaṃ khimurāgho-aśrī ṣaṣṭham ।। 

yaikābjiku mona hrīṃ saptamam । raphasaha eaṃ kūṭam aiṃ vilomena cāṣṭamam ।। 

dvātriṃśadakṣarā devī niyuktā guṇaśālinī 
ādikūṭakrameṇaiva vilomenoddhṛtā iyam ।। 

guruvaktropadeśena saṃsphuṭaṃ kathitaṃ tava ।। 

stram-a vvāṇāṅkako ccevi । traṃne nijiteśvavi ṇiki ṇiki caṃvaka keghvila chīṃ chāṃ । yaikhāśi kerintāhama hrauṃ hrīṃ hrāṃ me na ṇa ña ṅa । seraśi rarbaba khimurāgho-aśrī । yaṃdahṛ yaikābjikulamaka mona hrīṃ hsphreṃ aiṃ ।।

sarvasādhāraṇaṃ kaulaṃ brūmi anyopadeśataḥ 
pañcamaṃ tu padādisthaṃ hṛdayaṃ ca daśākṣaram ।। 

śiram aṣṭākṣaraṃ viddhi dvādaśārdhaṃ śikhā smṛtā 
dvisaptakaṃ ca kavacaṃ netraṃ saptākṣaraṃ śubham ।। 

astraṃ navākṣaraṃ proktaṃ jātayaś ca pṛthak pṛthak 
kavacāntaṃ caturvaktraṃ pañcamaṃ tu tadagrataḥ ।। 

paripāṭis tu vaktrāṇām ūrdhvavaktrāditaḥ kramāt 
eṣā sā samayā devī kulamārge vyavasthitā ।। 

sakalasthā tu sācārā aśeṣārthaviśodhikā 
kaulabhāṣoditā yā tu sā tu siddhā kulānvaye ।। 

aśeṣārthapradātārā anekārthaprabodhikā 
yānty anena tu dehena khecaratvaṃ tadāśritāḥ ।। 

akṣarākṣarasantānaṃ yojayellakṣasaṅkhyayā 
kubjīśaguṇatulyo asau hartā kartā svayaṃ prabhuḥ ।। 

khecarīṇāṃ padaṃ so hi paśyate hy avicārataḥ 
nirācāreṇa yogena cintayantaḥ kuleśvarīm ।। 

atha sāmānyarūpeṇa tadā bhūcaratāṃ vrajet 
kupitaḥ pātayec chailān śoṣayej jaladhīśvarān ।। 

sphoṭayec chailavṛkṣāṃś ca taddhyānaguṇam āśritaḥ 
bhūcarīṇāṃ patitvaṃ ca kṣudrakarmopajīvinām ।। 

kurute vividhāścaryaṃ pūjyate sa śivo yathā 
yatra tiṣṭhaty asau deśe tatra vighnaṃ palāyate ।। 

kubjikāyāś ca yā dūtī kālikā nāma viśrutā 
kālikākhye mahātantre svatantrā sā udaḥrtā ।। 

śṛṇuṣvekamanā bhadre jñānavijñānadāyinī 
sarvasiddhikarī devī sarvakāryaprasādhanī ।। 

vyāghrasiṃhagajavyālabhūtavetālaśatravaḥ 
smaraṇān nāśam āyānti vighnasaṅghāni yāni ca ।। 

praśnakāle parīkṣeta kumāry āveśapūrvikā 
śubhāśubhaṃ vadaty āśu yad bhūtaṃ yad bhaviṣyati ।। 

asyoddhāraṃ pravakṣyāmi yathāvad anupūrvaśaḥ 
aḥ-kha-madhyagataṃ gṛhya jha-pūrveṇa samanvitam ।। 

prathamam uddhṛtaṃ bījaṃ dvitīyaṃ ṇa-ha-sandhigam 
bheditaṃ tu ña-pūrveṇa etad varṇadvayaṃ punaḥ ।। 

ā-sa-randhragataṃ gṛhya ya-sa-madhyagataṃ punaḥ 
dvitīyena tu sambhinnaṃ ṣaṣṭhaṃ vai bījam uttamam ।। 

prathamaṃ saptamaṃ jñeyaṃ dvitīyasya dvitīyakam 
aṣṭamam uddhṛtam bījaṃ navamaṃ bha-ña-madhyagam ।। 

ña-uttarasamāyuktaṃ śūnyamastakabhūṣitam 
ma-ṣa-madhyagataṃ gṛhya daśamaṃ kevalaṃ priye ।। 

ṣa-va-madhyagatoddhṛtya au-pūrveṇa tu bheditam 
ekādaśākṣaraṃ proktam ai-ṭha-madhyagataṃ dadet ।। 

ña-pūrveṇa tu sambhinnaṃ daśadvitayam uttamam 
e-va-randhragataṃ gṛhya kevalaṃ tridaśaṃ punaḥ ।। 

ja-sa-madhyagataṃ gṛhya ai-au-madhyena āhatam 
caturdaśoddhṛtaṃ bījam a-cha-sandhigataṃ punaḥ ।। 

kevalaṃ kathitaṃ bījaṃ daśapañcākṣaraṃ priye 
pa-dha-madhyagataṃ gṛhya ña-pūrveṇa tu bheditam ।। 

ṣoḍaśam uddhṛtaṃ bījaṃ sa-ya-madhyagataṃ dadet 
la-ṭha-madhyāsanāsīnaṃ jha-pūrveṇa tu bheditam ।। 

nādabindukalākrāntaṃ daśasaptakam uddhṛtam 
va-ma-madhyagatoddhṛtya ṭa-ṇa-madhyāsane sthitam ।। 

ṭa-pūrveṇa tu sambhinnaṃ śūnyayuktaṃ daśāṣṭamam 
vahniyuktaṃ mahāprāṇam aṃ-pūrveṇa tu bheditam ।। 

caturdaśasvarākrāntaṃ bindunādasaśaktigam 
viṃśamaṃ nyūnam ekena uddhṛtaṃ bījam uttamam ।। 

ya-ḍha-madhyagataṃ gṛhya kevalaṃ viṃśamaṃ bhavet 
kha-pūrvavarṇam uddhṛtya tha-pūrvāsanasaṃsthitam ।। 

viṃśam ekādhikaṃ bhadre aḥ-kha-madhyagataṃ punaḥ 
ṝ-pūrvāsanam ārūḍhaṃ dvāviṃśatim udāhṛtam ।। 

da-ca-randhragatoddhṛtya ta-pūrvāsanasaṃsthitam 
viṃśatritayam ākhyātaṃ ya-ja-madhyagataṃ punaḥ ।। 

pañcamasvarasaṃyuktaṃ caturviṃśatimaṃ punaḥ 
ga-pūrvaṃ tu samuddhṛtya caturthasvarasaṃyutam ।। 

pañcaviṃśa samākhyātam o-ṣa-madhyagataṃ punaḥ 
ai-pūrveṇa tu sambhinnaṃ ṣaḍviṃśakam udāhṛtam ।। 

sa-ta-madhyagataṃ cānyaṃ ṭa-pareṇa samāhatam 
saptāviṃśatimaṃ bhadre ā-sa-madhyagataṃ punaḥ ।। 

jha-pūrveṇa samāyuktam aṣṭāviṃśa tu pārvati 
punar evaṃ daded devi triṃśatyūnaṃ sabindukam ।। 

gha-na-madhyagataṃ gṛhya kevalaṃ triṃśamaṃ bhavet 
dha-ha-randhragataṃ devi vāyvāsanasamanvitam ।। 

triṃśam ekādhikaṃ proktaṃ ka-ṣa-madhyagataṃ punaḥ 
tha-ṇa-madhyāsanārūḍhaṃ pañcamasvarayojitam ।। 

dvātriṃśamaṃ samākhyātaṃ kevalaṃ va-ṣa-madhyagam 
trayastriṃśa samuddiṣṭaṃ ṇa-tha-madhyagataṃ punaḥ ।। 

vahninā dīpitaṃ kṛtvā triṃśamaṃ caturādhikam 
sa-ta-randhragataṃ bījaṃ kevalaṃ sṛṣṭisaṃyutam ।। 

pañcatriṃśa smṛtā varṇāḥ pañcapraṇavasampuṭāḥ 
yojitavyā mahāvidyā kālikā siddhikāṅkṣiṇā ।। 

adṛśīkaraṇe hy eṣā sarvasampadadāyinī 
na deyā duṣṭabuddhīnāṃ devīdūtyā mahābalā ।। 

dūtī tu kathitā hy evaṃ mudrābandham ataḥ śṛṇu 
padmāsanasthito yogī samakāya ṛjuḥśiraḥ ।। 

recya vāyuṃ svakād dehāt punar ākṛṣya dhārayet 
hṛdaye yaḥ sthito granthis tasya nābhau kṣipen manaḥ ।। 

mantraṃ caiva tathātmānam ekīkṛtya trayaṃ budhaḥ 
daṇḍākāraṃ nayet'tāvad yāvad brahmabilāntagam ।। 

tatsthānāt prerayet tūrṇaṃ mahāyānena sundari 
karābhyāṃ caiva tarjanyāṃ pīḍayeta punaḥ punaḥ ।। 

lalanāghaṇṭike yojya pañcamaṃ sthānam ākramet 
ākramed guhyacakraṃ tu karaṇaṃ cordhvamūlakam ।। 

lagne granthitrayaṃ devi khagatir nātra saṃśayaḥ 
aṅgaṣaṭkaṃ śṛṇuṣvedaṃ kubjikāyāḥ kuleśvari ।। 

hṛdayena tu devyāyāḥ kṣobhayec cāsurīgaṇam 
navalakṣakṛte jāpye rājikālavaṇe hute ।। 

rājarājeśvarāṇāṃ tu martyaloke athavā patiḥ 
sāmānyajapahomena sadyaḥsampadadāyinaḥ ।। 

strījanaṃ kṣobhayet sarvaṃ bālavṛddhayuvān paśūn 
śiro [']dhiṣṭhitayogena bhūtavetālarākṣasān ।। 

yakṣiṇīyakṣakanyāś ca piśācīnāṃ ca sādhanam 
kurute vividhāścaryaṃ phalapuṣpādikarṣaṇam ।। 

yakṣiṇyākarṣaṇaṃ devi mṛtakotthāpanādikam 
sākinīkulasāmānyaḥ pāśacchedaṃ paśugraham ।। 

kurute vividhāścaryaṃ śiraḥsiddho hy anekadhā 
asiddhasya tu karmāṇi karmayogād vadāmy aham ।। 

aśaktah sādhane vīras tasyedaṃ dveṣaṇaṃ prati 
śiroruhasamutpannā caṇḍālī juṣṭapūrvikā ।। 

rakṣaṇārthaṃ tu sā dūtī śāsane sampratiṣṭhitā 
paṭhanād eva saṃsiddhā japahomavivarjitā ।। 

śiraso vaśagā dūtī tadājñā nigrahātmikā ।। 

oṃ hāsvā ṭpha hūṃ sagra yaramā kaṃmu-a capa madha hada naha ṇiridhāṅgaṭvākhalapāka ṇikṣabhasamāṃradhiru līṇḍācāṣṭaju tivagabha mona oṃ ।। 

vilomena kṛtābhyāsam uddhared upadeśataḥ 
sampūjya yoginīṣaṭkaṃ rāmaṇīśirasānvitam ।। 

dāgham utpādayet prathamaṃ lekhya mātrā na saṃśayaḥ 
ṣaḍasrapuramadhyasthaṃ rakāraṃ tu adhordhvataḥ ।। 

rakāraṃ tu tad evaṃ syād bahiṣkoṇe pṛthak pṛthak 
ṣaṭprakāraṃ pradātavyaṃ jvālāsañchannalāñchitam ।। 

kopakāle samutpanne citivastre nṛcarmaje 
likhitavyaṃ sakruddhena viṣonmattarasena ca ।। 

śmaśānāṅgārasaṃyuktaṃ sādhyanāmaṃ tu madhyataḥ 
likhitvā tāpayet paścāj jvaro bhavati dāruṇaḥ ।। 

jvaram utpādayitvā tu sadantam ānayec chiraḥ 
pūrvadravyair likhitvā tu nāma tasya gale kṣipet ।। 

viparītamukhaṃ kṛtvā ūrdhvagrīvaṃ yathā bhavet 
tathā saṃsthāpayed bhūmau kapālaṃ mantravit sudhīḥ ।। 

śmaśāne vā nadītīre kṛtvā vedīṃ tadūrdhvataḥ 
paścād dhomaṃ prakurvīta ugradravyaiḥ samāhitaḥ ।। 

viṣeṇa gandhakenaiva kunaṭyā tālakena ca 
rājikālavaṇenaiva nimbapattrais trisaptakam ।। 

prathame ahani chāgāntraṃ raktāktaṃ homayed budhaḥ 
paścād dhyānaṃ prakurvīta kṛṣṇavarṇaṃ sudāruṇam ।। 

jvalantaṃ pādasandhīni mastakāntaṃ vicintayet 
rakāraṃ tu lalāṭasthaṃ japen mantraṃ punaḥ punaḥ ।। 

homamaṇḍalakaṃ yac ca caturasraṃ vajralāñchitam 
evaṃ vai bhavate kālo yadi sākṣāt sacīpatiḥ ।। 

evaṃ nigraham ākhyātaṃ śirodevyāḥ samudbhavam 
caṇḍālīti prayogo ayaṃ gopitavyaṃ prayatnataḥ ।। 

śāsanasya ca yo dveṣṭā yo dveṣṭā guravopari 
teṣv amoghinī cāṇḍālī yojayet paramārthataḥ ।। 

lakṣam-eke kṛte jāpye vācāmātreṇa mārayet 
ato'rthaṃ gopayed devi siddhājñāmoghacaṇḍikā ।। 

śirodūtī parā hy eṣā kṣudrakarmasv anekadhā 
sarvaṃ svacchandadeveśī kariṣyati śikho[j]jvalā ।। 

iti kulālikāmnāye śrīkubjikāmate mantroddhāre ṣaḍaṅgavidyādhikāro nāma saptamaḥ paṭalaḥ

śrutaṃ deva mayākhyātam aśeṣārthasuvistaram 
kathaṃ devyāḥ śikhāsaṃsthā svacchandaḥ katirūpadhṛk ।। 

prayogavipulaṃ deva sarvopāyavivarjitam 
adhunāśrotum icchāmi sārāt sārataraṃ vibho ।। 

āpyāyanaṃ śarīrasya ākāśādiprasādhanam 
arcanaṃ caiva saṅkṣepād grahamardakaraṃ yathā ।। 

ripumardakaraṃ caiva bilayantraprasādhanam 
jvaraduṣṭaviṣādīnāṃ sarvaduḥkhavimardanam ।। 

yathā smaraṇamātreṇa vyādhito mucyate kṣaṇāt 
dharmakāmārthasaṃsiddham arthamokṣaprasādhanam ।। 

vaśīkaraṇakarmāṇi ākarṣaṇavidhikriyā 
divyādivyeṣu kāryeṣu nāgakāryeṣu bhairava ।। 

śarīrasthaṃ yathā brūhi nāḍisthaṃ mudrayā saha 
saṅkṣepārcanakarma ca saṃsiddhaṃ bhogasādhanam ।। 

vratayāgavihīnaṃ ca vittopāyavivarjitam 
smaraṇāt kevalo mantraḥ sukham utpādayed yathā ।। 

sādhu kubjini bhadre tvaṃ kathayataḥ śṛṇuṣva me 
śikhā guṇakalā yasya svacchandasyāmitadyuteḥ ।। 

kubjikāyāḥ śikhā raudrā raudrasiddhipradāyikā 
sārāt sārataraṃ devi satyaṃ satyaṃ na cānyathā ।। 

aghorān na paro mantraḥ kasmāc cūlīgatas tu saḥ 
śamanaṃ sarvaduḥkhānāṃ vyādhīnāṃ ca nikṛntanam ।। 

sarvānugrahakaṃ devi bhuktimuktipradāyakam 
kālanirṇāśanaṃ devi jarāsiṃham udāhṛtam ।। 

dāridraśamanaṃ cedam acireṇa gaṇāmbike 
āśāḥ saṃśodhayitvā tu devyā nyāsaṃ hi pūrvavat ।। 

hṛdayādiprabhedena astrāntaṃ yāvadāvadhim 
svasthānanyāsavinyāsaṃ pūrvavac ca yathāsthitam ।। 

śikhāsvacchandadeveśaṃ mantredaṃ pārameśvaram 
ṣaḍaṅgayajanād vātha nirācāreṇa sidhyati ।। 

tato mudrāṃ parāṃ baddhvā cintayed yonimadhyagām 
mahāmudreti vikhyātā nākhyātā kasyacin mayā ।। 

dhyātvā pretaṃ purā devi sarvakāraṇakāraṇam 
mahāyogī mahāsiddhaḥ sarvalokadharaḥ prabhuḥ ।। 

sarvajñaguṇasaṃyuktaṃ padmaṃ tasyopari sthitam 
karṇikopari dīpyantaṃ prajvalantaṃ mahaujasam ।। 

anantaṃ tad vijānīyāt tasyordhve tacchikhāśivam 
aṣṭapattrāsanāsīnaṃ dvātriṃśārcibhir āvṛtam ।। 

nānālaṅkārasampannaṃ nānāvarṇaṃ vicintayet 
daśabāhuṃ mahāghoraṃ caturvaktraṃ sulālasam ।। 

sarvavarṇadharaṃ devam atha śyāmaṃ vincintayet 
kapālaṃ caiva khaṭvāṅgam anyat paraśuśūladhṛk ।। 

ḍamaruṃ cākṣamālāṃ ca phalaṃ haste niveśayet 
gajacarmadharau cobhau hastau tu parikīrtitau ।। 

garjantaṃ bhīṣaṇaṃ nādaṃ sarvakāraṇakāraṇam 
bhakṣantaṃ cintayed vyādhiṃ viśveśvarakujeśvaram ।। 

khādyamānāṃ raṭantīṃ tāṃ tāḍyamānāṃ vibheditām 
bhedayantīṃ triśūlena chedayantīṃ mahāsinā ।। 

kruddhabhāvād dhunantīṃ tāṃ pūrvavyādhiṃ vicintayet 
tasyopari tam aikāram īśatattvāvadhisthitam ।। 

śikhāsvacchandadeveśaṃ tat sthāpyopari pūjayet 
svakīyāṅgasamudbhūtam ekavīrāṅgapañcakam ।। 

āgneyyāṃ hṛdayaṃ nyasya śiras tv īśānagocare 
śikhāṃ śikhātmakāṃ rakṣe tanutrāṇaṃ tu vāyave ।। 

astraṃ diśāsu vinyasya bhūyo madhye prapūjayet 
juṣṭacaṇḍeśvaraṃ kṣetre pūjādau vighnarāṭ kule ।। 

calādīnām adhiṣṭhānaṃ jānīyād gurupaṅktivat 
dhūpacandananaivedyaṃ trayāṇāṃ prathamaṃ dadet ।। 

siddhisādhanayuktasya mārgo ayaṃ hy avicārakaḥ 
nirācārapadasthānāṃ kṣetracaṇḍīśavighnarāṭ ।। 

balipūjāsu naivedyaṃ trayāṇāṃ prathamaṃ dadet 
paścāt kramasya kubjīśe ataḥ śāṭhyaṃ na kārayet ।। 

pāramparyakramaṃ pūjya paścān maṇḍalakopari 
śikhāsvacchandadeveśaṃ yāmalaṃ tu catuṣkalam ।। 

hṛttanutrāṇaparyantaṃ yajed devaṃ catuṣkalam 
yogamārgāvalambānāṃ śrīsiddhākhyaṃ catuṣkalam ।। 

pūjya svacchandadeveśaṃ kramāgre maṇḍalopari 
tato japec chikhānātham aghoraṃ parameśvaram ।। 

praṇavādyaṃ namaskāram asiddhānāṃ niyuñjayet 
siddhārthayogayuktānām aiṃpādādyantayojitam ।। 

tato a gnipūjanaṃ kṛtvā yathā pūjā tathāhutim 
sahasraṃ vā śataṃ vātha pañcāśat pañcaviṃśa vā ।। 

tilair homaṃ prakurvīta dadhimadhvājyasaṃyutaiḥ 
ghṛtasaktvā ca madhunā sarvaduḥkhapramardakam ।। 

vyādhinirṇāśanaṃ kubji śeṣahomaṃ tu bhūtidam 
sahasreṇa mahābhūtiḥ śatena vyādhināśanam ।। 

śatam aṣṭaśataṃ kubji devatulyo bhaviṣyati 
sarvaduḥkhavinirmuktaṃ japapūjāsamanvitam ।। 

śatato a ṣṭasahasreṇa triṣkālena tu sundari 
ṣaṇmāsāj jāyate siddhiḥ sākṣāt paśyati bhairavīm ।। 

yatheṣṭaṃ jāyate siddhir nāsty atra-m-anṛtaṃ vacaḥ 
sahasreṇa jvaraṃ yāti chāgasya piśitair hutaiḥ ।। 

triṣkālaṃ māsam ekaṃ tu sahasraṃ hunate tu saḥ 
sidhyate māṃsahomena kṣaudrājyadadhisaṃyutam ।। 

yavakṣīrānnahomena śālitaṇḍulasādhitam 
prīyate tu śikhādevaḥ svacchando ghorarūpadhṛk ।। 

dadhihomāt parā puṣṭiḥ kṣīrahomena śāntikam 
ṣaṇmāsāt tu ghṛtaṃ hutvā sarvavyādhivināśanam ।। 

rājayakṭmaṃ tilair homād āyuvṛddhir yavair hutaiḥ 
kuṣṭhasyaiva sadā homāt triyuktais taṇḍulaiḥ priye ।। 

samasaktughṛtenāśu nāśayeta bhagandaram 
tilair homaṃ prakurvīta dadhimadhvājyasaṃyutam ।। 

vyādhinirṇāśanaṃ kubji śeṣahomas tu bhūtidaḥ 
ghṛtakevalahomena sarvavyādhinikṛntanam ।। 

prayogaṃ sampravakṣyāmi yad uktaṃ te purā mayā 
dharmakāmārthamokṣāṇāṃ caturvargaphalodayam ।। 

tava kubji pravakṣyāmi śṛṇuṣvekamanādhunā 
sarvavyādhiharaṃ dhyānaṃ paraṃ puṣṭivivardhanam ।। 

āśāṃ saṃśodhayet pūrvaṃ nyāsaṃ kṛtvā tu pūrvakam 
pūrvaṃ nyasya ca mantreśaṃ nāḍīvarṇais tathākṣaraiḥ ।। 

adhaḥsrotaṃ tu vāmena dakṣiṇordhvagataṃ priye 
nyāsaṃ kṛtvā śarīre tu mantrarājam anusmaret ।। 

pañcapraṇava-m-ādyena aghoreṇa surādhipe 
adhyuṣṭamātrād uttīrṇaṃ jñātvā mantram anusmaret ।। 

akulāditrimadhyasthaṃ kulā[c] cādes trimadhyagam 
madhyamāditrimadhyasthaṃ piṇḍādes tu trimadhyagam ।। 

trayārdhamātrasaṃyuktaṃ praṇavedaṃ śikhāśivam 
trināḍīpiṇḍasambhūtaṃ mudrayā cordhvadīpitam ।। 

tripakṣakṣayakartāraṃ tridhābaddhaṃ triśūlinam 
trimūrtiguṇasambhūtaṃ tenāsau tridaśeśvaraḥ ।। 

trimārgavihitaṃ śāntaṃ tripathāntasamudbhavam 
tripathena vinā bhadre bhrājate yonimaṇḍalam ।। 

yoniṃ vinā na niṣpattir divyādivyeṣu vastuṣu 
uttamottamamadhyasthā kanyasāntavyavasthitā ।। 

bindu śaktis tathā nādaṃ mātrātrayam udāhṛtam 
trayāṇām api saṃyogān niṣpadyeta bhagālayam ।। 

parārdhamātrasambhinnaṃ praṇavo ayaṃ kulāgame 
a-u-ma-kārasaṃyuktaṃ praṇavedaṃ kriyātmakam ।। 

sādākhyeśvararudrāṇāṃ brahmaviṣṇu-r-anukramāt 
ete te praṇavāḥ pañca kriyākāraṇagocare ।। 

praṇavādisamudbhūtāḥ pañcaite guṇavattarāḥ 
pañcapraṇava-m-ādyantaṃ tatordhve tu śikhāśivam ।। 

evaṃ tu praṇavaṃ divyaṃ sugopyaṃ prakaṭīkṛtam 
atra devi sphuṭaṃ tubhyaṃ bhrāntaṃ cātra jagattrayam ।। 

jñātvevaṃ saṃsmared yas tu sannidhāno asti tasya vai 
sudurlabhaḥ prayogo ayaṃ guruvaktrāt tu labhyate ।। 

yatrotpannaṃ tato yāti layaṃ kṛtvā surādhipe 
utpattipralayaṃ jñātvā tato mantram anusmaret ।। 

yat kiñcit kurute kāryaṃ sādhakaḥ sādhanātmakaḥ 
uccaret tu layāntasthaṃ tarjanyāgre vyavasthitam ।। 

nāḍīsūtreṇa vinyastaṃ bahir ante ca mātaraḥ 
yā nāḍī sā bhaved varṇas tayā nāḍyā tu veṣṭayet ।। 

yadi candraṃ vahec cakraṃ sūryaṃ vā cakram uttamam 
tasya madhye svayaṃ sthitvā viśvo aham iti cintayet ।। 

ahaṃ brahmā tathā viṣṇur ahaṃ devo maheśvaraḥ 
bhairavo aham iti devi cintayitvā tu sādhakaḥ ।। 

hṛnmadhye cintayec cakraṃ nāḍīvarṇais tathākṣaraiḥ 
ādyakṣaraṃ japen mantraṃ punar ādyaṃ niyojayet ।। 

evaṃ saṃsmṛtya vidhivat sarvakarmāṇi sādhayet 
arcanaṃ havanaṃ dhyānaṃ japam ekāntarūpiṇam ।। 

karma kṛtvā kujeśāni kujeśāya nivedayet 
tato dhyānaṃ prakurvīta viśuddhenāntarātmanā ।। 

sa eva mantram uccārya ādyādau yāvad antimam 
nādena tu gatiṃ kuryāt svacchandagatibhāvitaḥ ।। 

brahmaṃ bhittvā tato viṣṇuṃ rudram īśvaram eva ca 
setumadhyena gamanaṃ kuñcikodghāṭayed bilam ।। 

udghāṭya paramaṃ sthānam aghoraṃ yatra saṃsthitam 
aṣṭākapāla ghorīśaṃ tryakṣaraṃ samanusmaret ।। 

sarvamantreṣu hṛdayaṃ yat kubjīśaśikhātmakam 
manasā smṛtamātreṇa khecaratvaṃ prajāyate ।। 

sarvavighnopaśamanaṃ mantraṃ tryakṣaram uttamam 
śeṣaṣaṭkaṃ tu yad devi tadaṅgāny asya kalpayet ।। 

japtavyaṃ tu śikhāsūtraṃ sakṛt siddhiḥ prajāyate 
ākāśādiprasiddhyarthaṃ siddhir anyāsu kā kathā ।। 

mantrasannaddhadehas tu sarvāvastho api sādhakaḥ 
tiṣṭhan jāgran svapan gacchan bhuñjāno maithune rataḥ ।। 

caryādhārī nirācāro mantrasaṃsmaraṇāc chuciḥ 
sāmānyasmaraṇād eva vyādhibhir nābhibhūyate ।। 

prajvalan dṛśyate bhūtair yasyedaṃ tu śarīragam 
ataḥ kiṃ bahunoktena siṃhasyaiva yathā mṛgāḥ ।। 

gandhena pralayaṃ yānti satyaṃ satyaṃ mahātape 
japena sādhayet sarvaṃ vratastho yas tu sādhakaḥ ।। 

pūrvam eva japel lakṣaṃ sidhyate ghoramūrdhajam 
aviditvā vidhānena kiñcit kāryaṃ na sādhayet ।। 

yaḥ kuryād vidhihīnaṃ tu sa vighnaiś cābhibhūyate 
tasmāt padārthanavakaṃ jñātavyaṃ tu kujeśvari ।। 

kṣetrasthānāni suśroṇi jñātavyāni suniścitaiḥ 
kṣetraṃ vratāni mantrāś ca akṣasūtraṃ japaṃ tathā ।। 

dhyānaṃ pūjā tathā dravyaṃ varṇaṃ mukhasamanvitam 
mukhahīnā na sidhyanti agnihotravivarjitāḥ ।। 

mukham āhavanīyaṃ syāt tasmin mantrāḥ sadā sthitāḥ 
aghoraṃ kālam ity uktam aghoraṃ viṣṇur ucyate ।। 

aghoras tvaṃ maheśāni aghoraś cāham eva ca 
bahurūpadharo hy agniḥ pracaṇḍaḥ kāla-m-antagaḥ ।। 

sa śivaḥ paramo brahmā nirvāṇaḥ sa sadāśivaḥ 
īśvaraḥ sa paro nityam asmāt parataro na hi ।। 

anena smṛtamātreṇa sarvaduḥkhaiḥ pramucyate 
dāridrasiṃho aghorīśo vyādhisiṃhaḥ kuleśvari ।। 

pracaṇḍaduṣṭasiṃhaś ca mahāpātakanāśanaḥ 
sarvatīrthābhiṣekaś ca saptajaptena jāyate ।। 

śatajaptena devena sarvayajñaphalaṃ labhet 
dīkṣānirvāṇakārī syāt trisaptaparivartanāt ।। 

daśāvartena duritaṃ brahmahatyāṃ vyapohati 
daśāvartād guropekṣī smaraṇād eva mucyate ।। 

vidhihīne tathā pāne pañcabhiś copapātakī 
śatena caiva triṣkālyaṃ varṣāt siddhir yathepsitā ।। 

balavatāṃ ripūṇāṃ tu vyastam āvartayet prabhuḥ 
dakṣiṇāsyo mahādevi sahasreṇa nipātayet ।। 

saṅgrāmakāle smartavyam asipattragataṃ hṛdi 
veṣṭantaṃ mātṛbhiḥ sainyaṃ bhakṣa bhakṣeti bhāṣayet ।। 

hatadarpāḥ prajāyante na punaḥ saṃharanti ca 
duḥsvapne dviguṇaṃ jāpyaṃ vraṇe caiva caturguṇam ।। 

lūtā daśaguṇaṃ caiva viṣe vai viṃśatis tathā 
dine dine śataṃ japtvā vibhūtir vardhate a cirāt ।। 

prāṅmukho yasya nāmnā tu sādhyārūḍho hṛdi sthitaḥ 
vaśībhavati rājānaṃ śatajāpyena dhīmatā ।। 

saptāhāt sa balopeto vaśībhavati nānyathā 
dine dine sahasreṇa nāsti tad yan na sādhayet ।। 

ādityābhimukho bhūtvā sahasraṃ parivartayet 
yat kiñcid vihitaṃ citte saptāhāt sādhayiṣyati ।। 

nyastaṃ sarvāṅgikaṃ mantraṃ bhairavākārasaṃsthitam 
sa tu bhojanakāle tu pātre sañcintya sādhakaḥ ।। 

sampūrṇaśaśinaṃ dhyāyed bhuñjāno amṛtam aśnute 
sampūrṇacandramadhyastham adhordhvasampuṭīkṛtam ।। 

paryaṭet sādhako nityaṃ sarvaśreyam avāpnuyāt 
yad icchet sādhakaḥ siddhiṃ hṛdi kṛtvā kujeśvaram ।। 

candramaṇḍalamadhyasthaṃ svacchandagatibhāvitam 
tatpraviṣṭaṃ vicinteta antyād antaṃ parāparam ।। 

parasparaṃ tu sañcintya yāvad brahmabilaṃ gataḥ ।। 

iti kulālikāmnāye śrīkubjikāmate svacchandaśikhādhikāro nāmāṣṭamaḥ paṭalaḥ

bhedayitvā paraṃ tattvaṃ hakāraṃ nāma nāmataḥ 
so aṣṭākapālo vijñeyas tasyākāśaṃ tu tac chiraḥ ।। 

aghoram iti vikhyātaṃ dvātriṃśākṣarabhūṣitam 
tasmāt sañjāyate sṛṣṭiḥ sā tu sṛṣṭir hṛdi sthitā ।। 

dvātriṃśa mātaras tās tu cakrārūḍhā vicintayet 
caṇḍā ghaṇṭā mahānāsā sumukhī durmukhī balā ।। 

revatī prathamā ghorā saumyā bhīmā mahābalā 
jayā ca vijayā caiva ajitā cāparājitā ।। 

mahotkaṭā virūpākṣī śuṣkā cākāśamātarā 
sehārī jātahārī ca daṃṣṭrālī śuṣkarevatī ।। 

pipīlikā puṣpahārī aśanī sasyahārikā 
bhadrakālī subhadrā ca bhadrabhīmā subhadrikā ।। 

manasā pūjayet tasthā bhakṣyabhojyādibhiḥ kramāt 
puṣpair nānāvidhair devi nānālaṅkārakādibhiḥ ।। 

sravantaṃ cintayet tastham amṛtaṃ sarvatomukham 
tenāpyāyitadehas tu tatkṣaṇād virajo bhavet ।। 

yāgaṃ tu mānasaṃ kṛtvā kasya siddhir na jāyate 
sampūrṇamaṇḍalaṃ dhyātvā aghoraṃ nāma nāmataḥ ।। 

so aṣṭākapālaḥ pravaras tattvavyāpī nirakṣaraḥ 
sa eva candrarūpī syāt karṇikāyāṃ vicintayet ।। 

tattvaṃ tatra mahānādaṃ hakāraṃ nāma nāmataḥ 
ṣaṭpadārthayuto devi navakena prasidhyati ।। 

sa eva līyate viṣṇor viṣṇu rudrasamāśritaḥ 
sa eva kālo vijñeyaḥ sarvabhakṣo hutāśanaḥ ।। 

sa eva līyate māyā sā ca viṣṇuḥ prakīrtitā 
sā śaktir nirmalā kubji kālo vai yena bhakṣitaḥ ।। 

sa viṣṇuḥ śivatāṃ yāti setuṃ bhittvā kuleśvari 
sa ca turyapadaṃ prāpya unmanatvaṃ hi tat padam ।। 

āśrayaṃ devadevasya aghorasya mahātape 
nirvāṇaṃ tu paraṃ vindyāt sa kubjīśaḥ prakīrtitaḥ ।। 

sa dhruvo vāsudevaś ca ajātaḥ parikīrtitaḥ 
tatra śaktiṃ sadā kuryāt tatrāsaktaḥ sadā bhavet ।। 

na pāpair lipyate devi mahāpāpaiḥ sudāruṇaiḥ 
na kālasya vaśaṃ gacchen na jarā na ca duḥkhitaḥ ।। 

sarvatīrthaphalaṃ caiva sarvayajñeṣu dīkṣitaḥ 
hṛnnādaṃ manasotthāpya vrajen nirvāṇajaṃ padam ।। 

cetasā tv amṛtaṃ gṛhya āgacched ghaṇṭikāśrayam 
tadutthaṃ bhāratīmūle kṛtvāsau amṛtam aśnute ।। 

āpūrya vadanaṃ tena svacchandena kujeśvari 
anangadhenavīṃ dugdh[ v ]ā tattvaṃ vyāpyeśvareṇa tu ।। 

aghoraṃ pañcamadhye tu ātmatattvaṃ vicintayet 
yo agnir jvalati cāpena ekas tiṣṭhati pañcadhā ।। 

trailokyaṃ vyāpitaṃ tena yajante brahmavādinaḥ 
tasyaiva yaḥ śikhāṃ vetti āhitāgniḥ sa ucyate ।। 

so' gnir devamukhaṃ vindyād aghoraḥ sarvatomukhaḥ 
mukheṣu ca mukhaṃ devi trailokye api pragīyate ।। 

vinā tena varārohe na homo na ca bhojanam 
śucir agnir bhaved devo bahurūpaḥ kujeśvari ।। 

tadantaṃ tu japaṃ kuryāt kṛtvā hṛtsthaṃ tu keśavam 
adhastāt setumārgasya tiṣṭhate tu kujeśvaraḥ ।। 

sa cāsanaṃ paraṃ tasya sevyate kiṃ na mantrarāṭ 
vidyārājeti vikhyāto mantrarājeti kathyate ।। 

mudrārājeti mahatāṃ maṇḍalādhipatiḥ smṛtaḥ 
brahmaviṣṇvīśvarādyeṣu patir devi pracakṣyate ।। 

nānena sadṛśo devi mantrakoṭiśatair api 
hṛdayaṃ sarvamantrāṇāṃ paramaṃ parikīrtitam ।। 

anena hīnā deveśi mahān api na sidhyati 
grahayantreṣu sarveṣu vyādhiteṣu kuleśvari ।। 

ripunāśe ca balavān dāridrabhayanāśanam 
tasmād ārādhya yatnena duḥkhasiṃhaḥ prakīrtitaḥ ।। 

nānena sadṛśaḥ kaścin nānyo asti sacarācare 
devāsuramanuṣyānāṃ tattvarūpo maheśvari ।। 

mūrdhnaḥ pādatalaṃ yāvat tattvaṃ carati dehinām 
niṣkalāt sakalaṃ yāti sakalān niṣkalaṃ padam ।। 

ekenāṃśena vīrāṇāṃ sarveṣāṃ kim api stutam 
sa bhairavaḥ śivo bhāti sarvajñaḥ sarvajantuṣu ।। 

yāvat tiṣṭhaty asau gātre tāvaj jīvanti jantavaḥ 
vinā tena varārohe nāsti nāstīti kathyate ।। 

tasya devādhidevasya sarvavyāpimayasya ca 
sarvadevamayo devi kathaṃ bhaktyā na sidhyati ।। 

yena vijñānamātreṇa smṛtenaiva tu sundari 
akṣayān labhate lokān muktisthānaṃ gamiṣyati ।। 

sarvalakṣaṇahīno api smaraṇāt kalmaṣāpahaḥ 
aho mantrasya māhātmyaṃ japyamānasya nityaśaḥ ।। 

vināpi layayogena yoginīsamatāṃ vrajet 
sādhakāya prayacchanti trailokyajñānam uttamam ।। 

ākāśādi prayacchanti divyadṛṣṭiśrutāgamam 
sarvabhūtā vaśaṃ yānti grahāś caiva viśeṣataḥ ।। 

viṣaṃ ca nirviṣaṃ kuryād darśanād eva sarvataḥ 
na tasya tiṣṭhate gātre viṣaṃ sthāvarajaṅgamam ।। 

kīṭalūtās tu bhūtāś ca apamṛtyur na tiṣṭhati 
garajaṃ yogajaṃ doṣaṃ pralayaṃ yānti dūrataḥ ।। 

cūrṇalepāñjanādīni kuhakāni tu yāni vai 
ye kariṣyanti ripavaḥ striyo vā puruṣasya vā ।। 

tatkṣaṇāt pralayaṃ yānti teṣāṃ pratyaṅgirā bhavet 
smaraṇād devadevasya indraṃ yāti narottamaḥ ।। 

jvalanto dṛśyate bhūtair hṛccakre vidhisaṃsthitaḥ 
duṣṭāś ca pralayaṃ yānti siṃhasyaiva yathā mṛgāḥ ।। 

eko doṣo hi mantrasya japyamānasya jāyate 
jarā mṛtyuś ca dāridryaṃ vyādhayo vividhāḥ priye ।। 

smaraṇāt pralayaṃ yānti tuhinaṃ tu raver iva 
japyate yeṣu rāṣṭreṣu deśe vā surasundari ।। 

na rujā jāyate tatra svāmī tatra vivardhate 
ekenāpi suputreṇa ghoradevāṅgapūjanāt ।। 

ghorīśaṃ tu yadā jñātaṃ sa kulaṃ tārayiṣyati 
paśavaś ca na naśyanti sadā vardhati gokulam ।। 

vandhyā na jāyate nārī na mriyante ca bālakāḥ 
jvararogādibhis tasya kuṭumbaṃ naiva pīḍyate ।। 

sarvalokasya sampūjyo jāyate rājavallabhaḥ 
dhāraṇīyaṃ sadā gātre yathāvat pravadāmy aham ।। 

puṣpeṇa guḍikāṃ kṛtvā mantraṃ bhūrje samālikhet 
kuṅkumena likhed devi rocanāyāthavā punaḥ ।। 

akāracaturo madhye ātmanāma samālikhet 
mantreṇa chāditaṃ nāma aṅkusena tu rakṣitam ।। 

māyayācchādayitvā tu śivaṃ mūrdhni gataṃ likhet 
yāṣṭaṃ ṣaṣṭhasamāyuktaṃ bindunādāṅkitaṃ priye ।। 

tac chivaṃ tu varārohe caturāśramapūjitam 
sarvaṃ kṣasthaṃ paraṃ mantraṃ sarvarakṣākaraṃ param ।। 

nāmnā tu guḍikā hy eṣā sarvarogavimardanī 
sāntā pūrvaṃ tu kartavyā tataḥ kṣasthāṃ tu kārayet ।। 

kṣakāraṃ kālam ārūḍham okāroparidīpitam 
ṣaṣṭhasvarayutaṃ devi amaratvaṃ prayacchati ।। 

yas tu dhārayate divyāṃ guḍikāṃ śivapūjitām 
tasya vakṣyāmi suśroṇi guṇān nānāvidhān śṛṇu ।। 

sarvatīrtheṣu yaḥ snātaḥ sarvayajñeṣu dīkṣitaḥ 
na bhayaṃ vidyate tasya dharaṇad ajarāmaraḥ ।। 

sarvavratāni cīrṇāni sarvatīrthanamaskṛtaḥ 
avaniṃ vicaret sarvāṃ bhairavas tu yathā hi saḥ ।। 

sarve te darśanāt tasya sādhakasya mahātmanaḥ 
duṣṭāś ca pralayaṃ yānti vyādhayo vidravanti ca ।। 

abrahmacārī cārī syād asnātaḥ snānam āpnuyāt 
na bhayaṃ vidyate tasya saṅgrāme ca sadā jayaḥ ।। 

abhakṣyabhakṣaṇaṃ kṛtvā agamyāgamanaṃ tathā 
nāsau lipyati pāpena paṅkasthaṃ kamalaṃ yathā ।। 

guḍikā tu sadā siddhā mahābhairavadhāritā 
yogeśvarādimunibhiḥ sarvadevair namaskṛtā ।। 

bahunāpi kim uktena satyaṃ satyaṃ yaśasvini 
jvalanto dṛśyate bhūtair yathā rudro makhāntakṛt ।। 

supto bhuktaḥ prabuddhaś ca atha maithunam āgate 
mahāhave mahādevi duṣṭasiṃhagajeṣu ca ।। 

vidyudvajrāśaniś caiva utpāteṣv aśanīṣu ca 
śatrunāśe ca gonāśe viṣaśaṅkāgataṃ ca yat ।। 

ārṇaveṣu ca sarveṣu dhāraṇān na bhayaṃ bhavet 
śākinyo vaśagās tasya duṣṭavetālarākṣasāh ।। 

śucir vāpy aśucir vāpi vidravanti diśo daśa 
guḍikaiṣā samākhyātā trilohapariveṣṭitā ।। 

dhāraṇīyā prayatnena śivalokam avāpnuyāt 
sarvāvasthagato vāpi muktiṃ yāti surādhipe ।। 

matsamo dhāraṇād devi satyaṃ satyaṃ yaśasvini 
mayāpi dhāritā hy eṣā brahmaṇāpi tataḥ punaḥ ।। 

viṣṇunā devarājena yuddhe daityās tu nirjitāḥ 
agnivāyukubereṇa yamena varuṇena ca ।। 

mātṛbhir guhyakaiś caiva garuḍena ca dhīmatā 
dadhīcinā ca śukreṇa durvāsenāpi dhīmatā ।। 

ṛṣibhiś ca tathā sarvair devadaityaiḥ kujeśvari 
tatas tv anyaiś ca rājānair balibhir nahuṣādibhiḥ ।। 

yuddhe jayārthibhir devi ugravyādhijayārthibhiḥ 
prajāvaśyārthibhiś caiva guḍikā kaṇṭhadhāritā ।। 

nānayā sadṛśī vidyā guḍikā bhuvi vidyate 
piṇḍaṃ tu prathamaṃ mantryam aghoreṇa susaṃskṛtam ।। 

bhuñjīyāc caiva niḥśaṅkaṃ tatas tasyāmṛtāyate 
diśo abhimantrya gaccheta vāmaṃ cāgrapadaṃ nyaset ।। 

ubhayoś candramadhye tu paryaṭeta sadā sthitaḥ 
bhuñjāne śayane caiva candramadhye sadā sthitaḥ ।। 

candrārūḍhena satataṃ sthātavyaṃ varavarṇini 
nāghorasadṛśo mantro mantrā yasmād vinirgatāḥ ।। 

guruvaktrāt tu vijñeyo madhye oṃkāramadhyagam 
sa eva nādasaṃlīno yāvad brahmabilaṃ gataḥ ।। 

dhāraṇād dhāritaṃ kṛtvā tribhiḥ prāṇair alaṅkṛtam 
svacchandasahitaṃ devaṃ varṇāntapariveṣṭitam ।। 

mukhe anaṅgāṃ tato dugdhvā dhenavīṃ cāmbarāṃ priye 
grāhyagrāhavimardaś ca triśūlaṃ vaḍavāmukham ।। 

kuñcikā ghaṇṭikā caiva rājadantāmṛtāgamam 
āyuṣo jñānam utkrāntir aghorasya vaśe sthitaḥ ।। 

nāghorasadṛśo mantro mantrakoṭiśatair api 
satyaṃ satyaṃ punaḥ satyaṃ bhūyaḥ satyaṃ punaḥ punaḥ ।। 

sarvajñaṃ paramaṃ mantraṃ muktidaṃ vyādhināśanam 
jarāmṛtyuharaṃ devi vidyārājeti kīrtitam ।। 

viṣuvaṃ ca sadā tatra yatra sarvaṃ pratiṣṭhitam 
utpattisthitikartāraṃ yatra sarve layaṃ gatāḥ ।। 

kiṃ na sevyati deveśi bahurūpaṃ kujeśvari 
devādhidevaṃ paramaṃ yat tat kāraṇam avyayam ।। 

tattvavyāpīti paramaṃ vyomavyāpīti kathyate 
brahmaviṣṇusurādīnām utpattipralayāntikam ।। 

aghoraṃ ghorarūpeti aghorīśa iti smṛtaḥ ।। 

iti kulālikāmnāye śrīkubjikāmate śikhākalpaikadeśo nāma navamaḥ paṭalaḥ

kavacasya tu māhātmyaṃ śṛṇu devi vadāmy aham 
yena saṃrakṣayet sarvaṃ kruddhaḥ śatrūn nipātayet ।। 

āgataṃ rakṣayet kālaṃ kruddhaḥ kālaṃ vināśayet 
kālavat kulasiddho asau tanutrāṇāvalambakaḥ ।। 

śākinībhūtavetālān nāśayet sādhayeti ca 
māyārūpadharo mantrī māhendraguṇaśālinaḥ ।। 

kurute vividhāścaryaṃ picchakabhrāmaṇena vai 
kavacaṃ tu samākhyātam asiddhabhedakṛd bhavet ।। 

asya dūtīṃ pravakṣyāmi sadyaḥsiddhāṃ kulodbhavām 
yasyā lekhanamātreṇa prasrāvo aṅghritalaṃ bhavet ।। 

ākhkhilla bheṭṭā durvasa ākhkhille usi ānnidi 
āṭṭi vasaṃ viha pūrvasa aṭṭi masi ālitto u ।। 

evaṃ pārampareṇaiva kaulabhāṣā samuddhṛtā 
guruvaktrād vilomena tarjanyagreṣu siddhidā ।। 

kavacaṃ tu samākhyātaṃ śṛṇu netraṃ yathāsthitam 
netrasiddho mahāyogī lokālokaṃ carācaram ।। 

paśyate nikhilaṃ sarvaṃ śivādyavanigocaram 
kruddhaḥ saṃśoṣayet sarvaṃ sāgarāṃś ca nadānadīn ।। 

āpyāyati tadāvasthaṃ pañcavyāptyantagocaram 
nirācārapadastho asau tattvastho japate yadi ।। 

asya dūtī parā devyā paradṛṣṭisamudbhavā 
sadyaḥsiddhā mahādevi sadyaḥpratyayakārikā ।। 

hāsvā yairīśvaṇḍemucā kterahāma ktera ktera oṃ ।। 

guruvaktropadeśena pāramparyakrameṇa vai 
tithisaṅkhyākalair yuktā kulabhāṣāsurakṣitā ।। 

asyopacāraḥ kartavyaḥ kaumāryau dve samāharet 
gandhadhūpapayaḥpānaṃ śucau sthāne nayet tu te ।। 

śuklavastradharāṃ tāṃ vai devīṃ dhāyed yathā tu tām 
bhāvanāntānusāreṇa mardayed dārikānanām ।। 

śikhinocchiṣṭayogena śarīraṃ tasya lāñchitam 
svastikena tu kumbhordhvaṃ sitavastrāvaguṇṭhitam ।। 

kuryāt snānaṃ tu tailāktā bhuñjānas tilapiṣṭakam 
tṛptāḥ santaḥ prapaśyanti dārikānanamadhyataḥ ।। 

yat kiñcid vāṅmayaṃ loke cintayitvā tu sādhakaḥ 
bhūtabhavyārthanirdeśaṃ tat pasyati tadodare ।। 

eṣā netragatā dūtī sadyaḥsiddhiphalapradā 
kālavelāvinirmuktā sādhitā sati sarvadā ।। 

astraṃ pracaṇḍadaṇḍograṃ sādhitaṃ vidhinā yadi 
hṛdādau kramaśo vṛddhyā saṅkruddhaḥ saṃharet khilam ।। 

aśuddhaṃ śodhayet sarvaṃ sakṛduccāraṇāt tu tam 
tan na vastvantaraṃ kiñcid yad anena na sidhyati ।। 

asya dūtī mahāmāyā śrīmadguhyeśvarī parā 
guhyakālīti nāmena sarvāyudhavimardanī ।। 

rakṣaṇī kālapāśānāṃ śatrūṇāṃ tu nikṛntanī 
chedanī paramantrāṇāṃ yantramantrāpavādinām ।। 

yasyeṣā tiṣṭhate kaṇṭhe mahākṛtyā sudāruṇā 
tasya yaḥ kurute kiñcit tasyaiva tu punar bhavet ।। 

aśubhe vā śubhe vātha karmavṛttau niyojayet 
sādhakendrasya yaḥ kaścit tasya pratyaṅgirā bhavet ।। 

mahābhaye samutpanne sitagandhāmbarānvitaḥ 
cintayanto niśābhāge śatror yuddhaṃ parasparam ।। 

evam anyāni karmāṇi sādhayet parameśvarī 
devyāḥ śastrasya dhāreṇa amoghotkaṭavarcasā ।। 

śrūyatāṃ kula-m-īśāni kālasya kālarūpiṇī 
amoghā śakti vikhyātā saṃvartāṅgasamudbhavā ।। 

hāsvā yaikābjikuhyagu ṭpha hūṃ hreṃ hūṃ hrīṃ hreṃ lirākaṣṭrādaṃ naha naha rvānsa tān tiṣyarika taṃpirākā taṃkṛ naye kaṃdigāyoprarṇacūntratantramantrayavāndraparvosa mama ṭpha hūṃ kebjikuhyagu oṃ ।। 

svāhā oṃ vai parityajya siddhavarṇās triṣaṣṭi ca 
khādakāstreti vikhyātā sarvārthaguṇarūpadhṛk ।। 

asya nāmnā pṛthaktantraṃ svatantraṃ siddhasāgaram 
guhyakālīti nāmena sapādalakṣapūrvakam ।। 

vyāvarṇitaṃ tu tatrastham atra kiñcid udāhṛtam 
kubjikāstrasya māhātmyaṃ kulālītantranirgatam ।। 

pāramparyakramāyātam upadeśasamanvitam 
vilomavihitaṃ sarvaṃ khādakāstre apy ayaṃ vidhiḥ ।। 

khādakāstrasya lakṣeṇa nirācāreṇa yojayet 
māṃsāhārasvarūpasya parivartaṃ karoti ca ।। 

tatkṣaṇād viṣṇupaṅkena lepanāt siṃharūpadhṛk 
jāyate nārasiṃhatvaṃ yad dhṛtaṃ viṣṇunā purā ।। 

viṣṇunāpi purā cīrṇaṃ vrataṃ hy asyāḥ subhīṣaṇam 
tena taṃ nārasiṃhatvaṃ tasya siddhaṃ sudāruṇam ।। 

nāyātaṃ martyalokedaṃ kvacit siddhaṃ krame sthitam 
māhātmyaṃ gopitaṃ hy asyāḥ siddhair bhṛgupuraḥsaraiḥ ।। 

astrasya dūtikā hy eṣā kubjikāmnāyanirgatā 
siddhavidyāmahaughaiṣā āśusiddhā sugopitā ।। 

kuleśvaryāṅgasambhūtā suvratā yā guṇojjvalā 
gopitā anyatantreṣu pratyakṣā kubjikāmate ।। 

etad devyāṅgaṣaṭkaṃ tu nānānandapradāyakam 
devyā hṛdayamāhātmyaṃ nityātantram aśeṣakam ।। 

nityānandakarī dūtī devyā hṛdi samudbhavā 
tena nityā samākhyātā svādhiṣṭhānaṃ samāśritā ।। 

siddhātantraṃ śirodbhūtaṃ tatra devyā mahābalā 
siddhayogeśvarī nāma raudraśaktir mahojjvalā ।। 

anāhatena saṃyuktā raudradevyā mahābalā 
siddhayogeśvarītantre asyāḥ kīrtir anekadhā ।। 

devyāḥ śikhiśikhodbhūtā svacchandānekabhedataḥ 
maṇibhedāntarālena svacchandādyaṃ vinirmitam ।। 

svatantrā sahajā śāntā svacchandagatigāminī 
maṇibhedaṃ pūrayantī svacchandārthaprabodhikā ।। 

svacchandena svarūpeṇa śikhāsūtraṃ pravartate 
svacchandāghorarūpasya tasyedaṃ tantram uttamam ।। 

tanutrāṇasamudbhūtaṃ tantraṃ sammohanādikam 
viśuddhibhāvanāsīnaṃ dūtyanekasusaṅkulam ।। 

anekāścaryakartāraṃ sammohadhvaṃsakārakam 
sammohanaṃ tu tenedaṃ māhātmyaṃ tatra tasya vai ।। 

devyā netrasamudbhūtaṃ jyotiḥśāstraṃ svarodayam 
ājñādhāragataṃ hy etat sāmarthyānekasaṅkulam ।। 

kaivalyādyaṃ ca yat kiñcit tan netrāṅgasamudbhavam 
asyāṅgasya tu māhātmyaṃ jyotiṣeśvarasāgare ।। 

paramāstrasya madhye tu khādakāstraṃ mahābalam 
tasya vyāvarṇitaṃ pūrvaṃ tantraṃ svābhāvalakṣaṇam ।। 

abhiṣekaṃ pravakṣyāmi sarvapāpapraṇāśanam 
paramāstraprayogena sarvaṃ tatra na saṃśayaḥ ।। 

śūladaṇḍaṃ samuddhṛtya nābhisthaṃ varṇam uddharet 
śūladaṇḍāsanasthaṃ tu karṇabhūṣaṇavāmakam ।। 

vāmajaṅghāsamāyuktaṃ nitambālaṅkṛtaṃ priye 
etad devyāstraparamaṃ nāpuṇyo labhate sphuṭam ।। 

kramapūjāvidhānena yathāvibhavavistaram 
dīpamālābhir uddyotaṃ kṛtvā dhūpādhivāsitam ।। 

śaṅkhaṃ vā kalaśaṃ vāpi abhimantrya svavidyayā 
uttamādhamamadhyasya karmasevānusārataḥ ।। 

tayā vidyābhiṣekaṃ tu nyastavyā kalaśe tu sā 
śiṣyahaste tu taṃ dattvā idaṃ kūṭaṃ tu yojayet ।। 

yāvat kṣubhyaty asau hastaḥ svayam eva calaty asau 
dhāraṇād iva saṃyātaṃ yadā patati mastake ।। 

tadā tu jāyate asau vai sādhyalakṣaṇasādhakaḥ 
dagdhapāpaḥ prajāyeta nātra kāryavicāraṇāt ।। 

nāśiṣyāya pradātavyaṃ na dhūrtāya na nindake 
bhaktāya śraddadhānāya gurubhaktāya sundari ।। 

tasya deyam idaṃ devi abhiṣekaṃ varānane 
tadā tu sādhayet karma yad uktaṃ karmasantatau ।। 

ṭpha hūṃ yataghāvi yataghā mava haka ṭacapra ṭaca parūnuta rataragho rasphupra hrauṃ hrīṃ hrāṃ ।। 

lakṣaṃ vai pūrvasevāyāṃ sidhyate nātra saṃśayaḥ 
ṣaḍaṅgaṃ ṣaṭprakāraṃ ca ṣaḍyoginyaḥ ṣaḍadhvaram ।। 

ṣaṭ prakārāṇi ṣaṭ siddhā jñātvaitān bhinnadṛṣṭinā 
sa jānāti varārohe samastāmnāyapaddhatim ।। 

anyathā na bhavet siddhiḥ kiñcijjñaḥ paścimānvaye 
śrutvā savismayaṃ vākyam ānandapraṇayānvitam ।। 

uvācedaṃ punaḥ kubjī ṣaḍadhvaṃ vada me prabho ।। 

yuktam uktaṃ ca deveśi śrūyatāṃ paramārthataḥ 
saṅkṣepāt kathayiṣyāmi śeṣānyat purataḥ punaḥ ।। 

bhūtaṃ bhāvaṃ tathā śāktaṃ māntraṃ raudraṃ ca śāmbhavam 
ājñātaḥ sampravarteta ṣaḍadhvedaṃ kulānvaye ।। 

bhūtaṃ bhuvanāvaraṇaṃ padaṃ bhāvaṃ prayujyate 
śāktaṃ varṇāḥ samākhyātā māntraṃ dvādaśa kīrtitāḥ ।। 

raudraṃ kalādhvaraṃ proktaṃ śāmbhavaṃ tattvalakṣaṇam 
ājñānalavatī dīkṣā mantrāṇāṃ sādhane hitā ।। 

sā cājñā pūrvikā siddhā anyathā tilaghātakī 
sā ca tattvavatāṃ caiva tattvaṃ vai śāmbhavam padam ।। 

tat padaṃ vidyate yasya sāmarthajñaḥ sa sarvaśaḥ 
jñānamārgaprasiddhyarthaṃ dīkṣā vedhavatī śubhā ।। 

yogyatātaḥ pradātavyā subhaktasya kulādhvare 
sarvāsām eva dīkṣānāṃ cottamā parikīrtitā ।। 

tena vedho na kartavyo na jñātaṃ yāva niścayam 
śāmbhavājñābhimānena lobhamohaḥ prakīrtitaḥ ।। 

sāmarthyo anyo na me tulyo ya evaṃ manyate kudhīḥ 
ājñātaḥ sampravarteta kiṃ tu bhūtavatī bhavet ।। 

atha cet paripakvasya ṣaḍvidho hy alpasvalpavat 
pṛthivyādīni bhūtāni cāviśanti ca yasya vai ।। 

bhūtāveśaṃ tu tad viddhi bhāvāveśam ataḥ śṛṇu 
śabdaḥ sparśas tathā rūpaṃ raso gandhaś ca bhāvajam ।। 

śrotraṃ tvak cakṣuṣī jihvā ghrāṇaṃ śaktimano viduḥ 
vācā pāṇis tathā pādaṃ pāyūpasthaṃ tu māntrajam ।। 

mano buddhis tathā garvaḥ prakṛtau guṇa raudrajam 
puruṣādinivṛt[t]yantam unmanatvaṃ parāntikam ।। 

etat te śāmbhavaṃ jñānaṃ bhuvanādyaṃ mahāhradam ।। 

bhūtādiśāmbhavāntasya bhedopāyaṃ pṛthak pṛthak 
kathitaṃ tu yathā nātha tathā tatpratyayaṃ vada ।। 

sādhu devi mahāprājñe kathayāmi sapratyayam 
anyathā tat kathaṃ tasya bhrāntijñānaṃ vinaśyati ।। 

kampate bhramate rodec cotpaten nipated vadet 
anibaddharavonmādī sasaṃjño bhūtavad yathā ।। 

bhūtāveśasya cihnedaṃ bhāvāveśam ataḥ śṛṇu 
yāni cihnāni jāyante bhāvaviddhasya bhāvini ।। 

ghūrmaṇaṃ svedaromāñca aśrupātāṅgamoṭanam 
ārādhya smaraṇād evaṃ sampadyante svabhāvadhṛk ।। 

bhramate cakravat pātaḥ kāṣṭhavat kṣubhitekṣaṇaḥ 
paśyate vibhramāpannaḥ śaktivedhopalakṣayet ।। 

kampate bhramate caiva jalpate vadate akhilam 
mantrāveśasya cihnedaṃ kathitaṃ tava śobhane ।। 

raudraṃ caivam ato brūmi pañcāvasthā[ s] tu raudrajāḥ 
anādhītāni śāstrāṇi granthataś cārthataḥ sudhīḥ ।। 

atītānāgataṃ sarvaṃ vartamānasya yat phalam 
raudraśaktisamāveśāt sarvam eva prapadyate ।। 

yasyedaṃ vartate cihnaṃ raudrāveśaṃ tad ucyate 
śāmbhavena tu vedhena sarvāṇy etāni suvrate ।। 

śuddhaśāmbhavavedhasya sāmprataṃ nirṇayaṃ śṛṇu 
yena viddhasya loke asmin sarvajñatvaṃ prapadyate ।। 

pūrvoktena tu kālena śodhitas tu yadā śiśuḥ 
tadā sampadyate tasya śāmbhavaṃ guṇadāyakam ।। 

kubjīśo yaṃ yadāyātaḥ puṃso janmany apaścime 
tadā sampadyate tasya śāmbhavaṃ kubjike tanau ।। 

bahvarthakāle api viśodhitātmā ātmaiva sau paśyati sarvabhūtān 
na me samāno bhuvanāntarāle viśuddhabhāvo bhavate hy akāle ।। 

ekaikaṃ bhuvanaṃ paśyet puṃsādau conmanāvadhim 
viśuddhatanujo hy evaṃ dehenānena cotpatet ।। 

na kampadhunane tasya īśadghūrmiḥ pravartate 
viṣonmūrchāgatas tv evaṃ tiṣṭhate bhūtakumbhavat ।। 

paśyate cāgrataḥ sarvaṃ tattvavrātaṃ sadoditam 
tatkṣaṇād viṣayān mucyej jīrṇakañcur yathoragaḥ ।। 

sadānandamadonmattaḥ sarvajñaguṇabhūṣitaḥ 
śāmbhavena tu viddhasya cihnedaṃ sampravartate ।। 

bhūtabhāvanaśaktīnāṃ mantrāveśa[ ṃ ] saraudrajam 
krameṇa śāmbhavas teṣāṃ viśuddhatvaṃ yathā yathā ।। 

jhalajhaleti yad vedhaṃ sampūrṇaghaṭavad yathā 
bhūtāntaśaktimantrādau tathedaṃ sampracakṣyate ।। 

gurubhaktivihīnānāṃ vañcakānāṃ yaśasvini 
pūrvaṃ śāmbhavaviddhasya bhūtādyaṃ sampravartate ।। 

vedhadīkṣāparaṃ nāsti kathaṃ sā pratyayātmikā 
pratyaye sati sañjāte kathaṃ tan mokṣalakṣaṇam ।। 

pratyaye sati mokṣo a sti piṇḍapātena sarvathā 
viṣayeṣu na mucyeta siddhabhāvaṃ na gacchati ।। 

śāmbhavena tu vedhena tatkṣaṇād viṣayojjhitaḥ 
viṣayojjhita-ātmā vai dehenānena cotpatet ।। 

yena vedhena viddhasya sukhāsvādo na vidyate 
sa kathaṃ svārthanirmukto viṣayeṣu virajyate ।। 

śāmbhave na hi samprāpte darpeṇākulitekṣaṇaḥ 
nāyakaiḥ so abhibhūyeta na sidhyaty adhikārakṛt ।। 

ājñānande samutpanne na gantavyaṃ guroḥ kulāt 
kasmāt sāmarthyahetvarthaṃ yāvan notpādayed guṇān ।। 

divā preṣaṇatanniṣṭho rātrau jñānaparigrahaḥ 
evaṃ sampādayet sarvaṃ sāmarthyaṃ tu guroḥ kule ।। 

apreṣite na gantavyaṃ na kuryāc colbaṇādikam 
ye na kopavaśād ājñāṃ dāsyanti gamanaṃ prati ।। 

śāmbhavājñāsamutpanne ya evaṃ kurute kudhīḥ 
tasya pīṭhādhipāḥ pālāś cābhibhūyanty anekadhā ।। 

anuṣṭhānatapopāyair yadānandabhṛtas tanuḥ 
tadādhikāraḥ kartavyo yasyājñā tasya tatpade ।। 

anujñāto abhiṣiktasya nāmamālāṃ prakāśayet 
navapañcavidhaṃ dravyaṃ pūjārthe sampradarśitam ।। 

śubhe ahani muhūrte ca caturdaśyāṣṭamīṣu ca 
darpaṇodarabhūbhāge vastre vātha suśobhane ।। 

tatopari yajet siddhān sarvajñaguṇaśālinān 
caturviṃśa ṣoḍaśaivam aṣṭau caiva tripaṅktiṣu ।। 

dvau siddhau madhyadeśe tu kuṅkumena tu cākṣataiḥ 
trihastaṃ maṇḍalaṃ kuryād ūrdhvādau pūrvapaścimam ।। 

śṛṅgātakākṛti hy evaṃ tatra pūjāṃ samārabhet 
pūjayitvā vidhānena dravyaiḥ pañcanavādibhiḥ ।। 

pṛthagdīpaiḥ pūjayitvā phalguṣālisugandhibhiḥ 
supraṇītaṃ subhaktaṃ ca ājñāguṇavidhāyinam ।। 

tataḥ praveśayec chiṣyaṃ puṣpaṃ mocāpayed iti 
yasmin mārge patet puṣpaṃ tan nāma tasya dāpayet ।। 

prakaṭaṃ śiva vijñeyaṃ guptam ānanda-m-ucyate 
akārādikṣakārāntaṃ pañcāśaguṇalakṣitam ।। 

akṣare akṣare siddhaṃ puṣpapātād vilakṣayet 
śrīkaṇṭhānantasūkṣmeśaṃ trimūrtir amaro arghinaḥ ।। 

tithīśo bhārabhūtiś ca sthāṇunāmo haras tathā 
jhaṇṭīśo bhauktikaś caiva sadyojātas tv anugrahī ।। 

krūrasenas tathānyo vai mahāsenas tataḥ paraḥ 
prathamādau sthitā hy ete upariṣṭād vilakṣayet ।। 

krodhaś caṇḍaḥ pracaṇḍaś ca śivaikarudra eva ca 
kūrmaś caivaikanetraś ca caturāsyo avasānugaḥ ।। 

prathamā yā sthitā paṅktiḥ pīṭhatrayavibhūṣitā 
ajeśaḥ śarma somaś ca lāṅgulīśo atha dārukaḥ ।। 

ardhanāryo hy umākānto āṣāḍhī diṇḍir eva ca 
dhātrīśaś ca tathā mīno meṣo lohita-m-eva ca ।। 

śikhīśaś chagalaṇḍaś ca dviraṇḍo madhyapaṅktigāḥ 
mahākālaś ca vālākhyo bhujaṅgākhyaḥ pinākinaḥ ।। 

khaḍgānando bakānandaḥ śvetānandas tathaiva ca 
bhṛguś caivāntime cakre aṣṭau tāṃś ca prapūjayet ।। 

lākulānanda madhyasthaṃ saṃvartānandasaṃyutam 
tayor madhyagatāṃ devīṃ kubjikāṃ parameśvarīm ।। 

pūjayet pīṭhasaṃyuktāṃ pāramparyeṇa saṃyutām 
yathā siddhās tathā devyāḥ saṃhāryādi prapūjayet ।। 

vāgeśyantāḥ krameṇaiva guruvaktraprasādataḥ 
ṣaḍāre ḍādiṣaṭkaṃ tu krameṇaiva prapūjayet ।। 

kulāṣṭakaṃ tato bāhye aṣṭāre paṅkaje kramāt 
pañcadravyabhṛtaṃ pātraṃ tadagre sanniveśayet ।। 

kramāmnāyaṃ punaḥ pātre kuryāt tenābhiṣecanam 
mukhena vātha kartavyaṃ yasyopari subhāvanā ।। 

tataś cādeśayet taṃ tu kuru kāryaṃ yadṛcchayā 
adhikārapadaṃ sarvaṃ mokṣitaṃ te prasādataḥ ।। 

tataḥ prabhṛti deveśi yogyo bhavati śāsane 
śāsanaṃ bhūṣayen nityaṃ guptācāravidhau sthitaḥ ।। 

avyaktena tu liṅgena vyaktaliṅgena vā punaḥ 
yena liṅgena yasyedaṃ talliṅgaṃ na parityajet ।। 

ākāśāt patitaṃ toyaṃ yathā gacchati sāgaram 
gartānadyopacāreṇa tathā sarvaṃ kulānvaye ।। 

yāsyanti liṅginaḥ sarve niścayārtho anyathā na hi 
kasmāt pratyakṣarūpeṇa tatrājñā vartate yataḥ ।। 

samudravat kulānandaṃ yasmāt tat sarvatomukham 
kulaṃ tad eva vijñeyaṃ sarvānugrahakārakam ।। 

brāhmaṇaṃ kṣatriyaṃ vaiśyaṃ śūdraṃ prākṛtam antyajam 
mātaṅgamlecchajātyutthaṃ bauddhasāṅkhyadigambaram ।। 

tridaṇḍamuṇḍakhaṭvāṅgamuṣalānyakriyānvitam 
yāsyanti paramaṃ śaivaṃ śaivo yāti na kutracit ।। 

tac ca kaulabhṛtānandaṃ netaraṃ tu kriyākulam 
sarvajñamārgavihitaṃ sarvācāraprapālakam ।। 

kaulikācāramārgeṇa bhāvādvaitena sarvathā 
tattvādvaitena mārgeṇa sarvathā yatra saṃsthitaḥ ।। 

pālayel laukikācāram advaitaṃ samanuṣṭhayet 
gopayed guptaliṅgāni tatpraviṣṭāni sarvathā ।। 

adhamād uttamaṃ jñānaṃ yady arthī uttamo bhavet 
liṅgino vā dvijanmā vā ājñārthī tu na vañcayet ।। 

ekānte vihitaṃ sarvaṃ kurvīta na janākule 
anyathā sthitibhaṅgaḥ syān naśyate śāsanaṃ priye ।। 

varjayet kaulikān bauddhān tathā mīmāṃsakāsthitān 
kasmād bhraṣṭakriyā teṣāṃ na mokṣo naiva sādhanam ।। 

jihvopasthanimittārtham advaitaṃ teṣu sarvathā 
kaulikācāranirmuktāḥ śvānavad vicaranti te ।। 

nirācāraṃ prakurvanti nirācāravivarjitāḥ 
viṣaṃ bhakṣanti te mūḍhā yathājñāmantravarjitāḥ ।। 

yady api te trikālajñās trailokyākarṣaṇakṣamāḥ 
tathāpi saṃvṛtācārāḥ pālayanti kulasthitim ।। 

nirācāreṇa yogena paśyanti viṣayojjhitāḥ 
viṣayastho apahāsitvaṃ nirācāreṇa yāty asau ।। 

bhraṣṭanaṣṭakulaṃ tyajya kulakaulaṃ samāśrayet 
tatra yogigurūṇāṃ ca pūjyate caraṇāmbujam ।। 

samayena vinā devi samartho bhavate katham 
sāmarthyena vinā caryā nirācārātmikā bhavet ।। 

jñātvāmnāyapadaṃ sarvaṃ yathāvasthaṃ kuleśvaram 
ṣaṭprakāravidhānena nirgatācārarūpiṇam ।। 

sāmarthyaguṇayuktātmā viṣayātīto jitendriyaḥ 
virajo rañjitātmā vai nirācāro bhavet tu saḥ ।। 

etat te kathitaṃ devi sarahasyaṃ sugopitam 
anyad yat te manasthaṃ tu tat pṛccha vadato mama ।। 

iti kulālikāmnāye śrīkubjikāmate devyāsamayo nāma mantroddhāre daśamaḥ paṭalaḥ

mantratantrais tvayā deva bhrāmitāhaṃ kriyādibhiḥ 
dhyānadhāraṇayogaiś ca idānīṃ kathaya sphuṭam ।। 

pūrvatantre tvayā deva sūcitaṃ na prakāśitam 
adhunā śrotum icchāmi ṣaṭpadārthavinirṇayam ।। 

mahānandakaraṃ vākyaṃ mahāścaryakaraṃ param 
gopitaṃ sarvadevānāṃ tathā te kathayāmy aham ।। 

anādinidhaneśānāc chivāt paramakāraṇāt 
divyājñāyāḥ kramo jātaḥ pāramparyaughasantatiḥ ।। 

akulaṃ ca kulaṃ caiva kulākulavinirṇayam 
adhunā kathayiṣyāmi navadhā nirṇayo yathā ।। 

parasya paramāṃ viddhi yonim ādyāṃ mahāmbike 
rūpātītādiyogena pareccheyaṃ caturvidhā ।। 

rūpātītaṃ tu kāmākhyaṃ rūpaṃ pūrṇagirir mahān 
padaṃ jālandharākhyaṃ tu piṇḍam oḍraṃ prakīrtitam ।। 

antimāmṛta sūkṣmā ca susūkṣmādyaṃ catuṣṭayam 
akuleśvaradevasya sambandhaḥ prathamaḥ smṛtaḥ ।। 

rūpātītāt paro hinduḥ śaktyādhiṣṭhita bhāsvaraḥ 
tato nādo nirodhaś ca ardhacandram anukramāt ।। 

etat tat pañcakaṃ proktaṃ jñānaratnamahodayam 
sā yoniḥ paramā jñeyā kriyādhvānamahodadhiḥ ।। 

bindutattvāt paro bindur makārokāra-m-eva ca 
akāras tu samākhyātaḥ ṣaṭpadārthavibhedakaḥ ।। 

rūpāt padaṃ samutpannaṃ kālarūpaṃ ṣaḍānanam 
ṣaḍvidhādhvānayogena sṛjate saṃharanti ca ।। 

ādhārādheyayogena ṣaṭpadārthapadena ca 
kurute vividhāṃ sṛṣṭiṃ yena tat kathyate a dhunā ।। 

ātmā dhārayate śaktim ātmā haṃsoparisthitaḥ 
haṃsaḥ samīraṇāntasthaḥ sa ca nāḍīpathe sthitaḥ ।। 

nāḍyaḥ piṇḍe sakarmādyaḥ paśur māyāmalānvitāḥ 
etat ṣaṭkaṃ samākhyātaṃ kulamārgaprabodhakam ।। 

atra jātaṃ jagat sarvaṃ kriyākāraṇagocaram 
parāc ca śāmbhavaṃ jñānaṃ vijñānānekasaṅkulam ।। 

viśuddhir bodhajananī ṣoḍaśānta-m-adhordhvataḥ 
maṇipūraka śabdasthaṃ daśapañcāvatārakam ।। 

sā tu māyā parā jñeyā caturyonir mahāmbike 
śabdasūtreṇa yenaitāḥ pañcāśa maṇayo mahān ।। 

āpūritāś ca mahatā tenedaṃ maṇipūrakam 
asyādhāraṃ tu vijñeyaṃ karṇakubjaṃ mahāpuram ।। 

vijñānaiḥ pañcadaśabhiḥ pūritaṃ bhuktimuktidam 
maṇipūrakamālāyāṃ granthir jātā caturvidhā ।। 

maṇḍalaṃ mantravidyāś ca mudrā granthiś caturvidhā 
māyāyantrodare cānyā puṃsāṃ sṛṣṭir anāhatā ।। 

nadate daśadhā sā tu divyānandapradāyikā 
ciṇīti prathamaṃ śabdaṃ ciñcinī tu dvitīyakam ।। 

cīravākī tṛtīyaṃ tu śaṅkhaśabdaṃ caturthakam 
pañcamaṃ tantrinirghoṣaṃ ṣaṣṭhaṃ vaṃśaravas tathā ।। 

saptamaṃ kaṃsatālaṃ tu meghaśabdaṃ tu cāṣṭamam 
navamaṃ dāghanirghoṣaṃ daśamaṃ dundubhisvanaḥ ।। 

navaśabdam parityajya daśamaṃ mokṣadaṃ param 
hananena vinā yena vyāhared daśadhā ravam ।। 

tenaivānāhataṃ jātaṃ karṇakubjād vinirgatam 
daśadhā ravate-d-evam aṣṭapattroparisthitam ।। 

daśadhā guṇadātāraṃ ciccetāhṛdayātmakam 
pramāṇapadayogena kṣobhayitvā navān bahūn ।। 

kalākarmasamāyogāt svādhiṣṭhānaṃ vinirmitam 
śatakoṭisuvistīrṇaṃ bhuvanānekasaṅkulam ।। 

māyākālakalākīrṇam ādhāraṃ brahmaṇas tu tat 
catuṣkalasamopetaṃ śivaśaktisamanvitam ।। 

ṣaṭprakāram idaṃ kubji svādhiṣṭhānaṃ pṛthak pṛthak 
ṣaṭpadārthavibhāgo ayaṃ durlabhaḥ prakaṭīkṛtaḥ ।। 

kriyātattvārthanirdeśaṃ kubjike anyatra gopitam 
kulākulam idaṃ ṣaṭkam uttaraṃ te prakāśitam ।। 

dakṣiṇasyāpi ṣaṭkasya sāmprataṃ nirṇayaṃ śṛṇu 
maṇipūrakadevasya tat tejo bhāsvaras tu yaḥ ।। 

tatra tad dakṣiṇaṃ ṣaṭkam ājñāpūrvaṃ kulodbhavam 
sṛṣṭimārgakramāyātaṃ śivaśakteḥ kulākulam ।। 

saṃhārapadaṣaṭkasya kulaṃ śaktyāntadakṣiṇam 
gudam ādhāram ity uktaṃ svādhiṣṭhānaṃ tu liṅgajam ।। 

maṇipūraka nābhisthaṃ hṛdisthaṃ ca anāhatam 
viśuddhiḥ kaṇṭhadeśe tu ājñā netradvayāntare ।। 

viśuddhiḥ ṣoḍaśair bhedair daśadhā tu anāhatam 
maṇipūraka vijñeyaṃ bhedair dvādaśabhiḥ sthitam ।। 

anekārthaguṇādhāraṃ svādhiṣṭhānaṃ tu ṣaṭkalam 
catuṣkalaṃ tu ādhāram ājñābhedadvayaṃ viduḥ ।। 

ājñābhedadvayaṃ nātha kathaṃ tat parameśvara 
ācacakṣva prayatnena yena bhrāntir vinaśyati ।। 

lakṣavārasahasrais tu vāraṃ vāraṃ punaḥ punaḥ 
eṣa sāṅketiko hy arthaḥ kathyamānaṃ na budhyasi ।। 

śāmbhavaṃ kathitaṃ jñānaṃ sṛṣṭimārgeṇa śaktigam 
icchāśaktisamāyuktam uttaraṃ te prakāśitam ।। 

icchājñānaṃ parityajya śambhur atrāpi dakṣiṇam 
kriyāśaktir adhobhāge saṃyogāt pratyayāyate ।। 

ūrdhvaśaktinipātena adhaḥśaktinikuñcanāt 
kurute vividhāṃ sṛṣṭim anekākārarūpiṇīm ।। 

na śivena vinā śaktir na śivaḥ śaktivarjitaḥ 
kriyātattvasya mārgo ayaṃ parecchādhvaṃ tu kevalam ।। 

uttarasya tu mārgasya yac chatuṣkaṃ susūkṣmagam 
kṣobhitaṃ tena cātmānaṃ punaḥ ṣoḍaśadhā kṛtam ।। 

viśuddhaṃ paratattvāntaṃ tenātmānaṃ visarpitam 
catustriṃśatibhedena tasmān anekavidhākṛtiḥ ।। 

sapratyayaguṇādhāram avasthāguṇadāyakam 
lakṣyate yena suśroṇi tac chṛṇuṣva yathārthataḥ ।। 

muktāphalanibhākāraṃ kvacij jvālācalācalam 
kvacin markaṭijālābhaṃ mṛgatṛṣṇeva cāpalam ।। 

rūpātītaṃ ca rūpaṃ ca padapiṇḍaṃ caturvidham 
viśuddhatanudevasya ādyabhedaṃ catuṣṭayam ।। 

sarahasyaṃ prabuddhānāṃ kṣubdhānāṃ tu kriyādhvare 
tasmāt pīṭhacatuṣkaṃ tu sañjātaṃ tu kulākulam ।। 

kalābhṛttanudevasya kailāsoparisaṃsthitam 
madhyadeśe tu randhrasthaṃ śrīmadoḍrakuleśvaram ।। 

prathamaṃ pītavarṇaṃ tu saśailavanakānanam 
vanopavanasaṃyuktaṃ hemaprākāramaṇḍitam ।। 

nadīnadasamākīrṇam anekārthasamākulam 
sarvabījasamākīrṇaṃ caturasraṃ samantataḥ ।। 

vajrārgalasamopetaṃ vajrahastā tu mālinī 
tatrādhipatyayogena pīṭhapīṭheśvarīyutam ।। 

tasyaiva dakṣiṇe koṇe candrābhaṃ candravarcasam 
ardhacandra purākāraṃ sari tsarasamākulam ।। 

jalakallolagambhīraṃ ṣaḍrasārṇavasaṅkulam 
vīcītaraṅgakallolais taṭāsphālanabhīṣaṇaiḥ ।। 

tattvanāthoparisthaṃ tu puraṃ tat pārameśvaram 
himacandraśilābhiś ca samantān nicitaṃ tu tam ।। 

prākāreṇa vicitreṇa gopurāṭṭālaśobhitam 
anekaguṇasañchannam anekāścaryasaṅkulam ।। 

tatra tattveśvaraṃ devaṃ devyādhiṣṭhitavigraham 
śyāmavarṇaṃ sutejāḍhyaṃ pāśahastaṃ sulocanam ।। 

ādhāraṃ sarvasṛṣṭes tu mahāpīṭhoparisthitam 
kailāsadakṣiṇe śṛṅge anekaguṇasaṅkulam ।। 

śrīmajjālandharaṃ pīṭhaṃ tatrasthaṃ lakṣayet priye 
kailāsasyottare śṛṅge anekārcisamākulam ।। 

grasantam iva trailokyaṃ sūryakoṭisamaprabham 
piṅgalaṃ dahanāvasthaṃ lelihānaṃ sudāruṇam ।। 

mamāpi devi duṣprekṣyaṃ kiṃ punas tv itarair janaiḥ 
trikoṇapuramadhyasthaṃ vajraprākāramaṇḍitam ।। 

vajrastambhamayaṃ divyaṃ puraṃ vai pārameśvaram 
kālāgnigopurāṭṭālaṃ samantāt pariveṣṭitam ।। 

bahurūpasamākīrṇaṃ vidyāguṇavibhūṣitam 
anekāścaryasampannaṃ jīvabhūtaṃ jagattraye ।। 

āpūritam idaṃ yena tena tat pūrṇasaṃjñitam 
saptajihvāsamopetaṃ kālarūpaṃ ṣaḍānanam ।। 

pūrṇamāyā samāyuktaṃ sāñjanaṃ cārurūpiṇam 
śaktihastaṃ mahāvīryaṃ sṛṣṭisaṃhārakārakam ।। 

napuṃsakaguṇāntasthaṃ vyāptibhūtaṃ vinirgatam 
madhyapīṭhasya pūrveṇa cāgraśṛṅge vyavasthitam ।। 

padminīdalasaṅkāśaṃ dhūmravat tāmravarcasam 
mahāpracaṇḍadaṇḍaughaiḥ sphālanollālalālasaiḥ ।। 

dhūyamānaṃ samantāt tu śoṣayantaṃ carācaram 
ṣaḍasramaṇḍalāntasthaṃ sarvavyāpikuleśvaram ।। 

na tena rahitaṃ kiñcit sṛṣṭisaṃhāragocare 
indranīlanibhaiḥ stambhaiḥ samantān nicitaṃ puram ।। 

prākāragopurāṭṭālaṃ dhvajāekuśadhanurdharam 
pañcabāṇadharaṃ devaṃ kāmadevyā samanvitam ।। 

drāvayantaṃ jagat sarvaṃ śrutirūpaṃ tanūjjhitam 
caturdaśavidhasyāpi nāyako daṇḍadhārakaḥ ।। 

tasyecchāpreritaṃ sarvaṃ kāmādyaṃ sampravartate 
tenedaṃ cāgrakoṭisthaṃ manonmanyordhvasaṃsthitam ।। 

strīpuṃnapuṃsake dve tu pīṭhavyāptau pare viduḥ l 
kāmena kṣubhitaṃ tattvaṃ sthāṇusaṃjñā manonmanam ।। 

manonmanena samanaṃ dvāv etau tu napuṃsakau 
puṭarūpau samākhyātau tasmān anyo vyāpinaḥ paraḥ ।। 

sā tu māyā parā devī durbhedyā cākṣayāvyayā 
vyāpinī sarvatattvānām ātmādau tv apare adhvani ।। 

māyaiva sā ṣaḍadhvasya ṣaṭtriṃśānāṃ viśeṣataḥ 
yayā vibhajya cātmānaṃ svarūpe cādhvanirmitam ।। 

ardhakoṭyā adhaḥsthāne nādāntaṃ sanniveśitam 
unmanaḥ samanaś caiva vyāpino dhvanir eva ca ।। 

pīṭhacatuṣkam etat tu sa evānyonyataḥ kramāt 
dhvaner nādaḥ samutpannaḥ sa cānekavidhaḥ sthitaḥ ।। 

sūkṣmaś caiva susūkṣmaś ca vyaktāvyakto atha kṛtrimaḥ 
ātmano apy ardhakoṭyante adhaḥsthāne niveśitaḥ ।। 

tasmāt sa kurute sṛṣṭim anekākārarūpiṇīm 
sūkṣmanādo guhāvāsī kālāgnau tu susūkṣmagaḥ ।। 

svasthānasthas tu avyaktaḥ padānte vyakta-m-āśritaḥ 
kṛtrimaś caiva saṃyogāt sa cākāśe vyavasthitaḥ ।। 

tasmād akṣarasantānaṃ vāgvilāsaṃ pravartate 
tena saṅkṣobhya cātmānaṃ avyaktāvyaktarūpiṇam ।। 

nirodhitaṃ tu tenedaṃ sūkṣmabhāvasya sambhavaḥ 
tena nairodhikaṃ nāma golākāraṃ vyavasthitam ।। 

ātmalagnasvarūpeṇa pratimūrti dvitīyakam 
tena saṅkṣobhya cātmānam ardhacandravinirmitam ।। 

sravantam amṛtaṃ divyaṃ sarvasya jagataḥ sthitam 
tasya samplāvanātyarthaṃ visargābhiratas tu yaḥ ।। 

tatrādityaṃ samutpannaṃ varṇānāṃ prabhum īśvaram 
bindurūpaṃ jagannāthaṃ kriyākālaguṇottaram ।। 

varṇasṛṣṭes tu kartāraṃ dedīpyantaṃ suvarcasam 
unmanādicatuṣkasya sañjātedaṃ catuṣkalam ।। 

kṣubhitaṃ kramayogena viśuddhatanu śāmbhavam 
sthitaṃ ṣoḍaśabhedena catuṣkena pṛthak pṛthak ।। 

kulātītaśarīrasya piṇḍam ādyaṃ catuṣkalam 
dvādaśāṅgaṃ kuleśasya mastake saṃvyavasthitam ।। 

catuṣkalaṃ dvitīyaṃ tu pīṭharūpaṃ jagāmbike 
nādāntordhvaṃ tu māyādyaṃ vijñeyaṃ tu puṭatrayam ।। 

lalāṭordhvaṃ kuleśasya jñātavyaṃ tu kuleśvari 
tadadhaḥ pañcadhā nādaṃ kṛtrimaṃ mukhamaṇḍale ।। 

nirodhaṃ tatsamaṃ jñeyaṃ candrasūryaṃ tatodare 
evaṃ viśuddhadevena ṣoḍaśāvayavaṃ tanum ।। 

akuleśakuleśānaṃ vibhajya ca niveśitam 
atra yogābhipannānām avasthāṃ śṛṇu bhāvini ।। 

romāñcaś cāśrupātaś ca viṣuvaṃ candradarśanam 
pipīlikāparaḥ sparśaḥ sūryaṃ rātrau ca paśyati ।। 

utpated gaganāmbhobhiḥ śabdān muñcati dāruṇān 
vāgīśatvaṃ prapadyeta kiṃ tv abaddhapralāpinaḥ ।। 

kṣobhaḥ kṣudhājayo nidrā unmanatvaṃ kṣanāt kṣanāt 
sugandhaś ca sudīptaś ca vācāsiddhiḥ pravartate ।। 

ṣoḍaśaite mahāvasthāḥ pratyakṣānubhaved yadi 
tadā tena tu dehena khecarīkulanandanaḥ ।। 

etat te sarahasyaṃ tu viśuddhaṃ kathitaṃ mayā 
idānīṃ śṛṇu kalyāṇi yathāvastham anāhatam ।। 

kaṇṭhādhastāt kuleśasya udarordhvam avasthitam 
krodhaśarmādibhiḥ siddhaiś cakravartidaśānvitaḥ ।। 

ekarudraḥ suśarmā ca granthau nāle vyavasthitaḥ 
krodhājeśādayaḥ siddhāś cakravartidale sthitāḥ ।। 

pūrveśagocarāntās te madhye devaḥ sadāśivaḥ 
cāroccāravicāraiś ca ebhiḥ sārdhaṃ ramet tu saḥ ।। 

rājyakrīḍām athordhve ca saṃhārātmā jagattrayam 
māṃsādapiśunatvena hy abhilāṣo a dhunā punaḥ ।। 

āpyāyitamano hṛṣṭas tuṣṭacittas tu vatsalaḥ 
pṛthvīṃ bhramāmi nikhilāṃ vrajāmo girigahvaram ।। 

dravyam āvarjayām āsa vilasāmo dadāmy aham 
paraṃ vairāgyam āpanno mokṣānveṣaṇatatparaḥ ।। 

gurum anveṣayiṣyāmi yena bhūyo na sambhavaḥ 
sandhinālāntarastho asau pātālam anukāṅkṣati ।। 

divyasiddho bhaviṣyāmaḥ krīḍāmaḥ kāminījanaiḥ 
madhyadeśāntarastho asau na kiñcid api cintayet ।। 

sukhāvastho jitakrodhaḥ sattvāvastho jitendriyaḥ 
tiṣṭhate anāhato devaś cakravartyaṣṭakair vṛtaḥ ।। 

daśadhāvasthite cakre bhāvābhāvasamanvitaḥ 
guruvaktragato devaś cakravartisamanvitaḥ ।। 

svabhāvaguṇasaṃyuktaṃ cintayantopadeśataḥ 
abhyasantasya deveśi avasthāḥ sambhavanti hi ।। 

puṃso bhedena jāyante sāttvarājasatāmasāḥ 
uttamo madhyamaś ceti kanyasas tu tṛtīyakaḥ ।। 

kanyase tāmasāvasthā rājasā sāttvikā punaḥ 
madhyame rajasā yuktaṃ sattvāvasthāditottamaḥ ।। 

yāś ca tāḥ śṛṇu kalyāṇi yeṣu yogasya sādhanam 
tamo moho rajaḥ śokaś catuṣkaṃ kanyasādikam ।। 

lolupā rāgavatyā ca kāmukā cāpalāyinī 
madhyamādiṣv avasthaitāḥ kanyase tu dvitīyakā ।। 

prabhāvatī sutārā ca bimbā bimbakhageśvarī 
jyeṣṭhādimadhyame dvisthā tristhā kanyasagocare ।। 

udayanti kramā hy etāḥ samādhiviṣaye sthitāḥ 
antimaikā dvimadhyasthā tridhāvasthā tu kanyase ।। 

iti kulālikāmnāye śrīkubjikāmate ṣaṭprakāranirṇayo nāma ekādaśamaḥ paṭalaḥ

kiṃ tu jyeṣṭhacatuṣkasya dve avasthā na bhavanti hi 
kuleśānām avasthānāṃ lakṣaṇaṃ vada bhairava 
yena vai anāhataṃ devaṃ jānīmaḥ parameśvara ।। 

kathayāmi varārohe pratyayaṃ tu salakṣaṇam 
tām avijñāya bhraṣṭatvam avaśyaṃ hitakāriṇi ।। 

akramājñā bhaved yeṣāṃ rabhasājñā prakāśitā 
sāmarthyato atha dayayā uktakālād avāntare ।। 

tāmasās te samākhyātās tamo'vasthāntarānvitāḥ 
samayāni na manyante gurvājñālopakārakāḥ ।। 

kalidvandvapriyā nityaṃ chidrānveṣaṇatatparāḥ 
guropavādaniratā nirapekṣā muhur muhuḥ ।। 

apavādaṃ ruṣitvā tu guror yānti parāṅmukhāḥ 
yenāsau nidhanaṃ yāti tat karoti tamo'nvitaḥ ।। 

mohāviṣṭo na jānāti ātmasambhāvitaḥ kudhīḥ 
ahaṅkāratamolubdhaḥ pūrvajātim anusmaret ।। 

guruṃ vicārayitvā tu śokenāntaritātmanaḥ 
prayāti gṛhasāyojyaṃ tamenākulitekṣaṇaḥ ।। 

tenādhamapadaṃ yāti jīvann eva mṛtas tu saḥ 
buddhimanto mahāprājñaḥ svāgamārthaviśāradaḥ ।। 

tataḥ kṣamāpayen nāthaṃ tadvidāmnāyapūjanam 
trisaptakaṃ tu maunena sarvopaskaraṇaiḥ saha ।। 

avasthāś copaśāmyante tamo avasthācatuṣṭayam 
lolupādau tu catvāri kramād dhy evaṃ vyapohayet ।। 

māyayā bhṛtacittas tu dāsatvena tu rañjayet 
uktakālārdhamānena rañjito anugrahed guruḥ ।। 

tīvratve api hi sañjāte mandatvaṃ sampravartate 
upadeśopacāreṇa avasthālakṣaṇaṃ bhavet ।। 

rājaso ayaṃ samākhyātaś cāhaṅkāraguṇānvitaḥ 
paṇḍito ahaṃ subhakto ahaṃ vaktāhaṃ bodhako hy aham ।। 

jñānino ahaṃ samartho ahaṃ vayaṃ sarvaguṇeśvarāḥ 
karoti guruṇā sārdhaṃ vādam ajñānacetasaḥ ।। 

idaṃ tattvam idaṃ tattvam āgamoktaṃ na jānatha 
evaṃ asau rajasālipto yady ātmānaṃ na saṃsmaret ।। 

tadāvasthācatuṣkeṇa lolupādyena gṛhyate 
parastriyaṃ hasen nityaṃ dhāvayitvā vilagyate ।। 

sa śṛṅgārī madasrāvī nit yam evaṃ gajo yathā 
ātmānaṃ vikrayitvā tu madyamāṃsaṃ samācaret ।। 

viveko yadi cittasthas tadārādhyaṃ samāśrayet 
atha cet pūrvavihitāṃ kramapūjāṃ samācaret ।। 

madhyamasya tataḥ paścād avasthā śubhadāyikā 
uttamaṃ parayā bhaktyā āviṣṭas tu sadā guroḥ ।। 

uktakālena cādeśānugrahaḥ samprapāditaḥ 
triśuddhāntarabhāvena yasya bhāvo na cānyathā ।। 

tasya caivottare mārge dakṣiṇāmnāyapūrvakam 
vindate nikhilaṃ jñānaṃ nirahaṅkārī dṛḍhavrataḥ ।। 

udayanti śubhāvasthāḥ prabhāvatyāditaḥ kramāt 
ṣaṭkamārgeti yāḥ proktāḥ śubhās tāś codayanti vai ।। 

prabhābhirañjitātmā vai paśyate bhuvanatrayam 
tārakāntastham ātmānaṃ dedīpyantaṃ suvarcasam ।। 

candrarūpaṃ yadā paśyet tārāmaṇḍalamadhyataḥ 
tārāvatī tu sā proktā avasthā siddhidāyikā ।। 

abhyasyantaḥ svarūpeṇa samādhisthaḥ prapaśyati 
ātmabimbapurasthaṃ tu bimbā sāvaśyasiddhidā ।। 

samādhisthaḥ svabimbaṃ tu āsanena samanvitam 
utpatantaṃ yadā paśyet tadā sā bimbakhecarī ।। 

dṛṣṭvaitāṃ tu mahāvasthāṃ siddhe[r] bhrāntiṃ na kārayet 
avaśyaṃ yāti khecakre hy uktakālaṃ kuleśvari ।। 

eṣāvasthā samāsādya daśāvasthā[s] tyajet punaḥ 
guṇān utpādayitvā tu anāhatapadaṃ vrajet ।। 

athānyat paramaṃ vakṣye maṇipūraṃ yathā sthitam 
tathā tvaṃ śṛṇu kalyāṇi kalyāṇānandavardhanam ।। 

sthitaṃ dvādaśabhedena someśādau śikhāntikam 
nābhyudaranitamborujaṅghāṅghrīm anukramāt ।। 

kulanāthamaheśasya saṃsthito maṇipūrakaḥ 
tanucakre samāvṛtya yathāvasthaṃ tathā śṛṇu ।। 

someśodarasaṃsthaṃ tu dvādaśārcisamanvitam 
dvīpakṣetrasamāyuktaṃ tad evānyān vilakṣayet ।। 

lāṅgalī dakṣiṇe kukṣau vāme dārukajaṃ vibhum 
ardhanārīśvaraṃ nābhau svacakraparivāritam ।। 

dakṣiṇena hy umākāntaṃ nitambe vāmato aṣaḍhim 
ḍiṇḍitriyugalorubhyāṃ jānubhyāṃ mīnameṣakau ।। 

lohitākhyaṃ śikhīnāthaṃ dakṣādau vāmam āśritau 
pīṭhanāthaṃ tathā kṣetraṃ dvīpaṃ dvīpādhipaiḥ saha ।। 

maṇivad dyotayantaṃ tu pūrayantaṃ diśo daśa 
sūryakāntimaṇiprakhyaṃ bhāskareva prapaśyate ।। 

kālasaṅkhyākaraṃ devaṃ kalair dvādaśabhir yutam 
pīṭhanāthaṃ tu dvīpasthaṃ māsamāsāditaḥ kramāt ।। 

pūrayed varṣasantānaṃ yugamanvantarāṇi ca 
kalpaṃ ceti mahākalpaṃ maṇidvādaśabhiḥ khilam ।। 

yataḥ pūrayed viśvātmā tenedaṃ maṇipūrakam 
śaktimārgaprapannānāṃ bhuktimuktiphalapradam ।। 

ekaikaṃ cintayec cakraṃ nāthājñā hy upadeśataḥ 
bhavanti sarvasiddhīni uttamādhamamadhyamāḥ ।। 

maṇipūraka pādasthaṃ pīṭheśvarasamanvitam 
dvīpadvīpādhipair yuktaṃ māsam ekaṃ yadābhyaset ।। 

pādacāri jagat sarvaṃ kṣobhayed avicārataḥ 
pūjādhyānasamādhisthaḥ śaktimārgeṇa yogavit ।। 

ṣaṇmāsena avaśyaṃ hi vatsarāntaṃ na saṃśayaḥ 
anyac chīghragatis tasya ātmanaḥ sampravartate ।। 

pāduke pādalepaṃ vā manovegaḥ prajāyate 
evaṃ jānuni abhyāsād bhūtavetālanayakaḥ ।। 

kurute vividhāścaryaṃ kalpasthāyī bhavet tu saḥ 
ātmavanto mahotsāha ūrubhyāṃ urageśvaraḥ ।। 

kiṃ tu taddviguṇenaiva kālena prathamāditaḥ 
krameṇa sidhyate sarvam ādyantena vilakṣayet ।। 

nitambābhyāsayogena guhyakānāṃ patir bhavet 
yakṣavidyādharāṇaṃ ca pretapaiśācarākṣasām ।। 

krīḍate nāyako bhūtvā pūrvamārgavidhau sthitaḥ 
kukṣimārgagate cakre abhyasantaḥ śriyaṃ labhet ।। 

kinnarendra sagandharvo lokālokeṣu pūjyate 
vāyuvad bhramate so hi sarvatraivam aśaṅkitaḥ ।। 

madhyanābhigate cakre mūlameḍhre yadābhyaset 
śāntipuṣṭivaśākarṣaṃ sarvajñatvaṃ pṛthuśriyam ।। 

sakṛtsaṃsmaraṇād evam abhyasantaḥ khageśvaraḥ 
brahmāṇḍāntaraniḥśeṣaṃ bhramate kāmarūpiṇaḥ ।। 

sāṅkhyajñānavido bhūtvā vicaret svapuraṃ punah 
atha spaṣṭataraṃ devi śaktityāgaṃ śṛṇuṣva me ।। 

yad etat paramaṃ bījaṃ haṃsākhyaṃ hṛdi saṃsthitam 
vinā tenopalabdhiṃ ca na jānāti kadācana ।। 

tasya rūpatrayaṃ bhadre nādaṃ saṃyogam eva ca 
viyogaṃ ceti suśroṇi lakṣaṇīyaṃ prayatnataḥ ।। 

caitanyatritayaṃ cātra ātmaśaktiśivātmakam 
avinābhāvayogena caitanyatritayasthitam ।। 

tenopacaryate bhadre haṃsadevaḥ parāparaḥ 
saṅkoce tu parā śaktir vikāse bhairavaḥ smṛtaḥ ।। 

madhye ātmā sadā tiṣṭhet pūryaṣṭakasamanvitaḥ 
vikāsaś cordhvanāḍis tu saṅkoco'dhaḥ prakīrtitaḥ ।। 

madhye nābhir iti proktas trayam etat sudurlabham 
ūrdhvanāḍīnirodhena adhonāḍīnikuñcanāt ।। 

madhye cittaṃ samādāya mathanaṃ tatra kārayet 
yonimadhyagataṃ liṅgaṃ yonyodarapuṭīkṛtam ।। 

tanmadhye cātmano rūpaṃ lakṣayeta punaḥ punaḥ 
mathanaṃ hy etad ākhyātam ajñānamalanāśanam ।। 

madhyamanthānayogena jñānāgnir jvalate kila 
jvalite tu tadā vahnau jyotir evaṃ pravardhate ।। 

pravardhanān mahājyoter ānandam upajāyate 
mathanād bhagaliṅgābhyāṃ yathānandaḥ prajāyate ।। 

mathanāc chivaśaktyos tu tathānandaḥ prajāyate 
niścayatvaṃ bhaved devi śivaśaktyor abhedataḥ ।। 

mathanaṃ hy etad evoktam amṛtotpādakaṃ priye 
tenāmṛtena cātmānaṃ plāvyamānaṃ vicintayet ।। 

eṣā sā paramā vṛttiḥ paratattvam idaṃ smṛtam 
etat tat paramaṃ brahma paramānandalakṣaṇam ।। 

tad ānandaparānandaṃ śaktityāgam iti smṛtam 
eṣa te maṇipūras tu sarahasyaṃ prakāśitam ।। 

gopitaṃ pūrvatantreṣu kubji tubhyaṃ prakāśitam 
dvīpamārgavibhāgena pīṭhanāthakrameṇa tu ।। 

durlabhaṃ siddhamārgasya kiṃ punas tv itareṣu ca 
uktakālena sidhyanti avaśyaṃ nānṛtaṃ vacaḥ ।। 

śṛṇu devi yathāvasthaṃ svādhiṣṭhānaṃ vadāmi te 
kalākalitadehasya yathāsthānaṃ nigadyate ।। 

pūrvam ekārṇave ghore tamobhūte jagattraye 
liṅgarūpadharaś cāhaṃ parecchāvaśavartinaḥ ।। 

ṣaṇmukhaḥ kālarūpo ahaṃ liṅgākāro vyavasthitaḥ 
ṣaṭkalābhir vṛto nityaṃ viśvamadhye ramāmy aham ।। 

ṣaṭkauṣikena yukto ahaṃ piṇḍo ahaṃ anaṅgavarcasaḥ 
tataḥ pravartitā sṛṣṭir mamecchā tu punaḥ priye ।। 

brahmaviṣṇvādibhiḥ siddhaiḥ pūjitārādhita[ḥ] stutaḥ 
tato ahaṃ varam āpannas teṣu bhāvānuvartinām ।। 

ṣaḍasraṃ caturasraṃ tu ātmānaṃ ca samarpitam 
tena te kāraṇatvena sṛṣṭikṛt kāraṇeśvarāḥ ।। 

hartā kartā svatantrās te madrūpaguṇacetasaḥ 
punaḥ stotraṃ samārabdhaṃ tais tu nāthaiḥ punar hy ah am ।। 

yāvan anekavidhānena tāvat teṣāṃ varapradaḥ 
punaḥ santoṣito atīva varaṃ prārthaya puṣkalam ।। 

tair uktaṃ devadeveśa liṅgedaṃ sarvatomukham 
yena pūjyo bhavāmīha tad varaṃ dada me prabho ।। 

asya liṅgasya māhātmyaṃ vyāptibhūtaṃ yathāsthitam 
tathā kuru maheśāna jānīmo niścayaṃ yathā ।। 

tatas teṣāṃ mahādevi vyāptimārga[ḥ] pradarśitaḥ 
vyaktaliṅgaṃ kṛtaṃ paścāt ṣaḍadhvaguṇagocaram ।। 

ṣaḍadhvaropadeśena tanus teṣāṃ pradarśitā 
dviraṇḍena kṛtaṃ dehaṃ śeṣā vaktrāṇi cordhvataḥ ।। 

vāmādikramayogena sañjātāni vidur budhāḥ 
chagalaṇḍottaraṃ vaktraṃ mahākālordhvataḥ sthitaḥ ।। 

vālivaktraṃ bhavet pūrvaṃ puruṣaṃ jīvarūpiṇam 
bhujaṅgaṃ dakṣine krūraṃ nāgarūpaṃ mahadbhutam ।। 

paścimaṃ tu pinākākhyaṃ nivṛttisthaṃ niyāmakam 
avidyākhyaṃ purā proktaṃ kṣaṇadhvaṃsīvināśakam ।। 

atra madhye trayaṃ śreṣṭham avināśākṣayāvyayam 
māyā śambhuś ca puruṣaṃ kṣīyate na kadācana ।। 

pañcavaktratanūdbhūtaṃ ṣaṭkauṣakulasambhavam 
teṣāṃ pradarśitaṃ rūpaṃ kalādhvaṃ kulanāyakam ।। 

sādhito ahaṃ tvayā viṣṇo niścalenāntarātmanā 
bhāvādhiṣṭhānayogena tenedaṃ darśitaṃ mayā ।। 

svādhiṣṭhānaṃ paraṃ yogaṃ praviśya mama sarvathā 
liṅgaṃ praviśya medhāvī yena pūjyo bhaviṣyasi ।। 

iti kulālikāmnāye śrīkubjikāmate ṣaṭprakārādhikārārṇavo nāma dvādaśamaḥ paṭalaḥ

evaṃ devi mayāsau tu pūrvaṃ cakradharaḥ sudhīḥ 
liṅge svādhiṣṭhito yena svādhiṣṭhānaṃ tu tena vai ।। 

māyāśāmbhavasaṃsthānaṃ kalādhiṣṭhānaśāsanam 
puruṣāṇusamāyuktaṃ svādhiṣṭhānam ato arthataḥ ।। 

rāgeṇa rañjitātmā vai niyatyā yo niyāmitaḥ 
avidyāprerito gacchet svargaṃ vā svabhram eva vā ।। 

tritayaṃ śubham uddiṣṭam aśubhaṃ tu tathā trikam 
ṣaṭkauṣikam idaṃ sthānaṃ vyāptibhūtaṃ mayā tava ।। 

śakte yaṃ tu samākhyātaṃ śāmbhavaṃ paratottare 
kathayiṣyāmi suśroṇi idānīṃ pratyayaṃ śṛṇu ।। 

sādhanaṃ lokavikhyātaṃ ṣaṭsiddhādhiṣṭhitaṃ tu tat 
svādhiṣṭhānaṃ tu liṅgasthaṃ yathā sthānagataṃ śṛṇu ।। 

dviraṇḍena tanus tasya chagalaṇḍāditaḥ kramāt 
yatra sthāne sthitā māyā mahākāla mukhāgrataḥ ।। 

vālīśvaraṃ tu randhrasthaṃ bhujaṅga maṇimastake 
pinākinaṃ tu sīmanyāṃ saṃsthitaṃ tu niyāmakam ।। 

atra yogaṃ pravakṣyāmi yogināṃ śubhadāyakam 
yena paśyanti taṃ liṅgaṃ pūrvoktaṃ guṇaśālinam ।। 

dvīpadvīpeśvaraṃ nāthaṃ dvādaśārcisamanvitam 
māsamāsāvadhī akaikam abhyasanto guṇān labhet ।। 

yuñjantaḥ śriyam āpnoti ṣaḍrasāsvādanaṃ kramāt 
kaṭutiktakaṣāyāmlaṃ kṣāraś ca madhurāvadhi ।। 

nāthaṃ dvīpas tu dvīpārci dvīpādikramasaṃyutam 
dhyānasthānasamāyogāt tan nāsti yan na sādhayet ।। 

ṣaḍvaktraṃ cintyam ātmānaṃ devīṃ ca guṇalālasām 
mukhena mukham ālagnaṃ hy ātmaliṅgoparisthitam ।। 

bhāvānandarasālāḍhyaṃ helādolair vyavasthitam 
liṅgarandhraṃ tu randhrasthaṃ tena mārgeṇa cābhyaset ।। 

vidyujjyotilatākāraṃ vaktramaṇḍalaniḥsṛtam 
tasya vai hy ātmanaḥ paścāt nit yam eva samabhyaset ।। 

ṣaṇmāsena varārohe sphoṭayet parvatān api 
dvitīye anaṅgarūpo asau kṣobhayeta varāṅganām ।। 

tatsthāne tiryagālokāt kiṃ tu raktāruṇena tu 
martyajān khecarān yakṣān rakṣaḥpaiśācagocarān ।। 

kṣobhayed dhāṭakīśasya puraṃ sādhakapuṅgavaḥ 
tatraiva brahmayogena cakrāvartena cakṣuṣā ।। 

karṣayen nikhilān sarvān phalapuṣpāditaḥ kramāt 
martyalokāditaḥ kṛtvā pātālasvargasaṃsthitān ।। 

tṛtīyena tu yogena caturthaṃ stambhane kṣamaḥ 
kiṃ tu pītena tattvākṣaś cakṣuṣā paripūrṇadhīḥ ।। 

stambhayed gaganāmbhobhir vimānapavanau mahān 
nāvāgati gajānāṃ ca vājicaurāripannagān ।। 

pañcamena tu yogena tatrasthaḥ kṛṣṇamaṇḍale 
mārayed yasya kruddho asau yaḥ kruddho mriyate tu saḥ ।। 

sa devāsuratrailokyaṃ dvipadaṃ vā catuṣpadam 
caturdaśavidhasyāpi kruddhaḥ saṃharaṇe kṣamaḥ ।। 

ṣaṣṭham ūrdhvaparaṃ sthānaṃ brahmadvāreti kīrtitam 
aprasiddhena mārgeṇa helādolaikatatparaḥ ।। 

vidyullatāchaṭāṭopaṃ vāraṃ vāraṃ muhur muhuḥ 
abhyased yāva yogeśi tāvad ānandatāṃ vrajet ।। 

tyajet svābhāvikaṃ sarvaṃ saṃsārapathagocaram 
niḥsaṃjño mṛtavad yogī kāṣṭhavad upalakṣyate ।। 

sāttvikaṃ rājasaṃ bhāvaṃ tāmasaṃ tu yadā bhavet 
trayāvasthagato yogī pūrvaliṅgasamo bhavet ।। 

pūjyate sa suraiḥ sarvaiḥ khecarasthair na cāparaiḥ 
ṣaṭprakāram idaṃ liṅgaṃ yo jānāti sa tattvavit ।। 

etat te kathitaṃ sarvaṃ sarahasyaṃ sugopitam 
na deyaṃ duṣṭabuddhīnāṃ jñānacaureṣu śāsanam ।। 

yāvan na sarvabhāvena kāyakleśasahā narāḥ 
tataś cedaṃ pradātavyam anyāyān narakaṃ vrajet ।। 

etat kuleśvaraṃ liṅgaṃ pralayotpattikārakam 
yo jānāti varārohe sa siddho hy atra śāsane ।। 

tasmālliṅgaṃ na nindeta yāvat tāvat tanau sthitam 
sarveṣāṃ vidyate hy etat kalpanā hy atra kāraṇam ।। 

dvipadaṃ martyajaṃ liṅgaṃ raupyahemamaṇirmayam 
mantramūrtikuleśānam āvāhyāpy atra ropitam ।। 

svādhiṣṭhānaṃ tu tat tasya pūjanāt tat padaṃ labhet 
prathamaṃ na hi sarvasya sarvajñatvaṃ prapadyate ।। 

tasmān na nindayelliṅgaṃ tanmūrtiguṇaśālinam 
sarvajñatve api samprāpte samayān samprapālayet ।। 

tamorajaḥpraviṣṭānām ahaṅkāravaśānugām 
na teṣāṃ sādhanaṃ siddhir jāyate patanaṃ punaḥ ।। 

śrīkuleśvaradevasya liṅgādhāraṃ śṛṇu priye 
vṛttākāraṃ sarandhraṃ tu caturasraṃ prakīrtitam ।। 

trirandhravalayākāraṃ śṛṅgāṭākṛtivarcasam 
piṇḍikopariliṅgasya jagadyonir mahāmbike ।। 

catuṣkalasamopetaṃ catuṣpīṭhasamanvitam 
catuḥsiddhasamāyuktaṃ jñātvā siddhiphalapradam ।। 

khaḍgīśaḥ prathame vṛtte jalapaṭṭe niveśitaḥ 
bakaś cāṅkurarūpeṇa randhrasandhau vyavasthitaḥ ।। 

śvetaḥ praṇālake dvisthaḥ pravāhe saṃvyavasthitaḥ 
bhṛgur mekhalarūpeṇa samantāt parimaṇḍalam ।। 

śṛṅgāṭake tu pīṭhāni khātasyāgre vilakṣayet 
o-jā-pū-kā-matatvaṃ tu madhyadakṣiṇavāmataḥ ।। 

agradeśe tu koṭisthaṃ śṛṅgāṭaṃ caturasrakam 
kṛ-tre-dvā-ka-kramād evam ādhāraṃ caturaṅgulam ।। 

tatrābhyāsaṃ prakurvīta abhiṣekaguṇānvitaḥ 
ājñālabdhaparo bhaktaś caturmāsāt phalaṃ labhet ।। 

jalapaṭṭagataṃ devam ādipīṭhasamanvitam 
śuklavarṇaṃ yadā dhyāyec chāntipuṣṭiparaṃ vrajet ।। 

taṃ tyajya bakanāthākhyaṃ dakṣapīṭhagataṃ yadā 
tadā puṣṭiśriyārogyaṃ pūrvābhyāsaphalaṃ labhet ।। 

śvetaṃ praṇālarandhrasthaṃ vāmapīṭhagataṃ yadā 
abhyaset kramayogena vaśyākarṣaṇamāraṇam ।। 

rogavyādhijayaḥ puṣṭiḥ kramāt khecaratāṃ vrajet 
bhṛgu[ṃ] kāmasamāyogād abhyasanto guṇān labhet ।। 

śāntipuṣṭivaśākarṣaṃ purakṣobhaṃ pṛthuśriyam 
valīpalitanāśas tu vāgīśatvaṃ pravartate ।। 

sañjīvanaṃ mṛtānāṃ ca drumākṛṣṭi jalaplavam 
vātameghanadīnāṃ ca stambhakṛd vācahāriṇaḥ ।। 

vācāsiddhiḥ prabhutvaṃ ca stobhakṛt parvatādiṣu 
stambhayet sarvasainyāni ādhāragatacetasaḥ ।। 

ādhāraṃ kramam ity uktaṃ tad vinā sādhanaṃ na hi 
na mokṣo na ca bhuktiś ca yāvāmnāyo na veditaḥ ।। 

etad ādhāram ity uktam ājñābhedam ataḥ śṛṇu 
yena vijñātamātreṇa sarvajñatvaṃ prapadyate ।। 

kramaṃ śāmbhavam ity āhur yasmāt sambhavate akhilam 
vācāsiddhes tu ādhāraṃ vācayājñā pravartate ।। 

śāmbhavābhyāsamātraṃ tu yat kramāt sampravartate 
athāṇurudraśaktisthā bhāvabhūteṣu śāmbhavā ।। 

adhikārātmikā hy eṣā viśuddhiguṇadāyikā 
na mokṣo vidyate teṣāṃ prasādājñā vivarjitā ।। 

prasādaṃ kramam ity uktaṃ kramāj jñānaṃ tu śāmbhavam 
śāmbhavena samastārthān vetti paśyati cāgrataḥ ।। 

yadā dṛṣṭaḥ samastārtho gurutaḥ śāstrataḥ svataḥ 
tadāsau kramikaḥ proktaḥ kramatulyo athavā hi saḥ ।। 

ājñābhyāse na muktis tu yāvāmnayo na veditaḥ 
sabāhyābhyantaraṃ bhadre ato arthaṃ toṣayed gurum ।। 

sarvāṅgabhaktiyuktas tu triśuddhenāntarātmanā 
bhaktyā cārādhayen nāthaṃ tasya sarvaṃ prapadyate ।। 

yā bhaktiḥ sā bhavec chaktiḥ śaktyā sambhavate kramaḥ 
kramāt sambhavate vācā vācayājñā pravartate ।। 

yādṛśena tu bhāvena gurudevam upāsayet 
tādṛgbhāvena tasyājñā kiñcic cāṃśena saṅkramet ।। 

uparodhaprasaṅgena uktakālād avāntare 
kiñcic cājñā bhavet tasya bhūtormiguṇasaṅkulā ।। 

paripakvaphalaṃ yadvat susvādaguṇasaṃyutam 
tadvac chiṣyo api kālena samastārthavido bhavet ।। 

rasojjhitaṃ na susvādaṃ yathāmlaphalabhakṣaṇam 
tathā hy apakvaśiṣyāṇāṃ vṛthājñānapariśramaḥ ।। 

sāmarthyenāpi dattājñā bhūtāṃśena samāviśet 
ūrmigrasto hy ahaṅkārī ahaṅkārād vinaśyati ।। 

ekapakṣaḥ samākhyātaḥ sāmprataṃ vai adhikaṃ śṛṇu 
sthūlamārgeṇa sūkṣmatvaṃ kramād evaṃ prajāyate ।। 

bhedo randhraṃ tathā chidram ekā saṃjñā yaśasvini 
sabījāś ceti nirbījāḥ sthitibhedo dvidhā sthitaḥ ।। 

kūrmānandaṃ ca painākaṃ mahākālaṃ tṛtīyakam 
krodhīśam arghiṇā yuktaṃ vidyā caiva dvitīyakam ।। 

jhaṇṭīśena samāyuktaṃ kulavāgeśvarī smṛtā 
praṇavaṃ kaulikaṃ gṛhya lakulīśād anantaram ।। 

śrīkaṇṭhaṃ coṣmaṇā yuktaṃ lakulīśādimaṃ punaḥ 
upadeśasamāyuktaṃ sarvadaṃ bhṛgu-r-āvadhim ।। 

vajrarandhrāntare yojya kodaṇḍāntaṃ vicintayet 
ślokadvādaśakopetaṃ cakradvādaśakānvitam ।। 

guruvaktrasamopetaṃ dhyātvā vācāṃ prasādhayet 
smaraṇamātrayogena kālakṣepo na cātra vai ।। 

atha ced abhyased evaṃ vajrakodaṇḍakāntaram 
sarvajñatvaṃ bhavet tasya kriyākhyaṃ yāva sundari ।। 

kriyāto a ghaṃ pravarteta vācājñāmoghaśālinī 
vāgīśatvaṃ punaḥ paścād vāgīśaḥ sṛjate akhilam ।। 

jvalantaṃ svena tejena lakulī vāmamārgataḥ 
sa jyeṣṭhaḥ kulasantāne raudraśaktibhir āvṛtaḥ ।। 

trayastriṃśatime tattve hy adhikāro layaḥ pare 
saṃvartaḥ kevalo nāthaḥ sabījo bījavarjitaḥ ।। 

asya randhrāntarasthānam ājñādhyānaṃ tu śāmbhavam 
na mantroccāraṇaṃ jñānaṃ na mudrā dhyāna cintanam ।। 

nāyāmo na nirodhaś ca granthibhedo na dhāraṇā 
sarvopāyavihīno asau kiṃ tu sthānavikalpanā ।। 

adhordhvaromasaṃsthāne tatra bhāvaṃ vinikṣipet 
ūrdhvagranthir adhaḥkando madhye kiñcin na vidyate ।। 

tat sthānaṃ śāmbhavaṃ viddhi śambhurandhropalakṣitam 
na kiñcic cintayet tatra īṣadāropaṇaṃ citau ।। 

evaṃ saṃsmaraṇād eva jñānānandaṃ pravartate 
vācāmātreṇa cānyeṣāṃ kurute pratyayān bahūn ।। 

sakṛtsaṃsmaraṇād evam abhyasantaḥ śriyaṃ labhet 
vijñānāni ca sarvāṇi ṣaṇmāsābhyāsayogataḥ ।। 

catustriṃśapadeśānaṃ vindate vatsarāṣṭakān 
tat sthānaṃ sahajaṃ tasya saṃyogaṃ yadi tasya vai ।। 

bhujaṅgānugrahīśena mantrayuktena tat priye 
uccaranto hanet sṛṣṭiṃ lakulīśāntakārakaḥ ।। 

bhogaś cāsya hi nādānte layaḥ syād vyāpinīpade 
ājñābhedadvayaṃ nāthe hy etat tat paramārthataḥ ।। 

śaktimārgagataṃ viddhi śeṣo anyac cot tare punaḥ 
etat ṣaṭkaṃ paraṃ śāktaṃ dakṣiṇaṃ parikīrtitam ।। 

yogiṣaṭkasamāyuktaṃ sadyomelakadāyakam 
tvayā mahyaṃ mayā tubhyaṃ tvayāhaṃ tvaṃ mayā punaḥ ।। 

kathitaṃ tava suśroṇi tvatsaṅgānyeṣu mokṣadam 
paśu pakṣi tathā vṛkṣās tṛṇagulmasarīsṛpam ।। 

vyākhyānaṃ yatra mārgasya mu cy ante tāny avaśyataḥ 
yena varṣasahasrāṇi bhaktyā ārādhito hy aham ।। 

janmany apaścime puṃsāṃ jāyate adaṃ sudurlabham 
cetaścittavihīnānāṃ prasaṅgān muktidaṃ priye ।। 

kiṃ punaś cittayuktānāṃ saṅgād eva na muktidam 
ato arthaṃ saha saṃyogaṃ khānapānaṃ sahāsanam ।। 

vastramālyopahārāṇi svajuṣṭānyaṃ na dāpayet 
asatsaṅgaṃ na kartavyaṃ satsaṅgaṃ na vivarjayet ।। 

śuddhāśayasamācāraṃ jñānādhāraṃ prapūjayet 
viśuddhaṃ kāñcanaṃ yadvan nāgasaṅgād vinaśyati ।। 

evaṃ viśuddhatattvo api asatsaṅgād vinaśyati 
yoginīkulagarbhasthaḥ kulavīrāṅgasambhavaḥ ।। 

siddho asau siddhasantāne ṣaṭpādārthaṃ sa vindati 
etat te kathitaṃ sarvaṃ dakṣiṇedaṃ salakṣaṇam ।। 

yogaṣaṭkaṃ kulādhāraṃ pṛcchasvānyad yad icchasi ।। 

iti kulālikāmnāye śrīkubjikāmate dakṣiṇaṣaṭkaparijñāno nāma trayodaśamaḥ paṭalaḥ

dayā ca paramā mahyaṃ maṇḍalīśakulākulam 
ṣaṭpadārtho mayā jñātaḥ ṣaḍ yoginyo vada prabho ।। 

uvāca bhagavān nāthaḥ kubjīśāni vadāmy aham 
sadyaḥpratyayakartāraṃ sadyomelakadāyakam ।। 

kam-ba-mā-lam-vi-kā devyaḥ kramāt ṣaṭkaṃ kulākule 
mokṣabhuktipradātāraḥ ṣaḍ etāḥ ṣaṭkanāyikāḥ ।। 

ḍa-ra-la-ka-sa-ha-jotthāḥ saṃsthitāḥ kulagocare 
kulaṣaṭkanivāsinyo nigrahānugrahe api vā ।। 

ekaikānugrahanty etā nigrahanty anulomakṛt 
ṣaṭpattre pūjitāḥ santyaḥ ṣaṭpadārthaphalapradāḥ ।। 

purataḥ pṛcchayiṣyāmi prārabdhaṃ kathayasva me 
catuṣkapañcakānāṃ ca caturṇāṃ ca phalodayam ।। 

ṣaṭpadārthopadeśena samastaṃ kathitaṃ mayā 
tathāpi kathayiṣyāmi adhikāro yathā sthitaḥ ।। 

o-jā-pū-kāmuko bhedo dṛṣṭvākṣaraviniścitam 
mudrācatuṣṭayopetaṃ saṅketāt kathitaṃ priye ।। 

caturyugaṃ catuṣpīṭhaṃ yonyaś catvāri yāḥ priye 
sabāhyābhyantare sarvaṃ kathayāmi yathārthataḥ ।। 

nābhyadhodarahṛtkaṇṭhe kṛ-tre-dvā-kam anukramāt 
o-jā-pū-kāmarūpiṇyaś catvāry evaṃ vyavasthitāḥ ।। 

sabāhyābhyantareṇaiva catuṣkaṃ parikīrtitam 
gurūpadeśasaṃyuktaṃ pañcakaṃ kathayāmi te ।। 

devyo dūtyas tathā mātryo yoginyaḥ khecarīgaṇaḥ 
pañcadhā hy adhikāro ayaṃ kurvanty etāḥ kulākule ।। 

devīcatuṣṭayādhāraṃ svādhiṣṭhānaṃ ṣaḍāśrayam 
randhrakāmaśikhir golaṃ dhvajakandāntakāvadhim ।। 

saptamaṃ tattvam uddiṣṭaṃ brahmaṇaḥ padam uttamam 
atra sṛṣṭiḥ samutpannā ṣaṭkauṣakulasambhavā ।। 

devyādhiṣṭhitam īsānaṃ svādhiṣṭhānaguṇāśrayam 
randhradvādaśakopetaṃ kāmadvādaśakānvitam ।। 

vahnīśvare tathāpy evaṃ dvādaśaṃ dhvajakandayoḥ 
piṇḍadvādaśakopetaṃ caturāśīty anekaśaḥ ।। 

śāmbhavādhiṣṭhite yoge svādhiṣṭhāne nirāmaye 
caturāśītiguṇānāṃ vijñānapadavīṃ labhet ।। 

atra madhye maheśāni sarvakāraṇakāraṇam 
yathā niṣpadyate piṇḍaṃ tat tathā cāvadhārayet ।। 

ādhāraśaktim ādau tu brahmaśaktim atordhvataḥ 
etad brahmāṇḍam ity uktaṃ saptalokasamanvitam ।। 

ādhāraṃ caiva bhūrlokaṃ bhuvarlokaṃ tu kāmagam 
svarlokaṃ śikhim ity uktaṃ maharlokaṃ tu golakam ।। 

dhvajasthaṃ janam ity uktaṃ tapolokaṃ tu kandagam 
satyalokaṃ tu tattvasthaṃ brahmagranthyāvadhisthitam ।। 

satyalokād adhaḥ sṛṣṭiḥ kalādyā piṇḍasambhavā 
ājñātaḥ sampravartante trayāntaṃ yāva mānasī ।। 

caturṇāṃ tu punaḥ sṛṣṭir adhastād yonisambhavā 
madhyamanthānayogena śubhāśubhanibandhanam ।। 

bhuvarlokād adholoke vividhā sṛṣṭiḥ pravartate 
jarāyujā ca sā jñeyā bahuduḥkhasamākulā ।। 

kandāt sañjāyate sṛṣṭiḥ kandaṃ vai saptalaukikam 
randhrādau granthiparyantaṃ vijñeyaṃ saptadhātukam ।। 

kandāt sañjāyate aṅkuraḥ aṅkurān mūlasambhavaḥ 
mūlāt parṇalatāśākhā[s] tataḥ puṣpaphalādikam ।। 

phalaṃ śarīram ity uktaṃ dhātuvṛkṣasamudbhavam 
piṇḍaṃ kandodbhavaṃ tac ca śubhāśubhajalāntagam ।। 

tvagraktamāṃsa randhrādau aśubhaṃ kāmavahnigam 
śubhaṃ medo'sthimajjāntaṃ golakandadhvajānvitam ।। 

aśubhaṃ tu rajaḥ sākṣāt triśaktiguṇa mātṛjam 
paitṛkaṃ śubham uddiṣṭaṃ reto hy ātmādi-m-īśvaraḥ ।। 

piṇḍaṃ sarvatra sāmānyam ubhayor api kubjike 
saṅgame śivaśaktīnāṃ piṇḍabandho bhavet tadā ।। 

yat kiñcic cintayen mātā yat kiñcic cintayet pitā 
ubhau bhāvasamāyogāt tadbhāvaḥ sahajo bhavet ।। 

viśvarūpo maṇir yadvad upādhiviṣayo yathā 
tatkālopādhicintāyāṃ sa rāgaḥ sahajo bhavet ।। 

etad antaram āsādya piṇḍaḥ kāraṇarūpadhṛk 
bandhate pañcadhātmānaṃ pañcapañcādibhiḥ kramāt ।। 

puruṣaṃ prakṛtiś caiva guṇo ahaṅkāra dhīr manaḥ 
ṣaṇmukhas tu paro hy ātmā catuṣkapariveṣṭitaḥ ।। 

adhordhvaṃ nīyate jīvaḥ koṣakīṭa-m-iva sthitaḥ 
prakāśayati cātmānaṃ badhnāti ca punaḥ punaḥ ।। 

niyāmikācatuṣkeṇa sannaddho bhramate hy aṇuḥ 
ekaikaṃ taṃ caturdhā tu devīcakraṃ prakīrtitam ।। 

niyāmikā bhavet pṛthvī pratiṣṭhā śabdapūrvikā 
śrotrapūrṇā bhaved vidyā śāntir vāgeśvarī smṛtā ।। 

kṣoṇī tu prathamā jñeyā śabdadevī dvitīyakā 
tṛtīyā śrotrikā nāma vācādevī caturthikā ।। 

devīcatuṣṭayaṃ hy etad ekaikaṃ tu catuṣṭayam 
etac catuṣṭayaṃ devi saṃsārapathavartmani ।। 

catuṣṭayaṃ tu bhūtānāṃ tanmātrāṇāṃ catuṣṭayam 
buddhīndriyacatuṣkaṃ tu catuṣkaṃ karmayājinām ।। 

pañcakaṃ tat tu vijñeyaṃ puṃsaḥ ṣaḍguṇasaṃyutam 
evaṃ niṣpadyate piṇḍaṃ pañcadhā pañcaviṃśakam ।। 

ṣaṭkauśikaṃ tu mārgo ayam ādidevīcatuṣṭayam 
kathitaṃ sarahasyaṃ tu ṣaṭsiddhapuraniścayam ।। 

uvāca kubjikā nāthaṃ ṣaṭsiddhapuraniścayam 
na me jñātaṃ kuleśāna saṃsphuṭaṃ kathayasva me ।। 

uvāca bhagavān nāthaḥ kubjīśāni mayā tava 
kathitā saptadhā sṛṣṭiḥ siddhān sapta vadāmy ah am ।। 

navatattveśvaro nātho navacakreśvareśvaraḥ 
brahmāṇḍaśivasiddho a sau hartā kartāvatārakaḥ ।। 

sa nāthaḥ sarvasiddhānāṃ patitve saṃvyavasthitaḥ 
kandabhūto aṅkuro asau vai ṣaṭpurādhipatiḥ prabhuḥ ।। 

pumpuraṃ prathamaṃ kandaṃ prākṛtaṃ cāparaṃ puram 
guṇānandaṃ tu golākhyaṃ garvaṃ jālandharātmakam ।। 

dhīpuraṃ kāmarūpākhyam ādhāraṃ tu manaḥpuram 
pumpure śrīmatkhaḍgīśaḥ khagīśaḥ prākṛte pure ।। 

viśvanātho guṇānande jhaṇṭīśo ahammahāpure 
dhīpure anugrahīśāno mitreśāno manaḥpure ।। 

ṣaṭpurādhipatir nāthāḥ kaulīśāḥ kulanāyakāḥ 
kulasiddhāḥ samākhyātāḥ ṣaṭkramaughaprakāśakāḥ ।। 

bhaviṣyanti purā kalpe martyalokam upāgatāḥ 
prabhur ānanda yogākhyam āvalī pādam antimam ।। 

bhaviṣyanty apare kalpe kulasiddhāḥ kulotthitāḥ 
kulasiddhādhipo deva ājñāmoghakuleśvaraḥ ।। 

ṣaṭkulānāṃ tv asau nāthas tasmāt sarvaṃ kulānvayam 
navānāṃ cakravartīnāṃ cakravartis tv asau prabhuḥ ।। 

tasmāt pravartate sṛṣṭir brahmādyā kulasambhavā 
ṣaṭpurāṇāṃ tam ādhāraṃ kartāraṃ kulapaddhatau ।। 

śāstāraṃ brahmajantūnāṃ devīnāṃ tu catuṣṭayam 
apare brahmaṇaḥ sṛṣṭau yat kiñcid vāṅmayākhilam ।। 

tat sarvaṃ devibhir vyāptaṃ tvayādhārāntakāvadhim 
caturmukheśvarasyānte kandaḥ saptavidhaś ca yaḥ ।। 

tatra jātaṃ jagat sarvaṃ sadevāsuramānuṣam 
devīcatuṣṭayānāṃ tu mārgo ayaṃ kathito akhilam ।। 

adhunā kathayiṣyāmi dūtīnāṃ lakṣaṇaṃ yathā 
brahmādhāram iti proktaṃ saptādhārasamanvitam ।। 

prathamaiṣā parā sṛṣṭiḥ śāmbhavī yā kulādhvare 
navatattveśvareśasya nābhyadhastāt tu maṇḍalam ।। 

śatakoṭisuvistīrṇaṃ devīkulasamāśrayam 
trikoṇaṃ caiva ṣaṭkoṇaṃ vṛkṣavallīkramas tathā ।। 

dvividhājñādhikāro ayaṃ nigrahānugrahaṃ prati ।। 

brahmaṇo aṇḍakaṭāhasya samantāt parimaṇḍalam 
sahasrakoṭivistīrṇam apsu viṣṇoḥ puraṃ mahat ।। 

ardhenduśikharākāraṃ potanāvākulaṃ tu tat 
anekatattvasaṅkīrṇaṃ navanālopaśobhitam ।। 

padmapattram anaupamyaṃ ṣoḍaśāraṃ sakarṇikam 
yatra dūtyaḥ svabhāvinyaḥ krīḍante vividhaiḥ sukhaiḥ ।। 

yatrāsau ramate nit yam uttamaḥ puruṣottamaḥ 
tat sthānaṃ paramaṃ proktaṃ yatra dūtyo amṛtodbhavāḥ ।। 

tās tu kṣubdhā yadā kāle amṛtaṃ muñcanti bhāvitāḥ 
tadā caturvidhā sṛṣṭir brahmacakre tu nānyathā ।। 

ṣoḍaśāre mahāpadme divyāmṛtapariplute 
tatrastho dūtibhiḥ sārdhaṃ poṣayed brahmaṇaḥ padam ।। 

brahmakandāntabījānām ūrdhvarandhrāṅkuratrayam 
tatra granthīśvaro anantaḥ svaśaktikiraṇojjvalaḥ ।। 

sthito mahāmbhasi madhye navadūtīsamanvitaḥ 
sṛṣṭikṛd bhagavānantaḥ padārthapada-m-īśvaraḥ ।। 

kapālaṃ caṇḍalokeśaṃ yogeśaṃ tu manonmanam 
hāṭakeśvara kravyādaṃ mudreśaṃ diṅmaheśvaram ।। 

śrī anantīśa nāthānto navaite bhāsvareśvarāḥ 
vibhajya navadhātmānaṃ padasṛṣṭiṃ vinirmite ।। 

ekaikā navadhātmānaṃ punaś caivaṃ sṛjanti te 
navanava padāni syur dūtīnāṃ kāraṇātmakam ।। 

padabhuktigatānāṃ tu dūtīnāṃ ca pṛthak pṛthak 
nāmāni kīrtayiṣyāmi yā yasyāṅgasamudbhavāḥ ।। 

śrī anantāṅgasambhūtāḥ sarve yās tu navaiva hi 
adhikārapadaṃ teṣāṃ tat pravakṣyāmy aśeṣataḥ ।। 

bindukā bindugarbhā ca nādinī nādagarbhajā 
śaktī ca garbhiṇī cānyā parā garbhārthacāriṇī ।। 

nirācārapadāvasthā madhyasthānantavarcasaḥ 
adhikāraṃ prakurvanti kulākulasamāśritāḥ ।। 

caṇḍā caṇḍamukhī caiva caṇḍavegā manojavā 
caṇḍākṣī caṇḍanirghoṣā bhṛkuṭī caṇḍanāyikā ।। 

caṇḍīśanāyakopetā hy akuleśapade sthitāḥ 
tasmāt padāt parā sṛṣṭir manonmanyādisambhavā ।। 

manojavā mano'dhyakṣā mānasī mananāyikā 
manohārī manohlādī manaḥprītir maneśvarī ।। 

manonmanyā samāyuktā unmanaḥpadam āśritāḥ 
navaiva paramā dūtyo manaś conmanakārikāḥ ।। 

aindrī hutāśanī yāmyā nairṛtī vāruṇī tathā 
vāyavī caiva kauberī aiśānī kaulikeśvarī ।। 

samanaughapadāntasthā[ḥ] parākāśe vyavasthitāḥ 
janayanty aparāṃ sṛṣṭiṃ yogākhyā vyāpinīpade ।। 

hiraṇyā ca suvarṇā ca kāñcanī hāṭakā tathā 
rukmiṇī ca manasvī ca subhadrā jambuhāṭakī ।। 

vyāpinīpadam āpannā yogadūtyo mahābalāḥ 
vyāpyavyāpakabhāvena vyāpayanti carācaram ।। 

vāgvatī vāk tathā vāṇī bhīmā citrarathā sudhī 
devamātā hiraṇyā ca yogeśī navamā smṛtā ।। 

vāgeśvarapadāntasthā vāgīśvaryasamanvitāḥ 
mantravidyāṅgasambhūtāḥ sarvārthapratipādikāḥ ।। 

vajriṇī śakti daṇḍī ca khaḍginī pāsinī dhvajī 
gadī ca śūlinī padmī mudreśapadasambhavāḥ ।। 

piṅgadūtyo mahāvīryāḥ kalākālavidhāyikāḥ 
tejorūpā mahādevyo anantaguṇasambhavāḥ ।। 

lambā lambastanī suṣkā pūtivaktrā mahānanā 
gajavaktrā mahānāsā vidyutkravyādanāyikā ।। 

kālānalāntare dūtyaḥ saṃhārapadasaṃsthitāḥ 
anantaguṇavīryās tāḥ saṃharanti carācaram ।। 

suprabuddhā prabuddhā ca caṇḍī muṇḍī kapālinī 
mṛtyuhantā virūpākṣī kapardī kalanātmikā ।। 

niyāmikāpadāntasthāḥ śubhāśubhaniyāmikāḥ 
ekāśītivibhāgena dūtyo hy evaṃ mahābalāḥ ।। 

navakeśvaradevasya udaredaṃ prakīrtitam 
ekāśītipadair vyāptam anekāścaryasaṅkulam ।। 

padarūpasamāyuktaṃ rūpātītādisaṃyutam 
padmamārgavidhāyinyas tritattvapadavīṃ labhet ।। 

iti kulālikāmnāye śrīkubjikāmate devīdūtīnirṇayo nāma caturdaśamaḥ paṭalaḥ

devīdūtīmataṃ kubji kathitaṃ tu suvistaram 
idānīṃ mātarāṇāṃ ca śṛṇu tvaṃ vyāptilakṣaṇam ।। 

padapattrordhvagaṃ padmaṃ tejorūpaṃ subhāsvaram 
lakṣakoṭisuvistīrṇam ambhodhiparimaṇḍalam ।। 

tatra madhye maheśānaṃ piṅgeśaṃ piṅgarūpiṇam 
trikoṇapuramadhyasthaṃ tejorāśim anāmayam ।। 

kāle hy aharmukhe prāpte kṣobhayitvā svakāṃ tanum 
vijñānakevalāny aṣṭau bodhayāmāsa pudgalān ।। 

aṣṭau mudrā mahāmātryo jagadyonir mahāmbike 
tāsu jātaṃ jagat sarvaṃ yat kiñcid vāṅmayaṃ akhilam ।। 

prathamā khecarīmudrā ātmī nāma dvitīyakā 
tṛtīyā śaśinī jñeyā vahnināmā caturthikā ।। 

pañcamī calanī nāma ṣaṣṭhī bhānumatī smṛtā 
saptamī mahimā nāma aṣṭamī sukṛtālayā ।। 

etā aṣṭau mahāmātryaḥ śrīmanmitrāṅgajodbhavāḥ 
kurvanti vividhāṃ sṛṣṭiṃ sthūlasūkṣmaparāparām ।। 

vibhājayanti cātmānam ekaikā cāṣṭadhāṣṭadhā 
teṣv anyāḥ ṣoḍaśādhārāś catuḥṣaṣṭyānta-m-antikāḥ ।। 

khecarītanusambhūtāś cāṣṭau mātryo diśātmikāḥ 
aindrādīśāna-m-antasthāḥ sarvādhārāḥ parāparāḥ ।। 

rudrāṇyaṃśāḥ samākhyātā devīkoṭāntasaṃsthitāḥ 
saṃvartavīrasaṃyuktāḥ śambhukalpāvatārakāḥ ।। 

ātmamātrodbhavā hy evaṃ sakalā niṣkalāś ca ye 
vijñānapralayāntānye dharmādharme niyojayet ।। 

tatrāṇavo atha māyāyā aṣṭau mātryo aṇusambhavāḥ 
prayāgapuramadhyasthāś caṇḍakaulīśasaṃyutāḥ ।। 

brāhmīcakraṃ samuddiṣṭam ādikalpasya madhyagam 
ātmamātryaṣṭakaṃ proktam indramātryaṣṭakaṃ vadet ।। 

chāyā tu śīkarā jyotsnā ṛturatnā suśītalā 
payoghṛtavatī cānyā indramātryo aṣṭa vaiṣṇavī ।। 

vārāṇasīpurāntasthā amṛtādhāraśītalā 
āpyāyanti jagat sarvaṃ pālayanti jagāmbikāḥ ।। 

kalpāvāntaram āsādya krodhakaulīśasaṃyutāḥ 
kurvanti vividhāṃ sṛṣṭim āpadāṃ mocayanti tāḥ ।। 

tṛṣṇā rāgavatī mohā kāmā kopā tamotkaṭā 
īrṣā śokavatīty aṣṭau vahnimātryaḥ prakīrtitāḥ ।। 

kaulīśonmattasaṃyuktāḥ kollādrau saṃvyavasthitāḥ 
mahāntakalpamadhyasthāḥ krīḍanty amitatejasā ।। 

tvacī sparśavatī gandhā prāṇāpānī samānanī 
udānī vyāni kṛkarā marunmātryo aṣṭa kīrtitāḥ ।। 

asitāṅgakuleśānam aṭṭahāsapurāntagāḥ 
divyakalpe purā mātryaḥ krīḍanty amitatejasā ।। 

tamohantā prabhā mohā tejinī dahanī dinā 
jvalanī śoṣaṇīty aṣṭau arkamātryaḥ prakīrtitāḥ ।। 

divyādivyapare kalpe jayantīpuramadhyagāḥ 
rurukauleśasaṃyuktās tena sārdhaṃ ramanti tāḥ ।। 

nivṛttiś ca pratiṣṭhā ca vidyā śāntis tathaiva ca 
śāntātītā ca pṛthivī vajriṇī kāmadhenavī ।। 

mahimeśānadevasya aṣṭau mātryaś caritragāḥ 
adivyakalpamadhyasthā jhaṇṭhakauleśvarānvitāḥ ।। 

aindryādhiṣṭhitacakrasthāḥ krīḍanty amitatejasā 
pūryaṣṭakasya madhyasthā vajrahastā mahābalāḥ ।। 

payoṣṇī vāruṇī śāntā amṛtā vyāpinī dravā 
plavanī jalamātā ca payomātryo aṣṭa viśrutāḥ ।। 

vartamānikakalpe tu ekāmrakavanāntagāḥ 
kapālīśakuleśānaṃ cāmuṇḍācakramadhyagāḥ ।। 

śrīkuleśvaradevasya hṛtpadme a ṣṭadale sthitāḥ 
īśānakramayogena sṛṣṭimārgāvalambikāḥ ।। 

karṇikāyāṃ sthito devaś catuṣkaparivāritaḥ 
raktākarālācaṇḍākṣīmahocchuṣmāsamanvitaḥ ।। 

mahāraktavanāntasthas tejomaṇḍalamadhyagaḥ 
navatattveśvaraṃ devaṃ pūryaṣṭakasamanvitam li ।। 

antardehasthito yasmāt pūrayet sa carācaram 
tena pūryaṣṭakaṃ proktam aṣṭadhā tu prapūrakam ।। 

sa śivaḥ sarvasattvānāṃ hṛdisthaḥ parameśvaraḥ 
bhrāmayeta jagat sarvaṃ yantrārūḍhas tu māyayā ।। 

dvāsaptatisahasrāṇām uparistho antare sthitaḥ 
akṣārūḍho akṣagamyo ayaṃ manīśānāṃ piśācavat ।। 

guruvaktraṃ tu tat proktaṃ guruvaktrāt tu labhyate 
gurutvaṃ yāty asau yogī guruvaktrāvalambakaḥ ।। 

tejastattvaṃ tu taṃ devi rudraśaktibhir āvṛtam 
atordhvaṃ yoginīnāṃ tu ghaṭasthānaṃ nigadyate ।। 

guruvaktre guror vaktraṃ guruvaktre tu saṃsthitam 
guruvaktrāt tu labhyeta tasmāt santoṣayed gurum ।। 

stutiṃ kṛtvā uvācedaṃ kubjikā parameśvaram 
pṛcchāmi nātha yatnena ghaṭasthānaṃ suvistaram ।। 

uvāca bhagavān devas tvatpṛcchā rahitaṃ anaghe 
nikhilaṃ kathayiṣyāmi yathā tvaṃ kubji cetasā ।। 

koṭikoṭisuvistīrṇaṃ ghaṭādhāraṃ tatordhvataḥ 
vajrapadmāṅkitaṃ divyaṃ piṅganāthāvadhisthitam ।। 

anantaguṇadātāraṃ sarvārthapratipādakam 
tasmāt sampadyate sarvam aihiṃ pāratrikaṃ ca yat ।। 

yatra bhāṇḍāni sarvāṇi labhyante ca sahasradhā 
layaṃ yānti punas tatra ghaṭasthānaṃ tad ucyate ।। 

yasmāt sarvaṃ yathā yāti yasmād yānti truṭanti ca 
yatra nirbhedyatāṃ yānti tat sthānaṃ ghaṭikātmakam ।। 

bhuvanāṣṭottaraṃ bhāṇḍaṃ padabhāṇḍaṃ tu tatra vai 
varṇabhāṇḍaṃ tu tatrasthaṃ mantratattvakalātmakam ।। 

bhāṇḍāriṇo amīṣāṃ ca nivṛttyādyāḥ prakīrtitāḥ 
yasyādhāreṇa vartante bhogānte tat padaṃ punaḥ ।। 

śrīkuleśvaradevasya hṛdyordhvaghaṭa-m-antare 
tat kuleśvaradevasya durbhedyaṃ ṣaṭpuraṃ mahat ।। 

vibhajya svatanuṃ devaḥ ṣaṭpadārthapadena ca 
ṣaḍ yoginyo mahātejāḥ ṣaṭpure sanniveśitāḥ ।। 

ḍāmarī rāmaṇī caiva lambakarṇī ca kākinī 
sākinī yakṣiṇī cānyā kusumbhodasamudbhavāḥ ।। 

vajrapadmāsanārūḍhāḥ kusumbhaguṇaśālinī[ḥ] 
ṣaṭpurādhipatīnāṃ ca patitve samvyavasthitāḥ ।। 

o-jā-pū-kāmabhedena kā-pū-jā-o-vyatikramāt 
etat kramaṃ samākhyātaṃ sṛṣṭisaṃhāragocare ।। 

parāparavibhāgena sthūlasūkṣmaparāntagam 
yathādhipati devatvaṃ yoginīnāṃ tathā śṛṇu ।। 

duḥśīlā ḍamarī bhīmā ādhārasthā tu ḍāmarī 
svādhiṣṭhānapurāntasthā rāmaṇī ramaṇātmikā ।। 

maṇipūrapurāntasthā lambakarṇī mahadbhutā 
dhvanidevapure kākī viśuddhau sākinī smṛtā ।। 

ājñāpurasya madhyasthā yakṣiṇīti nigadyate 
kubjikodarasambhūtāḥ ṣaḍ yoginyaḥ parāparāḥ ।। 

atra jātaṃ jagat sarvaṃ rudrāntaṃ brahmaṇo avadhim 
saṃharanti punas tās tu vilomena prapūjitāḥ ।। 

upadeśapragamyās tāḥ pāramparyakrameṇa vai 
jñātavyaṃ ṣaḍvidhādhvānaṃ ṣaṭprakāraṃ guror mukhāt ।। 

śravaṇe cakṣuṣī nāsā mukhe caiva tathaiva hi 
cibuke kaṇṭhadeśe tu guruvaktrāt tu labhyate ।। 

praṇayāviṣṭacetaskā uvācedaṃ kujeśvarī 
vyāptisthānaṃ kathaṃ teṣāṃ kā kasya pathayāyinī ।। 

bhaktyā pṛṣṭavatī matvā prahasya parameśvaraḥ 
uvāca kubjike tubhyaṃ kathayāmy anupūrvaśaḥ ।। 

ghaṭanti sarvavastūni yasyāṅge tu varānane 
ghaṭasthānaṃ tu tenoktaṃ sandohaguṇalakṣaṇam ।। 

rudrapañcāśakopetaṃ śaktipañcāśakānvitam 
cakravartyaṣṭakopetaṃ bhuvanāṣṭottaraṃ śatam ।। 

manojanapadākīrṇam ādhāragṛhasaṅkulam 
oṃkāradalamadhyastham aghorīhṛdayānvitam ।। 

tatra sā ḍāmarī devī jvalatpiṅgogralocanā 
manorasādhipatyasthā duḥsādhyā bhuvanātmikā ।। 

punar japattramadhyasthā ekāśītipadāvṛtā 
śirasādhiṣṭhitā yogī svādhiṣṭhānagṛhākulā ।। 

buddhijanapadākīrṇā padādhve rāmaṇī ramet 
duṣprekṣā duḥsahā bhīmā buddhyāsṛglolavigrahā ।। 

maṇipūragṛhāntasthā kāmapattrāntare gatā 
taḍitsahasravarṇābhā śikhārūpā maheśvarī ।। 

ahaṅkārajanānandā prāleyāvalisannibhā 
varṇeśvarī mahādevī kriyārūpā parāparā ।। 

tasyāṅgasambhavā mantrāḥ sarvajñās te prakīrtitāḥ 
lambikā sā samākhyātā māṃsāhārā ca lampaṭā ।। 

pūrṇakadalamadhye tu nīlāñjanasamaprabhā 
tanutrāṇakṛtāṭopā mantrādhvā-s-tu vibhūṣitā ।। 

anāhatakamadhyasthā guṇānekajanāvṛtā 
kākī medavasālubdhā guṇān nāśayate kṣaṇāt ।। 

kruddhā tamotkaṭā nityaṃ pracaṇḍogrā bhayānakā 
mantrādhvānagatā yogī layabhogādhikārikā ।। 

punaḥ puṃdalamadhyasthā viśuddhigṛhamadhyagā 
saṃvartānalasaṅkāśā netrādhiṣṭhitabhāsvarā ।। 

prākṛtajanasaṅkīrṇā kalādhvānasamāvṛtā 
rudraśaktisamāviṣṭā raudrabhāvapradāyikā ।। 

asthibhaṅgapriyā nityaṃ prākṛtārthavināśanī 
sākinīyaṃ mahāghorā sthūlasūkṣmaparāntagā ।। 

dakṣe kāmeśvarīpattre prāleyāvalisannibhā 
kadācin [']nekarūpābhā upādhiguṇagocarā ।। 

tattvādhvapuramadhyasthā ājñāmandiraśobhitā 
puṃjanākṛtasampūrṇā mahāstraughasamāvṛtā ।। 

majjabījāśinī yogī yakṣiṇī śakti śāmbhavī 
ṣaḍ yoginyo ghaṭādhāre ṣaḍadhvānavidhāyikāḥ ।। 

tatra madhye sthitā kanyā viśvarūpā parāparā 
sā patiḥ sarvayogīnāṃ yogeśī [']nantavigrahā ।। 

kam-ba-mā-lam-vi-kāntābhir āvṛtā madhyasaṃsthitā 
anugrahanti punas tās tu ṣaḍadhvānaprayogataḥ ।। 

bhūtaṃ bhāvaṃ tathā śāktam āṇavaṃ raudra śāmbhavam 
kramād anugrahanty etās tattvādau bhuvanāditaḥ ।। 

dakṣiṇādhvānasaṃsthās tāḥ kṛntayanti mahāmbikāḥ 
uttarasthāḥ prakurvanti śreyaṃ cāmṛtasambhavam ।। 

vajrapadmāsanāsīnā ghaṭāmbodadhimadhyagāḥ 
amṛtaughataraṅgaughaiḥ plāvayanti carācaram ।। 

asyā rūpaṃ ca māhātmyaṃ sādhanaṃ siddhilakṣaṇam 
purataḥ kathayiṣyāmi idānīṃ khecarīṃ śṛṇu ।। 

iti kulālikāmnāye śrīkubjikāmate ṣaṭprakāre yoginīnirṇayo nāma pañcadaśamaḥ paṭalaḥ

bhuvanāṅkurasaṃyuktaṃ padapattravibhūṣitam 
varṇakaṇṭakasaṅkīrṇaṃ mantracchidrasamanvitam ।। 

kalāsūtracitaṃ divyaṃ tattvagranthyuparisthitam 
koṭikoṭiśatāyāmaṃ caturviṃśadalāyatam ।। 

vyomodārṇavamadhyasthaṃ nīlāñjanasamaprabham 
sahasrādityasaṅkāśaṃ kālāgnir iva varcasam ।। 

tatrordhve maṇḍalāny āhuś caturviṃśam anukramāt 
kṣetropakṣetrasandohān pūrvādau pārthivāditaḥ ।। 

kṣetre dve copakṣetre dve sandohe dve vijānataḥ 
dalopari virājante catuḥṣaṭkaṃ diśāditaḥ ।। 

aṭṭahāsāditaḥ kṛtvā rājagṛham apaścimam 
pārthivādiprakṛtyantaṃ saṃyogān maṇḍalāyate ।। 

saumyādibhagnanāsāntāḥ sūryamaṇḍalasaṃsthitāḥ 
pṛthagmaṇḍalacakrasthāḥ khecaryaḥ kulanāyikāḥ ।। 

somamaṇḍalamadhye tu dvātriṃśānye mahābalāḥ 
kubjikāṅgasamudbhūtāḥ pracaṇḍogrā guṇotkaṭāḥ ।। 

caṇḍā ghaṇṭā mahānāsā sumukhī durmukhī balā 
revatī prathamā ghorā saumyā bhīmā mahābalā ।। 

jayā ca vijayā caiva ajitā cāparājitā 
mahotkaṭā virūpākṣī śuṣkā cākāśamātarā ।। 

sehārī jātahārī ca daṃṣṭrālī śuṣkarevatī 
pipīlikā puṣpahārī aśanī sasyahārikā ।। 

bhadrakālī subhadrā ca bhadrabhīmā subhadrikā 
dvātriṃśadguṇaśālinyaś cakreśvaryā mahāmbikāḥ ।। 

somamaṇḍalamadhyasthā vahnisthās tu tataḥ śṛṇu 
khageśvarapatīnāṃ tu patimātryo atra saṃsthitāḥ ।। 

asitāṅgatanūdbhūtāḥ kriyārūpāḥ parāparāḥ 
kurvanti vividhāṃ sṛṣṭiṃ tvaritaṃ lāghave sthitāḥ ।। 

tvaritāśabdaṃ kathaṃ deva khañjīśabdaṃ kim ucyate 
kubjāśabdaṃ kathaṃ proktaṃ kathaṃ tanmaṇḍalāgaṇaḥ ।। 

kathaṃ rūpaṃ maheśānyāḥ sarvam etad yathākramam 
ācacakṣva prayatnena yena bhrāntir vinaśyati ।। 

sādhu devi mahādurge kiṃ na budhyasi pārvati 
yad asmāt tvam ihāyātā tat kiṃ te veditaṃ na hi ।। 

vālāgraśatabhāgasya vibhinnasya sahasradhā 
asya kālavibhāgasya tvarāt sañcarase yathā ।। 

tathā tvaṃ tvaritā nāma aśeṣārtivināśinī 
khañjinī kathitā tubhyaṃ vāraṃ vāraṃ punaḥ punaḥ ।। 

yasyā madhyagataṃ viśvaṃ viśvamadhyagatā tu yā 
khañjikā tena sā proktā sūkṣme vastuni sūkṣmagā ।। 

eṣā te khañjikā khyātā kubjinī[ṃ] śṛṇu sāmpratam 
anvarthasaṃjñikā nāma ekā tvaṃ tu kuleśvari ।। 

sthūlasūkṣme pare tattve vyaktāvyakte nirāmaye 
sarvaṃ vyāptam idaṃ devyā sā ca tvaṃ kiṃ na budhyasi ।। 

bṛhatkāyo yadā kaścit svalpe vyācarate gṛhe 
kuñcitāṅgo viśed yasmāt tadvad eṣā maheśvarī ।। 

caturdvādaśadhādhāraṃ granthau ṣoḍaśakānvitam 
vaḍavākhyaṃ triśūlordhvaṃ trittattvaṃ tu kalāntagam ।। 

nididhyāsyaṃ śrutaṃ deśyam etat kauleśvaraṃ tanum 
yasyodaragataṃ tac ca tasya kim aparaṃ param ।। 

kūṭabhūtaṃ tu tanmadhye yasmāt sā kuṭilītayā 
gatānekakulodbhinnā iccheyaṃ pārameśvarī ।। 

tena tvaṃ kubjikā proktā parā sarveṣu vastuṣu 
tatredaṃ durlabhaṃ devi sugopyaṃ prakaṭīkṛtam ।। 

vedasiddhāḥ paśus cordhve ūrdhvaṃ vāme paśutvatā 
vāmaṃ dakṣiṇamārgasya dakṣiṇaṃ kulaśāsane ।। 

taṃ tu yonyārṇave līnaṃ yoniḥ srīkubjikāmate 
ato'rthaṃ gopitaṃ tantraṃ na kasyacin mayoditam ।। 

rabhasāviṣṭabhāvena tavādya prakaṭīkṛtam ।। 

sūryasomasthitiḥ proktā vahnisthānāvadhāritā 
kathaṃ sā kurute sṛṣṭiṃ ko asitāṅgaḥ kuleśvaraḥ ।। 

kubjeśi śrūyatāṃ sṛṣṭir yathāvasthā prapadyate 
asitāṅgo maheśānas tatordhve maṇḍalopari ।। 

somamadhye ravisthānaṃ sūryamadhye śikhi[ḥ] sthitaḥ 
tatra madhye aṅkuraṃ divyam asitāṅgasamudbhavam ।। 

tato niṣpadyate sṛṣṭir vicitrānekarūpiṇī 
tattvāni ca kalā varṇā mantravidyā padaḥ purā ।। 

visṛjanti mahānandaṃ śaktibhairavamaṇḍalam 
pañcaviṃśatimadhyādau ṣoḍaśaivāṣṭa cāntimāḥ ।। 

bhairavānandaśaktistham asitāṅgakuleśvaram 
ādimaṇḍalamadhyasthaṃ siddhaiḥ ṣoḍaśabhir vṛtam ।। 

ādiyonipurasthaṃ tu maṇḍalaṃ khecarātmakam 
asya pūjāvidhānena ājñāyoniphalaṃ labhet ।। 

ādimaṇḍalakaṃ hy etat pravaraṃ hy uttamottamam 
atrotpannāni sarvāṇi maṇḍalāni hy anekadhā ।। 

pañcaviṃśātmakaṃ madhye maṇḍalānāṃ tadādimam 
catuḥsiddhānvitaikaikaṃ vijñeyaṃ pañcaviṃśakam ।। 

vālādau khaḍgaparyantaṃ maṇḍale maṇḍale tu tam 
eṣānyat pañcakaṃ devi kulavidyā kulādhvare ।। 

bhujaṅgakrūrasaṃyuktā trimūrtiguṇadhāraṇā 
sāmānyā sarvasiddhānāṃ pañcaviṃśatimaṇḍale ।। 

maṇḍalo[ d]bhṛtadehā sā kriyākālaguṇottarā 
caturbhiḥ sahitā devī sṛjate varṇasāgaram ।। 

kakārādau maparyantaṃ yakārādau ha-m-antimam 
atra mantrāḥ samutpannā vidyāmudrāgaṇo mahān ।। 

devīdehāt samutpannā sā devī maṇḍalodbhavā 
caturviṃśakamadhyasthā ṣaṭcatuṣkavibhūṣitā ।। 

vahnimaṇḍalamadhyasthā bahurūpā arūpiṇī 
barbaroruha piṅgākṣī danturā bṛhadodarā ।। 

nīlameghaprabhā bhīmā gambhīrābharaṇojjvalā 
vedaiḥ kṛtaśiromālā saṣaḍaṅgapadakramāt ।। 

brahmasūtraṃ maheśānyāḥ purāṇodbaddhamekhalā 
jyotiḥśāstrāñjitākṣī sā dhvanikarṇāvataṃsakā ।। 

kalālambitahāraughā vijñānakaṭakojjvalā 
śabdapaṅkāmṛtodbhinnā maṇḍitaṃ mukhamaṇḍalam ।। 

vicitravasanānekā śāstrapaṭṭāṃśukomalā 
ābaddhāṃśukaparyaṅkā prameyāsanasaṃsthitā ।। 

īdṛgrūpadharāṃ devīṃ pañcaviṃsāntamadhyagām 
aparāṃ sṛṣṭikartārāṃ parāṃ ṣaḍviṃśa-m-ādimām ।। 

ādimaṇḍalamadhyasthām asitotsaṅgagāminīm 
dvibhujābharaṇopetām ekavaktrāṃ trilocanām ।। 

cārubimboṣṭhavadanām anekaguṇaśālinīm 
arūpāṃ rūpasampannāṃ tasyānte rūpasambhavām ।। 

icchārūpadharāṃ devīṃ navātmānena labhyate ।। 

navātmānamayaṃ sarvaṃ tasyaitat paramā parā 
sā parā labhyate yena sa navātmā vada prabho ।। 

sādhu bhairavi yatnena pṛcchitaṃ nirmalārthataḥ 
na tena rahitaṃ kiñcit satyedaṃ paramārthataḥ ।। 

prasahyaṃ pūjyate yatra tatra siddhakramo na hi 
yatra siddhakramo bhadre tatredaṃ gopitaṃ mayā ।। 

ājñālabdharasāsvādās tyajantīdaṃ sudurlabham 
viśuddhamaṇḍalordhvedaṃ maṇḍalaṃ na tadojjhitam ।। 

pañcaviṃśakabhedasya pūrvaṃ vidyā samuddhṛtā 
tasyaivādyaṃ dvikaṃ tyajya śeṣānyatkevalākṣarāḥ ।। 

bhṛgulākulasaṃvartās trīṇy etāni anukramāt 
tatra lākulabhṛgveśaṃ bhujaṅgāsanasaṃsthitam ।। 

saṃvartakamahākālaṃ pinākīguṇasaṃyutam 
khaḍgavālāsanāsīnam arghīśānandanopari ।। 

anugrahānandamūrdhnisthaṃ krūrānandasamanvitam 
parānandasamāyuktaṃ kūṭedaṃ maṇḍaleśvaram ।। 

yasya garbhagataṃ sarvaṃ vāṅmayaṃ sacarācaram 
tasyopāyam idaṃ devi upeyasya mahātmanaḥ ।। 

etat kauleśvaraṃ nāma kūṭarūpaṃ kuleśvaram 
nānena rahitā siddhiḥ sādhanaṃ khecarīpade ।। 

maṇḍalāntargataṃ pūjya maṇḍalaṃ kāmadaṃ smṛtam 
yena pūjitamātreṇa sarvavyāptipadaṃ labhet ।। 

mahataḥ kulavṛkṣasya ḍālāḥ syuḥ pañcaviṃśati 
ājñāpuṣpopaśobhāḍhyaṃ vijñānaphalamālitam ।। 

paripakvarasānandaṃ mokṣatṛptikaraṃ phalam 
prāpyate yena yajñena helayā maṇḍalaṃ tu tam ।। 

khecarīcakramadhyasthaṃ tritattvaguṇaśālinam 
maṇḍalodbhṛtadīpyantaṃ maṇḍalaṃ vaḍavāmukham ।। 

catuḥśaktisamāyuktam ekaikaṃ pañcaviṃśakam 
ambikā raudriṇī jyeṣṭhā vāmādau sṛṣṭisāgare ।। 

etaccatuṣṭayāntasthaṃ naveśānaṃ kuleśvaram 
vaḍavānala-m-āsīnam ājñāśūladharaṃ vibhum ।। 

maṇḍalānāṃ pṛthak pūjā siddhyarthaṃ sādhakeśvara 
vyāptisthaṃ tu yathā sarvaṃ tathā vadata bhairava ।। 

kathayāmi varārohe devyā dehagataṃ yathā 
vyāptināmavibhedena jñāsyante jñānino yathā ।। 

kāmamaṇḍalakaṃ skandhe khecaraṃ tadadhaḥsthitam 
gurumaṇḍalakaṃ sandhau pāṇimadhye ghanojjvalam ।। 

rudramaṇḍalakaṃ dakṣe pāṇau tat tu nakhāgratah 
candramaṇḍalakaṃ vāme chāyāmaṇḍalakaṃ tv adhaḥ ।। 

jayantamaṇḍalaṃ sandhau jhaṅkāraṃ karamadhyataḥ 
jñānamaṇḍalakaṃ vāme aṅgulyāgre vyavasthitam ।। 

varāṅgordhvanitambādho dakṣiṇe amṛtamaṇḍalam 
somamaṇḍalakorubhyāṃ sandhau ḍāmaramaṇḍalam ।। 

kanyāmaṇḍalakaṃ padbhyām umāmaṇḍalakaṃ nakhe 
tārāmaṇḍalakaṃ vāme kuladivyorumadhyataḥ ।। 

anantamaṇḍalaṃ sandhau pādānte mitramaṇḍalam 
aṅgulyāgre samākhyātaṃ maṇḍalaṃ merupūrvakam ।। 

raktamaṇḍalakaṃ kukṣau dakṣiṇe vāmataḥ śikhī 
kulamaṇḍalakaṃ pṛṣṭhau vajrasaṅkhyāta madhyagam ।। 

maṇḍalaiś caikaviṃśābhir āvṛtaḥ sa kuleśvaraḥ 
ṣaṣṭhamaṇḍalakaṃ nābhau kālamaṇḍalakaṃ hṛdi ।। 

śrīmannāthāditaḥ kṛtvā trayaitānukrameṇa tu 
ekaikaṃ caikaviṃśānāṃ maṇḍalānāṃ patīśvarāḥ ।। 

pañcaviṃśakayogasya catuṣkaṃ patirūpiṇam 
samudāyapatīnāṃ ca patir eko visuddhirāṭ ।। 

randhramaṇḍalakaṃ vṛtte romakoṭyordhvasaṃsthitam 
sarvāṅgasundaraṃ devyāḥ śarīraṃ maṇḍalodbhavam ।। 

śāmbhavīyaṃ parā mūrtiḥ svayaṃsambhṛtamaṇḍalam 
maṇḍalodbhṛtadehā sā sā ca maṇḍalamadhyagā ।। 

svayaṅkartā svayaṃhartā maṇḍalānāṃ kuleśvarī 
vaḍavānalarūpeṇa triśūlāsanasaṃsthitā ।। 

kaṅkāleśvaramūrdhnisthā ṣaṭpadārthoparisthitā 
caturbhujaikavadanā cākṣasūtrakarābhayā ।। 

sarvajñānāvabodhena pustakānyavarapradā 
pañcamordhvakramo devyā maṇḍalodbhṛtavigrahā ।। 

caturāśītipramāṇena koṭīnāṃ mūlatordhvataḥ 
śarīraṃ śrīkuleśasya tasya kumbho abjamaṇḍale ।। 

sthitā sañjanate sarvaṃ tena kubjeśvarī parā 
maṇḍalodbhṛtadehā sā maṇḍaloparisaṃsthitā ।। 

maṇḍalāntargatā devī dhyātvā maṇḍaladāyikām 
śrīmahānandavṛkṣo ayaṃ ḍālānekacitaṃ tu tam ।। 

śāstrapallavasaṃyuktaṃ vijñānāṅkuraśobhitam 
akhaṇḍajñānapuṣpāḍhyaṃ siddhodayaphalānvitam ।। 

pakvānandarasālāḍhyaṃ mokṣatṛptyādisatphalam 
eṣa maṇḍalavṛkṣo ayaṃ yasmāt sarvaṃ prapadyate ।। 

sarvathā tad yajen nityaṃ vyākulena-m-anena kim 
nirācāreṇa yogena sācāreṇa na tad yajet ।। 

vyāptibhāvam ato matvā bhuktvā cāṇḍālajāṃ tanum 
sa paśyati paraṃ vṛkṣaṃ khecaraṃ maṇḍalodbhavam ।। 

tadbhāvabhāvanāṃ kṛtvā guruṃ matvāvadhārayet 
yat kiñcit puratas tasya tat sarvaṃ maṇḍalaṃ viduḥ ।। 

yadi syān maṇḍalo dehaḥ pūjayen maṇḍalādibhiḥ 
vaḍavānalayogena ekaikaṃ māsakāvadhim ।। 

kulavidyāsamāyuktaṃ catuṣkalasamanvitam 
kauleśānasamāyuktaṃ svasthānasthopadeśagam ।। 

evaṃ sañcintya manasā bhaktiyukto jitendriyaḥ 
pañcaviṃśatimāsena prākṛtān labhate guṇān ।। 

dviguṇena tu kālena paiśācaguṇakṛd bhavet 
triguṇena tu kālena daivatyaṃ bhajate tu saḥ ।। 

caturguṇena kāmitvaṃ sāmānyatvāmarālaye 
pañcamāvasthayogena satyalokāvadhiṃ vrajet ।। 

ṣaṣṭhamena tu yogena viṣṇutvaṃ jāyate dhruvam 
saptamena tu yogena brahmāṇḍāntam anuvrajet ।। 

aṣṭamena tu piṅgo'sau navamānteśvaraḥ prabhuḥ 
maṇḍalīśo daśāvasthaḥ khecaraḥ khecarādhipaḥ ।। 

maṇḍalābhyāsayogena nirācāreṇa yoginaḥ 
vaḍavānalamadhye tu vaḍavānalapūritaḥ ।। 

vaḍavānalarūpeṇa nirācāravrataṃ caret 
vaḍavānalam ārūḍho vāḍavīyaṃ padaṃ labhet ।। 

yataḥ sarvamayaṃ tac ca jagedaṃ vaḍavodaram 
ājñeyaṃ sakalā devī divyājñāto asya sambhavaḥ ।। 

ṣaṭpadārthasya cānyasya pradhānaṃ vaḍavānalam 
mahāvṛkṣavaṭo yasya sūkṣmabījavaṭo yathā ।। 

tathā tu hṛdayasyāsya sarvam evodare jagat 
khecarādhipatir devyā vaṭamālāvalambinī ।। 

ājñāsūtraprayoktā sā caturāśītiguṇojjvalā 
guruvaktrāt tu labhyeta māleyaṃ vaḍavānalī ।। 

svamanīṣikato anyathā paśyanto api na paśyati 
etat te pañcakaṃ proktaṃ sarvavyāptibhṛtodaram ।। 

khecarāntapadaṃ divyaṃ catuṣkānyaṃ punaḥ śṛṇu ।। 

iti kulālikāmnāye śrīkubjikāmate ṣaṭprakāre mahānandapañcake ṣoḍaśamaḥ paṭalaḥ

catuṣkaṃ pañcakaṃ nātha ṣaṭkaṃ tu pañcakaṃ tathā 
jñātaṃ vyāptibhṛtaṃ sarvaṃ catuṣkaṃ kīdṛśaṃ punaḥ ।। 

pṛcchāmi tvāṃ na śaknomi svata eva prasādataḥ 
vada nātha guṇānandaṃ yena jānīmahe akhilam ।। 

kubjike atimahāprājñe kiṃ na budhyasi mūḍhadhīḥ 
yady evaṃ lapitaṃ sarvaṃ kathayāmy avaśeṣakam ।। 

sthitibhogalayāntasthaṃ pūjāvyāptipadaṃ yathā 
tathā taṃ nikhilaṃ sarvam uktānuktaṃ vadāmi te ।। 

devyāpīṭhacatuṣkaṃ tu siddhapiṇḍacatuṣṭayam 
yugaiś caturbhis tad vyāptaṃ parāparavibhāgaśaḥ ।। 

akuleśvaradevasya yathā tiṣṭhati vigrahe 
tathā śṛṇu maheśāni nirācārapadaṃ yathā ।। 

o-jā-pū-kā-kramaṃ madhyād vāmadakṣāgratordhvataḥ 
vyāptibhūtaṃ yajet sarvaṃ nābhyadhaḥ siddhapūrvakam ।। 

o-jā-pū-kā-kramād dhṛtsthaṃ dakṣādau vāma nābhigam 
upadeśena jānīyād guruvaktrāt tu śāmbhavam ।। 

evaṃ karṇamukhe nāsā nāsordhvaṃ pūrvavad yajet 
pūrvoktārcisamāyuktaṃ siddhavṛndasapālakaiḥ ।। 

balakaumāravṛddhasthaṃ triśuddhisthaṃ tritattvagam 
vaḍavānalayogena gahvarād upadeśataḥ ।। 

kulākule pare sthāne sarvajñāṃ śāmbhavaṃ kramam 
sarvavyāptisamopetam ājñāpuṣpaiḥ prapūjayet ।। 

rūpātītādiyogena maṇḍalodbhṛtavigrahā 
tatrasthā paramā devī madhyasthā pararūpiṇī ।। 

kālamūrdhni sthitā śāntā kalātītā kalākalā 
kālahantā kalātītā kambalīyaṃ kuleśvarī ।। 

vaḍavānalam uttīrṇā dedīpyantaguṇojjvalā 
sahasrādityasaṅkāśā rūpātītā kuleśvarī ।। 

rūpaṃ pīṭhakramaṃ devyā nīlameghāñjanaprabhā 
bhujair dvādaśakopetā ṣaḍvaktrā barbarālakā ।। 

bṛhodarā ca lamboṣṭhī stabdhākṣī viraladvijā 
bālakramasya madhyasthā rūpasthā nagnakubjikā ।। 

vaḍavānalasandīptā atiraudrā subhīṣaṇā 
gurūpadeśagamyā sā divyājñārthapradāyikā ।। 

kaumārakramamadhyasthā ekavaktrā caturbhujā 
pustakamaṇḍaludharā akṣasūtravarapradā ।। 

vaḍavānalamadhyasthā saumyarūpā sulālasā 
mahānandamahāviṣṭā āveśantī jagattrayam ।। 

mahāsaṃsāra-m-ambhodhes tārayantī vyavasthitā 
sā mahāntārikāpy atra kaumāre mahatāṃ gatā ।। 

pāśaughakṣayakartā sā vidyāśāstrāvalambinī 
yasyoccārāt sphuṭanty āśu parvatān vajramausalān ।। 

pañca pañca ca vidyāstraṃ mahāntārī sa eva hi 
akṣaraughena siddhā sā uccārāveśinī parā ।। 

abhaktaṃ vā dviṣantaṃ vā vādasthaṃ vā tathetaram 
kupitaḥ pātayet sarvaṃ yasyaiṣā hṛdi śālinī ।। 

padasthena tu yogena siddhā sā parameśvarī 
piṇḍam āveśayec chīghraṃ piṇḍasthāṃ śṛṇu kubjini ।। 

vṛddhakramasya madhyasthāṃ laghurūpāṃ sutejasām 
dvibhujaikavadanāṃ tāṃ piṇḍasthāṃ patirūpiṇīm ।। 

paśuprāṇaharāṃ devīṃ pāśajālanikṛntanīm 
damanīṃ sarvapāpānāṃ vijñānakaraṇīṃ parām ।। 

pūrvaṃ vyāvarṇitaṃ yac ca rūpānte guṇaśālinīm 
vidyāṅgābharaṇopetāṃ piṇḍasthāṃ tāṃ vijānatha ।। 

dvātriṃśākṣarasaṃyuktāṃ ṣaḍaṅgapariveṣṭitām 
yad uktaṃ karmasantānaṃ tad atra phaladaṃ kramāt ।। 

mantrasiddhikarī devī piṇḍasiddhikarī parā 
vaḍavānalayogena sarvajñatvaṃ labhet tu saḥ ।। 

vaḍavānalakubjasthā kūjate anandarūpadhṛk 
tena sā kubjikā nāma maṇirūpāakhañjikā ।। 

asyā devyāḥ padaṃ rūpaṃ rūpātītaṃ pravartate 
piṇḍeśinī parā mātā caturāśītiguṇojjvalā ।। 

sampūjya mānasaiḥ puṣpair aliphalgvādibhiḥ kramāt 
catuḥsiddhakramāmnāyaṃ svāmipādam anukramāt ।। 

piṇḍayogasthitāṃ cājñāṃ saṃsmaren madhyatiryagām 
kubjinīkulam ārūḍhām abhyasantaḥ śriyaṃ labhet ।। 

śāntipuṣṭivaśākṛṣṭi vāgvilāsaṃ jvarāpaham 
mṛtyunāśaṃ purakṣobhaṃ sainyastambhāmbhaśoṣaṇam ।। 

paśupāśagrahastobhaṃ dantakāṣṭhāñjalīghaṭam 
nirbījīkaraṇādyaṃ ca vṛkṣasphoṭaṃ jalaplavam ।। 

mudrāsphoṭaṃ śilācchedaṃ vṛkṣāṇāṃ labhanaṃ mahat 
nadīpravartanastambho nāvādiśakaṭasya ca ।। 

anagnijvalanaṃ pātaḥ sainyastambhordhvaropaṇam 
jvālāstambhaṃ jalastambhaṃ ghaṭasastragirācalam ।। 

stambhayed vajrapātaṃ tu aśanyaughaṃ nivārayet 
mārayeṭ ṭālayec chailān dārayed dharaṇītalam ।। 

hastavṛddhir manaḥsiddhir dūrāśravaṇadarśanam 
vartamānam atītārthaṃ bhaviṣyaṃ ca laghutvatā ।। 

vācāsiddhiś ca māhendram indrajālapravartakam 
kāmarūpāntaradhyānaṃ jñānaṃ mātṛkulasya ca ।। 

jihvāprasāraṇaṃ cānyam aṅgaikaikavivardhanam 
sphoṭanaṃ śuṣkakāṣṭhānāṃ troṭanaṃ phalapuṣpayoḥ ।। 

mṛtakotthāpanaṃ śīghraṃ dagdhasañjīvanaṃ mahat 
akāle vṛkṣaphalanaṃ puṣpadhānyāvarohaṇam ।। 

parakāyapraveśaṃ ca anyajanmāvabodhanam 
parokṣamṛtakānayanaṃ dṛṣṭijvālāprasāraṇam ।। 

dantavṛddhikaraṃ jñānaṃ jvālāvijñānam uttamam 
śarīre phalapuṣpāni pratimājalpakarṣaṇam ।। 

jalpāyanaṃ kumārīṇām antardhānordhvadarśanam 
nirālambordhvaruhaṇaṃ pararūpāpakarṣaṇam ।। 

citranṛtyāpanaṃ yuddhaṃ śatrūṇāṃ ca parasparam 
haraṇaṃ śabdadṛṣṭīnāṃ vardhataikaikahelayā ।। 

parasāmarthyaharaṇaṃ puṃstriyopakaraṇaṃ param 
aṅgasaṅkocanānayanaṃ bhūtānāṃ bhūtasādhanam ।। 

piṇḍakramasya pūjāyāṃ svādhiṣṭhānaphalaṃ labhet 
kubjānalena yogena kubjipiṇḍaṃ caturvidham ।। 

aśvatthapattravat kubjaṃ śukacañcunibhaṃ param 
maṇikubjaṃ paraṃ cānyaṃ randhrakubjaṃ tato aparam ।। 

etat te saṃsphuṭaṃ sarvaṃ kubjāmbīnāṃ catuṣṭayam 
piṇḍo atha pada rūpaṃ ca rūpātītāditaḥ kramāt ।। 

ādyaṃ piṇḍasthitā kubjī kubjeśīti kuleśvarī 
padasthā kubjikā cānyā mahāntārī mahadbhutā ।। 

rūpasthā kubjinī cānyā bindusthā barbarā parā 
rūpātītā tu randhrasthā kubjinī kamalānanā ।। 

vijñānānekaviśliṣṭā ekaikā phaladāyinī 
piṇḍayogakrameṇaitāḥ kubjidehaphalapradāḥ ।। 

mitreśānasamāyuktā kaṇṭhoṣṭhāliṅganānvitā 
golāntapaścimāntasthā śaṅkhabhedād vinirgatā ।। 

vidyudanyonyatārebhyo viśaty ekā punar dvidhā 
evam abhyasate yāvat tāvat kāmaḥ svayaṃ kṣubhet ।। 

svādhiṣṭhānagate yoge śākte śaktiṃ samabhyaset 
abdaikena jagat sarvaṃ kṣobhayet tridaśeśvaram ।। 

durbhagānām abhāgyānām abdāt sarvaṃ bhaviṣyati 
yaḥ punaḥ sarvathā siddhaḥ sa sidhyaty acirāt priye ।। 

sāttvikena tu rūpeṇa tyaktamāyāsukhojjhitaḥ 
pādaprakṣālanaṃ juṣṭaṃ yo na dadyāt sa sidhyati ।। 

etat kulālikāmnāye piṇḍakubjicatuṣṭayam 
avijñāya na dātavyaṃ yāvan nādeśitaḥ śiśuḥ ।। 

anādivimalamātaṅgī sarvajñā ca pulindikā 
yoge ca śabarī proktā siddhasaṃjñeti campakā ।। 

adhunā śṛṇu kubjīśe padagranthivibhañjakam 
kramaṃ vakṣyāmi divyaughaṃ sāmarthyādinirākulam ।। 

ājñāmoghapadaṃ khañji dvitīyaṃ kubjinīpadam 
śaktividyā tṛtīyaṃ tu caturthaughapadakramam ।। 

catuṣpīṭhavibhedena punaḥ pīṭhacatuṣpadam 
ṣoḍaśaiva padāny āhur granthibhūtāḥ pṛthak pṛthak ।। 

kalanti sakalaṃ sarvaṃ sthūlasūkṣmavibhāgataḥ 
nadanti kālarūpasthā[ḥ] sthūlasūkṣmān tathāntimān ।। 

tithyādyāntapadaṃ yānti vāmāntaṃ dakṣiṇaṃ punah 
candrasūryavibhāgena jīvitaṃ maraṇaṃ padam ।। 

padaiḥ ṣoḍaśabhiḥ sarvaṃ granthiṃ baddhvādhvaraṃ akhilam 
kālarūpās tu tāḥ kālaṃ hananty uccārayogataḥ ।। 

o-jā-pū-kā-ḍi-lam-rṇa-ma-ā-dha-gi-rū-ṇa-ra-ri-pū ।

evaṃ jñāte hanet kālam uccaranto anupūrvaśaḥ ।। 

akṣare akṣare granthiḥ pīṭhaṃ granthicatuṣṭayam 
catuṣpīṭhamayā yoniś caturyonimayaṃ akhilam ।। 

pañcamī yā parā yonis tasyā granthiḥ pade pade 
tayā vyāptam idaṃ sarvaṃ kāraṇānalamadhyagam ।। 

tat padaṃ paramaṃ proktaṃ yatra sarve padā gatāḥ 
ṣoḍaśākṣarabhedena tat padaṃ labhate sphuṭam ।। 

prathamādhāranantākhyā madhyamāṅghryāṅgulīgatā 
kālagranthis tu gulphādho raudrīgranthir nalāntare ।। 

jyeṣṭhāgranthir nitambādho vāme vāmādhasaṃsthitā 
kāmagranthir gudādhāre piṅgagranthis tatordhvataḥ ।। 

adhordhvaromamadhye tu brahmagranthir udāhṛtā 
somagranthis tataś cordhve sūryagranthis tatordhvataḥ ।। 

prāṇagranthiḥ punaś cordhve jīvagranthis tatordhvataḥ 
yena jīvanti bhūtāni tadviyogān mriyanti ca ।। 

viṣṇugranthis tu sā jñeyā kaṇṭhasthā tāluke anyathā 
rudragranthir mahāraudrā īśagranthis tatordhvataḥ ।। 

sādākhyas tu parā granthis trikoṭyordhvavyavasthitā 
māyā śaktis tataś cordhve icchānandāmṛtāplutā ।। 

ṣoḍaśāvayavā devī khecarī tu khageśvarī 
padmasthā padmamadhyasthā haṃsasthā haṃsavāhinī ।। 

niṣkalā sakalā devī vajradehā manonmanī 
padakramasya madhyasthā padāṅgābharaṇojjvalā ।। 

kramamantrapadālabdhā helayā cāṇimāṣṭakam 
sādhayen mahatā devī ṣoḍaśākṣarasambhavā ।। 

mālinī siddhadehā sā tritattvārcighanojjvalā 
aghoryāṣṭakasaṃyuktā dvādaśāṅgaprapūritā ।। 

ṣaḍaṅgāvayavopetā divyadehā mahābalā 
asitāṅgatanūdbhūtā mantradehā maheśvarī ।। 

mālinī śabdarāśiś ca trividyāghorikāṣṭakam 
dvādaśāṅgaṣaḍaṅgaṃ ca etad dehaṃ kulātmakam ।। 

lalāṭakaṇṭhavakṣasthaṃ guhyāṅghrau ratnapañcakam 
ślokadvādaśabhir mālā pādādau cūlikāvadhim ।। 

brahmasūtrojjvalā devyāḥ skandhobhau tadgrahānvitau 
pañcabījair mukhakoṣaṃ pañcauṃkāraiḥ khilaṃ nyaset ।। 

paramaṃ vada kauleśa padamantrā yathā sthitāḥ 
yatra sthāne niyoktavyāḥ sphuṭaikaikaṃ pṛthak pṛthak ।। 

kathayāmi varārohe padārthārthapadaṃ yathā 
siddhamantropadeśo ayaṃ prakaṭārthaṃ vadāmi te ।। 

mūrdhni vaktrākṣiṇau karṇau nāsāgaṇḍau dvijauṣṭhakau 
bhāratīśaṅkhinīdvāre śrīkaṇṭhāt senakāvadhim ।। 

krameṇa ṣoḍaśaivaitān dakṣiṇādau padā nyaset 
dantauṣṭhādim adho nyasya bhāratīśaṅkhikāvadhim ।। 

krodhādāv ekarudrāntaṃ skandhādau cāṅgulāvadhim 
dakṣiṇe vāmato apy evaṃ kūrmādau śarmakāvadhim ।। 

someśvarādyumākāntaṃ sphicādau aṅghryānta dakṣiṇam 
vāmato aṣāḍhimeṣāntaṃ pārśvau lohiśikhānvitau ।। 

chagalaṇḍaṃ tu vaṃśasthaṃ dviraṇḍaṃ nābhimaṇḍale 
hṛdaye tu mahākālam aṣṭakaṃ purato anyathā ।। 

vālibhaujaṅgapainākakhaḍgīśabakaśvetakāḥ 
bhṛgulākulasaṃvartāḥ kālaprāṇasaśukragāḥ ।। 

majjāsthisnāyumāṃsasthā raktatvagvālimāditaḥ 
anulomavilomena kālavelāditaḥ kramāt ।। 

nādinī tu śikhāgrasthā nakārākṣarasambhavā 
ṛ-ṝ-ḷ-ḹ nivṛttyādyā mālikā śirasi sthitā ।। 

tha śiro grasanī devī dha netre priyadarśanā 
ī guhyaśakti nādasthā nāsāyāṃ netramadhyataḥ ।। 

vyāpayitvā sthitā devī ca tṛtīyaṃ tu locanam 
cāmuṇḍā parameśānī lalāṭasthā virājate ।। 

bakāraṃ vadanaṃ devyā vajriṇī śaktir avyayā 
kavarge daśanās tīkṣṇāḥ kaṅkaṭā kālikā śivā ।। 

ghoraghoṣā mukhīvīrā kavarge dasanā[ḥ ] śubhāḥ 
māyādevī i jihvā tu a vāg vāgeśvarī matā ।। 

nārāyaṇī ṇa karṇau tu tayor bhūṣaṇam ī-parau 
mohanī ca tathā prajñā va kaṇṭhe śikhivāhinī ।। 

lāmā vināyakī devī ḍaḍhau bāhudvayaṃ matam 
paurṇimā hastadeśasthā ṭhakārākhyaṃ vibhor matam ।। 

jhaṅkārī kurdanī caiva jhañau cāṅgulayaḥ kramāt 
kapālinī vāmakare ṭakāraḥ parameśvarī ।। 

dīpanī śūladaṇḍaṃ ca rephaḥ samyag udāhṛtam 
jayantī ja bhavec chūlam evaṃ devī virājate ।। 

bhīṣaṇā vāyuvegā ca skandhayor ubhayor api 
pāvanī tu pa hṛllagnā ṣodaraṃ lambikā sthitā ।। 

saṃhārikā kṣakāro ayaṃ nābhir devyā[ś] ca bhairavi 
chagalī pūtanā caiva stanau chalau paristhitau ।। 

āmoṭī tadgataṃ kṣīram āvarṇaḥ parikīrtitaḥ 
paramātmā sakāro ayaṃ ha prāṇe śaktir ambikā ।। 

icchāśaktir visargākhyā vyāpyabhāvena saṃsthitā 
ma nitambaṃ mahākālī śa guhyaṃ kusumāyudhā ।। 

śukrā devī tv anusvāraṃ śukraṃ devyās tu bhairavi 
tārā takāram ūrusthā e ai jñānīkriyāv ubhau ।। 

jānunī saṃsthitau devi bhairavyāś ca mahātmanaḥ 
gāyatrī caiva sāvitrī o au jaṅghau prakīrtitau ।। 

dahanī dakṣapādasthā vāme phetkārikā matā 
nādiphāntā varārohe dehaṃ śaktimayaṃ śubham ।। 

siddhapañcāśakopetaṃ mālinyārdhaśatānvitam 
evaṃ śataṃ samākhyātaṃ yojyamānaṃ tanau bhṛtam ।। 

padadvayaṃ samākhyātaṃ tatra haṃso vyavasthitaḥ 
yāvac carati tau dvau tu tāvad ātmā samāpyate ।। 

padamānam aśeṣaṃ tu atra sarvaṃ samāpyate 
ājñāto bhuñjate kālaṃ padaṃ jñātvājarāmaram ।। 

iti kulālikāmnāye śrīkubjikāmate padadvayahaṃsanirṇayo nāma saptadaśamaḥ paṭalaḥ

padagranthisamālabdhas tattvagranthisamāśritaḥ 
kubjigranthipadāntastho haṃsabhedapadaṃ vrajet ।। 

haṃsabhede parā śaktiḥ sahajā śivatattvagā 
sā vidyā prathamā jñeyā dvitīyā tu parāparā ।। 

catvāriṃśatpadā jñeyā vidyātattve niveśitā 
haṃsagranthisamārūḍhāṃ prakaṭārthaṃ vadāmi te ।। 

someśvaraṃ samuddhṛtya patitaṃ suranāyike 
śikhīśaṃ kevalaṃ paścāl lākulaṃ tadanantaram ।। 

arghīśāsanasaṃsthaṃ hi bindunā mastake hatam 
lākulaṃ punar uddhṛtya bhujaṅgāsanasaṃsthitam ।। 

trimūrtinā ca cākrāntaṃ śūnyamastakabhūṣitam 
śikhīśaṃ vahnisaṃyuktaṃ jhaṇṭīśena samanvitam ।। 

krūrānandena sambhinnaṃ lākulī tadanantaram 
bhujaṅgena tu sandīptam arghīśāsanasaṃsthitam ।। 

tad evaṃ lākulīśaṃ tu bhujaṅgādhāram īśvaram 
trimūrtinā tu cākrāntaṃ aṃ krūraṃ śirasi sthitam ।। 

bhujaṅgaṃ tu caturdhā vai kartavyaṃ tu kuleśvari 
kevalaṃ dvitayaṃ devi amarīśadvitayānvitam ।। 

lākulaṃ tu tato deyaṃ jhaṇṭīśena tu bheditam 
mahāsenāhataṃ devi lākulīśaṃ samuddharet ।। 

khaḍgīśaṃ kevalaṃ gṛhya lohitaṃ tadanantaram 
sūkṣmānandena sambhinnaṃ mahākālaṃ tu kevalam ।। 

khaḍgīśaṃ kevalaṃ paścād umākāntaṃ tataḥ punaḥ 
jhaṇṭānandena sambhinnaṃ śvetānandaṃ kulādhipe ।। 

kevalaṃ tu smṛtaṃ bhadre dviraṇḍaṃ tadanantaram 
trimūrtinā tu cākrāntaṃ mahākālaṃ tataḥ punaḥ ।। 

dviraṇḍaṃ tu punar devi trimūrtyālaṅkṛtaṃ kuru 
sūkṣmānandena sambhinnaṃ caṇḍānandaṃ yaśasvini ।। 

mahākālaṃ punaḥ paścād amarīśāsanasthitam 
bhujaṅgaṃ kevalaṃ devi śiveśaṃ sadyasaṃyutam ।। 

lākulī bhṛgusaṃyuktaṃ nugrahīśānvitaṃ priye 
krūradevaṃ śirasthaṃ hi lohitaṃ jhaṇṭināhatam ।। 

raktaṃ caivārghinā yuktaṃ bhujaṅgaṃ kevalaṃ punaḥ 
śivānandaṃ tu deveśi sadyojātena bheditam ।। 

lākulam arghinā yuktaṃ śūnyamastakabhūṣitam 
bhujaṅgaṃ jhaṇṭidevena bheditaṃ kuru pārvati ।। 

śivottamaṃ tataḥ paścāt sadyojātena bhūṣitam 
kevalaṃ tu mahākālaṃ bhujaṅgaṃ kevalaṃ punaḥ ।। 

lohitaṃ tu punaḥ paścān mahāsenaṃ tataḥ punaḥ 
āsanasthaṃ bhṛgor devi lākulīśaṃ samuddharet ।। 

lākulīśaṃ punar bhadre bhujaṅgāsanasaṃsthitam 
trimūrtinā tu cākrāntaṃ krūrānandasamanvitam ।। 

jhaṇṭinā bheditaṃ devi bhujaṅgaṃ kārayet tataḥ 
śivānandaṃ tatoddhṛtya sadyānandānvitaṃ kuru ।। 

śrīkaṇṭhaṃ kevalaṃ paścād bhauktikaṃ bindunā yutam 
eṣā parāparā devī uddhṛtā tu vilomataḥ ।। 

catvāriṃśaddvayo varṇā ardhavarṇānvitā priye 
eṣā vidyā tathā proktā vidyātattve niveśayet ।। 

devyā caivātmatattvasthā kriyāśaktyāparā punaḥ 
ardhasaptākṣarā devī vilomena tataḥ śṛṇu ।। 

patitam īśa somaṃ hi śikhīśaṃ kevalaṃ tataḥ 
lākulam arghinā yuktaṃ śikhīśaṃ bhujagānvitam ।। 

jhaṇṭīśena samāyuktaṃ lākulaṃ raktasaṃsthitam 
dvidhā bhūtaṃ tu kartavyaṃ bhedaṃ cātra vadāmi te ।। 

arghinā pūrva sambhinnam aparaṃ tu trimūrtinā 
bhauktikaṃ kevalaṃ devi uddhṛtaṃ paramākṣaram ।। 

bindunādānvitāḥ pañca kartavyās tu yaśasvini 
apareyam imā vidyā sarvasvaṃ yoginīkule ।। 

parāṃ devīṃ tato vakṣye śivatattvānusāriṇīm 
lākulaṃ bhṛgusaṃsthaṃ hi bhujaṅgena samanvitam ।। 

arghīśāsanam ārūḍhaṃ anugrahīśena bheditam 
bindunādakalākrāntam uddhṛtaṃ paramaṃ priye ।। 

praṇavoccārasaṃyuktā vidyā tattvatrayātmikā 
śabdamālinimūrtisthā vidyādehaguṇojjvalā ।। 

puryāṣṭakam aghoristhaṃ yathāvasthāṃ vadāmi te ।। 

hrīṃ ru aghore hrīṃ shauṃ aghoryāyai prathamaṃ śiraḥ ।। 

hrīṃ ru paramaghore hūṃ shauṃ paramaghorāyai mukham ।। 

hrīṃ ru shauṃ ghorarūpe shauṃ ghorarūpāyai hṛdi ।। 

hrīṃ ru shauṃ ghoramukhi shauṃ ghoramukhyai guhye ।। 

hrīṃ phaṭ bhīmanāme shauṃ bhīmāyai dakṣiṇabhuje ।। 

hrīṃ hūṃ bhīṣaṇe shauṃ bhīṣaṇāyai vāmato bhuje ।। 

shauṃ hrīṃ haḥ vama shauṃ vamanyai dakṣiṇoru ।। 

hrīṃ hūṃ phaṭ piba he shauṃ pibanyai vāmatoru ।। 

etat puryāṣṭakaṃ devyā aghoryāṣṭakasaṃyutam 
nyased aṣṭavidhāṅgaṃ tu aṣṭapattreṣu sādhakaḥ ।। 

atordhvaṃ dvādaśāṅgaṃ tu dehaniṣpattikāraṇam 
pādādau śiraso yāvan nyased aṅge yathoditam ।। 

siddhāīti sahaṃ padbhyāṃ ṛddhāī jānunī sahāṃ 
vidyutāyai sahim ūrubhyāṃ sahīṃ lakṣmīti guhyagā ।। A

dīptāikā sahuṃ nābhau sahūṃ nālāikā hṛdi 
saheṃ śivāikā kaṇṭhe sahaiṃ vasumukhī mukhe ।। B

sahoṃ nāsā vamanyāyai karṇe nandinikā sahauṃ 
harikeśā sahaṃ tryakṣī mahāmukhyai sahaḥ śire ।। C

anena dṛḍhito hy ātmā jīvabhūtaḥ sthirīkṛtaḥ 
ṣaḍaṅganyāsayogena vyaktatvaṃ bhajate tu saḥ ।। 

shāṃ sarvajña hṛdayāya namaḥ ।। 

amṛte tejomālini tṛpti śirase shīṃ svāhā ।। 

vedavedini hūṃ phaṭ shūṃ anādibodhāya śikhāyai vauṣaṭ ।। 

shaiṃ vajriṇe vajradharāya svatantra kavacāya hūṃ ।। 

shauṃ nit yam aluptaśakti shauṃ vauṃ dhauṃ sahaje trinetrarūpiṇe namas tubhyam anantaśakti ।। 

shaḥ ślīṃ paśu hūṃ phaṭ pāśupatāstrāya sahasrākṣāya hūṃ phaṭ ।। 

ṣaḍaṅganyāsayogena parādehaṃ parādhvaram 
evam niṣpannadehasya slokadvādaśamekhalā ।। 

tadgraheṇa tu yogena brahmasūtraṃ vilambayet 
śiraḥprabhṛti pādāntaṃ pañcaratnavibhūṣitam ।। 

yatra yat padavinyāsaṃ tat kubjīśe-m-ataḥ śṛṇu ।। 

aiṃ haḥ a paramānande haḥ ā siddhidānandane haḥ i parāpare hrūṃ phreṃ phaṭ kṣaḥ ī śrīkulāmbike ।। 

aiṃ haḥ u kālarudrasthe haḥ ū ṛddhibalānvite haḥ ṛ śirohāre hrūṃ phreṃ phaṭ kṣaḥ ṝ śrīkulāmbike ।। 

aiṃ haḥ ḷ narakāntasthe haḥ ḹ guhyamahāmbike haḥ e sṛṣṭigate hrūṃ phreṃ phaṭ kṣaḥ ai śrīkulāmbike ।। 

aiṃ haḥ o kuṇḍalaguhyānte haḥ au kuṇḍalalakṣmike haḥ aṃ kuṇḍalinī hrūṃ phreṃ phaṭ kṣaḥ aḥ kulamālinī ।। 

aiṃ haḥ ka kamaladīpte haḥ kha kuṇḍalanābhige haḥ ga kālahare hrūṃ phreṃ phaṭ kṣaḥ gha svatejaśive ।। 

aiṃ haḥ ṅa kamalamāle haḥ ca kramasauhṛdi haḥ cha pāpahane hrūṃ phreṃ phaṭ kṣaḥ ja kāmarūpiṇī ।। 

aiṃ haḥ jha kaṇṭhakūpasthe haḥ ña śaivāmṛtātmike haḥ ṭa candrātmike hrūṃ phreṃ phaṭ kṣaḥ ṭha sukhadeśvarī ।। 

aiṃ haḥ ḍa kuharāntasthe haḥ ḍha saumukhyatāmane haḥ ṇa svānandane hrūṃ phreṃ phaṭ kṣaḥ ta kālanāśanī ।। 

aiṃ haḥ tha kālavamani haḥ da cogrānunāsike haḥ dha karoti sā hrūṃ phreṃ phaṭ kṣaḥ na kālarodanī ।। 

aiṃ haḥ pa śrāvaṇāntasthe haḥ pha siddhim āśrite haḥ ba karoti sā hrūṃ phreṃ phaṭ kṣaḥ bha pārameśvarī ।। 

aiṃ haḥ ma kālakalātīte haḥ ya śrībindunetrage haḥ ra śrīhārike hrūṃ phreṃ phaṭ kṣaḥ la sṛṣṭibinduge ।। 

aiṃ haḥ va prakaṭagupte haḥ śa mahāmukhe pare haḥ ṣa svākāśage hrūṃ phreṃ phaṭ kṣaḥ sa śrīkujāmbike ।। 

ajacakreśvarī rekhā dvitīyā kādibhāntagā 
mādisāntā tṛtīyā tu tribhi rekhaiḥ svareśvarī ।। 

ambikā śūladaṇḍasthā guhyaśaktyā vibhūṣitā 
bindunādasamāyuktā uddhṛtaṃ paramākṣaram ।। 

śrīkaṇṭha ambikā caiva dvidhārūpā tu kārayet 
punar ambā ca phetkārī dīpanyāsanasaṃsthitā ।। 

prajñābhūṣitam ekaṃ hi jñānadevyā dvitīyakam 
bindunādayute dve tu saṃhāryā icchayānvitā ।। 

śrīkaṇṭhādibhṛgo'ntā vai saṃsthitā kulapaddhatiḥ 
anena vidhinā devi bhinnā tu kulapaddhatiḥ ।। 

parāmṛtapadaṃ hy etat ślokānāṃ daśakaṃ dvikam 
etasmin paṭhite devi kṣubhyante mātaraḥ sadā ।। 

sadyāveśaḥ prajāyeta kavitvaṃ tasya jāyate 
ājñāvedhādikā siddhiḥ paṭhite a smin prajāyate ।। 

tvayā na kathyam abhakteṣv ity ājñā pārameśvarī 
ślokadvādaśakaṃ hy etad vaṭamālāvibhūṣitam ।। 

vaḍavānala mantavyaṃ pādādau mastakāvadhim 
mekhaleyaṃ nyased devi vilomenopadeśataḥ ।। 

uccāraṃ tasya cāveśaṃ sthāne sthāne pravartate 
gopanīyaṃ prayatnena na deyaṃ yasya kasyacit ।। 

jīvasya rakṣaṇaṃ hy etad anyathā hānikṛd bhavet 
tadgraho'nyaṃ nyased devi brahmasūtravibhūṣaṇam ।। 

dedīpyantaṃ pracaṇḍograṃ yathāvasthaṃ tathā śṛṇu ।। 

ana aiṃ । ā tha hrīṃ । i ṛ a । ī ṛ gho । u ḷ re । ū ḹ hrīṃ । ṛ ca hsaḥ । ṛ dha pa । ḷ ṇa ra । ḹ u ma । e ū gho । ai ī re । o ba hūṃ । au ka gho । aṃ kha ra । aḥ ga rū । ka gha pe । kha ṅa hsauṃ । ga i gho । gha a ra । ṅa va mu । ca bha khi । cha ya bhī । ja ḍa ma । jha ḍha bhī । ña ṭha ṣa । ṭa jha ṇe । ṭha ña va । ḍa aḥ ma । ḍha ṭa va । ṇa ra ma । ta ja pi । tha pa va । da sa pi । dha ha va । na cha ha । pa la he । pha ā ru । ba ṣa ru । bha kṣa ru । ma ma ru । ya śa ra । ra aṃ ra । la ta ra । va e ra । śa ai hrīṃ । ṣa o hūṃ । sa au phreṃ । ha da hsauṃ । kṣa pha aiṃ ।। 

rudraśaktitrayaṃ hy etad ānandapadasaṃsthitam 
anyonyavalayākāraṃ pañcāśatpadabhūṣitam ।। 

vāmaraudrāntadakṣasthaṃ dakṣaraudrāntavāmagam 
raudrāraudrasamāyuktaṃ triraudraṃ tadgraho apy ay am ।। 

vāgeśvarī tathā māyā mohanī ca tṛtīyakā 
jñānadevī ca gāyatrī ratnāḥ pañca ime smṛtāḥ ।। 

nyāsamātreṇa cāveśam uccārād bhavate sphuṭam 
piṇḍasya bandhanaṃ hy etad duṣṭasiṃhavināśanam ।। 

tadgrahābaddhamūlaṃ tu pañcaratnopaśobhitam 
ratnāṅgī ratnadehā tu ratnānāṃ nirṇayaṃ śṛṇu ।। 

ratnāny amṛtam ity uktaṃ pañcadhā tv amṛtaṃ priye 
piṇḍabandhaṃ vinā tena jīvitaṃ tu na vidyate ।। 

gaganāmṛtaratnaṃ tu svargaratnāmṛtaṃ tathā 
pātālamartyaratnaṃ ca nārakaṃ ratnapañcakam ।। 

devīdehāt samudbhūtaṃ devīdehād vinirgatam 
jñānavīryaḥ savīryas tu ajñāte vīryahānikṛt ।। 

tṛtīyaṃ daśanaṃ devyā ātmahṛtsthaṃ nitambagam 
śikhāntasahitaṃ hy etat stanavāmoparisthitam ।। 

karṇabhūṣaṇavāmasthaṃ bījenāhatamastakam 
pañcaratnādiyogasya padoddhāraḥ prakīrtitaḥ ।। 

prāṇaṃ vahnisamārūḍhaṃ guhyaśaktyā vibhūṣitam 
bindumastaka cākrāntaṃ pañcaratnavibhedakam ।। 

ekaikaṃ rakṣitaṃ ratnaṃ yoginībhir yathā yathā 
tat tathā śṛṇu kalyāṇi vyāptibhedo yathā sthitaḥ ।। 

catuḥṣaṣṭigaṇaṃ vyomni dvātriṃsat svargacāriṇaḥ 
pātālaṃ ṣoḍaśair vyāptaṃ martyaṃ caivāṣṭakānvitam ।। 

nirayasthās tu catvāri ratnānām adhidevatāḥ 
taddīptibhāsakā jñātā ajñātā dīptihārikāḥ ।। 

ratnaprabhāvam atulaṃ dedīpyārcisamujjvalam 
tatprabhāvād varārohe yoginyo balavattarāḥ ।। 

ato'rthaṃ gopayanty etās tadvīryaguṇavattarāḥ 
rakṣanti svāminoddiṣṭā anādiṣṭaṃ haranti tāḥ ।। 

amīṣāṃ darśanāt sparśāt padārthapadayogataḥ 
divyadehatvam āpnoti uccārāt kṣobhakṛd bhavet ।। 

ṣoḍaśāvayavaṃ piṇḍaṃ ṣoḍhānyāsasuyantritam 
ślokamālānvitaṃ divyaṃ tadgrahāvalibhūṣitam ।। 

pañcaratnakṛtāṭopaṃ parāsyam akulānvitam 
evaṃ kṛtvā śarīrasthaṃ nyāsamaṇḍalabhṛttanum ।। 

devyā dehaṃ paraṃ hy etac chāmbhavaṃ padapūrvakam 
vaḍavānalayogasthaṃ padadehaṃ padodbhavam ।। 

padadehopadeśena yogīnyāsaparāyaṇaḥ 
kṛtvā nyāsam aśeṣaṃ tu yas tiṣṭhati subhāvitaḥ ।। 

tasya duṣṭāny anekāni vighnāni prabhavanti na 
śākinībhūtavetālāḥ piśācoragarākṣasāḥ ।। 

siṃhavyāghragajā ṛkṣā duṣṭacittāny anekadhā 
ye hiṃsanti yadālabdhaṃ teṣāṃ pratyaṅgirā bhavet ।। 

āpado rakṣayet sarvā ātmanaś ca parasya ca 
pracaṇḍayoginīghrāto nīto vā yamaśāsanam ।। 

nyastvā ṣoḍaśavāreyaṃ satyedaṃ na mriyet tu saḥ 
sakṛnnyāse kṛte devi brahmahatyādipātakaiḥ ।। 

samparke api na lipyo asau sādhayed itarāṃs tu saḥ 
satyaṃ satyaṃ punaḥ satyaṃ pratyakṣedaṃ parādhvaram ।। 

kṛtanyāsaḥ patet padbhyāṃ yasyāsau mriyate dhruvam 
guros tu na patet pāde yāvedaṃ dehasaṃsthitam ।। 

vyādhiduḥkhaṃ bhavet tasya yady ākrośen mriyet tu saḥ 
jñāte sati na kartavyaṃ yāvad gurukule vaset ।। 

guruhānikṛte śiṣyo na nandaty avaśaṃ priye 
ājñāniṣṭho guṇaśreṣṭhaḥ kramajñaughaviśāradaḥ ।। 

svādhikārī tu nānyo vai vācājyeṣṭho abhivādayet 
pūrvasiddheṣu liṅgeṣu susiddhapratimāsu ca ।। 

kṛtanyāsaḥ patet pādau sphuṭaty āśu na saṃśayaḥ 
sadā pravartate yas tu nyāsaṃ dehasya bhāvini ।। 

anuṣṭhānād ṛte tasya ūrdhvenotkramaṇaṃ bhavet 
trikālanyāsayogena ardharātre tathā punaḥ ।। 

anena vidhinā kālaṃ kṣapayanti mahāmbike 
anyaṃ ca paramaṃ devi granthibhedaṃ sudurlabham ।। 

haṃsabhedaprayogena nyāsaṃ vakṣyāmi durlabham 
o-jā-pū-kāma-madhyasthaṃ hṛnnābhau liṅgamadhyagam ।। 

pīṭhaṃ vā padasaṃyuktam ādyagranthicatuṣṭayam 
oghānandaṃ jayānandaṃ purānandaṃ tṛtīyakam ।। 

kamalānandasaṃyuktam ādyabhedacatuṣṭayam 
ḍikkariyāṇa lampārṇaṃ mahānandapuraṃ tathā ।। 

karṇau mukhe tu nāsādyaṃ pīṭhaṃ vā padasaṃyutam 
dvitīyaṃ padagranthīnāṃ nyāso ayaṃ parikīrtitaḥ ।। 

aṣṭakoṭisuvistīrṇaṃ trikoṭyardham ataḥ śṛṇu 
āmardakaṃ dharāpīṭhaṃ girāṅkaṃ rūpiṇīpuram ।। 

dvau śaṅkhāv ūrdhvamāyāntaṃ madhyakoṭigataṃ nyaset 
pīṭhaṃ vā padasaṃyuktaṃ tristhaṃ granthicatuṣṭayam ।। 

māyānirodhimadhyastham anyagranthicatuṣṭayam 
jñānaśṛṅgaṃ ramāśṛṅgam ṛṣiśṛṅgaṃ tṛtīyakam ।। 

pūrṇaśṛṅgasamāyuktaṃ pīṭhaṃ vā padasaṃyutam 
siddhakramasamāyuktaṃ gurupaṅktisamanvitam ।। 

jñānadṛṣṭyā nyaset taṃ tu catuṣkedaṃ kulākulam 
etat kulākulaṃ divyaṃ sarvasādhāraṇaṃ param ।। 

padabhuktimatānāṃ ca padedaṃ parikīrtitam 
anyat parataro dehaḥ koṭidvādaśam āśritaḥ ।। 

akulīnapadādhvānaṃ nirādhāraṃ khagālayam 
akulavyāptir ity eṣā kṣetrapīṭhasamākulā ।। 

sācārakulayogīnāṃ ṣaṇnavatyāpadānugā 
caturāśītipadair vyāptiḥ sā cānyatra prakāśitā ।। 

yeṣāṃ te tu punas tatra vyāvṛtante punaḥ punaḥ 
ṣaṇnavatipado haṃsaḥ sa cāmnāyavidāṃ viduḥ ।। 

siddhakaulābhipannānām itareṣāṃ na darśitaḥ 
tatra divyakramaḥ pūjyaḥ padacāreṇa yoginā ।। 

yena gacchen nirācāraṃ tat padaṃ paramaṃ śṛṇu 
dvādaśādhāramūrdhnisthaṃ catuṣpīṭhasamucchritam ।। 

kṣetrāṣṭakaṃ tato adhastāt sandohāni tato apy adhaḥ 
ṣoḍaśaiva pramāṇena caturdvāraṃ tatas tv adhaḥ ।। 

upaśabdasamopetam upadvāravivarjitam 
akulīnaśarīredaṃ catuḥṣaṣṭipadānvitam ।। 

tasmāt sañjāyate sarvaṃ sarvaṃ tatraiva līyate 
tatra dhyānaṃ japaṃ yogaṃ tatra pūjākriyādhvaram ।। 

atra sthito na kenāpi vastunā bādhyate tu saḥ 
paro hy ātmā parā vidyā paraḥ śaivaḥ sanātanaḥ ।। 

akulīnatanur baddhaḥ paratattvatrayeṇa tu 
ātmatattvagataṃ piṇḍaṃ satataṃ yogam abhyaset ।। 

vidyātattvagatā mantrāḥ padayogasamanvitāḥ 
śivatattvagato yogaṃ rūpābhyāsaṃ samabhyaset ।। 

śivatattvagato yogaṃ rūpātītaṃ tu tatra vai 
piṇḍaṃ kuṇḍalinī śaktiḥ padaṃ haṃsaḥ prakīrtitaḥ ।। 

rūpaṃ binduḥ samākhyātaṃ rūpātītam anāmayam 
kuladehaṃ parityajya akulīnavapuḥsthitaḥ ।। 

sa ca vai sakalaḥ piṇḍaḥ kaulikānāṃ kujīmate 
aparaṃ pāśavaṃ sarvaṃ tritattvaguṇalakṣaṇam ।। 

śaivamārgavihīnānāṃ śaivānām anyadharmiṇām 
prasiddhena tu mārgeṇa prasiddhyarthaṃ bhajanti te ।। 

aprasiddhojjhite siddhā na paśyanty akulāṃ tanum 
akulena vinā siddhir aihikā pātrikā na hi ।। 

prasiddhavihite mārge mokṣaś cātra na saṃśayaḥ 
aprasiddhagatā ṛjvī ṣoḍaśāntāmṛtāhradam ।। 

āpūrya pūrayet sarvaṃ jīvāntaṃ jīvarūpiṇī 
suprasiddhākṣabhūtā tu kālasaṅkhyākarī tu sā ।। 

saṃsāre tu gatis tasyā mokṣamārganiyāmikā 
viṃśatyekasahasrāṇi ṣaṭśataiś ca samanvitā ।। 

saṃsārī kurute saṅkhyā hy ahorātropadeśataḥ 
apareṇa tu mārgeṇa saṃsārapathalakṣaṇam ।। 

ahorātreṇa lakṣaikaṃ kālasaṅkhyāṃ karoti saḥ 
saptādaśāni lakṣāṇi koṭir ekā tv ahamiśi ।। 

caturāśīti padety evaṃ kālaḥ kalati sarvathā 
padamārgavidānāṃ tu sakalād ajarāmaraḥ ।। 

śivamārgavidānāṃ tu siddhamārge anyathā śṛṇu 
koṭidvādaśakopetaṃ koṭilakṣacatuṣṭayam ।। 

ahorātrākṣasūtrasya saṅkhyeyaṃ hy akule tanau 
akuleśatanuṃ yāvat sācāraṃ kulayoginām ।। 

taccharīrabhṛtānando nirācārapadaṃ vrajet 
kulādhvarapadaṃ hṛtsthaṃ tatrasthaṃ paramaṃ kramam ।। 

pūjayed dhṛtstanau nābhiṃ siddhāvvāpīṭhapādukau 
śrīmadbarbaram oḍḍīśaṃ padasthaughamahārṇavam ।। 

pūjayitvā smaret tasthām abdenoktaphalaṃ labhet 
dvibhis tu adhamā siddhis tribhir madhyamatāṃ vrajet ।। 

ṣaḍbhir dvādaśakābdena khecara madhyamottamaḥ 
adhamaṃ bhūcaraṃ karma madhyamaṃ bilasādhanam ।। 

uttamottamasiddhībhiḥ khecaraḥ khecarordhvagaḥ 
evaṃ devi samastedaṃ padayogakriyādhvaram ।। 

kathitaṃ sarahasyaṃ tu padamārgaṃ sudurlabham 
padasyāpi hi rūpo asti rūpātītaṃ tu saṅkramaḥ ।। 

haṃsajñānapadaṃ proktaṃ rūpasthaṃ śṛṇu sāmpratam ।। 

iti kulālikāmnāye śrīkubjikāmate catuṣkasya padabhedam aṣṭādaśamaḥ paṭalaḥ

rūpaṃ tu dvividhaṃ proktaṃ sthūlasūkṣmaṃ prakīrtitam 
sthūlam ekavidhaṃ bhadre sūkṣmarūpam anantagam ।। 

kaṇṭhakūpāditaḥ kṛtvā nirodhyāntam apaścimam 
rūpopalabdhisaṃsthānaṃ vijñānānandapūritam ।। 

pramāṇaṃ rūpamārgasya viṃśatkoṭyekasaṃsthitam 
māyāvadhis tu kūpādau atra vijñānasambhavaḥ ।। 

etad rūpapadair vyāptaṃ rūpacakrasamanvitam 
koṭiśaḥ koṭiśaś cakraṃ cakre cakre catuṣṭayam ।। 

vijñānānāṃ varārohe prabhāvo asyānuśīlaya 
caturāśīti-m-ekatra kramāt sthūlaṃ pṛthak pṛthak ।। 

kathayāmi yathānyāyaṃ citrabhānvāditaḥ priye 
dvitīyaṃ vāruṇaṃ rūpaṃ tṛtīyaṃ daṇḍapāṇikam ।। 

prāṇarūpaṃ caturthaṃ tu haṃsarūpaṃ tu pañcamam 
ṣaṣṭham ātmavataṃ rūpaṃ saptamaṃ śaktipūrvakam ।। 

aṣṭamaṃ brahmaṇo rūpaṃ navamaṃ keśavātmakam 
dasamaṃ tu bhaved rudraṃ candram ekādaśaṃ vidhuḥ ।। 

dvādaśaṃ bhāskaraṃ rūpam īśvarākhyaṃ trayodaśam 
kodaṇḍadvayamadhyasthaṃ dedīpyantaṃ suvarcasam ।। 

kodaṇḍatiryagau dvau tu vāmanau kubjikātmakau 
kodaṇḍāntargatau cānyau karṇakubjāntare sthitau ।। 

śaṅkharūpadharau dvau tu sāṅkhyayogasya dāyakau 
aṣṭādaśam anantākhyaṃ piṅgalaikonaviṃśamam ।। 

viṃśamaṃ sakalīśānaṃ nirodhī caikaviṃśamam 
vaḍavānalam āsīnam ekaikaṃ cakrarūpiṇam ।। 

cintayantaḥ svabhāvena abhāvapadam āśritaḥ 
akuleśvararūpeṇa vijñānaprabhavo bhavet ।। 

yasya yad yādṛśaṃ rūpaṃ tad rūpaṃ dharate tu saḥ 
avāntarapadasthasya pāramparyojjhitasya ca ।। 

tasya cābhyāsayogena na sarvajñapadānugam 
yasya yad yādṛśī vyāptis tatrasthas tatphalaṃ labhet ।। 

kāraṇānte mahādevo vibhāti kiraṇojjvalaḥ 
satatābhyāsayogena trirabdāt tatpadaṃ vrajet ।। 

nirodhinīpadārthānāṃ mahāgranthipade sthitā 
tārayed viditā santī avijñātā prapātayet ।। 

mahāmāyārṇavaṃ ghoraṃ tārayed viditā satī 
mahāntārīti sā proktā sarvarūpoparisthitā ।। 

tasyā rūpam ajānantaḥ sthūlasūkṣmasusūkṣmagam 
na paśyanti guṇaṃ rūpaṃ yāvad eṣāṃ na saṅkramet ।। 

pūjitā dhyāyitā mātā pūrvokte kramamaṇḍale 
aṣṭakoṭisuvistīrṇe trikoṭyordhvaguṇojjvale ।। 

tatrasthoccāritā dhyātā pūjitā tu phalapradā 
sādhayet sarvarūpāṇi vaṭendīkusumārcitā ।। 

rūpaṃ devyās tu pūrvoktam aśeṣaguṇaśālinam 
kiṃ tu noccāritaṃ tasya sthūladehaṃ yathā sthitam ।। 

tasya coccāraṇād devi prabuddhakiraṇojjvalā 
yaṣṭīhatā bhujaṅgīva pātayed avalokanāt ।। 

tadvad eṣā mahāvīryā mahāntārī mahābalā 
vidyāyaṣṭihatā santī sṛṣṭicakre hy anekadhā ।। 

ṣaṭprakāroparisthā sā ṣaḍvaktrā bṛhadodarā 
bhujair dvādaśakopetā koṭarākṣā subhīṣaṇā ।। 

vajrahastā tu vajrasthā ṣaḍyogikulamadhyagā 
ṣaṣṭḥīśānasamāyuktā siddhapaṅktau niveśitā ।। 

vidyādaṇḍasamāyuktā tasyoccāraṃ śṛṇuṣva me 
yoginīnāṃ kuleśā tu gopitānyatra śāsane ।। 

hā svā yai prathamaṃ padaṃ ṇḍā ka ḍu ku dvitīyakam 
ḍu ku ṭī ṅga tṛtīyaṃ tu pi ṭī ṅga ri caturthakam ।। 

pañca pañca tathā pañca svarūpākṣaramālikā 
eṣā sāṅketikā proktā saṃsphuṭā guruvānane ।। 

eṣopāyo mahāntāryā durlabhaḥ prakaṭīkṛtaḥ 
tasyaivoccāraṇāt sarvaṃ kampate ḍāmarīgaṇam ।। 

saṃhārakramaṣaṭkasya vṛddhājñeyaṃ prakīrtitā 
ājñā kramati bhaktānām abhaktānāṃ na saṅkramet ।। 

kiṃ tu cārādhitā kiñcit pāramparyaugham āgatā 
uccaranto hanec chailān kruddhasyānyeṣu kā kathā ।। 

asyā devyārcane dhyāne jape havanatatparaḥ 
sthūlaṃ saṃsādhayet sarvaṃ mahāmāyāntakāvadhim ।। 

yat sañcintayate rūpaṃ tat sarvam icchayā bhavet 
mahāmāyāvinā yogī māyaiva guṇakṛd bhavet ।। 

bhūguṇo bhūcare mārge jalarūpo jaleśvaraḥ 
tejasvī tejaso mārge vāyor vāyubhṛteśvaraḥ ।। 

vyomni vyomādhipo yogī pañcāntaguṇayogataḥ 
tripañcavarṣād ūrdhvaṃ ca sarvajño guṇa-m-īśvaraḥ ।। 

vaṭendīvaramālābhiḥ pūjayantaughasantatim 
sādhayen nikhilaṃ rūpaṃ sthūlasūkṣmam atīndriyam ।। 

tatprasādena māyordhvaṃ bhittvā śaktitrayaṃ vrajet 
tatraiva sā mahāmāyā sūkṣmarūpā susūkṣmagā ।। 

khecare anekarūpā sā sūkṣmasūkṣmatarā parā 
dṛśyate mṛgatṛṣṇeva gurvājñātopadeśataḥ ।। 

akuleśvaradevasya padāntam anuvartinī 
viśuddhamālinī hy eṣā tadābhyāsena sarvavit ।। 

abhyāso apy asya kartavyaḥ pṛṣṭhe dattvā tu bhāskaram 
prāsādagṛhavṛkṣāṇāṃ sandhyākālāntare sthitaḥ ।। 

atha ced vṛkṣamūlādho madhyāhne samupasthite 
pasyate rūpabhṛt sarvaṃ sūkṣmasūkṣmāṇavo hradam ।। 

rūpam anyad varārohe śṛṇuṣva karaṇātmakam 
yena sādhayate rūpaṃ khecarādim anukramāt ।। 

sarvasādhāraṇaṃ devi na bhavaty aphalapradam 
yāvan na tatprasādena gurvājñātaḥ pravartate ।। 

śubhe ahani muhūrte vā śiṣyam ekāntato nayet 
ājñāṃ dattvā prapūjitvā kṛtvā maṇḍalakādikam ।। 

tatopari ca saṃsthāpya nirmale gaganāntare 
chāyāṃ nirīkṣayitvā tu kaṇṭhakūpopadeśataḥ ।। 

tato nirīkṣayed vyomaṃ sākāraṃ rūpadarśanam 
paśyate bhāskaraṃ bimbaṃ śivarūpaṃ sadāśivam ।। 

taṃ dṛṣṭvā pātakānāṃ ca avasānaṃ bhaviṣyati 
ṣaṇmāsābhyāsayogena bhūcarīṇāṃ patir bhavet ।। 

trirabdena tu bhūnātho hartā kartā svayaṃ prabhuḥ 
avasthāṃ tyajate sarvāṃ pañcāvasthāparaṃ vrajet ।। 

nirācāreṇa yogena tan nāsti yan na sādhayet 
uktānuktaṃ tu deveśi sarvam asmāt prasādhayet ।। 

sakṛdabhyāsayogena māse vā tv ayane api vā 
vindate hy āgataṃ kālam āpado vātmanaḥ pare ।। 

kṛṣṇavarṇena devena ṣaṇmāsān mriyate dhruvam 
vaktramūrdhni bhayaṃ vindyān mūrdhni pātān mriyed dhruvam ।। 

lohite brahmahatyā tu pīte vyādhibhayaṃ bhavet 
pādau yatra na dṛśyete videśagamanaṃ bhavet ।। 

ūrumārge bhaved rogaṃ guhye vai naśyate priyā 
udare arthanāśaṃ tu hṛdaye mṛtyubhāg bhavet ।। 

bhujahīne pated bandhur vāme bhāryābhayaṃ bhavet 
ṣaṇmāsāllakṣayet sarvam ātmanaś ca parasya vā ।। 

upadeśena deveśi śeṣaṃ ca guravānanāt 
rūpapūrṇahradāntastho rūpastho nirapekṣadhīḥ ।। 

sūkṣmasūkṣmāntarūpeṇa rūpātītapadaṃ vrajet 
yogasiddhā mahādevi dṛśyante vyomagāgaṇāḥ ।। 

bindurūpās tu te sarve kvacid dṛśyanti na kvacit 
ghaṭādhāragataṃ prāṇaṃ kūrmayantreṇa pīḍayet ।। 

nocchvasen māsam ekaṃ tu tathyaṃ bhairava-m-abravīt 
bhairavovāca kalyāṇi kularūpaṃ prakāśitam ।। 

akulaṃ vyāpakaṃ rūpaṃ susūkṣmaṃ śṛṇu sāmpratam 
ekānekavibhāgena saṃsthitā vyomamālinī ।। 

amṛtāmbhodhimadhyasthā cārasthā cāravāhinī 
icchārūpadharā devī kubjinīti kujāmbikā ।। 

dvibhujaikamukhī devī athānekabhujānanā 
cārasthā cāramadhyasthā cāradehā caleśvarī ।। 

candragarbhasya caryeyaṃ cāravī caṇḍacaṇḍikā 
pīṭhamadhyagatā pūjyā candragarbhasamanvitā ।। 

ṣoḍaśārakamadhyasthā caturvargaphalodayā 
pīṭhapīṭhādhipair yuktā sarvajñā sarvadāyikā ।। 

ājñāvabodhajananī divyarūpaprakāśinī 
asyāḥ pragopitaṃ rūpaṃ yoginībhir varānane ।। 

tena rūpavatānāṃ tu rūpavyāptir na sidhyati 
dedīpyantī mahānandā sahasrādityavarcasā ।। 

sphurantī mālikā divyā ājñātaḥ sampravartate 
sadoditaṃ sadānandaṃ parānandapradāyakam ।। 

kalātītaṃ tu kālāntam ājñārūpojjvalaṃ param 
anantaṃ sakalaṃ jñānaṃ divyājñāparamojjvalam ।। 

uttarasya ca ṣaṭkasya rūpedaṃ parasambhavam 
dakṣiṇasyāpi ṣaṭkasya śaktiyuktasya varṇitam ।। 

sthūlarūpaṃ varārohe sarvatraiva prakāśitam 
uttaraṃ gopitaṃ rūpaṃ devatābhiḥ susiddhidam ।। 

kasmāt sidhyati śīghredam anyatra kṣapaṇākulam 
bhairaveṇa tu rūpeṇa bhairavatvaṃ prasādhayet ।। 

vighnajālojjhitaṃ hy etat tenedaṃ śīghrasiddhidam 
atra rūpasamālabdhaḥ pūrvoktaṃ labhate phalam ।। 

akulakramamārgeṇa ājñāyogena sarvathā 
akulīnakramāntasthaḥ kubjīśapadam āśritaḥ ।। 

prāpyate bhairavānandaṃ samastānandapūrvakam 
toṣito ahaṃ tvayā devi tenedaṃ saṃsphuṭaṃ mayā ।। 

kīrtitaṃ tava kalyāṇi sugopyaṃ rūpasādhanam 
sarvatantreṣu luptedam īṣad yogimate sphuṭam ।। 

mauktikāvalisādṛśyaṃ sitaraktaṃ tu pītagam 
grīvā kuṇḍalinī tasya viyogaṃ tu tadā bhavet ।। 

cañcuprasāraṇe varṣaṃ durbhikṣaṃ cañcusampuṭe 
kṛṣṇavarṇe bhaven mṛtyuḥ ṣaṇmāsāt tu na saṃśayaḥ ।। 

sarvam eva na paśyeta sadyam eva vinaśyati 
bhrūmadhyagatam ātmānaṃ ṣaḍaṅgena mahāmate ।। 

dṛśyate sūryavad bimbaṃ pratyakṣaṃ cāgrataḥ sthitam 
hrasve nīle bhayaṃ vindyād dīrghe sthūle hy arogatā ।। 

dhūmre uccāṭanaṃ proktaṃ rakte rogaṃ varānane 
kṛṣṇe brahmavināśaṃ vā mṛtyur evābhijāyate ।। 

samale tu tathā hānir nīlamāle tathāpadaḥ 
vāyavyāṃ tu yadā dhūmrāṃ mālāṃ pasyati yogavit ।। 

tadā uccāṭanaṃ devi nairṛtyāṃ daṃṣṭriṇo bhayam 
āgneyyāṃ tu yadā bhinnāṃ mālāṃ paśyati yogavit ।। 

deśabhraṃśo a gnidāhaś ca rājā caiva vinaśyati 
madhye tasya yadā chidraṃ paśyate yogacintakaḥ ।। 

mṛtyus tasya varārohe divasair daśabhir bhavet 
īśāne sthāvarabhayaṃ kauberyām arthasiddhidam ।। 

aindryāṃ vai sthānalābhaṃ ca vāruṇyāṃ sukham edhate 
yāmyāyāṃ mriyate devi nātra kāryavicāraṇāt ।। 

sampūrṇaṃ susamaṃ pītaṃ snigdhaṃ rūkṣatvavarjitam 
sāmalaṃ siddhidaṃ proktaṃ jīvādityaṃ varānane ।। 

śrīmatkubjimate sarvaṃ saṃsphuṭaṃ kathitaṃ tava 
mālinī vyomasaṃsthā ca bindur vyome tathaiva ca ।। 

kulākhyaṃ puruṣaṃ vyome rūpātītam ataḥ śṛṇu ।। 

ūcus tv evaṃ punar bhadre rūpātītasya nirṇayam 
śṛṇuṣva sarvabhāvena avajñārahitā satī ।। 

amanaskaṃ mano'tītaṃ bhāvābhāvavivarjitam 
layoccāravinirmuktaṃ hetutarkavivarjitam ।। 

heyopāyavinirmuktaṃ śrutidṛṣṭāntavarjitam 
nāstikyabhāvasampannaṃ śūnyabhūtam anāmayam ।। 

prameyāvaliyogasya atītaṃ kāraṇeśvaram 
atīndriyam anābhāṣaṃ parākāśaṃ tu tad viduḥ ।। 

tasyopāyam idaṃ sarvaṃ yogamārgakriyādhvaram 
sādhyate yena mārgeṇa rūpātītaṃ tu tac chṛṇu ।। 

vyomaṃ kṛtvā samākāśe sa saṃsmṛtya vilāpayet 
asmin taṃ tu cidākāśe bāhyākāśe sa eva hi ।। 

parākāśe pare sthāne yānākāśam atordhvataḥ 
rūpātītaṃ tataś cordhve niḥsandigdhaṃ padaṃ pare ।। 

bahunoktena kiṃ devi pūrvaṃ vyāvarṇitaṃ maya 
guror asya prasādena labhyate paramaṃ padam ।। 

pūrvaṃ vyāvarṇitaṃ tubhyam adṛṣṭaguṇalakṣaṇam 
etat sarvaṃ samākhyātaṃ śāmbhavasya guṇāspadam ।। 

nirācāreṇa mārgeṇa śāmbhavaṃ tu samabhyaset 
kim abhyāsaḥ punas tasya yasya sarvaṃ puraḥsaram ।। 

yasya sambhavitaṃ śambhum anantaguṇadāyakam 
yogātmā vai sa sarvatra pūjyate yoginīkule ।। 

yadi śambhuvidher bhaktaḥ saṃsāre viratātmanaḥ 
sa sādhayati sarvajño dehenānena sarvagaḥ ।। 

na dhyānaṃ na japaḥ pūjā maṇḍalādiprapūjanam 
nirācāravidhānena dehenānena bhairavi ।। 

ātmānaṃ pūjayen nityaṃ yathālabdhopajīvakaḥ 
agnivat sarvavarṇeṣu sa śīghraṃ phalabhāg bhavet ।। 

prākṛtām adhamāṃ siddhiṃ madhyamāṃ cottamāṃ ca yām 
uttamottamatāṃ yānti ṣaḍbhir māsaiḥ kramāt kramāt ।। 

adhikārapadasthena kartavyaṃ vidhipūrvakam 
gurumaṇḍalakādyaṃ ca pūrvāmnāyaprapūjanam ।। 

śrutaṃ sarvaṃ ca deveśa padārthānāṃ ca nirṇayam 
kim āmnāyaṃ kathaṃ pūjā etad ācakṣva bhairava ।। 

devyuktaṃ ca vacaḥ śrutvā bhairavo hasitānanaḥ 
pūjāmnāyam idaṃ sarvaṃ kathyamānaṃ na budhyasi ।। 

dvīpāmnāyas tu prathamo devyāmnāyo dvitīyakaḥ 
pīṭhāmnāyas tṛtīyas tu siddhāmnāyaś caturthakaḥ ।। 

asyoddhāraṇam ekatra pūjanaṃ tat prakīrtirtam 
guptadeśe sugandhāḍhye viviktopadravojjhite ।। 

pīṭhāḥ pīṭhādhipāḥ siddhāḥ pīṭhāmbās tatsamīpataḥ 
pīṭhamadhyagatāṃ devīṃ catuḥsiddhasamanvitām ।। 

maṇḍalottaradigbhāge gurupaṅktiṃ prapūjayet 
etad āmnāyam ākhyātaṃ kiṃ tu maṇḍalakānvitam ।। 

talahastapramāṇena yonyagre maṇḍalādikam 
pūjyo ahaṃ maṇḍale tatra navātmānapadākṣaraiḥ ।। 

ānandapadasaṃyuktaṃ śaktibhairavapūrvakam 
bhairaveti padaṃ paścād vīrādhipatayeti ca ।। 

saṣoḍaśapadair yuktaḥ pūjanīyo atra maṇḍale 
āmnāyamaṇḍalaṃ hy etat samekhalacatuṣkalam ।। 

sarvam etat kramāmnāyaṃ maṇḍalopari maṇḍalam 
pūjitena bhavaty āsu tat sarvam uditaṃ mayā ।। 

alinā pūritaṃ pātraṃ samayālabdhodakaṃ pṛthak 
karmakāle prakartavyaṃ pūjānte arghanivedanam ।। 

candanair dhūpanaivedyair dadyād ācamanaṃ pṛthak 
tasmāt kriyākalāpena ārādhanavidhiṃ yajet ।। 

dīpotsavaṃ sanaivedyam alipātraṃ saphalguṣam 
cakrapūjāvidhir hy evaṃ kuryād ārādhane vidhau ।। 

athavāmnāyam ādhāraṃ divyaughāgamapaddhatim 
pūjayet sarvabhāvena sarvāmnāyaṃ sa gopayet ।। 

athādyamaṇḍalaṃ yones tadvad asya dine dine 
kurvantasya parā vyāptiḥ kramoghaṃ sampravartate ।। 

oghādhāram idaṃ divyam āgamaṃ yaḥ paṭhed idam 
pādukau pūjayitvā tu caturdaśyāṣṭamīṣu ca ।। 

puṣpāvaraṇake divye vastramālyopaśobhite 
divyagandhasugandhāḍhye dīpamālopaśobhite ।। 

sauvarṇarajatādībhis tāmralohaśilāmṛdā 
bhaktyā-devaṃ svaśaktyā ca piṣṭadīpān ghṛtānvitān ।। 

naivedyaphalguṣālibhyāṃ puṣpadhūpair anekadhā 
evaṃ kṛtvā tataḥ paścād vyākhyāne vācane api vā ।। 

gurumaṇḍalakaṃ kuryāt triṣkālaṃ pustakāgrataḥ 
ahaṃ vai guravas tasya yatrāste cāgamaḥ svayam ।। 

guruvac ca pramantavyaṃ vidyābodhaparaṃ gurum 
na vinā ca guror vidyā na vidyārahito guruḥ ।। 

yathā gurus tathā vidyā yathā vidyā tathā guruḥ 
prāptavidyā guroḥ pārśve vidyāprāpte gurutvatā ।। 

evaṃ cāmnāyiko mārgaḥ sarvathā granthato arthataḥ 
vetti siddhaḥ sa me tulyaḥ sāmānyas tatsamo na hi ।। 

eṣa te kauliko mārgaḥ paramārthopadeśataḥ 
kulaṃ ca kulavidyāṃ ca kulamārgaṃ kulakramam ।। 

catuṣkaṃ yo vijānāti sa bhavet kulanandanaḥ 
catuṣṭayaṃ samākhyātaṃ pṛccha-m-anyaṃ yathāruci ।। 

iti kulālikāmnāye śrīkubjikāmate catuṣkanirṇayo nāma ekonaviṃśatimaḥ paṭalaḥ

purā mahyaṃ tvayā deva dvīpāmnāyaḥ pracoditaḥ 
paramārthopadeśena yathā tv evaṃ vada prabho ।। 

satyedaṃ sādhu deveśi yat tvayā paripṛcchitam 
dvīpāmnāyāvatāraṃ tu sugopyaṃ prakaṭāmi te ।। 

ādyakalpāvatāre tu udyānārṇavamadhyataḥ 
kṛṣṇaraktajanākīrṇaṃ dedīpyārcisamaprabham ।। 

oghasṛṣṭes tu saṃsthānaṃ mātaṅgadvīpam uttamam 
dvitīye atra pare kalpe sindūrāruṇasaprabham ।। 

pītaraktajanākīrṇaṃ brahmaghnaṃ dvīpanāyakam 
tejaḥsṛṣṭes tu saṃsthānaṃ karālāgnisamaprabham ।। 

tṛtīye dvāpare kalpe kusumbhodakasannibham 
pītāruṇajanākīrṇaṃ rajasā dvīpam ujjvalam ।। 

krīḍāsṛṣṭes tu saṃsthānaṃ caṇḍogrākṣisamaprabham 
udyānabhairavāmbhobhiḥ kallolālīsamākulam ।। 

mahākalpe caturthe tu padmarāgasamaprabham 
śvetaraktajanākīrṇaṃ viśuddhāmoghasampadam ।। 

icchāsṛṣṭes tu saṃsthānam atrodyānaṃ mahāvanam 
gandhamālyasupuṣpāḍhyaṃ mahocchuṣmopaśobhitam ।। 

pañcame divyakalpe tu candrakoṭisamaprabham 
candrakāntimayaṃ divyaṃ viśuddhodadhimadhyagam ।। 

kāmānandajanākīrṇaṃ catuḥsṛṣṭipravartakam 
anekānandasampannaṃ candradvīpaguṇāvṛtam ।। 

caturvarṇaguṇānandaṃ caturvargaphalodayam 
caturmāyājanātītaṃ caturthāntamṛtātmakam ।। 

jñānakriyām adhiṣṭhānam avyaktāvyaktarūpiṇam 
sṛṣṭisandoham ānandaṃ candradvīpaguṇāspadam ।। 

pañcadvīpopacāro ayam upadvīpāny ataḥ śṛṇu 
catvāry eva sabījāni vyaktiṃ yānti kulādhvare ।। 

upadvīpāruṇaṃ cādyaṃ vāruṇaṃ tu dvitīyakam 
narasiṃhaṃ tṛtīyaṃ tu lokālokaṃ caturthakam ।। 

dvīpopadvīpasambhūtaṃ sarvam etac carācaram 
vyaktāvyaktaṃ tu taṃ yasmāt kāraṇaṃ taṃ nigadyate ।। 

pare catvāri dvīpāni catvāry evaṃ parāṇi ca 
candradvīpaṃ paraṃ tebhyo madhyasthaṃ vyaktikāraṇam ।। 

dvīpasṛṣṭiparānandam udyānārṇavamadhyagam 
lakṣitavyopadeśena śeṣānyad vistṛtaṃ purā ।। 

dvīpānandaṃ kathaṃ deva kathitaṃ tu mayā śrutam 
tathāpi me manoglāniḥ kathayasva yathā sphuṭam ।। 

vyāpyavyāpakabhāvena yatsthāne saṃsthitāni tu 
yasmād utpattisaṃsthānam etat sarvaṃ vada prabho ।। 

sādhu sādhu mahābhāge sādhu mālini sarvathā 
pṛcchitaṃ śṛṇu kalyāṇi niravadyaṃ vadāmi te ।। 

ādau ṣoḍaśa pīṭhāni pīṭhe dvīpasamudbhavaḥ 
tāni dvādaśadhā viddhi ekaikaṃ ca pṛthak pṛthak ।। 

kulacakrasamāyuktaṃ triḥprakāraṃ vilakṣayet 
pīṭhopapīṭhasaṃyuktaṃ kṣetrasandohalakṣitam ।। 

upakṣetropasandohe dve dve pīṭhasamāvṛte 
lakṣitavyāni yatnena upāsya guravaṃ priye ।। 

catustriṃśati dvīpāni dvīpasthaṃ tricatuṣṭayam 
mātarāṇāṃ varārohe ekaikasmin vyavasthitam ।। 

dūrasthāni purasthāni dehasthāni vilakṣayet 
tair vinā sādhanaṃ siddhir yatnenāpi na jāyate ।। 

itarasya bahisthāni kṣetrasthāni tu sādhake 
dehasthāni tu tasyaiva kiṃ tv evaṃ hi sa muktibhāk ।। 

kurute yatra saṃsthānaṃ kvacit sādhakapuṅgavaḥ 
sādhanaṃ mantrayogasya liṅgasaṃsthāpane'pi vā ।। 

pratimā cādhikārārthaṃ jñātvā sthānaṃ samāśrayet 
anyathā naiva bhuktis tu dvandvadveṣo rujānvitaḥ ।। 

dvīpaṃ dvīpādhipaṃ devyā dvīpanāthasamanvitam 
pīṭhabhinnakramaṃ jñātvā sidhyate hy avicārataḥ ।। 

kṣetragrāmapurasyaiva pīṭhasya nagarasya vā 
jñātvā pañcasu saṃsthānaṃ saṃsthānaṃ kārayet tadā ।। 

pañca pañca tathā pañca pañcamāntaṃ kulāntikam 
calasaumye catuṣkaṃ tu īśvaraikaṃ diśāditaḥ ।। 

pīṭhavyūhavaraṃ madhye dvīpavyūhaṃ bahisthitam 
puraṃ nāma bhaved yatra tāṃ diśaṃ tu samāśrayet ।। 

asthigūthāvṛtaṃ cāpi doṣair dviṣṭaṃ yathā bhavet 
tathāpi bhogam āpnoti tatsthānanyāsayogataḥ ।। 

nākṣareṇa bhaven mantraṃ yogaś caiva guṇānvitaḥ 
akṣareṇāpi mantrasya kiṃ tu tatsthānayogataḥ ।। 

mantrasthāpitaliṅgāni nisphurāṇi yaśasvini 
dṛśyante sthānahīnāni siddhaiḥ saṃsthāpitāni tu ।। 

sthānavaikalyabhāvena yasyāścaryaṃ kuleśvari 
svatejodīpitaṃ śambhuṃ kvacid dṛśyati nisphuram ।। 

sarvajñaṃ sarvadaṃ mantram ajasraṃ bhāvapūrvakam 
sarvadaṃ sarvakālasthaṃ kālarūpāmṛtātmakam ।। 

gopitaṃ sarvatantreṣu dvīpāmnāyena gopitam 
dvīpākṣaraṃ tathā vāraṃ tithinakṣatrasaṃyutam ।। 

sādhakākṣarasaṃyuktaṃ mantram etat surārcitam 
pīṭhayuktaṃ prameyena bhidya pīṭhena cetaram ।। 

daśa-m-ekādaśenaiva kūṭasthaṃ vā samekataḥ 
purasyādyakṣaraṃ vāpi svasthāne kṣobhakṛd bhavet ।। 

sarvasyāpi hi kṣetrasya praveśe japam ārabhet 
svasthānātmakamantreṇa svasthānena puraṃ viśet ।। 

diśām ālokya japtavyaṃ saptavārāvadhi priye 
tāvat kṣubhyati tat kṣetraṃ bālavṛddhayuvān api ।। 

sthitir vai yatra mantavyā tatraiva vidhim ācaret 
sakṛd anyatra coccāraṃ japamānaṃ puraṃ viśet ।। 

tatrānnapānaśayanaṃ kiñcid duḥkhaṃ na jāyate 
yaḥ punaḥ sarvabhāvena bhaktiyuktaḥ samabhyaset ।। 

dvīpasthānaṃ samāsthāya sveṣṭamantrasya sādhayet 
tatrāpi tasya siddhīni bhavanty aṣṭavidhā priye ।। 

dvīpādhipam ajānanto varṣapūrṇaśatena vā 
tathāpi na hi sidhyanti yogād dhyānāc ca mantriṇaḥ ।। 

pīṭhādhipatayaḥ proktāḥ ṣoḍaśaiva varānane 
tais tu vyāptam idaṃ sarvaṃ catustriṃśāntagocaram ।। 

dvīpādhipatayaḥ proktāś catustriṃśati kevalāḥ 
pīṭhādhipatibhir yuktāḥ pañcāśa patayas tu te ।। 

ādyantasaṃsthitaṃ bhadre madhye liṅgasya lakṣayet 
pīṭhagrāmapurasyāpi lakṣayitvā nirākulam ।। 

pālakasyākṣaraṃ yatra yad idaṃ na tad ādimam 
kasmāt pīṭheṣu adhipāḥ pīṭhabhinnaṃ na pūjayet ।। 

na guruṃ nādimaṃ cāntaṃ na madhyaṃ pīṭhasaṃyutam 
kevalaṃ yadi labhyeta tadādyaṃ tu surārcite ।। 

liṅgasaṃjñā tu nāmasya sarvato adhipāvṛtam 
tasmād ekatamaṃ gṛhya liṅgamūlaṃ yad akṣaram ।। 

taṃ tu gṛhya vikalpena madhyāntaṃ varjayet priye 
evaṃ jñātvā tataḥ siddhir jāyate nirvikalpataḥ ।। 

avijñāya na pūjyetāṃ yas tu kurvīta sādhanam 
mama tulyās tu kurvanti vighnaṃ vai pālakāḥ priye ।। 

atra sārataraṃ proktaṃ niścayam adhipān prati 
śrutaṃ devi tvayā sarvaṃ nāma pañcāśakeṣv api ।। 

aghoryāḍāmare tantre sūcito apy asya nirṇayaḥ 
saṃsphuṭaṃ sarvabhāvena nirṇītaṃ kubjinīmate ।। 

kathaṃ deva sthitā dehe pīṭhadvīpādhipāśrayam 
kva sthāne saṃsthitā deva etad ācakṣva niścayam ।। 

śṛṇu devi yathā dehe pīṭhaiḥ ṣoḍaśabhiḥ śiraḥ 
āvṛtaṃ vaṃśaguhyāntaṃ dvīpaiḥ kodaṇḍakāvadhim ।। 

grīvādho vāṃśamārgeṇa kandordhvaṃ yāva saṃsthitam 
pañca dvīpāni deveśi brahmaṇyādhiṣṭhitāni tu ।। 

pañca nābhigatā bhadre māheśyālaṅkṛtās tu te 
jaṭhare pañca vaiṣṇavyā kaumāry eva hṛdi sthitā ।। 

pañcadvīpānvitā kālī kaṇṭhānte saṃvyavasthitā 
aindry ākāśapadasthā tu catuṣkaparivāritā ।। 

caturdvīpasamāyuktā cāmuṇḍā tu bhruvottare 
mahākālī tu kopasthā saṃhārapathavartiṇī ।। 

devyādhiṣṭhānadvīpeṣu yo yatrāntavyavasthitaḥ 
daṇḍadhārī pracaṇḍaś ca daṃṣṭrālī vajratuṇḍakaḥ ।। 

trijaṭī śaṅkhatuṇḍaś ca kapālī triśiras tathā 
ete vargādhipāḥ proktā aṣṭau vasumahābalāḥ ।। 

yāṃ diśaṃ saṃsthitās te vai tanmukhas tu prapūjayet 
sabāhyābhyantaraṃ matvā tato asau siddhibhājanaḥ ।। 

eṣa devi samāsena dvīpāmnāyaḥ prakāśitaḥ 
śeṣo anyo vistaro apy asya kulasāre vadāmy aham ।। 

vijñāna ṛddhisampannaṃ jñānamaṇḍalapūritam 
tenedaṃ śrīmataṃ proktaṃ bhuktimuktipradāyakam ।। 

jñātena tantrasāreṇa anuṣṭhānaṃ vinā priye 
bhājano bhuktimuktīnāṃ yady evaṃ gopayet sudhīḥ ।। 

śrīmatena vinā yuktāḥ khaṇḍajñānavimohitāḥ 
hastyandhavad vibhajyante dṛṣtihīnā yatas tu te ।। 

āgataṃ tu gajaṃ śrutvā andhavṛndena sau vṛtaḥ 
pucchakarṇāṅghrihastābhyāṃ pṛṣṭhakukṣodareṣu ca ।। 

yena yatra gajaḥ spṛṣṭas tadbhāvas tena mantritaḥ 
pucchahastā vadanty evaṃ gajo ayaṃ cāmarākṛtiḥ ।। 

karṇalagnās tu sūrpeva pādalagnokhalaṃ yathā 
bhittirūpaṃ tu kukṣisthā pṛṣṭhasthā gṛharūpiṇaḥ ।। 

stambhobhau hastalagnau tu muṣalau dantidantagau 
evam andhaganā mūḍhā anyonyaṃ spardhayanti te ।। 

anyaiś cakṣuryutais tv evaṃ yudhyamānāḥ parasparam 
tān dṛṣṭvā hāsyam ārabdhaṃ taṃ śrutvā vismitās tu te ।। 

atha śrutvā mahāhāsyaṃ kimarthaṃ hasitā vayam 
ūcus tv evākṣiyuktena mā yudhyaivaṃ vimohitāḥ ।। 

dṛṣṭihīnās tv aho tubhyaṃ hastirūpo anyathā sthitaḥ 
hastino aṅgāni sarvāṇi yāni spṛṣṭāni tatparaiḥ ।। 

paṭalāntaritā dṛṣṭir gatvā vaidyam upāśrayet 
yena paśyasi sarvāṅgaṃ śrīkubjaughamahāgajam ।। 

gajo yathāndhavṛndasya tathā jñānaṃ pravartate 
ājñākramaṃ vinā lokas tatkramaṃ kubjinīmate ।। 

kathitaṃ niravadyaṃ te gajasyāvayavo yathā 
gajāṅganyāyato yatra dakṣavāmordhvakaulike ।। 

sarvaṃ sampāditaṃ tubhyam ājñānandakulārṇavam 
idānīṃ śṛṇu kalyāṇi kālacakraṃ yathāsthitam ।। 

iti kulālikāmnāye śrīkubjikāmate candradvīpāvatāro nāma viṃśatimaḥ paṭalaḥ

lakṣācāramanorūpāḥ śaktayo vīryasaṃsthitāḥ 
rudraśaktisamāveśās tābhir ātmanibṛṃhaṇam ।। 

śivacaitanyayogena śakticaitanyabṛṃhaṇam 
śakticaitanyayogena jīvacaitanyabṛṃhaṇam ।। 

jīvacaitanyayogena mantracaitanyabṛṃhaṇam 
mantracaitanyayogena piṇḍacaitanyabṛṃhaṇam ।। 

piṇḍacaitanyayogena bāhyācārasya bṛṃhaṇam 
caitanyena vinā sarvam asvatantraṃ śilādivat ।। 

niṣkriyaṃ cetanāhīnaṃ mṛtadehopamaṃ priye 
agnicaitanyayogena jalam apy atra dāhakam ।। 

tasmāt sarvaprayatnena vidyāvīryacidātmakam 
dharāmaṇḍalagarbhe tu dvīpadeśāntaraṃ yajet ।। 

dvādaśaivātra yoginyo dvādaśāre prapūjayet 
karṇikāyāṃ yajed devaṃ śabdarāśiṃ salakṣaṇam ।। 

kumārī siṃhaladvīpaṃ suvarṇaṃ ca tṛtīyakam 
karṇaprāvaraṇaṃ cānyaṃ svāmukhaṃ deśam uttamam ।। 

kulūtam oḍḍiyānaṃ ca ebhir deśair yajet sudhīḥ 
jālandharaṃ ca vikhyātam ekapādaṃ tathāparam ।। 

pārasaukulavikhyātaṃ kuśadvīpaṃ ca śālmalī 
parṇadvīpaṃ kumārākhyaṃ yavadvīpaṃ tathāparam ।। 

deśaṃ tu kāmarūpākhyaṃ puṣkaradvīpam eva ca 
aparaṃ kaṭāhadvīpaṃ cīnadeśam ataḥ param ।। 

candradvīpaṃ janadvīpaṃ ratnadvīpaṃ suśobhanam 
rasadvīpaṃ ca gomedaṃ garbhodaṃ sūryadvīpakam ।। 

āsavadvīpaṃ vikhyātaṃ marudeśasamanvitam 
vasantaṃ mahāsaradvīpam amṛtadvīpam eva ca ।। 

dvīpam ānandagandharvau agnidvīpaṃ mahāvanam 
aṅgāradvīpaparyantaṃ nagnadvīpāvasānagam ।। 

eṣāṃ dvīpādhipānāṃ ca nāmaṃ vakṣyāmi tac chṛṇu 
kṣetrapālā mahāraudrā rakṣāṃ kurvanti sādhake ।। 

vidrumo gastinaś caṇḍas tathā yakṣo gaṇādhipaḥ 
mahābhṛgur jayo nāma mahājihvas tu vikramaḥ ।। 

dhvāṅkṣaś ca jayabhadraś ca pīṭhe pīṭhe samāsate 
mahādivyo dadhīciś ca kumārīśas tathāparaḥ ।। 

mahādhaṃṣṭraḥ karālīśaḥ śrutīdharo nigadyate 
mahādhvāṅkṣo mahānandī sugandhī ca gopālakaḥ ।। 

puṣpadanto dhanāḍhyaś ca vipulo nandakārakaḥ 
śukro viḍālo dvāv etau śukāruṇaśubhānanau ।। 

ratipriyasurapriyau dvau citrāṅgasudurjayau 
rasano viḍālaḥ pradyumnaḥ kṣetrapālāḥ kulakrame ।। 

manoharā rūpiṇī devī citrā citrarathā tathā 
citrāṅgī citrarekhā ca vicitrā citranā śubhā ।। 

citrākṣī citrarūpā ca subhadrā kāmadā śubhā 
kakārasya imā devyaḥ kanyadvīpādhikariṇī[ḥ] ।। 

kṣetrapālo mahāviṣṇuś cakrahasto mahābalaḥ 
krūrā ca piṅgalā caiva khaḍgikā lampaṭā satī ।। 

daṃṣṭrālī rākṣasī dhvāṅkṣī lolupā lohitāmukhī 
bahvāśī ca virūpā ca lampaṭā āmiṣapriyā ।। 

khakārasya imā devyaḥ siṃhaladvīpam āśritāḥ 
kṣetrapālo mahāyogī agastiś ca mahā-ṛṣiḥ ।। 

suprakīrṇā prakīrṇā ca lambā lambamukhī tathā 
lamboṣṭhī dīrghadaṃṣṭrā ca lambajā prāṇahāmukhī ।। 

gajakarṇā sukarṇā ca mahākālī subhīṣaṇā 
vātavegā ravā ghorā gakāre devatāḥ sthitāḥ ।। 

svarṇadvīpādhikāriṇyaś caṇḍanātho mahābalaḥ 
ghanaravā ghoraghoṣā mahāghoṣātighoṣikā ।। 

ghaṇṭā ghaṇṭeśvarī ghorā mahāghaṇṭā sughaṇṭikā 
atighaṇṭātighorā ca kalakalāraveti ca ।। 

ghakāre devatā hy etāḥ karṇāprāvṛtamaṇḍale 
yakṣarājā mahādevaḥ kṣetrapālo mahābalaḥ ।। 

vibhūtir bhogadā kāntiḥ khaḍginī padminī tathā 
gāndhāri yogamātā ca sudhārā paramojjvalā ।। 

sehārī māṃsahārī ca prāṇahārī balāpahā 
ṛcchikā gṛdhratuṇḍī ca revatī raṅgisaṃjñikā ।। 

ṅakāre devatā hy etāḥ svāmukhe maṇḍale sthitāḥ 
rājyaṃ pālayate deśe kavarge uttarāpathe ।। 

kṣetrapālo gaṇapati rakṣāṃ kurvanti sādhake 
caṇḍā caṇḍamukhī caṇḍā caṇḍavegā mahāravā ।। 

bhṛkuṭī caṇḍavīryā ca caṇḍabhrū caṇḍanāyikā 
cañcalā calavegā ca calajihvā caleśvarī ।। 

cakāre devatā hy etāḥ kṣetrapālo mahājayaḥ 
kulūtadeśavāsinyo rakṣāṃ kurvanti sādhake ।। 

kālarātrī ca vetālī kaṅkālī ca karaṅkiṇī 
kiṅkiṇī caṇḍaghoṣā ca aṭṭahāsā mahāravā ।। 

caṇḍamātaṅgī caṇḍālī sūkarī kukkuṭī tathā 
gandhārī ḍombī campākṣī chakāre devatāḥ smṛtāḥ ।। 

nāyikā oḍḍiyāne tu kṣetrapālo mahābhṛguḥ 
jvalinī jvālinī caiva mahājvālāvatī prabhā ।। 

tejā tejavatī vahniḥ sutejā nirmalojjvalā 
jvālāvatī karālī ca visphuliṅgā śikhāśikhī ।। 

jakāre devatā rājñaḥ sarvasattvavaśaṅkarī[ḥ] 
jālandhare ca deveśe kṣetrapālo mahājihvaḥ ।। 

subhadrā bhīmabhadrā ca bhadrā caiva śubhānanā 
bhīmā bhīmavatī kāntī kaṅkālī ca karālinī ।। 

bhadrakālī sukālī ca vikaṭā kaṅkaṭeti ca 
cārvākī lampaṭī caiva jhakāre devatāḥ smṛtāḥ ।। 

maṇḍale ekapāde tu mahāmāyā balotkaṭāḥ 
citraseno mahāvīraḥ kṣetrapālo mahābhayaḥ ।। 

subhaṭodbhaṭā vikaṭā kuṭilā caiva kaṅkaṭā 
vīramātā suvīrā ca khaḍginī śūlinī kharā ।। 

chucchundarī viḍālī ca ñakāre devatāgaṇāḥ 
pārase tu mahādevyo adhikāraṃ prakurvate ।। 

dhvāṅkṣo nāmeti vikhyātaḥ kṣetrapālo bhayānakaḥ 
rājā dakṣiṇadeśe tu cavarge ca kramīśvarī ।। 

mṛgā ca śaśirekhā ca hariṇī rohiṇī tathā 
amṛtodbhavā parṇajīvī jīvarakṣā sujīvikā ।। 

hariṇākṣī sujīvā ca candrodayāmṛtodbhavā 
ṭakāre devatā hy etāḥ kuśadvīpe vyavasthitāḥ ।। 

kṣetrapālo jayabhadraḥ kuśadvīpaprapālakaḥ 
vyomanī vyomarūpā ca vyomavyāpī śubhodayā ।। 

grahacārī sucārī ca viṣahārī viṣāntikā 
jṛmbhodyānā ca phetkārī devakī durjayā mahā ।। 

ṭhakāre devatāḥ pūjyāḥ śālmalīdvīpam āśritāḥ 
kṣetrapālo mahādivyaḥ kapālahasto mahābalaḥ ।। 

cañcalā capalā caṇḍā ḍamarī ḍāmarī śubhā 
ḍiṇḍinī muṇḍinī muṇḍā śākinī ḍākinīti ca ।। 

kartanī kākinī devī haṭṭakī ḍākinī mahā 
ḍakāre devatā hy etāś cīnadvīpe vyavasthitāḥ ।। 

dadhīciḥ kṣetrapālas tu tatra deśe prapūjayet 
yamadaṃṣṭrā mahādaṃṣṭrā antramālā karālikā ।। 

vikarālā karālinyā tālajaṅghā sujaṅghikā 
lohajaṅghātijaṅghā ca mahāvegātivegagā ।। 

vajraśaṅkhī naṭī caiva balā caiva tathāparā 
ḍhakāre devatā nāma kumārīdvīpam āśritāḥ ।। 

kṣetrapālaḥ kumārīśo rakṣapālas tathaiva ca 
balā cātibalā caiva ajitā cāparājitā ।। 

jayā ca vijayā devī jṛmbhanī stambhanī tathā 
andhanī mohanī māyā nigaḍā kīlanī tathā ।। 

yavadvīpe sthitā devya adhikāraṃ prakurvate 
mahādaṃṣṭras tu vikhyātaḥ kṣetrapālo mahābalaḥ ।। 

ṇakāre devatā hy etāḥ kāmarūpanivāsitāḥ 
danturā raudrabhāṣā ca abhramāla kulāsubhā ।। 

calajihvāgraṇetrā ca ruru[r] hūṃkārikā tathā 
khādakā rūpanāma ca saṃhārī ca kṣayāntikā ।। 

kaṇḍanī peṣaṇī caiva mahāgrāsī kṛtāntikā 
takāre devatāḥ khyātāḥ puṣkaradvīpam āśritāḥ ।। 

nāyakā devatā nāma kṣetrapālaḥ śrutīdharaḥ 
ḍambhakī ḍimbhiḍimbhā ca kaivartarajalehikā ।। 

dravaṇī drāvaṇī kṣobhā plavanī plāvanīti ca 
madotkaṭā madakṣobhā madavāhā mahābalā ।। 

kāmasandīpanī devī atirūpā manoharā 
thakāre devatā nāma saṃsthitā[ḥ ] paratīrake ।। 

kṣetrapālo mahādhvāṅkṣaḥ khaḍgahasto mahābalaḥ 
aruṇā ghoṣadevī ca revatī ghoradāyikā ।। 

stambhanī ghorarakṣā ca ghorarūpā ca ghoriṇī 
ghoraghoratarāghorā ghorā vikaṭanāyikā ।। 

vānarī kroṣṭakī caiva surāsavamadhupriyā 
dakāre devatā rājāś cīnadeśe suvāsitāḥ ।। 

kṣetrapālo mahānandī śūlahasto mahābalaḥ 
bhīmarāvā surāvā ca saṃstārī savarākṣikā ।। 

stambhanī roṣaṇī raudrā rudravatyā chalāpahā 
mahāśaktiḥ kṣāntiśīlā vajratuṇḍī vṛkodarī ।। 

dhakāre devatā hy etāḥ pūjanīyāḥ sadā budhaiḥ 
kṣetrapālaḥ sugandhī ca gandharvo vīṇahastakaḥ ।। 

candradvīpe suvāsinyo ārtānām ārtināśanī[ḥ] 
kalanī kṛntanī kālī kālasaṃvartanī kalā ।। 

anteṣṭhī ca pratiṣṭhā ca śāntipuṣṭikarī tathā 
jayā dhṛtikarī saumyā kāmadā śubhadānanā ।। 

sutejā kāmamatikā nakāre devatāḥ śubhāḥ 
janadvīparatā nityaṃ sādhakānāṃ tu vatsalāḥ ।। 

kṣetrapālas tu gopālo dharmajñaḥ satyavādinaḥ 
dharmā dharmavatī śīlā pāpahā dharmavardhanī ।। 

dharmarakṣitavārtā ca dharmādharmavatīti ca 
dharmakartā dharmapriyā dharmasandīpanīti ca ।। 

pakāre devatā rājā ratnadvīpārṇave sthitāḥ 
kṣetrapālo mahākāyas tasmin deśe a dhipo mahān ।। 

sumatir durmatir medhā vimalā manavikāśinī 
śuddhir buddhir matiḥ kāntir balotsāhanavardhanī ।। 

balā cātibalā caiva prāṇavṛddhikarī parā 
nirlepā nirghṛṇā māyā sarvapāpakṣayaṅkarī ।। 

phakāre devatā rājā saradvīpe suvāsinaḥ 
puṣpadantas tu vikhyātaḥ kṣetrapālo mahābalaḥ ।। 

raktā caiva viraktā ca udvegā śokavardhanī 
kāmatṛṣṇā kṣudhā mohā nidrālasabhayā jarā ।। 

sukṛṣṇā rodanī kuṣmā malāṅgī śiśunāśanī 
bakāre devatā rājā hy etā gomedamaṇḍale ।। 

dhanado nāma vikhyātaḥ kṣetrapālo mahāyaśaḥ 
tṛṣṇā ca kāmadā bhogā nirduḥkhā sukhadā tathā ।। 

ānandā ca sunandā ca mahānandā śubhaṅkarī 
vītarāgā mahotsāhā jitarāgā manoramā ।। 

bhakāre devatā hy etā madhye garbhodamaṇḍale 
vipulo nāma vikhyātaḥ kṣetrapālo mahābalaḥ ।। 

manonmanī manaḥkṣobhā madonmattā madākulā 
madā gajamadā nāma kāmānandasuvihvalā ।। 

mahāvegā suvegā ca mahāvegā kṣaṇāpahā 
kramaṇī caiva nāmā ca krāmaṇī ca tathāparā ।। 

sūryadvīpe mahāyogī[ḥ] sarvāḥ kanakapiṅgalāḥ 
makārasya imā devyo rājā adhipatir mahān ।। 

ānando nāma vikhyātaḥ kṣetrapālaḥ sadā sthitaḥ 
hayavegā suvegā ca ativegavatī mahā ।। 

cakravegā viruddhā ca calacittavatī matī 
rodanī kṣodanī bālā atiroṣā kalahapriyā ।। 

vidrutā trāsanī devī manovegā ca cañcalā 
yakāre devatā rājā āsavadvīpasaṃsthitāḥ ।। 

śukro nāmeti vikhyātaḥ kṣetrapālo mahābalaḥ 
vidyujjihvā mahājihvā śṛṅgāṭā kuṭilā sphuṭā ।। 

jvālā caiva sujvālā ca mahājvālā tathaiva ca 
jvālāvatī visphuliṅgā jvālābhasmakṣayāntakā ।। 

rakāramadhyagā devyo marudeśādhipo mahān 
viḍālaḥ kṣetrapālaś ca mahābalaparākramaḥ ।। 

ullekhā ca patākā ca bhogā bhogavatī mahā 
mahābhogātibhogā ca bhogāḍhyā bhogapāragā ।। 

ṛddhir vṛddhir dhṛtiḥ kāntir lakāre devatāḥ śubhāḥ 
vasantadvīpavāsinyaḥ kṣetrapālaś ca kāruṇī ।। 

variṣṭhā ca parā divyā amṛtā tu phalāśinī 
hariṇākṣī suvarṇā ca kanakareṇupiñjarā ।। 

ratnā ca ratnadvīpā ca sudvīpā ratnamālinī 
ratnaśobhā mahāśobhā romaśobhā parādyutiḥ ।। 

vakāre devatā hy etāḥ saradvīpādhivāsitā[ḥ] 
kṣetrapālas tu vikhyātaḥ śubhānano balotkaṭaḥ ।। 

savarī barbarī gṛdhrī ghaṇṭakarṇā kharānanā 
hayagrīvā ca jaṅghā ca sarvagrāsā kṛtāntakā ।। 

sarvāśī ca mahābhakṣā mahādaṃṣṭrātirauravā 
śakāre devatā nāma kathitāś ca mahāyaśāḥ ।। 

amṛtāsavadvīpe ca kṣetrapālo ratipriyaḥ 
rāgā rāgavatī krodhā mahābhogā ca rauravā ।। 

kruddhanī roṣaṇī kalahā kalakālī kalāntikā 
durbhedyā durbhaṭā caiva dumirīkṣā subhīṣaṇā ।। 

yamāntakā kalī nāma ṣakāre devatāḥ śubhāḥ 
ānandadvīpavāsinyo devyo akṣayayauvanāḥ ।। 

devaś ca kṣetrapālo atra surāsavavarapriyaḥ 
naṭī nāṭī kunāṭī ca vāṭakī hāṭakī viṭī ।। 

kaṅkaṭā vikaṭā caiva subhaṭā ca bhaṭodbhavā 
sakāre devatā nāma gāndharvadvīpavāsinaḥ ।। 

vīṇāvaṃśaratā devī nodaṃ gandharvakinnaraiḥ 
citrāṅgaḥ kṣetrapālaś ca merūrdhvavalaye sthitaḥ ।। 

nādākṣī nādarūpā ca sarvākārī gamāgamā 
antacārī sucārī ca ūrdhvanādī suvāhinī ।। 

saṃyogā ca viyogā ca haṃsākhyā ca visālinī 
aṅgāradvīpavāsinyo hakārākṣarasambhavāḥ ।। 

viḍālo nāma vikhyātaḥ kṣetrapālo mahābalaḥ 
sarvagrāsī kṛtāntī ca pavanī pāvanī tathā ।। 

bhedanī chedanī caiva sarvakārī kṣudhāśanī 
ucchuṣmā devagāndhārī bhasmāntā vaḍavānalā ।। 

bahvāśī agnidvīpā ca kṣamā kṣemakarī parā 
kṣakāre devatā hy etā nagnadvīparatāḥ priye ।। 

pradyumnaḥ kṣetrapālaś ca mahābalaparākramaḥ ।। 

iti kulālikāmnāye śrīkubjikāmate dvīpāmnāyo nāma ekaviṃśatimaḥ paṭalaḥ

śrutā deva mahāvyāptiḥ samastavyastavistarāt 
idānīṃ śrotum icchāmi tvatsakāśān manodbhavām ।। 

aparāṃ dehajair bhinnāṃ śabdarāśiṃ sabhairavam ।। 

sādhu bhadre punaḥ sādhu mahāvastuprabodhake 
tad ahaṃ sampravakṣyāmi siddhakaulaṃ mahātape ।। 

mahākalpāntasaṃhāre mahāpralayam adbhutam

sūryakoṭikarābhāsaṃ vidyucchaṭalatākulam 
kālāgniśikharāṭopaṃ śūlajvālormisaṅkulam ।। 

visphuliṅgajvalantaughair mahājvālārcivartulam 
jvālāmālākulojjvālaiḥ karālair bhīmabhīṣaṇaiḥ ।। 

svargapātālabhūrlokair antarīkṣair diśo daśa 
maccharīre samutpannā mahākrodhasamudbhavā ।। 

akārādikṣakārāntā ekaikākṣarabheditā 
bhairavāvalinī devī vilomena samuddharet ।। 

tad ahaṃ sampravakṣyāmi śṛṇu kubji mahādhipe 
kṣa ha sa āditaḥ kṛtvā akārāntena sampuṭam ।। 

kṣa krodhāvali a ananta ajara bhairava ha haṃsāvali ā mahānanda āpakumbha bhairava sa ānandāvali i pracaṇḍa iḍācāra bhairava ṣa garbhāvali ī ḍāmara indramūrti bhairava śa saṃhārāvali u udyāna ulkāsya bhairava va amṛtāvali ū vasanta ūṣmāda bhairava la vipulāvali ṛ ṛpudarpa ṛpusūdana bhairava ra kālāntakāvali ṝ kṛtānta ṝmukta bhairava ya pracaṇḍāvali ḷ prasanna ḷptakāya bhairava ma mahāmohāvali ḹ mahāmāyā ḹpāda bhairava bha bhūtabhayāvali e raudra ekadaṃṣṭra bhairava ba vaḍavāmukhāvali ai mahādaṃṣṭra airāvata bhairava pha lampaṭāvali o kaṅkāla oghāmbu bhairava pa pavanāvali au anaṅga auṣadhīghna bhairava na kusumāvali aṃ svacchanda aṃjana bhairava dha vipulāvali aḥ manmatha aḥhvakāyabhairava da suratāvali ka unmatta kambala bhairava tha kūrmāvali kha meghanāda kharuṣānana bhairava ta tvaritāvali ga karāla gomukha bhairava ṇa mandarāvali gha vikarāla ghaṇṭāla bhairava ḍha khaṭvāṅgāvali ṅa mahābala ṅaṇanāntabhairava ḍa candrāvali ca asitāṅga caṇḍadhāra bhairava ṭha vajrāvali cha ulka chaṭāṭopa bhairava ṭa manthāvali ja ekapāda jaṭālākṣa bhairava ña kāntāvali jha kapāla jhaṅkīśa bhairava jha ambikāvali ña vyoma ñabhaṭeśvara bhairava ja bhedakāvali ṭa vetāla ṭaṅkapāṇi bhairava cha kṛtāntāvali ṭha āmardaka ṭhānubandha bhairava ca caturbhujāvali ḍa mahāsāha ḍāmara bhairava ṅa yogāvali ḍha ruru ḍhaḍhṛkarṇa bhairava gha bhūtāvali ṇa bhuvana ṇatīkānta bhairava ga abhayāvali ta vibhūti taḍidbhāsvara bhairava kha carcakāvali tha ūrdhvasepha thavira bhairava ka bhasmāntakāvali da krūra dantura bhairava aḥ sṛṣṭikāvali dha lohita dhanada bhairava aṃ vijayāvali na lampaṭa nāgakarṇa bhairava au brahmāvali pa carcaka pracaṇḍa bhairava o sadyojātāvali pha phetkāra bhairava ai phetkārāvali ba acintya vīrasiṃha bhairava e karṇamoṭāvali bha mahādevāṅga bhṛkuṭi bhairava ḹ mahāmohāvali ma mahākālāgni meghabhāsura bhairava ḷ mahāmāyāvali ya mārtaṇḍa yugānta bhairava ṝ gāndhārāvali ra prāṇa raurava bhairava ṛ puṣpāvali la ananta lamboṣṭha bhairava ū śabdāvali va ucchuṣma vasala bhairava u mahāghoṣāvali śa mahāyaśa śukatuṇḍa bhairava ī sūkṣmāvali ṣa mahodyāna ṣaṭālākṣa bhairava vidyāvali sa amṛta sunāsa bhairava ā vyāpakāvali ha śubhaṅkara hūhūka bhairava a mahāmāyāvali kṣa pralayāntaka kṣayānta bhairava ।। 

eṣa krodho mahādevi mama hṛdayaniḥsṛtaḥ 
pañcāśabhairavopetā mālinyā saha saṃyutā ।। 

anena nyāsamātreṇa sakalīkṛtavigrahaḥ 
cintayed deham ātmānam uktalakṣaṇasaṃyutam ।। 

saṃharantaṃ jagat sarvam chindantaṃ pāśapañjaram 
nirdahantaṃ jagat sarvam bhasmakūṭaṃ vicintayet ।। 

akārādikṣakārāntaṃ paśudehe vicintayet 
adhomukhordhvapādāntaṃ saṃhārānalamadhyagam ।। 

saṃvartānaladahyantaṃ caturdaśaviyojitam 
tadbījaṃ sampravakṣyāmi mahākrodhasya bhairavi ।। 

mantrasāraṃ varārohe śṛṇu tvaṃ bhāvitātmanā ।। b

oṃ hūṃ kṣaḥ hūṃ phaṭ hrīṃ chrīṃ kṣaḥ ślīṃ phreṃ hrūṃ hūṃ hūṃ phaṭ ।। 

krodhahṛdayānujā devī mahābhairavam abravīt ।। d

kujākhyamantram uccārya trailokyam api saṃharet 
kailāsam api pātayed vācāsiddhiḥ pravartate ।। 

ekaikākṣarasambhinnām uddharāmi parāparām 
akārādikṣakārāntaṃ nāmaṃ vakṣyāmi pārvati ।। 

athāparā parā khyātā mahāmāyā parāparā 
mantragarbhā mahādevī viśrutā bhuvanatraye ।। 

yryauṃ rryauṃ lryauṃ vryauṃ śryauṃ ṣryauṃ sryauṃ hryauṃ kṣryauṃ kāmākhyasya hsryauṃ pūrṇagiri smryauṃ oḍḍiyāna kṣmryauṃ jālandhara । śrī hā ka ḍo ka śrī kāmarivāḍī śrī devavāḍī śrīṃ hrīṃ amṛtavidye putraṃ dehi āyuṃ dehi yaśaṃ dehi ।। 

pramādāllopam āyāte siddhe samayamaṇḍale 
sādhakasya bhaved glāniḥ kliṣṭo vighnaiḥ prabādhyate ।। 

kā gatis tasya deveśa kathaṃ śuddhim avāpnuyāt 
tam ācakṣasva sarvajña samayaghnaḥ śudhyate yathā ।। 

aṭṭahāsāditaḥ kṛtvā rājagṛham apaścimam 
āyudhaiḥ sahitāṃ devīṃ kṣetrapālasamanvitām ।। 

kṣetropakṣetrasandohaiḥ sevanān nirmalo bhavet 
athāśaktaḥ pramādī vā pīṭhasaṅkīrtanāt priye ।। 

samyak śuddhim avāpnoti prātar utthāya yaḥ paṭhet 
tad ahaṃ sampravakṣyāmi samayānāṃ viśuddhaye ।। 

aṭṭahāse kadambasthāṃ saumyāsyāṃ vajradhāriṇīm 
mahāghaṇṭasamopetāṃ praṇamāmi sivaṅkarīm ।। 

caritrāyāṃ karañjasthāṃ kṛṣṇākhyāṃ śaktidhāriṇīm 
mahābalasamopetāṃ praṇamāmi susiddhidām ।। 

agnikena samopetāṃ daṇḍahastāṃ nagaukasām 
kolāgirye mahālakṣmīṃ naumi lakṣmīvivardhanīm ।। 

jvālāmukhīṃ śrījayantyāṃ nimbasthāṃ khaḍgadhāriṇīm 
mahāpretasamopetāṃ naumi sarvārthasiddhidām ।। 

aśvatthasthāṃ mahāmāyām ujjainyāṃ pāśadhāriṇīm 
mahākālasamopetāṃ naumi sarvārthasiddhidām ।। 

uḍumbaratalāvasthāṃ vāyuvegāṃ dhvajāyudhām 
prayāge pavanopetāṃ naumi śatruvināśanīm ।। 

vārāṇasyāṃ tu tālasthām ūrdhvakeśīṃ gadāyudhām 
praṇamya śirasā devīṃ śāṅkarīṃ śāṅkarānvitām ।। 

karṇamoṭīṃ vaṭasthāṃ tu saśūlāṃ hetukānvitām 
śrīkoṭe śrīpadāṃ naumi rājyasampadadāyinīm ।। 

virajāyāmbikadevīṃ mudrāpaṭṭiśadhāriṇīm 
analena samopetāṃ praṇamāmi jayāvahām ।। 

airuḍyām agnivaktrāṃ tu vajraśaktidharāṃ śubhām 
ghaṇṭāravasamopetāṃ namāmi ripunāśanīm ।। 

muṣalāyudhahastāṃ tu mahājaṅghasamanvitām 
namāmi śatrubhaṅgārthe piṅgākṣīṃ hastināpure ।। 

elāpure kharāsyāṃ tu pāśahastāṃ mahābalām 
gajakarṇasamopetāṃ naumi duṣṭapramardanīm ।। 

kāśmaryāṃ caiva gokarṇāṃ mudrālakuṭadhāriṇīm 
taḍijjaṅghasamopetāṃ namāmi ripumardanīm ।। 

karālena samopetāṃ namāmyaṅkuśadhāriṇīm 
kramaṇīṃ marudeśe tu trailokyākṛṣṭikārikām ।। 

romajaṅghasamopetāṃ nagare tu halāyudhām 
caitrakacchanivāsāṃ tu namāmi dhanasiddhaye ।। 

kumbhakena samopetāṃ khaṭvāṅgakarabhūṣitām 
namāmi pāpaśuddhyarthaṃ cāmuṇḍām puṇḍravardhane ।। 

parastīre prasannāsyāṃ vajraśṛṅkhaladhāriṇīm 
namāmi trijaṭopetāṃ bhedastambhanakārikām ।। 

pṛṣṭhāpure vidyunmukhīṃ daṇḍaśaktyāyudhodyatām 
namāmi ghanaravopetāṃ bhedajṛmbhanakārikām ।। 

ulkāmukhasamopetāṃ kuhudyāṃ tu mahābalām 
mudrālakuṭadhāriṇyāṃ naumi duṣṭāṅgabhañjanīm ।। 

piśitāśasamopetāṃ naumi kaṭṭārikodyatām 
sopāre agnivaktrāṃ tu amitrapaśudāriṇīm ।। 

kṣīrike lokamātāṃ tu khaḍgahastāṃ namāmy aham 
mahāmerusamopetāṃ mahatārtinikṛntanīm ।। 

vajrāyudhadharāṃ saumyāṃ bhīmānanasamanvitām 
stambhākṛṣṭikarīṃ devīṃ māyāpuryāṃ tu kampinīm ।। 

mahākrodhasamopetāṃ pūtanāmrātikeśvare 
gadāhastāyudhāṃ naumi tāḍanākṛṣṭikārikām ।। 

rājagṛhe bhagnanāsāṃ mahākarṇasamanvitām 
vajraśaktidharāṃ naumi aśeṣaphaladāyikām ।। 

kṣetropakṣetrasandohe sthitabhūcakramātarām 
kṣetrapālasamopetāṃ kīrtayed yaḥ samāhitaḥ ।। 

prātar utthāya mantrajñaḥ svapnakāle athavā sudhīḥ 
yukto api pātakair ghorair mātṝṇāṃ sammato bhavet ।। 

mātṛhā pitṛhā caiva brahmaghna goghna eva ca 
vīradravyāpahārī ca pramādāt samayacyutaḥ ।। 

mantrācāravilupto api pīṭhasaṅkīrtanāt priye 
pāpakañcukam utsṛjya naiva paśyati durgatim ।। 

yaḥ punaḥ śuddhabhāvātmā triṣkālaṃ parivartayet 
prāpnoti cintitān kāmān strīṇāṃ bhavati vallabhaḥ ।। 

kuṇḍe atha maṇḍale vātha pratimāyāṃ paṭe api vā 
liṅge dakṣiṇamūrtau vā jalamadhye gato api vā ।। 

triṣkālam ekakālaṃ vā yaḥ paṭhed yas tu bhāvitaḥ 
viṣaśastrajaāgnibhyo vyādhibhūtagrahair api ।। 

ajitaḥ suciraṃ kālaṃ jāyate nirupadravaḥ 
mahābhaye samutpanne kapilāgomayena tu ।। 

caturdikṣu caturviṃśa kārayen maṇḍalāni tu 
pūrvam uttarataś caiva vāruṇyāṃ dakṣiṇena tu ।। 

ṣaṭkaṃ ṣaṭkaṃ tu kartavyaṃ tatra pūjya krameṇa tu 
śmaśānakalpavṛkṣe tu yoginyaḥ kṣetrapās tathā ।। 

pūrve tu śvetapuṣpais tu dakṣiṇe pītapuṣpakaiḥ 
paścime raktapuṣpais tu uttare kṛṣṇapuṣpakaiḥ ।। 

sāyudhān śvetapuṣpais tu gandhair dhūpair manoramaiḥ 
madhye tu kalaśaṃ sthāpya divyatoyapariplutam ।। 

caturviṃśati dīpāṃś ca sthāne sthāne pradāpayet 
caturviṃśati pīṭhāṃś ca krameṇa parivartayet ।। 

ahorātroṣito bhūtvā niśām ekāṃ suyantritaḥ 
prabhāte vimale mantrī vīrabhojyaṃ tu kārayet ।। 

rājagṛhe bhagnanāsāṃ mahākarṇasamanvitām 
vajraśaktidharāṃ naumi aśeṣaphaladāyikām ।। 

kṣetropakṣetrasandohe sthitabhūcakramātarām 
kṣetrapālasamopetāṃ kīrtayed yaḥ samāhitaḥ ।। 

prātar utthāya mantrajñaḥ svapnakāle athavā sudhīḥ 
yukto api pātakair ghorair mātṝṇāṃ sammato bhavet ।। 

mātṛhā pitṛhā caiva brahmaghna goghna eva ca 
vīradravyāpahārī ca pramādāt samayacyutaḥ ।। 

mantrācāravilupto api pīṭhasaṅkīrtanāt priye 
pāpakañcukam utsṛjya naiva paśyati durgatim ।। 

yaḥ punaḥ śuddhabhāvātmā triṣkālaṃ parivartayet 
prāpnoti cintitān kāmān strīṇāṃ bhavati vallabhaḥ ।। 

kuṇḍe atha maṇḍale vātha pratimāyāṃ paṭe api vā 
liṅge dakṣiṇamūrtau vā jalamadhye gato api vā ।। 

triṣkālam ekakālaṃ vā yaḥ paṭhed yas tu bhāvitaḥ 
viṣaśastrajaāgnibhyo vyādhibhūtagrahair api ।। 

ajitaḥ suciraṃ kālaṃ jāyate nirupadravaḥ 
mahābhaye samutpanne kapilāgomayena tu ।। 

caturdikṣu caturviṃśa kārayen maṇḍalāni tu 
pūrvam uttarataś caiva vāruṇyāṃ dakṣiṇena tu ।। 

ṣaṭkaṃ ṣaṭkaṃ tu kartavyaṃ tatra pūjya krameṇa tu 
śmaśānakalpavṛkṣe tu yoginyaḥ kṣetrapās tathā ।। 

pūrve tu śvetapuṣpais tu dakṣiṇe pītapuṣpakaiḥ 
paścime raktapuṣpais tu uttare kṛṣṇapuṣpakaiḥ ।। 

sāyudhān śvetapuṣpais tu gandhair dhūpair manoramaiḥ 
madhye tu kalaśaṃ sthāpya divyatoyapariplutam ।। 

caturviṃśati dīpāṃś ca sthāne sthāne pradāpayet 
caturviṃśati pīṭhāṃś ca krameṇa parivartayet ।। 

ahorātroṣito bhūtvā niśām ekāṃ suyantritaḥ 
prabhāte vimale mantrī vīrabhojyaṃ tu kārayet ।। 

tataḥ kṣamāpayet pīṭhān praṇipatya punaḥ punaḥ 
nirvighnas tu tato mantrī kṣipraṃ bhavati siddhibhāk ।। 

upasargagrahādibhyaḥ kṣayakuṣṭhajvarādibhiḥ 
mucyate sarvarogaiś ca dhanavān api jāyate ।। 

kanyā manepsitān kāmān labhate cābhiṣekataḥ 
putrārthī labhate putrān kāmukaḥ subhago bhavet ।। 

vidyārthī labhate vidyāṃ vaṇig vai lābham aśnute 
mantrārādhanaśīlaś ca jāyate nirupadravaḥ ।। 

yogābhyāsarato nityaṃ prāpya siddhiṃ paraṃ yayau 
dvīpāmnāyaprasaṅgena sarvam etat prakāśitam ।। 

samastavyastavyāptis tu kṣetropakṣetrasaṃyutam 
yat tvayā pṛcchitaṃ sarvaṃ kālajñānaṃ kujeśvari ।। 

tad ahaṃ sampravakṣyāmi bhaktānāṃ bhaktivatsale 
sarvaṃ sampāditaṃ tubhyam ājñānandakramārṇavam ।। 

idānīṃ śṛṇu kalyāṇi kālacakraṃ yathā sthitam ।। 

iti kulālikāmnāye śrīkubjikāmate samastavyastavyāptir nāma dvāviṃśatimaḥ paṭalaḥ

kālacakraṃ varārohe ātmanaś ca parasya ca 
jñātvā vyapohayet kālam utkrāntiṃ vā salakṣaṇam ।। 

yena jānāti deveśi sādhako niścayātmakaḥ 
śṛṇu tvaṃ paramānandaṃ sugopyaṃ prakaṭāmi te ।। 

kālaṃ tu trividhaṃ proktaṃ paraṃ caiva parāparam 
aparaṃ tu kalādhāraṃ kālasya vaśasaṃsthitam ।। 

truṭilavāt paraḥ kālaḥ kālonmeṣāt parāparaḥ 
manvantarādikāṣṭhādau sa kālaḥ kalate tanum ।। 

kalpe parāpare kāle sthitvā kālasya vañcanam 
parāt paratare kāle sthitau kālasya kālakṛt ।। 

iti matvā paraṃ kālaṃ mānabhūtaṃ guror mukhāt 
tataḥ kurvanti sarvatra jñānakrīḍām aśaṅkitām ।। 

paraṃ tu ṣaṇṇavatyordhvaṃ ṣaṇṇavatyā parāparam 
caturāśītipramāṇena aparaṃ kalanātmakam ।। 

pañcakena nibaddhaṃ tu pañcatvaṃ yāti śīghrataḥ 
nandābhadrādiyogena jayāriktādipaurṇimā ।। 

pañca pañca tathā pañca māsā-ṛtvayanāvadhim 
saṃvatsaraṃ yugaṃ ceti manvantarasakalpakam ।। 

evaṃ kalanti taṃ kālaṃ pañcapañcāntakāvadhim 
kālāvadhisthitān dvīpān dvīpaiḥ pīṭhān vidur budhāḥ ।। 

pīṭhāntasthāni tattvāni pañca bhūtāni teṣu vai 
ekaikaṃ pañcakāvṛttaṃ pañcaviṃśāntakāvidhim ।। 

svarapañcakayuktāni saṃsaranti kalārṇave 
padmanāḍīnibaddhetāḥ kālayantropariṣṭhitāḥ ।। 

jīvatoyaṃ haraty āśu śoṣayanti kṣaṇe kṣaṇe 
candrasūryakaraiḥ kṛtvā kṛtānto vāhane kṣamaḥ ।। 

jīvārṇavaṃ samastedam ākṛṣya ca punaḥ punaḥ 
siñcayet kṣayavṛkṣāṇi jarāmṛtyuphalārthinaḥ ।। 

evaṃ te trividhaḥ kālaḥ kathitas tu suvistaraḥ 
lakṣyate yai rutaiḥ so hi tan nibodhayataḥ śṛṇu ।। 

bahiraṅgāntaraṅgāni jñātvā vañcayate yathā 
vañcituṃ yo na śakyeta sa yāti gurusannidhau ।। 

svapne vā yadi pratyakṣaṃ samādhiguṇayogataḥ 
vivarṇāṃ paśyate chāyāṃ jīved varṣatrayaṃ tu saḥ ।। 

uttarābhimukho bhūtvā paśyate dakṣiṇādiśam 
vivarṇaṃ pūrvam ākhyātaṃ māsaikaṃ tridinojjhitam ।। 

śuddhanirmalam ādityaṃ viraśmiṃ yadi paśyati 
varṣadvayena mantavyaṃ mṛtyum ātmani vindati ।। 

arundhatīṃ dhruvaṃ caiva somacchāyāṃ mahāpatham 
yo na paśyati deveśi na jīved vatsarāt param ।। 

madhye chidraṃ candramasi yas tu paśyati bhāmini 
mṛtyuṃ tasya vijānīyān māse caikādaśe tathā ।। 

bhagnaśākhādrumaṃ paśyed gandharvanagaraṃ tathā 
paśyet pretapiśācāṃś ca daśa māsān sa jīvati ।। 

yasya vai snātamātrasya hṛdi pādau ca śuṣyati 
dhūmo vā mastake vāsti aṣṭamāsān sa jīvati ।। 

agrataḥ pṛṣṭhato vāpi khaṇḍaṃ yasya padaṃ bhavet 
pāṃsau vā kardame vāpi sapta māsān sa jīvati ।। 

raktamālyānulepāni raktakṛṣṇaṃ ca vāsasam 
labhate svapnayogena ṣaṇmāsāṃs tu sa jīvati ।। 

āruhya mastake yasya kṛkalāsaḥ sthirībhavet 
dhārayet trīṇi rūpāṇi pañcamāsān sa jīvati ।। 

puruṣo lohadaṇḍena kṛṣṇo yasya paricchadaḥ 
paśyate svapnayogena caturmāsān sa jīvati ।। 

candrabimbapratīkāśam udayantaṃ divākaram 
viraśmimaṇḍalaṃ paśyet trīṇi māsān sa jīvati ।। 

dīpam āraktatāmrābham ākāśe ravimaṇḍalam 
mañjiṣṭhāṃ medinīṃ paśyej jīven māsadvayaṃ tu saḥ ।। 

apsu vā yadi vādarśe yady ātmānaṃ na paśyati 
viśirāṃ paśyate chāyāṃ māsam ekaṃ sa jīvati ।। 

yadi netraṃ sraved ekaṃ kaṇṭhasthānaṃ viśuṣyati 
vācādyaṃ kampate yasya svāṅgaṃ vahnisamaprabham ।। 

vedanā bhavate tīvrā abdam ekaṃ sa jīvati 
lalāṭaṃ calate yasya vivarṇaṃ jāyate mukham ।। 

dhruvasthāne tu prasvedaṃ jāyate yasya sarvadā 
ekādaśa sa māsāni jīvatety avicārataḥ ।। 

hṛdaye yasya santāpaṃ svakaṃ kāyaṃ na paśyati 
vācā ca calate yasya dantāś ca pariśuṣyati ।। 

vismṛtir nitya cittasya daśa māsān sa jīvati 
hṛdayaṃ śuṣyate yasya svakaṃ kāryaṃ na jānati ।। 

guhyaṃ ca śuṣyate śīghraṃ nava māsān sa jīvati 
śuṣyate dakṣiṇāṅgaṃ tu vāmāṅgaṃ caiva śuṣyati ।। 

ghūrmate mahatā nit yam aṣṭa māsān sa jīvati 
akasmāj jāyate sthūlaḥ sthūlo api kṛṣatāṃ gataḥ ।। 

dhūsaro dhūmravarṇaś ca sapta māsān sa jīvati 
pūrve tu udite sūrye chāyāṃ paśyaiva dakṣiṇām ।। 

muhūrtaṃ jīvate so vai satyedaṃ kulanandini 
vakranāsā bhaved yasya māsād ūrdhvaṃ na jīvati ।। 

chāgagandhaṃ bhaved gātraṃ dantāś ciṭiciṭāyate 
chāyātmāṃ vikṛtāṃ paśyet saptarātraṃ sa jīvati ।। 

yasya kṛṣṇā bhavej jihvā padmavarṇaṃ mukhaṃ bhavet 
gaṇḍapṛṣṭhau suraktābhau trirātraṃ ca sa jīvati ।। 

śyāmadantaṃ mukhaṃ caiva prakṛtir yasya dṛśyate 
viparītendriyagrāmaṃ ahorātraṃ sa jīvati ।। 

ghoṣaṃ na śṛṇute yas tu dīpavartiṃ na paśyati 
viśirāṃ paśyate chāyāṃ kṣaṇam ekaṃ sa jīvati ।। 

anyac ca paramopāyaṃ śṛṇuṣva varavarṇini 
yena vijñātamātreṇa kālaṃ jānāti tattvataḥ ।। 

ṣoḍaśadvādaśārābhyāṃ yā gatis tv arkasomayoḥ 
tasmin nirīkṣayej jyotiṃ dīpyamāne hutāśane ।। 

ṣoḍaśāntargataṃ yac ca pūrvoktaṃ yac caturdalam 
tasya madhye vijānīyāt kālajñaḥ kālalakṣaṇam ।। 

somādhastād dale naṣṭe ṣaṇmāsān mriyate dhruvam 
trīṇi māsāṃs tathā cordhve dvau māsau dhvanisannidhau ।। 

māsaikaṃ vāyusāmīpye tac ca pūṣodayaṃ viduḥ 
somacakram idaṃ proktaṃ sṛṇu sūryaṃ ca sāmpratam ।। 

yadā na dṛsyate jyotir dvādaśāre caturdale 
pakṣaikaṃ tasya deveśi dināni daśa pañcakaiḥ ।। 

tatraiva tena mārgeṇa yadā jyotir na dṛśyate 
daśa pañca tathā trīṇi ekāhaṃ tasya jīvitam ।। 

athānyat paramaṃ vakṣye niścitaṃ kālalakṣaṇam 
jīvanti ca tadabhyāsāt tadabhāvān mriyanti te ।। 

niścitaṃ tad varārohe kālayogaḥ sa eva hi 
vismṛtir jāyate yasya sā vārā mṛtyukāṅkṣiṇī ।। 

dehamadhyagataṃ sarvaṃ mriyate kālacoditam 
parāpareṇa kālena bhedayitvā samabhyaset ।। 

vāmāvartādiyogena dakṣiṇāntam anukramāt 
śuklakṛṣṇaprayogeṇa kadahāntam apaścimam ।। 

pūrṇamāvāsyamadhyasthaṃ kālacakraṃ samabhyaset 
pañca pañca tathā pañca pratipavchuklam āditaḥ ।। 

svaravarṇasamāyogaṃ śuklādau kṛṣṇakāvadhim 
pudgalātmā samāśritya abhyasedam ahar ahaḥ ।। 

jarāmṛtyuvināśārthe śīghredaṃ piṇḍasādhanam 
kathayanti mahāvidyāḥ kālasya kālalakṣaṇam ।। 

katham apy eṣa tanniṣṭho yadi siddhiṃ na gacchati 
ākṛṣṭo yoginīcakre tadā vismṛtikārikā ।। 

vismṛtir vā tithir yāti abhyasanto muhur muhuḥ 
sā vārā sā tithir devi niścitedaṃ mayoditam ।। 

etat te paramaṃ kālaṃ paramārthaṃ prakīrtitam 
savismayakaraṃ devi abhedyaṃ samprakāśitam ।। 

yadīcchasi ciraṃ devi jīvitaṃ paramārthataḥ 
dehamadhyaṃ parityajya tiṣṭhasvānyatra bhāvitā ।। 

dehāmṛtaṃ paraṃ yogaṃ na deyam aparīkṣite 
yāvaj jñānavirāgābhyāṃ pūritaṃ syāt tanur na hi ।। 

parāparasya kālasya jñātṛtvaṃ bhavate yathā 
lekhanādiprayogeṇa vidhiyogena bhāvini ।। 

mārgaśīrṣasya māsasya kṛṣṇāyāṃ pañcamī bhavet 
tasyāṃ sambhārasampanno rātrau jāgaraṇaṃ yajet ।। 

āharen nirvraṇaṃ bhūrjaṃ rocanāsṛk sakuṅkumam 
likhet pūrvamukho bhūtvā dvādaśaiva svarān śubhān ।। 

mātrābindususampannān rakṣayitvā punaḥ punaḥ 
saṃvarec chuklasūtreṇa japtavidyaḥ samālabhet ।। 

sitacandananaivedyair jātīpuṣpair manoramaiḥ 
pūjayitvā kramāmnāyaṃ dīpamantrasusaṃyutam ।। 

śarāvasampuṭasthaṃ tu jātīkusumamadhyataḥ 
sthāpayitvā japen mantraṃ yāvad rātrikṣayaṃ gataḥ ।। 

tataḥ prabhātasamaye pūjayitvā punaḥ kramam 
kumāryo vai pratarpeta vidyā labdhā tathā śṛṇu ।। 

hrīṃ hūṃ svleṃ svāhāpataye rakṣa rakṣāmṛtodbhave 
svleṃ hūṃ hrīṃ ca punar jāpyaṃ sampuṭīkṛtya mantrayet ।। 

japtavidyās tu stubhyante kathayanti śubhāśubham 
na stubhyanti yadā devyo japtavidyāsya sampuṭam ।। 

darśayanti mahāhāniṃ bhraṣṭatvaṃ yoginīkule 
sāmarthyato na mṛtyuḥ syād bhraṣṭasiddhiṃ na yāsyati ।। 

evaṃ kṛtvā tataḥ paścād bhūrjapattre sthitākṣarān 
vācayan sannirūpeta samaṃ hīnaṃ suvṛddhidam ।। 

akṣarābhyadhike yatra tatra rājyaṃ vinirdiśet 
mātrayābhyadhike lābhaṃ same cārogyavatsalam ।। 

binduhīnaṃ yadā paśyed hānim arthasya tatra vai 
mātrāhīne bhaved vyādhir mṛtyuḥ syād akṣaraṃ vinā ।। 

vāmādikramayogena lakṣayed upadeśataḥ 
vidyākumbhaṃ savardhanyā tatkāle pūjitaṃ tu yat ।। 

tataḥ punaḥ samālabdhaṃ grāmasya ca purasya ca 
bhrāmayet ṣoḍaśavāraṃ dahyate na tadambhasā ।। 

etat te kathitaṃ devi śubhāśubhavilakṣaṇam 
na deyaṃ duṣṭabuddhīnām āgamaṃ gopayet sadā ।। 

kālāvabodhanaṃ devi pūṣākālopalakṣitam 
samasaptagate sūrye janma-ṛkṣe ca candramāḥ ।। 

makarodayavelāyāṃ pūṣākālas tu kubjike 
ariṣṭadarśanaṃ nāthe japahomopaśāmyati ।। 

mṛtyuñjayena yogena tac chṛṇuṣva parisphuṭam 
juṃ saḥ sampuṭanāmādyaṃ saḥ juṃ ante niyojayet ।। 

candrodayāmṛtāntasthaṃ pudgalātmā vicintayet 
japen mṛtuñjayaṃ devi parāparatanau sthitaḥ ।। 

akṣasūtreṇa divyena netareṇa praśasyate ।। 

savismayakaraṃ vākyam atyadbhutam akāraṇam 
akṣasūtraṃ purā jñātaṃ divyākṣaṃ vada sāmpratam ।। 

śṛṇu devi pravakṣyāmi divyākṣasūtranirṇayam 
yan na kasyacid ākhyātaṃ siddhidaṃ paramaṃ padam ।। 

yan na bhidyati cakreṇa yan na dahyati cāgninā 
yan na protāpare sūtre paṭṭakārpāsike api vā ।। 

yasya madhye sthito merur granthayaś ca na tatra vai 
pañcāśākṣamayā tantu[r] yasmāt sarvaṃ carācaram ।। 

chinnabhinneṣu mantreṣu lubdhakruddheṣu suptake 
japtānena tu sūtreṇa asiddhaṃ sādhayed dhruvam ।। 

akṣasūtram idaṃ siddhaṃ sarvamārgaprabodhakam 
sarvamārgeṣu guptedam anuṣṭheyaṃ parameśvari ।। 

prastutāyātamārgeṇa varṇitaṃ sūtranirṇayam ।। 

ḍākinī rākṣasī lāmā kākinī śākinī tathā 
yakṣiṇī bhrāmaṇī caiva vada mantraṃ surādhipa ।। 

ū-ḍha-madhyagataṃ gṛhya ṇa-ṭa-madhyagataṃ tathā 
va-kha-pūrvadvayoddhṛtya dha-ha-madhyagataṃ punaḥ ।। 

ya-sa-madhyagataṃ gṛhya etat ṣaṭkaṃ samuddhṛtam 
ñapaścimaṃ samuddhṛtya dīrghasvarayutaṃ kuru ।। 

ṣaṭprakāravidhānena ṣaṭkaṃ ṣaṭkaṃ niyojayet 
prabhur vai bhrāmaṇī proktā ṣaṭsvarādhiṣṭhitā tu sā ।। 

sarvakārye niyoktavyā nigrahānugrahaṃ prati 
anyad vai hṛdayaṃ vakṣye śākinīnāṃ yaśasvini ।। 

ū-paścimaṃ samuddhṛtya ha-pūrva-m-āsane sthitam 
rephākrāntaṃ tu kartavyaṃ da-uttarayutaṃ tathā ।। 

jha-pūrveṇa samāyuktaṃ kūṭaṃ bindusamanvitam 
prastārāyātamārgeṇa uddhṛtaṃ ṣaṭkanirṇayam ।। 

prastutaṃ śṛṇu kalyāṇi ucyamānaṃ nigadyate 
ariṣṭadarśanādy evam abhyasyanto anyathā yadi ।। 

śuṣyate ghaṇṭikāsthānaṃ tadā dhyānaṃ parityajet 
japadhyānārcanād eva sañjātopaśamaṃ na hi ।। 

tadātra niścitaṃ jātaṃ pañcāhān mṛtyulakṣaṇam 
niścayena tadā kāle gurudevaṃ samāśrayet ।। 

putradārādibandhūnāṃ vyāharitvā vaded idam 
pañcāhāvāntare kāle kuryād utkrāntikāraṇam ।। 

anyathā kurute yas tu sa pāpī hy ātmabhedakaḥ 
na duḥkhito na kopena kuryād utkrāntikāraṇam ।। 

kīrtihetoḥ śarīrasya yadi śakto na rakṣaṇe 
guruṇāpi hi dātavyaṃ jñātvā śiṣyaṃ salakṣaṇam ।। 

anyathā dadate yas tu liṅgabhedī gurus tu saḥ 
pañcaprakārako hy ātmā yena jñātaḥ svadehataḥ ।। 

sarvatīrthamayaḥ so hi tīrthāni kṛtakāny api 
susiddhapumbhiḥ sarvais tu yatra baddhāspadaṃ kvacit ।। 

tatprabhāvād bhavet tīrthaṃ na tīrthaṃ jalapūritam 
jñānāvabodhasampannā jñānasampādane kṣamāḥ ।। 

yatra tiṣṭhanti te sthāne tat tīrthaṃ paramārthataḥ 
vārāṇasī kurukṣetraṃ naimiṣaṃ bhairavaṃ tathā ।। 

sannidhāno gurur yatra sarvatīrthāni tatra vai 
tīrthāni toyapūrṇāni devāḥ pāṣāṇamṛṇmayāḥ ।। 

ātmavido na manyante tat tīrtham itare janāḥ 
balinopadrute sthāne guror mānam upāgate ।। 

jñānino api na doṣo'sti ātmano hanane kṛte 
tīrthaṅkaro gurur yasmāt tatkāryojjhitajīvite ।। 

tiryagyoniṃ hy asau yāti duḥkhāntaṃ phalam aśnute 
anyatkāle na kartavyam utkrāntyutkramaṇaṃ priye ।। 

kīrtihetoḥ prakartavyā sā yathā kathyate a dhunā 
dvāreṣv argalasaṃyogaṃ kuryāc codghāṭanaṃ kvacit ।। 

jīvādhāraṃ chined granthim etad utkrāntilakṣaṇam 
gudaṃ liṅgaṃ tathā nābhir mukhaṃ nāsā śrutīkṣaṇau ।। 

eṣu sthāne argalaṃ yojya kuñcikordhvaṃ niyojayet 
argalāny upadeśena śṛṇu tvaṃ karaṇaṃ yathā ।। 

gudādhāropari sthitvā kṛtvā vai kukkuṭāsanam 
samapādorujaṅghas tu kurparau tu tadūrdhvagau ।। 

bhagnapṛṣṭhaśiraḥskandho hy uttānordhvamukhaḥ sthitaḥ 
muṣṭibhyāṃ pīḍayet skandhau kaṇṭhasthau cānunāsikau ।। 

uccaret kṣurikāmūle granthicchedaṃ bhavet kṣaṇāt 
ghāṭayitvā tu dvārāṇi nityam eva samabhyaset ।। 

ghaṇṭikāyāṃ tu deveśi ṣaṇmāsāvadhipūrvakam 
nityam evābhyasantasya pratyayāni bhavanti hi ।। 

ghaṭādhāragataṃ prāṇaṃ kūrmayantreṇa pīḍayet 
abhyasan māsam ekaṃ tu sadyam utkrāntilakṣaṇam ।। A

brahmarandhraṃ sphurantīva nirjīvaṃ kaṇṭhakāvadhim 
evam abhyāsayen nityaṃ yatra bandhatanu[ḥ] sthitaḥ ।। 

gudādhāre mṛduṃ dattvā pṛṣṭhādhāraṃ suśobhanam 
jānūrubhyāṃ tu pārśve tu kīlakau dvau nidhāpayet ।। 

tatpramāṇau samau bhūmyāṃ yantrayen mṛduyantraṇāt 
evaṃ saṃśodhayitvā tu pūrvasiddhi[r] yathā yathā ।। 

tadā saṅkurute kīrtim ity ājñā pārameśvarī 
satatābhyāsayogena sadyam utkramaṇe kṣamaḥ ।। 

kruddhaḥ saṃharate kṣipraṃ ghaṭikābhyantareṇa vai 
tṛṇa vṛkṣalatādīnāṃ ṣaṭpadākāśagāminām ।। 

phalapuṣpaprapātena tadā siddhiṃ vilakṣayet 
akālenāpi kālas tu ṣaḍghaṭikābhyantareṇa vai ।। 

ṣaṇmāsābhyāsayogena ātmanaḥ kurute dhruvam 
evaṃ te kathitaṃ sarvaṃ sarahasyaṃ mahāmatam ।। 

kṣurikādyargalābhyāsaṃ kathayāmy upadeśataḥ 
etadvijñānasāro ayaṃ vijñānānekasaṅkulam ।। 

anādeśān na tad deyaṃ datte syālliṅgabhedakṛt 
lubdhakruddheṣu duṣṭeṣu gopayedaṃ surakṣitam ।। 

paraṃ cājñāpahāro asti yasya hānir na vidyate 
evaṃ surakṣitā devi vāritāsi punaḥ punaḥ ।। 

anādiṣṭasya śiṣyedaṃ dāsyase narakārthinī 
pañcātmānaṃ yadā jñātaṃ yadā jñātaṃ ṣaḍadhvaram ।। 

tadā tv apaścimam idaṃ kathyam utkrāntikāraṇam 
anyad vā paścimaṃ vakṣye duḥkhākrāntasya yoginaḥ ।। 

sarvajñavihite mārge na doṣas tatprasādhane 
ātmanaś ca parasyaiva kruddhaceto'vadhāraṇam ।। 

kartavyaṃ bhīvane gatvā raktamaṇḍalakaṃ subham 
maṇḍalānte tu ṣaṭkoṇaṃ tatra devyaḥ subhīṣaṇāḥ ।। 

pūjayed yakṣiṇīmūlā ḍāmaryantaṃ vidur budhāḥ 
kusuminyā sahaikatvam ātmānaṃ madhyato nyaset ।। 

māṃsakhaṇḍaiḥ prapūjyeta raktenārghaṃ pradāpayet 
bhedayitvā tu aṣṭāṅgaṃ viṣṭhamūtrasamekataḥ ।। 

kiñcidalisamāyuktam arghapātraṃ niyojayet 
kṣmāpalenātha nāreṇa kṛṣṇavastrodbhavena ca ।। 

pūjayed vātha naivedyair dhātuṃ dattvā svakāṃ svakām 
raktapātraṃ pṛthakkuryān naivedyāni pṛthak pṛthak ।। 

kapālaśakalaiḥ sarvaṃ pātrādau dhūpakāvadhim 
sānnidhyakaraṇārthaṃ tu dhūpānyaṃ sanniyojayet ।। 

yenākṛṣṭāḥ prayānty āśu sannidhānā bhavanti hi 
kṣmāpalaṃ hi ca kṣmāpittaṃ narāsthi śailamadrajam ।। 

kiñcidalisamāyuktaṃ dhūpo ayaṃ paramārthataḥ 
evopacārayogena dhūpayitvā samuccaret ।। 

vidyāṃ svadhātusaṃyuktāṃ yasya tasya śataṃ japet ।। 

aiṃ śrīṃ hāṃ hīṃ hūṃ kusumamālinīye idaṃ pradhānadhātuṃ gṛhṇa gṛhṇa devadattasya udaragataṃ āṇimāri vaśaṅkari sarvaśatrūṇāṃ svāhā ।। 

aiṃ śrīṃ yāṃ yīṃ yūṃ yakṣiṇī jambhaya jambhaya sarvaśatrūṇāṃ devadattānām asthi bhañja bhañja āṇimāri vaśīkuru kuru svāhā ।। 

aiṃ śrīṃ śāṃ śīṃ śūṃ śaṅkhinī śaṅkhagrahena sarvaśatrūṇāṃ devadattānāṃ āṇimāri vaśīkuru kuru majjaṃ gṛhṇa gṛhṇa svāhā ।। 

aiṃ śrīṃ kāṃ kīṃ kūṃ kākinī kāyaṃ saṃhāraya saṃhāraya medaṃ sarvaśatrūṇāṃ devadattānāṃ āṇimāri vaśīkuru kuru svāhā ।। 

aiṃ śrīṃ lāṃ līṃ lūṃ lākinī sarvaśatrūṇāṃ devadattānāṃ āṇimāri vaśīkuru kuru māṃsaṃ bhakṣaya bhakṣaya stambhaya stambhaya svāhā ।। 

aiṃ śrīṃ rāṃ rīṃ rūṃ rākiṇī āṇimāri vaśīkuru kuru sarvaśatrūṇāṃ devadattānāṃ raktaṃ gṛhṇa gṛhṇa svāhā ।। 

aiṃ śrīṃ ḍāṃ ḍīṃ ḍūṃ ḍākinī sarvaśatrūṇāṃ devadattānāṃ āṇimāri vaśīkuru kuru tvacadhātuṃ gṛhṇa gṛhṇa svāhā ।। 

śataṃ śataṃ japitvā tu ekaikāyāḥ samarpayet 
gṛhṇantv idaṃ mayā dattam atrājñā pārameśvarī ।। 

duḥkhito ahaṃ virakto ahaṃ bhraṣṭo ahaṃ samayojjhitaḥ 
gṛhṇantu devatāḥ kṣipraṃ mayā dattāṃ svakāṃ tanum ।। 

ājñā yadi pramāṇo asti pramāṇaṃ yadi cānvayam 
tena satyena gṛhṇantu matpradattaṃ marīcayaḥ ।। 

evaṃ viraktadehas tu yāvat kuryād dine dine 
tāvad āyānti yoginyaḥ saptame ahani bhāsurāḥ ।। 

jñānasiddhiprasiddhasya saptarātrāntakāvadhim 
kṣapayanty anyathā naiva śīghraṃ saṃhārayanti tāḥ ।। 

atha ced duṣṭakarmāṇāṃ nigrahedaṃ prakārayet 
tad ātmāṅgasamudbhūtaṃ kiñcid dravyaṃ na gṛhṇayet ।। 

brahmaṇālepya-m-ātmānaṃ paścād dhyānaṃ niyojayet 
paramātmasvarūpo ahaṃ bhairavo ahaṃ mahāprabhuḥ ।। 

iti matvā prayuñjīta ṣoḍhānyāsaṃ svake tanau 
kṛtvā ṣoḍaśa vārāṇi tato vajratanur bhavet ।। 

athātaḥ sampravakṣyāmi lohake sādhanaṃ yathā 
ayutaikena siddhiḥ syāl liṅge vai paścimāmukhe ।। 

svayambhau bāṇaliṅge vā itare vāpi suvrate 
tatra sthitvā japed evam ekacittaḥ samāhitaḥ ।। 

sadā kruddhena kartavyaṃ nigrahaṃ saptavāsaraiḥ 
śatam aṣṭottareṇaiva yāvat tannigraho bhavet ।। 

ṭha ṭha ya lā ba hā ma mi mi hi hi sa gra sa gra ।। 

kaṃ mu a hūṃ hūṃ la jva la jva na śa nā ra gho ।। 

pa rū ra gho ra gho a ra śva the ma pra tha ma pra ।। 

tha ma pra śa vi ā śa vi ā da bhiṃ da bhiṃ ya ।। 

śa dhvaṃ vi ya śa dhvaṃ vi tha ma tha ma sa gra ।। 

sa gra kaṃ mu aka ha lo hi e hi e ya rā śva me ra ।। 

pa ya rā pa rā pa ya vā de ya sā hā ṭṭa ṅgā ।। 

li sphu vi ye ta pa dhi ṇā ga hā ma ya kā ha lo ।। 

mo na ya rā śva aje ste ma na aiṃ ।। 

atordhve yantrakarmāṇi nigrahānugrahaṃ prati 
kṛtvā kuṇḍalikās tisro aṣṭau dvādaśa ṣoḍaśa ।। 

ya madhye kṣe ma me da abhyantaracakre vidikṣu hūṃkāreṇa nāma vidarbhya yac ca ni rā [rā] ja sa do [do] ru ṇa yo [yo] ni ra [ya] iti dvitīyacakre l oṃ hrīḥ ṣṭrīḥ vikṛtānana hūṃ hūṃ phaṭ phaṭ amukaṃ māraya vidveṣaya uccāṭaya vaśīkuru ākṛṣṭiṃ kuru śāntiṃ kuru puṣṭiṃ kuru stobhaṃ kuru stambhaṃ kuru hūṃ hūṃ phaṭ phaṭ ṭha ṭha tṛtīyacakre । māraṇe hūṃ vidveṣe hraṃḥ uccāṭe hyaḥ vaśe hsklīṃ ākṛṣṭau hrīṃ śāntike sphauṃ pauṣṭike sphaḥ stobhe hrūṃ mohe hlauṃ stambhe hlūṃ ।। 

madhye yakāralopasya lopye niṣkadvayasya ca 
karmakarmāṇurūpeṇa śeṣā varṇā yathāsukham ।। 

athātaḥ sampravakṣyāmi svapnamānavakāmbikām 
prāṇaṃ vahnisamārūḍhaṃ mātrādvādaśabheditam ।। 

akṣarāntaritaṃ kṛtvā saṣaḍaṅgā bhaved ume 
hrasvā tyājyā prayatnena dīrghā grāhyā sulocane ।। 

ayutaṃ pūrvasevāyāṃ pañcapraṇavasampuṭe 
raktāśvamārakusumaiḥ sidhyate nātra saṃśayaḥ ।। 

aṣṭottaraśataṃ japtvā śayyārūḍho niśāsu ca 
śubhāśubhaṃ vaded rātrau siddhavidyāṃ tu kaulikīm ।। 

athānyam api vakṣyāmi prayogaṃ mṛtyunāśanam 
saṅkocya mūlacakran tu janmasthaṃ dhārayet kṣaṇāt ।। 

saṅghaṭṭe pīḍanaṃ kṛtvā lambakaṃ tu vidārayet 
lambakāmṛtasantṛpto jayen mṛtyuṃ na saṃśayaḥ ।। 

dāhaśoṣas tu santāpo vaivarṇaṃ vā mahadbhutam 
nāśayeta varārohe anenābhyāsayogataḥ ।। 

rasanāṃ śūnyamadhyasthāṃ kṛtvā caiva nirāśrayam 
na dantair daśanān spṛṣṭvā oṣṭhau naiva parasparam ।। 

tyajya sparśanam eteṣāṃ jinen mṛtyuṃ na saṃśayaḥ 
eṣa mṛtyuñjayo yogo na bhūto na bhaviṣyati ।। 

nābhicakrād adhaś cāgnir nivṛtte tu gamāgame 
dvandvātītaṃ padaṃ devi cintātītaṃ pracakṣyate ।। 

pṛṣṭhavaṃśa-adhastāt tu spandane vilayaṃ gate 
kālātītaṃ paraṃ sthānaṃ cintātītam ihocyate ।। 

gudaguhyāntare granthiḥ sīvanyā badirāsthivat 
jarātītaṃ padaṃ divyaṃ bhāvātītaṃ pracakṣyate ।। 

gudaguhyāntare granthir guhādhāre sukhodaye 
parānandapadaṃ divyaṃ cintātītaṃ tu kathyate ।। 

rājadantadvayor madhye adhastāt pīḍayed bhṛśam 
ūrdhvadṛṣṭiṃ parāṃ kṛtvā evam etat samabhyaset ।। 

anena jayate mṛtyuṃ nātra kāryavicāraṇāt 
nādānte saṃsthitaṃ lakṣyaṃ pañcatattvasya madhyagam ।। 

catuṣkalasamopetaṃ tatra sthitvā japet priye 
jarā mṛtyuś ca rogāś ca ītayo vividhāś ca ye ।। 

naśyante nātra sandehas tuhinaṃ tu raver yathā 
adhaḥ prāṇaṃ samānīya kuṇḍalīpadamadhyagam ।। 

tatra rundhyāt prayatnena vṛttirājavivarjitam 
ye prāṇās te mahājīve gatāyur vīravandite ।। 

tatrāsaktaḥ sadā devi mṛtyujid bhavate kṣaṇāt 
kathitaṃ sarahasyaṃ tu sugopyaṃ tu tavānaghe ।। 

ṣoḍhānyāsavidhānaṃ tu pūrvaṃ tu kathitaṃ mayā 
nirodhotkramaṇādīnāṃ kiṃ tvedaṃ na prakāśayet ।। 

iti kulālikāmnāye śrīkubjikāmate triṣkālajñānam utkrāntisambandha [iti] trayoviṃśatimaḥ paṭalaḥ

devadeva mahādeva śaśāṅkakṛtaśekhara 
tadgrahākhye tu ye rudrāḥ sṛṣṭinyāsena me śrutāḥ ।। 

saṃhāreṇa sureśāna kathayasva prasādataḥ 
niścayārthaṃ mahādeva kṣakārādyā yathāsphuṭam ।। 

kathayāmi na sandehaḥ sphuṭārthaṃ tadgrahātmakam 
pañcāśadvyutkrameṇaiva śṛṇuṣva gadato mama ।। 

kṣa saṃvartaḥ sthitaḥ krodhe ha prāṇe lākulī sthitaḥ 
sa bhṛguḥ śukrato nityaṃ ṣa śveto majjam āsthitaḥ ।। 

śa bakīśo asthimadhye tu va khaḍgīśaḥ sirānvitaḥ 
la pinākī sthito māṃse ra bhujaṅgo asṛgāsthitaḥ ।। 

ya vālīśas tvacāmadhye kathitaṃ tava suvrate 
mahākālo makāras tu hṛdaye sarvajantuṣu ।। 

dviraṇḍas tu bha nābhyāṃ tu ba vaṃśe chagalaṇḍinaḥ 
pha śikhī vāmapārśve tu kathitaṃ tu varānane ।। 

pakāro lohito rudro dakṣiṇe kukṣim āśritaḥ 
na meṣo vāmapāde tu dha mīno jaṅgham āśritaḥ ।। 

da dhātṛ jānumadhye tu saṃsthito varavarṇini 
tha diṇḍī ūrudeśe tu ta āṣāḍhī tatordhvataḥ ।। 

loṇa umākānta pāde tu dakṣiṇe ca mahābalaḥ ḍhārdhanārī sthito devi jaṅghikāyāṃ varānane

ḍakāre dāruko rudro jānumadhye prakīrtitaḥ 
ṭha lāṅgaly ūrudeśe tu nātra kāryavicāraṇāt ।। 

someśvaras ṭakāre tu jaṅghāmūle sthitas tu saḥ 
ña haste saṃsthitaḥ śarmā jhājeśo vāmabāhugaḥ ।। 

ja caturmukha madhye tu cha ekākṣas tu kakṣagaḥ 
cakāraḥ kūrma evātra śikhare vāmake sthitaḥ ।। 

atordhve dakṣiṇe haste ṅādikāntam ataḥ śṛṇu 
ṅakāra[ḥ] kara-agre tu ekarudro vyavasthitaḥ ।। 

gha śiveśaḥ karasyordhve ga pracaṇḍaś ca kurpare 
kha caṇḍo bāhumadhye tu ka krodhaḥ śikhare sthitaḥ ।। 

aḥ mahāsenarudras tu visargabrahmarandhragaḥ 
aṃ krūro madhyaghaṇṭānte au anugrahīśordhva-oṣṭhake ।। 

o oṣṭhe sadyadevas tu ai bhauktī dvija-m-ūrdhvagaḥ 
e jhaṇṭīśo a dhapaṅktis tu dvijabhūto vyavasthitaḥ ।। 

ḹ haro vāmagaṇḍe tu ḷ sthāṇur dakṣagaṇḍagaḥ 
ṝ tithīśa iḍāyāṃ tu ṛ bhārabhūti piṅgalā ।। 

ū arghīśo vāmakarṇe u amarīśas tu dakṣiṇe 
ī trimūrtir vāmacakṣuṣi i sūkṣma dakṣacakṣugaḥ ।। 

ā ananto maṇḍale vaktre a śrīkaṇṭho lalāṭagaḥ 
tadgrahe rudra-m-ākhyātā mālinyāṃ śṛṇu sāmpratam ।। 

vāme phetkārikā caiva dahanī dakṣapādagā 
sāvitrī caiva gāyatrī au o jaṅghau prakīrtitau ।। 

e ai jānū kriyā jñānī tārā takāram ūrugā 
śukradevīty anusvāraṃ śukraṃ devyās tu bhairavi ।। 

śa guhyaṃ kusumākhyā ca mahākālī nitambagā 
kṣa saṃhārī sthitā nābhau ṣodaraṃ lambanodarā ।। 

ha prāṇe ambikā devī sakāre ca parāparā 
āmoṭī tadgataṃ kṣīram ā varṇaṃ parikīrtitam ।। 

pūtanā chagalaṇḍā ca la-chau stanau prakīrtitau 
pāvanī tu pa hṛllagnā jayantyā śūlajā smṛtā ।। 

dīpanī śūladaṇḍā tu rephaṃ dakṣakare sthitam 
kapālinī vāmakare ṭa varṇaḥ parikīrtitaḥ ।। 

icchāśaktir visargākhyā karapṛṣṭhāv ubhāv api 
kurdanī jhaṅkarī caiva ña-jhāv aṅgulayaḥ kramāt ।। 

sampūrṇapūrṇimā caiva ṭhavarṇas talahastayoḥ 
vināyakī ca lāmā ca ḍa-ḍhau bāhudvayaṃ priye ।। 

vāyuvegā ca bhīṣaṇyā skandhayor ubhayor api 
va kaṇṭhe śikhivāhinyā a vāg vāgeśvarī matā ।। 

māyā devī i jihvā tu jihvā devyā virājate 
khirvirā ghoraghoṣā ca śivā kālī ca kaṅkaṭā ।। 

kavarge daśanās tīkṣṇā evaṃ devyā virājate 
bakāraṃ vadanaṃ tasyā vajriṇī śaktir avyayā ।। 

ī guhyaśakti nādasthā nāsāyāṃ netramadhyataḥ 
prajñā ca mohanī caiva ū u bhūṣaṇa-m-īkṣagau ।। 

nārāyaṇī ṇa karṇau tu vāmadakṣiṇayor ubhau 
priyadarśanā dha netrasthā ubhau netrau virājate ।। 

cāmuṇḍā ca lalāṭasthā tha vaktraṃ grasanī smṛtā 
ḹ ḷ ṛ ṝ tu śāntyādyāḥ śiromālā tu mālinī ।। 

nādinī tu śikhāntasthā nakārākṣarasambhavā 
mālinyās tadgraho hy eṣa śaktitrayam ataḥ śṛṇu ।। 

kriyā ca śukrasahitā bindu-ardhendusaṃyutā 
nādaśaktiśikhākrāntā prathamaṃ bījam uttamam ।। 

ambikā śūladaṇḍasthā guhyaśaktyā tv alaṅkṛtā 
binduyuktaṃ dvitīyaṃ tu tṛtīyaṃ śṛṇu sāmpratam ।। 

vāktattvaṃ kevalaṃ śuddhaṃ ghoraghoṣā tathāparā 
dakṣajaṅghāsamāyuktā dīpanī dakṣajānugā ।। 

ambikā dīpanīsaṃsthā guhyaśaktīcchayānvitā 
ambikā ca parārūḍhā icchāyuktaṃ padaṃ bhavet ।। 

abhinnā pāvanī tadvac chūladaṇḍaṃ tathaiva ca 
mahākālīsvarūpeṇa daśanaṃ tu caturthakam ।। 

gāyatryā bheditaṃ kāryaṃ jñānabhinnā ca dīpanī 
mohanyā bheditaṃ prāṇaṃ mahākālyā samāhitam ।। 

ṣaḍakṣaraṃ dvitīyaṃ tu padaṃ devyāḥ samuddhṛtam 
gāyatryā bheditaṃ kṛtvā ghoraghoṣā mahābalā ।। 

dīpanīṃ kevalāṃ dadyāt prajñayā śūladaṇḍakam 
jñānabhinnaṃ tu hṛdayaṃ prāṇaṃ jīvasamanvitam ।। 

sāvitrīsahitaṃ kāryaṃ padaṃ vidyāt tṛtīyakam 
dakṣajaṅghāsamāyuktā ghoraghoṣā kuleśvarī ।। 

dīpanī kevalā cātra nitambaṃ mohanānvitam 
kālikā jihvayā yuktā caturthaṃ caturakṣaram ।। 

bhīṣaṇānāsamāyuktā mahākālī tu kevalā 
bhīṣaṇā guhyaśaktisthā lambikā kevalāpy ataḥ ।। 

nārāyaṇī jñānaśaktyā yuktā syāt pañcamaṃ padam 
vajriṇī tu mahākālī dvir abhyāsaṃ tu kārayet ।। 

pāvanī māyayā bhinnā abhinnā śikhivāhinī 
dvir abhyāsam idaṃ kāryaṃ prāṇam icchāsamanvitaṃ ।। 

ṣaṣṭhamaṃ tu padaṃ devyā uddhṛtaṃ tu navākṣaram 
ambikā jñānabhinnā vai dīpanyā ca catuṣṭayam ।। 

bhūṣitaṃ bhūṣaṇenaiva vāmakarṇasya suvrate 
dīpanyā kevalā caiva caturdhā tu prakalpayet ।। 

navavarṇam idaṃ devi saptamaṃ padam uddhṛtam 
ambikā śūladaṇḍasthā guhyaśaktyā vibhūṣitā ।। 

punar eva tathāpy evaṃ śūladaṇḍāsane sthitā 
prajñāyuktā tu kartavyā vāmapādaṃ tataḥ punaḥ ।। 

śūladaṇḍāsanāsīnaṃ jñānadevyā hy alaṅkṛtam 
prāṇaṃ jīvasamāyuktaṃ śūladaṇḍāsane sthitam ।। 

sāvitryā sahitaṃ kāryaṃ bhūṣitaṃ bhūṣaṇena tu 
vāmakarṇasya deveśi kriyādevyā tataḥ punaḥ ।। 

binduyuktaṃ tu kartavyaṃ padaṃ devyās tu cāṣṭamam 
kubje te prītipūrveṇa kathitaṃ tu viśeṣataḥ ।। 

phetkārādiniyogena nādiphāntaṃ tu mālinī 
vidyātrayaṃ tathāpy evaṃ [']ghoryāṣṭakasamanvitam ।। 

dvādaśāṅgaṃ tu suśroṇi vidyāṅgāś ca navātmakam 
navātmā-aṅgasaṃyuktaṃ mālinyāṅgasamanvitam ।। 

nigrahas tu samākhyāto vilomenopadeśataḥ 
athānyaṃ sampravakṣyāmi arcanaṃ vidhipūrvakam ।। 

kaulikena vidhānena yathāśāstravidhānataḥ 
susame bhūpradeśe tu gomayenopalepite ।। 

yogapīṭhe athavā ramye gandhadhūpasuvāsite 
puṣpaprakarasaṅkīrṇe sugupte janavarjite ।। 

tatrārcanaṃ samārabhya ekacitto dṛḍhavrataḥ 
śuklavastraparīdhānaḥ suklayajñopavītinaḥ ।। 

śucir bhūtvā susannaddhaḥ ṣoḍhānyāsena kubjike 
sabāhyābhyantare dhyātvā ekacitto vyavasthitaḥ ।। 

tataḥ karma samārabhya pūrvoktena vidhānavit 
kuṅkumākṣatasammiśrais trirasraṃ vartayet kramam ।। 

raktacandanacūrṇena sindūreṇa-m-athāmbike 
hiṅgulena tathā rakte likhyākṣaraṃ yathoditam ।। 

nādabindusamāyuktaṃ ṣaṭprakārasamanvitam 
sarvākārasamopetaṃ paramaṃ divyarūpiṇam ।। 

tatra pūjā prakartavyā śāstroktena vidhānavit 
ādau pīṭhāni catvāri catvāraḥ pīṭhadevatāḥ ।। 

yoginīpañcakaṃ caiva ḍādiyāntāḥ krameṇa tu 
punar mahāntārikāḥ pañca jñānaṃ ṣaḍvidham ucyate ।। 

sraṣṭāraḥ siddhasadbhāvāḥ siddhāś catvāry anukramāt 
oṃkārapīṭhamadhyasthaṃ devyāyā saha vinyaset ।। 

dakṣiṇe caiva jālākhyaṃ pūrṇapīṭhaṃ tathottare 
kāmarūpaṃ tato agre tu devyāsiddhasamanvitam ।। 

ṣaṭprakāravidhānena kulāṣṭakam ataḥ śṛṇu 
prayāge tu mahākṣetre ā-kṣā-maṅgalasaṃyutā ।। 

vairiñcī ādinā pūjyā pūrvabhāge vyavasthitā 
vārāṇasyāṃ mahākṣetre ī-lā-carcikasaṃyutā ।। 

māheśī kādinā pūjyā āgneyīṃ diśam āśritā 
kolāgirye mahākṣetre ū-hā-yogīsamanvitā ।। 

kaumārī cādinā pūjyā yāmyāyāṃ diśi saṃsthitā 
aṭṭahāse mahākṣetre ṝ-sā-siddhiharānvitā ।। 

ṭādinā vaiṣṇavī hy evaṃ nairṛtyakoṇam āśritā 
jayantī ca mahākṣetre ḹ-ṣā-bhaṭṭasamanvitā ।। 

vārāhī tādinā hy evaṃ vāruṇyāṃ diśi bhūṣitā 
caritre ca mahākṣetre ai-śā-kilakilānvitā ।। 

aindrī pādyena sampūjyā vāyavyakoṇake sthitā 
ekāmrake mahākṣetre kālarātryā ca au-va-kā ।। 

cāmuṇḍā yādinā pūjyā kauberīdiśi saṃsthitā 
devikoṭṭe mahākṣetre aḥ-hlā-bhīṣaṇasaṃyutā ।। 

lakṣmī śādyena sampūjyā aiśānyāṃ diśi bhūṣitā 
kṣavarṇe kubjinīśānaṃ madhyasaṃsthaṃ prapūjayet ।। 

ḍakāre ḍākinī pūjyā rakāre rākṣasī tathā 
lakāre lākinī apy evaṃ kakāre kusumālikā ।। 

śakāre śākinī viddhi yakāre yakṣiṇī matā 
bhrāmaṇī madhyataḥ pūjyā dakṣaṣaṭkaṃ prakīrtitam ।। 

uttaraṃ sampravakṣyāmi yathāvad anupūrvaśaḥ 
guhyākhyā ca mahākhyā ca balākhyā maṇicandrikā ।। 

mālinī vidyayā sārdhaṃ ṣaṭkam uttarasaṃjñakam 
ūrdhvataḥ siddhasantānaṃ mitrādau guravāvadhim ।। 

ādhārīśas tu oṃkāre kuraṅgīśas tu jālake 
cakrīśaḥ pūrṇagiryāyāṃ mathanaṃ kāmarūpake ।। 

yoginyaś ca yugāś caiva kramaśaḥ samprapūjayet 
caṇḍā ghaṇṭā mahānāsā sumukhī durmukhī balā ।। 

revatī prathamā ghorā bhaumyā bhīmā mahābalā 
jayā ca vijayā caiva ajitā caivāparājitā ।। 

mahotkaṭā virūpākṣī śuṣkā cākāśamātarā 
sehārī jātahārī ca daṃṣṭrālī śuṣkarevatī ।। 

pipīlikā puṣpahārī aśanī śaspahārikā 
bhadrakālī subhadrā ca bhadrabhīmā subhadrikā ।। 

kādivarṇaiḥ prapūjyaitāḥ svaraiḥ pīṭhādhipās tathā 
siddhakramam idaṃ devi siddhamātṭḥ prapūjayet ।। 

gopanīyaṃ prayatnena yadīcchec chirajīvitam 
na deyaṃ duṣṭabuddhīnām ity ājñā pārameśvarī ।। 

pūjanīyaṃ prayatnena nit yam eva na saṃśayaḥ 
yogācārasamo yogī mānasaṃ samprapūjayet ।। 

trikālam ekakālaṃ vā ṣoḍhānyāsaprapūrvakam 
ṣaṭprakāram idaṃ devi trisandhyaṃ samprapūjayet ।। 

svaraiḥ ṣoḍaśabhir devyaḥ siddhāś caiva prapūjayet ।। 

pīṭhaṃ pīṭheśvarīm īśaṃ pīṭhādhipasapālakam 
nāthadevyā samāyuktaṃ siddhadevyānvitaṃ yajet ।। 

pañcamaṃ pīṭhamadhyasthaṃ devīcatuṣṭayānvitam 
siddhaiś caturbhiḥ saṃyuktaṃ pūjayet samanukramāt ।। 

ṣaḍaṅgabhogasaṃsthānaṃ paṅkti ratnaṃ ca pañcakam 
guhyaṣaṭkaṃ tathā ḍādi sthānaṣaṭkam ataḥ param ।। 

yoginīṣaṭkam etad dhi pañcakaṃ ca tataḥ punaḥ 
kṣetrāṣṭa-m-aṣṭakaṃ caiva aṣṭakaṃ ca catuṣṭayam ।। 

ṣaṭkam anyat tato bāhye pūjanīyaṃ prayatnataḥ 
yo vetti yogyatā tasya anyathā nāmadhārakaḥ ।। 

ṣoḍhānyāsaṃ tataḥ paścād vācanīyaṃ prayatnataḥ 
svabhrā caiva nirabhrā ca bhūcarī khecarī tathā ।। 

gocarī gaṇamukhyā ca yoginyaḥ ṣaṭ kule sthitāḥ 
sūkṣmā caiva susūkṣmā ca antimāmṛta-m-antimā ।। 

kāmarūpāditaḥ kṛtvā yoginyaḥ siddhasaṃyutāḥ 
kamalā barbarā caiva mahāntārī tṛtīyakā ।। 

laghvinī ca caturthī syād bimbākhyā vṛddhapañcakam 
raktākhyā ca karālākhyā caṇḍā ucchuṣmasaṃjñikā ।। 

khaṇḍikā pañcamī jñeyā pañca devyā udāhṛtāḥ 
mātaṅgī ca pulindā ca śabarī campakā tathā ।। 

madhyataḥ kubjanāmā tu ratnabhūṣaṇabhūṣitā 
viśuddhānāhataṃ caiva tathā ca maṇipūrakam ।। 

svādhiṣṭhānaṃ tathādhāraṃ pañcaratnaṃ prapūjayet 
ṣoḍhānyāsasya tattvajño anyathā ca vilomakṛt ।। 

pūjyapūjakadigbhāge kramaśuddhikrameṇa tu 
sa ca yogyo anvayī śiṣyo anyathā nāmadhārakaḥ ।। 

gandhaiś ca vividhaiḥ puṣpair javābandhūkapāṭalaiḥ 
karavīrakubjakuṇḍaiś ca jātīmallikacampakaiḥ ।। 

saivalyotpalayūthībhiḥ sindūraiḥ kiṃśukais tathā 
ebhiś ca bahubhiś cānyaiḥ sugandhair dhūpaguggulaiḥ ।। 

vāmāmṛtādibhir dravyaiḥ kuṇḍagolodbhavais tathā 
pañcāmṛtais tathā cānyair aliphalgusamanvitaiḥ ।। 

mahāpiśitadhūpais tu nālājair dīpakaiḥ saha 
evaṃ kuryād vidhānena arcanaṃ vidhipūrvakam ।। 

mahāśaṅkhārghapātreṇa arghaṃ dattvā yathākramam 
tasyāpi pūrvato devi maṇḍalānāṃ catuṣṭayam ।। 

pītapuṣpaiḥ samabhyarcya ekaikasya krameṇa tu 
punar dakṣiṇato devi catvāraḥ kṛṣṇapuṣpakaiḥ ।। 

uttare caiva catvāri raktapuṣpaiḥ prapūjayet 
catvāraḥ paścime devi śvetapuṣpaiḥ prapūjayet ।। 

praṇāmaḥ kriyate paścād aṣṭāṅgaṃ mānasena tu 
stotraṃ paścāt prakurvīta tac ca devi vadāmy ah am ।। 

namo astu te mahāmāye sūkṣmadehe parāpare 
ekākini viśuddhātme nādākhye bindumālini ।। 

adehāc ca samutpanne acale viśvadhāriṇi 
mahākuṇḍalinī nitye haṃsamadhye vyavasthite ।। 

somasūryāgnimadhyasthe vyomavyāpī parāpare 
oṃkāravigrahāvasthe hakārārdhārdhadhāriṇi ।। 

vālāgraśatadhāsūkṣme anante cākṣaye avyaye 
hakārārdhakalādhāre padmakiñjalkam āśrite ।। 

sakalākhye mahāmāye varade lokapūjite 
ekaikanāḍimadhyasthe marma-m-ekaikabhedini ।। 

aṣṭatriṃśatkalā devi bhedini brahmarandhrage 
brahmā viṣṇuś ca rudraś ca īśvaraś ca sadāsivaḥ ।। 

ete pañca mahāpretāḥ pādamūle vyavasthitāḥ 
trailokyajananī devi namas te śaktirūpiṇī ।। 

iḍāpiṅgalamadhyasthe mṛṇālatanturūpiṇi 
bindumadhyagate devi kuṭile cārdhacandrike ।। 

tuṣārakaṇikābhāse dvādaśāntāvalambini 
umākhye hṛdgate gauri dvādaśādityavarcase ।। 

śūnye śūnyāntarāvasthe haṃsākhye prāṇadhāriṇi 
lambākhye parame devi dakṣiṇottaragāmini ।। 

nāsāgre tu samuttīrṇe madhyasūtrapravāhini 
hṛllekhe paramānande tālumūrdhni vyavasthite ।। 

nādaghaṇṭikasaṅghṛṣṭe guṇāṣṭakasamanvite 
sthūlasūkṣme tu saṅkṣubdhe dharmādharmapuṭadvaye ।। 

kāryakāraṇakartṛtve triśūnye nādavigrahe 
parāparapare śuddhe caitanye śāśvate dhruve ।। 

sarvavarṇadharī devi guhyatattveti viśrute 
aśarīre mahābhāge saṃsārārṇavatāriṇi ।। 

jayā ca vijayā caiva jayantī cāparājitā- 
tumburubījamadhyasthe namas te pāpamocani ।। 

bandhamokṣakarī devi ṣoḍaśānte vyavasthite 
bhrāmaṇī śaktiśūlena mahāvyūhasamanvite ।। 

bhramaṇi bhrāmaṇī gauri māyāyantrapravāhini 
svacchandabhairavī devi krodha-unmattabhairavi ।। 

pañcāśadvarṇarūpasthe tvayā rudrāḥ prakīrtitāḥ 
amṛtākhye ruruś caṇḍe namas te jñānabhairavi ।। 

daṃṣṭrotkaṭe vidyujjihve tārakākṣi bhayānake 
namāmi devadeveśi aghore ghorarūpiṇi ।। 

jvālāmukhī vegavatī umādevi sarasvati 
haṃsasvarodvahe devi gomukhi śaktimālini ।। 

kroṣṭuke subhage devi durge kātyāyanī tathā 
nityaklinnāsamākhyāte rakte ekākṣare pare ।। 

brāhmī māheśvarī caiva kaumārī vaiṣṇavī tathā 
vārāhī caiva māhendrī cāmuṇḍā tv abhayānanā ।। 

yogeśī tvaṃ hi deveśi kulāṣṭakavibhūṣite 
aindrī caiva tu āgneyī yāmyā nairṛtyavāruṇī ।। 

vāyavyā caiva kauberī īśānī samudāhṛtā 
prayāgā varuṇā kollā aṭṭahāsā jayantikā ।। 

caritrekāmrake caiva devikoṭṭaṃ tu cāṣṭadhā 
tathā kālī umā devī devadūti namo astu te ।। 

bhadrakāli mahādevi carmamuṇḍe bhayāvahe 
mahocchuṣme mahāśānte namas te śaktirūpiṇi ।। 

bhūr bhuvaḥ sveti svāhānte dayāṃ nāthe kuruṣva me 
jñānārthino mahāmāye etad icchāmi veditum ।। 

yas tv idaṃ paṭhate stotraṃ trisandhyaṃ caiva mānavaḥ 
prāpnoti cintitān kāmān strīṇāṃ bhavati vallabhaḥ ।। 

iti śivaśaktisamarasamahāmāyāstavaḥ samāptaḥ

kulajānāṃ maheśāna pavitrārohaṇaṃ katham 
kasmin kāle kathaṃ kāryaṃ kimarthaṃ vada me prabho ।। 

purā devāsurair devi kṣīrodo mathito yadā 
tatra netro mahābhāge kaśyapasya suto balī ।। 

manthāne yojito bhadre viṣanidrāvimūrchitaḥ 
na śaknoti talasyānte varṣāsu vasituṃ yadā ।। 

tenāhaṃ rādhito devi pavitreṇa mahātmanā 
divyaṃ varṣasahasraṃ tu vāyubhakṣo mahābalaḥ ।। 

tuṣṭo ahaṃ tasya deveśi kiṃ kartavyaṃ puroditam 
tato asau daṇḍavad bhūmau mama pādāgrataḥ sthitaḥ ।। 

prāvṛṭkāle na śaknomi talānte vasituṃ hara 
tataḥ so api mayā devi karābhyāṃ gṛhya bhūtalāt ।। 

śirasā dhārito devi jaṭājūṭe varānane 
tataḥ sarvais tu deveśi śirasā dhāritaḥ śuciḥ ।। 

daśakoṭis tu pūjānāṃ pavitrārohaṇe samā 
vṛthā dīkṣā vṛthā jñānaṃ gurvārādhanam eva ca ।। 

harate nāgarājas tu vinā devi pavitrakāt 
vṛthā pariśramas tasya yo na kuryāt pavitrakam ।। 

tasmāt sarvaprayatnena kartavyaṃ kulajaiḥ priye 
āṣāḍhe śuklapakṣe tu mithunasthe divākare ।। 

tadālābhe prakartavyaṃ karkaṭasthe divākare 
avirodhena kartavyaṃ yāvat syāt tulapūrṇimā ।। 

sauvarṇaṃ tu kṛtaṃ sūtraṃ sūkṣmaṃ tu triguṇīkṛtam 
tatra tantuśataṃ proktaṃ granthipādaṃ guror matam ।। 

pūjyasya dvyadhikaṃ kāryaṃ pratipūjye caturādhikam 
saptādhikaṃ śivasyoktaṃ yogeśīnāṃ ṣaḍuttaram ।। 

vidyāpīṭhasya sarvasya kuryāt tac ca ṣaḍuttaram 
pādukānāṃ prakartavyaṃ śatam aṣṭādhikaṃ priye ।। 

aṣṭatriṃśac ca granthyo vai pañcāśad vā vikalpanā 
aṣṭādhikaṃ guror uktaṃ vaṭukasya tathā bhavet ।। 

athavā rājataṃ sūtram abhāvād vastrajaṃ bhavet 
śuklasūtraṃ samādāya triguṇaṃ triguṇīkṛtam ।। 

tena tantuśataṃ kuryād aṣṭādhikaṃ mahātape 
śrīkaṇṭhādi caturviṃśair ajeśādyais tu ṣoḍaśa ।। 

aṣṭābhiś ca mahākālair vidyāmātā catuṣṭayam 
ṣaṭtantu ḍādiṣaṭkasya kulāṣṭe cāṣṭatantukam ।। 

granthayaś ca yathāśobhā yathāśaktyā pavitrakam 
gorocanā prakartavyā athavā kuṅkumena tu ।। 

evaṃ niṣpādayitvā tu yāgaṃ kṛtvā varānane 
dātavyaṃ bhaktiyuktena pūjānte tu pavitrakam ।। 

gītaṃ nṛtyaṃ prakartavyaṃ sa evātra varānane 
hindolaṃ vātha kartavyaṃ mandatārayutena tu ।। 

prāptāḥ samayino ye tu te pūjyās tu prayatnataḥ 
tat sarvaṃ tu prakartavyaṃ cāturmāsyaṃ varānane ।। 

saptavāsaram evaṃ tu trīṇi vā ekam eva vā 
vīrakrīḍākṛte devi sampannaṃ bhavate priye ।। 

tat pavitraṃ varārohe kṛtvā caiva kṣamāpayet 
bahuyajñaphalaṃ devi bahutīrthaphalaṃ tathā ।। 

dānadharmasya deveśi kalāṃ nārghanti ṣoḍaśīm 
pavitraṃ paramaṃ puṇyaṃ sarvadoṣavivarjitam ।। 

tena kāryam idaṃ devi kulajais tu varānane 
laṅghanaṃ samayānāṃ tu karma vidhivinākṛtam ।। 

te doṣā nāśam āyānti pavitreṇa varānane 
varṣe varṣe prakartavyaṃ yathāvibhavavistarāt ।। 

kāśaiḥ kuśaiḥ prakartavyaṃ bhaktiyuktena bhairavi 
vittaśāṭhyaṃ na kartavyam ihaiva tu kulāgame ।। 

śāṭhyena yat kṛtaṃ karma na tat siddhipadaṃ bhavet 
evaṃ jñātvā varārohe vittaśāṭhyaṃ na kārayet ।। 

tadgrahaś ca tathā pūjā pavitrārohaṇaṃ param 
etat sarvaṃ samākhyātaṃ kim anyat paripṛcchasi ।। 

iti kulālikāmnāye śrīkubjikāmate tadgrahapūjāpavitrārohaṇaṃ nama caturviṃśatimaḥ paṭalaḥ

maṇḍalānāṃ vidhānaṃ tu prasādaṃ kuru bhairava 
yena jānāmy ahaṃ deva kathayasva vidhānataḥ ।। 

sāraṃ maṇḍalam ākhyātaṃ phalaṃ sāraṃ parāparam 
lāti yasmād yamātītaṃ maṇḍalaṃ tena kīrtitam ।। 

makāre mātaraḥ sarvā ḍakāre ḍāmarīgaṇam 
lakāre lākinīvargaṃ maṇḍalaṃ tena cocyate ।। 

makāre nit yam ātmānaṃ ḍakāre khecarīgaṇam 
lakāre bhūcarīvargo maṇḍalaṃ tena kīrtitam ।। 

makāre a nāma yo devo ḍakāre śaktir iṣyate 
lakāre ṣaḍvidhā sṛṣṭir maṇḍalaṃ tena kīrtitam ।। 

makāraṃ śivatattvaṃ ca vidyātattvaṃ ḍakāragam 
lakāram ātmatattvaṃ tu kīrtitaṃ tena maṇḍalam ।। 

makāre tu śivaṃ vidyād ḍakāre parameśvarī 
lakāre saptakoṭyas tu mantrāṇāṃ parikīrtitam ।। 

makāre kāraṇāḥ pañca ḍakāre tu parāparā 
lakāre aparāḥ pañca tena maṇḍala kīrtitam ।। 

brahmā viṣṇuś ca rudraś ca īśvaraś ca sadāśivaḥ 
ucyate maṇḍalenaite tena maṇḍalam ucyate ।। 

sarve grahāś ca dikpālā nāgā vai bhairavādayaḥ 
tiṣṭhanti maṇḍale līnāḥ sarvādhikyam ato punaḥ ।। 

anantādyāḥ śivāntādhvā ṣaḍvidhaḥ samprakīrtitaḥ 
āste maṇḍalake so hi maṇḍalaṃ vyāpakaṃ tataḥ ।। 

sarvavyāpitayā nānyo maṇḍalābhyadhiko yataḥ 
tena maṇḍalam abhyarcya[ṃ] bhuktimuktiphalārthibhiḥ ।। 

itīṣṭaṃ maṇḍalādhyāyaṃ nirdiṣṭaṃ kubjikāmate 
kuryāt pradakṣiṇaṃ devi apasavye visarjanam ।। 

śrīmatasyāgrato devi tad evaṃ gurusannidhau 
suprasiddhāṃ tato jyeṣṭhāṃ suparīkṣya prayatnataḥ ।। 

saptāviṃśatibhir bhedaiḥ praśnam etat kramāgatam 
ṣaṭprakāratrayaś cājñā yeṣāṃ tīvrāvalokanam ।। 

subhaktā vatsalāḥ śāntā dambhamāyāvivarjitāḥ 
teṣāṃ maṇḍalakaṃ kuryād anyathā tu vilomakṛt ।। 

tasya pūjākramaś cāyaṃ jānunā bhūmisaṃsthitaḥ 
vidhāya mārjanī śuddhe prokṣite caiva bhūtale ।। 

dakṣahastatalaṃ bhrāmyaṃ maṇḍalaṃ vārinirmitam 
supuṣpaprakarair yuktaṃ vilipya candanādibhiḥ ।। 

tridhā tad yāgavidhinā dattvārghaṃ dravyasaṃyutam 
śiṣyo asya gandhadhūpādyaiḥ pūjāṃ kṛtvā purātmanaḥ ।। 

sadvidhānasamāyuktaṃ tad abhyarcya samantataḥ 
gurupādāmbhujau bhaktyā stutvā stotrādibhiḥ kramāt ।। 

paścāt triḥśuddhayā bhaktyā praṇamya tadanujñayā 
utthāya śirasā dhāryaṃ bhuktimuktiphalārthinā ।। 

gurupādasthapuṣpaṃ tu kāryaṃ śisyeṇa sādarāt 
nīrājanaṃ subhaktyātha śubhavastunivedanam ।। 

dūrāt karoti paryāyāt pārśvastho hi ca parvasu 
svāminaṃ praṇamed bhaktyā ity ājñā pārameśvarī ।। 

puṣpāghrāya visarjyeta nītvā nāsam apuṣpatā 
vidhānaṃ maṇḍalasyoktaṃ svāmipūjāvidhikramaḥ ।। 

kramaṃ kuryād idaṃ bhaktyā yaḥ śiṣyaḥ kubjikāmate 
svāmipādaprasādena divyājñāṃ labhate punaḥ ।। 

etan maṇḍalam ākhyātaṃ yathārthaṃ tu mayā tava 
idānīṃ brūhi deveśi kim anyaṃ kathayāmi te ।। 

pañcātmānaḥ kathaṃ deva saṃsthitaḥ katamaḥ śivaḥ 
kinniyogaratā deva kimpramāṇaṃ vyavasthitāḥ ।। 

atyantanipunaṃ devi pṛcchase guṇavistaram 
savismayakaraṃ bhadre kathayāmy anupūrvaśaḥ ।। 

paraḥ parāparaḥ siddhaḥ prasiddhaḥ pudgalātmakaḥ 
sthānanirdeśato vakṣye śṛṇu tvaṃ varavarṇini ।। 

śatakoṭipramāṇena paro hy ātmā vyavasthitaḥ 
ṣaṇnavatyeva koṭīnāṃ vijñeyas tu parāparaḥ ।। 

caturāśītipramāṇena siddho hy ātmā vyavasthitaḥ 
ṣaṭtriṃśatkoṭimadhyasthaḥ prasiddhaḥ kāraṇeśvaraḥ ।। 

catvāriṃśāṣṭamānena saṃsthitaḥ pudgalātmakaḥ 
laḍahaiva sa vijñeyaḥ parāparavibhāgaśaḥ ।। 

prasiddhakandharārūḍhaḥ siddhasārathināhataḥ 
sa yāti nīyate yatra parāparanirīkṣaṇāt ।। 

paramāṇusamādiṣṭaḥ karmavṛttau niyāmitaḥ 
vāmādipathamārgeṇa prakṛtyarthabharālasaḥ ।। 

prakṛtyākrāntaśakaṭo bhajyate mriyate gavi 
rodate sārathis tatra paśyate tu parāparaḥ ।। 

vāmādipatham ārūḍho nadyāmbhodhisaritsaraiḥ 
yāti mad hyena teṣāṃ vai pasyate varṣaṇādikam ।। 

yānakrīḍāṃ ca paśyeta kaphākrāntabharo yadi 
pudgalātmā vrajet tatra siddhasārathineritaḥ ।। 

pittadravyabharākrānto jyeṣṭhāpathi niyojitaḥ 
jvālāvalīḍhamadhye tu jvalantaikapure api vā ।। 

kṣutpipāsābhibhūtas tu caurā gṛhṇanti tatpathe 
kopasaṅgrāmasaṃrambhaṃ striyāliṅganacumbanam ।। 

rājyopadravam etad dhi paradārasamākulam 
sārathis tu bhavet tatra vadhyate māryate tu saḥ ।। 

parāparo rudaty āśu paraḥ paśyati tatra vai 
yāty anekavidhopāyaiḥ jyeṣṭhāpathasamāśritaḥ ।। 

kaphapittabharākrānto vātākrānto yathā punaḥ 
pathi raudre niyukto ayaṃ yāty asau khecarāmukhaḥ ।। 

svargapātālalokāntaṃ piśācabhuvanāni ca 
vidyādharapuraṃ paśyet puṣpitaṃ vanakānanam ।। 

yoginīcakramelāpaṃ nṛtyagītaravākulam 
rājyābhiṣekam āpannaṃ chattrotkṣepitacāmaram ।। 

vātapittabharākrāntaḥ pudgalātmā pathi sthitaḥ 
paśyate sārathiḥ sarvaṃ bhuñjate tu parāparaḥ ।। 

atha vātabharākrānto yāti nīyati dūrataḥ 
santrāsitas tu ravinā viṣamaḥ samaparvatam ।। 

khañjamāno apy asau yatnād bhajyate mriyate tu saḥ 
atha vātakaphākrāntaḥ parasārathineritaḥ ।। 

sarpavyāghravṛkākīrṇaṃ mārgaṃ paśyati sarvathā 
khādyate cāpy asau sarpair mriyate nīyate api vā ।। 

evaṃ pudgala-ātmā vai prasiddhaskandham āśritaḥ 
siddhasārathinā yuktaḥ parāparavaśānugaḥ ।। 

prerito asau parātmānā krīḍate sa carācaram 
kathitaṃ sarahasyaṃ tu parātmānirṇayaṃ sphuṭam ।। 

yan na kasyacid ākhyātaṃ bhrāntirūpaṃ jagasya ca 
śrīmataṃ ye na vindanti bhrāntis teṣāṃ pade pade ।। 

parākāśe paro hy ātmā mantrākāśe parāparaḥ 
śaktyākāśe susiddhas tu padabhāve prasiddhadhīḥ ।। 

bhūtākāśapathe saṃsthaḥ pudgalātmā nakiñcanaḥ 
pañcaite śambhunādiṣṭāḥ śambhuḥ sarvatra samarasaḥ ।। 

ṣaṣṭhanāthaḥ paraḥ sākṣāt sarvajñaḥ sa parāparaḥ 
alakṣaṇam asaṃjño asau prasādāc chambhuvas tu saḥ ।। 

anujñāto abhiṣiktas tu vīro vīratvam icchatā 
cared vidyāvrataṃ mantrī yathā tat kathayasva me ।। 

śṛṇu devi pravakṣyāmi vidyāyā vratam uttamam 
jaṭī muṇḍī śikhī bhasmī brahmacārī tu snātakaḥ ll ।। 

vratastho apy avratastho vā sarvāvastho atha siddhidaḥ 
pañcamudrādharo vāpi bhasmaniṣṭho digambaraḥ ।। 

cīravalkaladhārī vā sarvābharaṇabhūṣitaḥ 
malīmaso atha śuklo vā vastrābharaṇabhūṣitaḥ ।। 

yena yena hi veṣeṇa vartate sādhakottamaḥ 
tat tad eva vrataṃ proktam iti śāstrasya niścayaḥ ।। 

yad yad ābharaṇaṃ tasya yaṃ vā vadati vācayā 
sā caryā kathitā tasya mantrāś caiva na saṃśayaḥ ।। 

vidyā nāma parā śaktir dvibhir bhedair vyavasthitā 
cicchaktirahitādhiṣṭhā avarṇā varṇagā śubhā ।। 

vindate varṇagā yena tena vidyāvrataṃ priye 
cīrṇacaryā jagat sarvaṃ varṇāvarṇair vyavasthitam ।। 

vrataṃ bhāvam iti proktaṃ tena vidyāvrataṃ smṛtam 
cic cinoti vida jñāne cicchaktipratibodhakam ।। 

avarṇaṃ raktavat piṇḍaṃ vidyāmantrātmavigraham 
paśyanti ca vratāsaktāś cīrṇavidyā sa ucyate ।। 

saptakoṭisahasrāṇāṃ vidyānām aprameyataḥ 
cicchaktibodhanaṃ yasmād avarṇā varṇatāṃ gatā ।। 

ekā eva parā proktā vidyārūpā tu kuṇḍalī 
tena devi vrataṃ proktaṃ vidyāyāvaraṇaṃ śubham ।। 

vidyāmārge cared yas tu śāstradṛṣṭena karmaṇā 
dhyānaṃ pūjā japo homaḥ samayānāṃ prapālanam ।। 

etad vidyāvrataṃ proktaṃ nānyathā vīranāyike 
vidyā jñeyā tu yonisthā carate dvādaśāntagam ।। 

vratasthāneṣu sarveṣu tena vidyāvrataṃ priye 
brahmā viṣṇus tathā rudra īśvaras tu sadāśivaḥ ।। 

ete sthānā vratasyaiva yatra sā carate parā 
taṃ jñātvā paramaṃ sthānaṃ cīrṇavidyāvrato hi saḥ ।। 

pañcamudrā bhaved devi pañcakāraṇakaṃ tataḥ 
bhūṣito hṛdi tiṣṭheta pañcamudrāvyavasthitaḥ ।। 

etais tu bhūṣito mantrī paryaṭet kṣetram āśritaḥ 
śmaśāne kānane kūpe udyāne devakule api vā ।। 

śūnye rājagṛhe mantrī parvatāgre catuṣpathe 
tripathagrāmarathyāsu mahodadhitaṭe tathā ।। 

nadīsaṅgamatīre vā ekavṛkṣe atha kānane 
ekaliṅge tathā ṣaṇḍe kṣetrair vā aṣṭabhiḥ kramāt ।। 

prayāgā varuṇā kolā bhīmanādā jayantikā 
caritrekāmrakaṃ caiva koṭīvarṣaṃ tathāṣṭamam ।। 

etais tu paryaṭen mantrī yoginīsiddhim icchatā 
khaṭvāṅgadhāriṇo maunī vegāt paryaṭate sadā ।। 

ḍamaruṃ pāśakhaṭvāṅgaṃ triśūlaṃ kheṭakaṃ tathā 
nārācā kartarī cakram aṅkuśaṃ muśalaṃ dhanuḥ ।। 

gadā kaṭṭārikā śaktis tathā daṇḍakamaṇḍalum 
ete tu āyudhāḥ śreṣṭhāś caryākāle tu dhārayet ।। 

pañcadaivasikaṃ kāryam astrasamkhyā vratottamā 
dvādasāhaṃ caren mantrī pakṣamāsādito athavā ।। 

ṣaṇmāsam athavābdaṃ ca dvirabdaṃ trīṇi-m-eva vā 
catuḥ pañca tathā ṣaṭsu sapta aṣṭa tathāpi vā ।। 

nava dvipañcakaṃ vātha ekādaśa-m-athāpi vā 
dvādaśābdaṃ caren mantrī brahmaghno api sa sidhyati ।। 

abda-m-ekena deveśi maṇḍalīkaiḥ prapūjyate 
deśaṃ bhṛtyā[ḥ] puraṃ grāmaṃ samantrī sapurogamaḥ ।। 

sāntaḥpuravaro rājā vaśyo bhavati śobhane 
dvirabdair yakṣakanyāś ca sidhyanti suranāyike ।। 

trirabdāt saptapātālā yās tu daityāṅganāḥ śubhāḥ 
paśyate madamattās tu madavibhrāntalocanāḥ ।। 

mātaṅgamadagāminyo akṣayā yauvanodvahāḥ 
kṣubhyanti sādhakendrasya prāṇān muñcanti tatkṣaṇāt ।। 

catuḥ pañca tathā ṣaṭsu brahmalokādi sādhayet 
saptame abde varārohe rudrāntā yā vyavasthitāḥ ।। 

sidhyanti sādhakendrasya iti śāstre pracoditāḥ 
aṣṭame īśvarākhyaṃ tu navame tu sadāśivam ।। 

daśame vidyālayo bhūtvā krīḍate gagane mahān 
daśamaikādaśe devi dvādaśair guṇasaṃyutaḥ ।। 

aṇimādiguṇair yukto gacchate khecaraiḥ saha 
akṣayo hy ajayo yogī krīḍate sarvagaḥ śubhaḥ ।। 

vratasthasya phalaṃ hy etat kathitaṃ tu mayā priye 
sāmprataṃ yogamārgeṇa yathā bhavati tac chṛṇu ।। 

śmaśānaṃ tu gṛhaṃ proktaṃ gṛho dehaḥ prakīrtitaḥ 
aṭate tu aviśrāntaḥ śmaśānagatacetasaḥ ।। 

kaṃ śarīram iti proktaṃ tasyānte nayate bhṛśam 
paśyate mantrasaṃstho api vāṅmayaṃ sacarācaram ।। 

kānanaṃ tena cākhyātaṃ kāyānte saṃsthitaṃ priye 
manaḥ kūpaṃ samuddiṣṭaṃ saṅkalpaṃ kurute bahūn ।। 

tatrādhāro vrajet kṣetrī tena kūpeti viśrutaḥ 
udyato mana nābhistho madhyataḥ sarvajantuṣu ।। 

neti tat paramaṃ prāptaṃ udyānas tena ucyate 
dadāti satataṃ dehe amṛtaṃ tu nabhogatam ।। 

kulānte ca cared yena dharmādharmātmabandhanaiḥ 
tena devi samākhyātaṃ dehī devakulaṃ sadā ।। 

rājā cātmā samuddiṣṭaḥ ṣaṭtriṃśe apy athavādhvani 
śabdādiguṇabhūyiṣṭho manaḥkoṣṭhagataḥ prabhuḥ ।। 

tena sthitena tiṣṭhanti tenaiva saha gacchati 
unmanatve sadā yuktaḥ śūnyo mana-m-udāhṛtaḥ ।। 

śūnyaṃ rājagṛhaṃ tena unmanatve sadā priye 
parvataṃ guruvaktraṃ tu tasyāgram avalambayet ।। 

parvatāgraṃ smṛtaṃ tena paryāyena surārcite 
catuṣpathaṃ bhaved devi vāmā jyeṣṭhā ca raudrikā ।। 

ambikāyā samāyuktam aṭanaṃ pudgalātmakam 
catuṣkaṃ tena cākhyātaṃ patham etad udāhṛtam ।। 

pathaṃ nāḍītrayaṃ proktam iḍādyā tu kuleśvari 
tripathastho-r-aṭen nityaṃ kurute gati-r-āgatim ।। 

tripathasthaikabhāvastho yaḥ karoti sa sidhyati 
grāmaṃ deham iti proktam ātmā deham iti smṛtaḥ ।। 

ālayaḥ sarvasattvānāṃ sukhaduḥkhaparāparaḥ 
gacchate adha ūrdhvaṃ tu rathyādhāro jagatpatiḥ ।। 

tena rathyā smṛtā nāḍī brahmādyā ātmanaś ca tu 
taṭaṃ tīraṃ samākhyātaṃ sindhūccāraṃ nigadyate ।। 

duḥkhānte tu layātītaṃ taṭam udadhisaṃjñakam 
vācānte vyāpinaṃ devaṃ śivaṃ paramakāraṇam ।। 

tiṣṭhate satataṃ mantrī tatra caryā prakāśitā 
nadate cāntarādhārā parā kuṇḍalinī tu yā ।। 

sā nadī oghabhūtā tu vyomārṇe vahate sadā 
saṅgamaṃ parayā yuktam unmanāyāḥ prakīrtitam ।। 

saṅgamaṃ tena cākhyātaṃ nadī tu samudāhṛtā 
tīraṃ tu samavāyinyā vibhvīyā sā parā kalā ।। 

tadātīto bhaved vyāpī nadyās tīram udāhṛtam 
ekavṛkṣaṃ samākhyātam ekā śaktir ihocyate ।। 

vṛkṣam indriyam ākhyātaṃ vṛkṣaṃ śaktir iti smṛtā 
kṣayaṃ gatā pare vyomni amanaske nirāmaye ।। 

tena devi mayā proktam ekavṛkṣas tu caryayā 
ekam eva paraṃ tattvaṃ liṅgādhāraṃ vibhuṃ priye ।। 

paryaṭe[t] tu divā rātrau aviśrāntaḥ punaḥ punaḥ 
ekaliṅgaṃ samākhyātaṃ ṣaṇḍaṃ tu kathayāmi te ।। 

hṛdayaṃ tu saraḥ proktaṃ padmaṃ vai aṣṭapattrakam 
udānena tu deveśi vikāśe tu ravis tu saḥ ।। 

sevyate pudgalālīnaṃ sarojaṃ hṛdayātmakam 
ramate tatra haṃsākhyaḥ śaktir ādyā manonmanī ।। 

taṃ ṣaṇḍaṃ kathitaṃ śāstre kṣetrāṇi kathayāmi te 
kṣetraṃ nāma paraṃ śāntaṃ śarīraṃ tattvasaṃyutam ।। 

kṣetrajño aṭate nityaṃ sthānāṣṭakagatisthitaḥ 
tenedaṃ kathitaṃ devi kṣetrāṣṭakam udāhṛtam ।। 

ye pīṭhās te bhavet kṣetrāḥ kṣetrāḥ pīṭhā udāhṛtāḥ 
nāmaparyāyasaṃjñā tu śāstre śāstre pṛthak pṛthak ।। 

prayāgaṃ nābhisaṃsthaṃ tu varuṇā hṛtpradeśataḥ 
kolāgiryaṃ tu kaṇṭhasthaṃ bhīmanādaṃ ca tāluke ।। 

bindusthāne jayantyākhyaṃ nādākhye tu caritrakam 
ekāmraṃ śaktimadhye tu jñātavyaṃ viditātmakaiḥ ।। 

guruvaktragataṃ proktaṃ koṭīvarṣaṃ tu cāṣṭamam 
ete sthānā mayā proktā adhyātmaṃ pudgalāśritāḥ ।। 

aṭate satataṃ yena hṛccakrasthaḥ sanātanaḥ 
yāvad evaṃ na vindec ca pīṭham adhyātmikaṃ priye ।। 

tāvat tasya kutaḥ siddhir aṭato api jagattrayam 
bahirantarabhāvaṃ tu antarambahiraṅgayoḥ ।। 

lokapravṛttihetvarthe bahiḥpīṭhāḥ prakīrtitāḥ 
antaraṅgaṃ yadā śuddhaṃ paśyate manasā priye ।। 

tadā paśyati bāhye tu sūkṣmarūpā gabhastayaḥ 
melakaṃ ca prayacchanti caruṃ vā pāśavīṃ vidhim ।। 

sampradāyaṃ prayacchanti sthānaṃ vā kathayanty api 
aśuddhena tu bhāvena paryaṭet pṛthivīṃ yadi ।। 

na tasya darśanaṃ devi dadate manasā kvacit 
paśyann api ca deveśi paśyanto api na paśyati ।। 

saṅkīrṇalakṣaṇā devyo miśrā jñātuṃ na śakyate 
prabhāvo asyāḥ samuddiṣṭo vinā tāsām anugrahāt ।। 

grāme grāme tathāraṇye nagare catvare pure 
kheṭake caiva sandohe pīṭhakṣetre vane tathā ।। 

udyānopavane caiva pūrvam ukte tathaiva ca 
deśe deśe abhijāyante jñānarūpā gabhastayaḥ ।। 

pārthivācaraṇe proktā āpe teje tathānile 
ākāśe caiva suśroṇi tāsāṃ saṅkhyā na vidyate ।। 

pīṭhāśrayavibhāgena utpadyante hy anekadhā 
khānapānaratā nityaṃ krīḍante cāntyajeṣv api ।। 

tena devi mayā proktāḥ pīṭhā bāhyasvarūpataḥ 
veśyāgṛhaṃ prayāgākhyaṃ varuṇā sauṇḍikī viduḥ ।। 

kaivartikī bhavet kollā aṭṭahāsaṃ tu khaṭṭakī 
jayantī kandukī vidyāc caritraṃ rajakīgṛham ।। 

ekāmrakaṃ bhavec chippī koṭākhyeti ca kauṣaṭī 
purasthitāni kṣetrāṇi jñānātmā lakṣayet tu tā[ḥ] ।। 

bāhyataḥ kathito bhedo gṛhasthaṃ śṛṇu sāmpratam 
prayāgaṃ madhyadeśe tu varuṇā dvāram āsritā ।। 

kolāpuraṃ tu kañjinyāṃ cullī caivāṭṭahāsakam 
caritraṃ peṣaṇī jñeyā ekāmraṃ kaṇḍanī smṛtā ।। 

devikoṭṭaṃ gharaṭṭaṃ ca upakṣetrāṇy ataḥ sṛṇu 
vardhamānī-m-upālambhī dehalyā muṣalaṃ tathā ।। 

khaṭvā śūrpagharaṭṭaṃ ca vardhamānyāditaḥ kramāt 
pādenaitān na saṃspṛśya yad icchec chriyam ātmanaḥ ।। 

mārjanīśūrpavātaṃ vā dūrataḥ parivarjayet 
vātāviṣṭāḥ praviśyanti chidraṃ matvā tu sādhake ।। 

vighnāni siddhayoginyaḥ śreyaṃ gṛhṇanty ato arthataḥ 
kaṇikā śiravākhyaṃ tu kālikālālayaṃ śivam ।। 

kālañjaraṃ mahākālaṃ kṣetrasaṃsthānam āśritaḥ 
pīṭhopapīṭhasandohaṃ purasthaṃ gṛhadehagam ।। 

jñātavyaṃ cumbakenaiva bhuktimuktiphalapradam 
bāhyataḥ kathitā hy evaṃ pīṭhāḥ kṣetrās tu suvrate ।। 

paryaṭed eṣu sthāneṣu pūjanīyāḥ sadā budhaiḥ 
bhakṣyabhojyānnapānaiś ca tarpayen mantravit sadā ।। 

eteṣāṃ saṃsthitis teṣāṃ yoginām aprameyatā 
bhavantīha na sandeho varadāḥ sādhakasya tu ।। 

tarpitāḥ pūjitā devyaḥ sādhakasya dadanti hi 
ṣaṇmāsād yuktamārgasya samayavratapālake ।। 

mantavyaṃ sādhakendreṇa toṣayitvā guruṃ priye 
athānyaṃ sampravakṣyāmi paribhāṣāstravādinām ।। 

adhyātmikaṃ bahiś caiva yathā jñāyanti tattvataḥ 
tathā te kathayiṣyāmi śṛṇuṣvāyatalocane ।। 

adhyātmaṃ kurute bāhyaṃ vratacaryā tu sādhanam 
evaṃ kṛte bhavet siddhiḥ satyaṃ satyaṃ na saṃśayaḥ ।। 

khaṭvāṅgaṃ kathayiṣyāmi khagatīkaraṇaṃ param 
āpādatalamūrdhnāntaṃ yathā bhavati tac chṛṇu ।। 

śirādau sarva-m-aṅgeṣu aṅgapratyaṅgakeṣvapi 
khaṭvāyate tu suśroṇi khaṭvāṅgī tena ucyate ।। 

maunena vartayen nityaṃ hṛdi gūḍhaṃ parāparam 
tena maunīti vijñeyaḥ sarvabhāveṣu bhāvini ।। 

vegena paryaṭed dehe aviśrāntaḥ punaḥ punaḥ 
tena vegān mayākhyātam aṭanaṃ pudgalasya tu ।। 

ḍamarukaṃ pravakṣyāmi yathā śāstre udāhṛtam 
amā nāma parā sūkṣmā kalā cāmṛtavāhinī ।। 

ātmā sañcarate tasmin rāvaṃ muñcanti binduke 
visargastho mahātmāno vādayet kathayeti ca ।। 

ḍamarukaṃ smṛtaṃ tena amanaske nirāmaye 
nābhisthā yasya tiṣṭheta māyārūpā tu kuṇḍalī ।। 

pāśam etad vinirdiṣṭaṃ khaḍgaṃ caivādhunā śṛṇu 
khasthā chinatti pāśāṃs tu visargāstreṇa mohanī ।। 

khaḍgavan nirmalā yena khagamadhye kuleśvari 
gatā sā brahmasāyujyaṃ ghaṭate śaktir avyayā ।। 

tena khaḍgam iti proktam āyudhaṃ suranāyike 
ekā eva parā śaktis tripathā cakramaṇḍale ।। 

vāmā jyeṣṭhā tathā raudrī icchājñānakriyātmikā 
triśūlaṃ tripathaṃ khyātaṃ triśaktim anupūrvaśaḥ ।। 

kharūpā vyomagā śāntā nirmalā aṭate priye 
kheṭakaṃ tena nāmaṃ tu dvādaśānte vyavasthitam ।। 

nārā ca śakti-r-uccāraṃ karaṇātmavyavasthitam 
vedhate tu nirodhinyā kāraṇaṃ pañca eva tu ।। 

tena nārācam ākhyātaṃ paryāyeṇa varānane 
kartarī jñānaśaktis tu yena pāśāñ chinatty asau ।। 

sā kalā paramā sūkṣmā mantrāṇāṃ bodhanī parā 
kartarī kartṛrūpeṇa jñātavyā sādhakena tu ।। 

carate dvādaśānte tu kramāt tattvāni muñcati 
cakraved bhramate nit yam aṅkuśasthā parāparā ।। 

aṅgamaṅgagatā devī bahirantarasaṃsthitā 
kurute satataṃ ceṣṭām āsane śayane tathā ।। 

dhāvanaṃ valganaṃ rodham aṅkuśasthānam āśritaḥ 
muṣalatve sthito nādo rekhākārordhvagaḥ priye ।। 

taṃ bhittvā gamanaṃ cordhvaṃ muṣalākhyaṃ sadāśivam 
dhanur lakṣye manākhyaṃ tu yena vedhayate param ।। 

āpūrya savisargeṇa pareṇa manacakṣuṣā 
karaṇena phaḍantena visargasthena susvane ।। 

ṛtudvayaviśuddhena kānanāntargatena tu 
anena karaṇāntena kaṭṭārikā parāparā ।। 

prāpnoti tattvasāyojyaṃ gadayā ca sulocane 
gatā hy ekā parā randhraṃ dadate cāmṛtaṃ śubham ।। 

gatās tu na nivartante ye gatā gadayā saha 
śaktiḥ śaktisthabhāvena ātmānaṃ nayate sadā ।। 

tadbhāvayogaviddhas tu śaktinā tu surādhipe 
daṇḍavadṛjurekhā tu nādāntapadam avyayam ।। 

tena mārgeṇa gantavyaṃ daṇḍadhāreṇa suvrate 
kaṃ śarīram iti khyātaṃ maṇḍalākārasaṃsthitam ।। 

atrādhvā tu varārohe śodhanīyo manīṣibhiḥ 
kulādyā yā parā śuddhā sarva-adhvahṛdi sthitā ।। 

tenedaṃ kathitaṃ bhadre kamaṇḍalur iti smṛtaḥ 
ete tu āyudhāḥ sūkṣmāḥ paryāyāt kathitāḥ sphuṭam ।। 

samayinyagatā sūkṣmā kalā sūkṣmātināyikā 
kathitās tu mayā devi parāparavibhāgaśaḥ ।। 

bāhyataḥ kathayiṣyāmi dūtīnāṃ lakṣaṇaṃ subham 
antaraṅge tathā hy evaṃ śrūyatāṃ teṣu niścayam ।। 

mātā duhitā bhaginī sahajā tu tathā ntyajā 
rajakī carmakārī ca mātaṅgī cāgrajanmikā ।। 

annapānaṃ tathā bhakṣyam ācarec chaktibhiḥ saha 
antyajānāṃ dvijānāṃ ca ekatra carubhojanam ।। 

kartavyaṃ sādhakenaiva yad icchet siddhim uttamām ।। 

kutsitaṃ kathitaṃ deva ayuktaṃ śāstravādinām 
paśūnāṃ yat samākhyātam ācāraṃ parameśvara 
yatīnāṃ tu yadā so hi tad āścaryaṃ mahāprabho ।। 

sādhu devi mahāprājñe praśnam etat sudurlabham 
kathayāmi samāsena tvatprītyā suranāyike ।। 

māteva saṃsthitā śaktir jagato yonirūpiṇī 
atrotpannaṃ samastaṃ hi vāṅmayaṃ sacarācaram ।। 

tena māteti vikhyātā kathitā parameśvarī 
udbhavasthā duhitrī tu duhanāt tu jagasya ca ।। 

duhitrī tu dvitīyā tu bhaginī tv atha-m-ucyate 
bhagarūpā parā sūkṣmā nānyena tu sunirmitā ।। 

svatotpannā svayaṃ jātā tenoktā sahajā kalā 
antasthā sarvabhūtānāṃ vartate cāntagā parā ।। 

ante ca saṃsthitā hy ekā antyajā parameśvarī 
rajastamovinirmuktā mahānte rajakī ume ।। 

carate carmagā yena svaraṅgena tu rañjitā 
carmakārī tu sā caikā mātaṅgī ca tatocyate ।। 

ātmasthā satataṃ nityaṃ gītasyāntapathe sthitā 
mātaṅgī kathitā dūtī agrajanmī tathocyate ।। 

sarveṣāṃ caiva śāstrāṇām agrotpannā tu agraṇī 
nānyat tatra bhavet kiñcic chaktir ādyā manonmanī ।। 

agrajanmā samākhyātā parā hy amṛtavāhinī 
paryāyāt kathitā devi śaktis taddharmadharmiṇī ।। 

ajñātvā dehajāṃ śaktiṃ bahusthānagatāṃ priye 
ācaranti ca ye mūḍhāḥ paśavaḥ samudāhṛtāḥ ।। 

apākteyā asambhāṣyāḥ śivavrataviḍambakāḥ 
khānaṃ pānaṃ tathā devi kartavyaṃ na ca taiḥ saha ।। 

evaṃ yuktaḥ sadā tiṣṭhen madirānandacetasaḥ 
madirā yā parā śakti rañjitaṃ tu jagattrayam ।। 

ānandaṃ tatsamatvaṃ hi madirānandacetasaḥ 
sidhyate nātra sandeho yathā bhairava-m-abravīt ।। 

jñānāmṛtena tṛptasya kṛtakṛtyasya yoginaḥ 
naivāsti kiñcit kartavyam asti cen na sa tattvavit ।। 

athānyat sampravakṣyāmi avasthāṃ jñānabodhikām 
ghoṣaṇī piṅgalā caiva vidyunmālā ca candriṇī ।। 

mano'nugā ca sukṛtā saumyā caiva nirañjanā 
nirālambā tathā devī anyā caiva mahābalā ।। 

helā lolā tathā līlā bodhābodhavatīti ca 
nirāmayāḥ samākhyātā etāḥ pratyakṣamātarāḥ ।। 

ājñāsiddhipradātārā ājñāsiddhikulānvaye 
ghoṣaṇī ghoṣamārgasthā śikhā dhūmrā ca piṅgalā ।। 

rātrau dyotayate śuklaṃ vidyunmāleti cocyate 
candriṇī candragarbheṇa sandhyābindu mano'nugā ।। 

nimīlitākṣe yat pītaṃ sukṛtā samudāhṛtā 
kaṃsadhvanis tathā saumyā ghaṇṭā caiva nirañjanā ।। 

haṃsākhyā tu nirālambā kiṅkiṇī tu mahābalā 
gudadeśe prajāyeta sadā siddhipradāyikā ।। 

ghoṣamārge tu yo haṃso helā nāmeti cocyate 
tasya madhye tu yaḥ śabdo lolākhyā sā prakīrtitā ।। 

līlā caivāṇavā proktā khecaratvapradāyinī 
cītkṛtaṃ karṇadeśe tu bodhābodhavatī tu sā ।। 

ātmānaṃ haṃsam ity āhur māyārūpā tu bodhanī 
kuṇḍalī tu samākhyātā rudraśaktis tu bindukam ।। 

gagane dṛśyate yas tu prabhākāreṇa suprabhaḥ 
akhaṇḍamaṇḍalākāraṃ dyotayantaṃ nabhastalam ।। 

acalaṃ tat samākhyātam acalatvena saṃsthitam 
etāvasthāḥ samākhyātā udayanti krameṇa tu ।। 

ājñātatparabhāvajñaḥ sugupto gurupūjakaḥ 
tasya siddhir bhavaty āśu nānyathā kubjike vacaḥ ।। 

pitu[ḥ] prāptaṃ yathā saukhyaṃ tat sukhaṃ bhuñjate svayam 
mṛtyur yena sukheneha tat sukhaṃ dhyānam ucyate ।। 

samastedaṃ varārohe durlabhaṃ prakaṭīkṛtam 
tvaṃ punaś cāvatāritvā kramaughaṃ samprakāśaya ।। 

sugopyaṃ gopanībhūtvā kramaṃ pūjyārihā bhava ।। 

yā sā kubji parā mahaughajananī sañcodito ahaṃ tvayā tvaṃ kubjā parakubjinī mama punas tvāhaṃ mayā tvaṃ punaḥ 
tvayādiṣṭacatuṣṭayaṃ kramapathaṃ teṣāṃ kramo vai yathā sampreṣyātmagataṃ kramaughaparamaṃ cājñā gṛhītānaghe ।। 

śatakoṭisuvistīrṇaṃ tantredaṃ pārameśvaram 
asya bhedopabhedāś ca bhaviṣyanti hy anekadhā ।। 

atra kalpe varārohe sūtrasaṅgrahalakṣaṇam 
caturviṃśatisāhasraṃ kiṃ tu tat prakaṭaṃ na hi ।। 

kartavyaṃ tu tvayā bhadre kiṃ tu pīṭhacatuṣṭaye 
prakāśayasva cājñāto yathā gopyataraṃ bhavet ।। 

sudurlabhataraṃ devi tantredaṃ paramādbhutam 
yatra vā tiṣṭhate deśe sa deśo bhuktibhāg bhavet ।। 

kiṃ punaḥ puramadhyasthaṃ gṛhāvasthagataṃ hṛdi 
tiṣṭhate yasya asau nāthe puraṃ pīṭhasamaṃ bhavet ।। 

gṛhaṃ tad yogapīṭhaṃ ca mantavyam anvayānvitaiḥ 
āgamaṃ maṇḍalādyais tu pūjyoghaṃ pārameśvaram ।। 

yatredaṃ tiṣṭhate sthāne divyāmnāyaṃ sudurlabham 
divyais tu pūjyate so hi yadi gopyataraṃ bhavet ।। 

vidhānavihitā pūjā yady aṣṭamyāṃ caturdaśī 
pūjayet paramāmnāyaṃ pūjyate sa marīcibhiḥ ।। 

yas tv evaṃ vindate devi granthataś cārthato api vā 
sa jyeṣṭhaḥ kulasantāne pūjyo asau bhairavo yathā ।। 

avajñāṃ kurute yas tu yasya tasya prakāśayet 
sāmarthyena satāṃ dviṣṭo bhraṣṭo duḥkhī sa sarvataḥ ।। 

āgamādhārabhāṇḍasya dṛṣṭvāvajñāṃ karoti yaḥ 
namaskāreṇa tat pīṭhaṃ tasyaivāyaṃ puroditam ।। 

śrutvaivaṃ vismayāpannā ūcus tv evaṃ kuleśvarī 
prerayitvāditoddiṣṭā atrājñānavirodhinī ।। 

ājñāśrutaṃ samastedaṃ dṛṣṭam asmād virjṛmbhitam 
vrajatoḍādisiddhānāṃ teṣu sarvaṃ samarpayet ।। 

samayinyaś ca saṃyojya tasya tvāmoghaśālinī 
bhaviṣyasi purāvasthā tadavasthāntare sthitā ।। 

prathamaṃ madguṇair bhadre dvitīyaṃ ca khagāntare 
tṛtīyaṃ bhūcarīnāthaḥ paścānantabhavātmikā ।। 

trayānte gurupaṅktisthā pṛthakpūjākrame sthitā 
bhaviṣyasi purāvasthā hrāsyamānā pade pade ।। 

jīvikopāyahetvartham utkarṣārtham athāpi vā 
teṣu tyajya parāmnāyaṃ bhūtāveśakarī bhava ।। 

vyatikramaṃ yadā kāle bhaviṣyat kubjinīmate 
tadā kāle tu taṃ hatvā samāpyevaṃ punar bhaja ।। 

sārasaṅgraham etad dhi anāmāmatam uttamam 
asyoccāraṃ na kartavyam uccārād ay utaṃ japet ।। 

kubjikā yā varārohe pañcabhiḥ praṇavaiḥ saha 
tair vinā na hi coccāraṃ kubjāmnāyamahādhvare ।। 

yais tu tāni varārohe kathayāmi svarūpataḥ 
binduyuktāni sarvāṇi jīvabhūtāni śāsane ।। 

ādimaṃ ca tṛtīyaṃ ca daśamaṃ caikaviṃśakam 
dvitīyaṃ caikaviṃśena varjitaṃ pañcamaṃ tu tat ।। 

kiṃ tu vāmena jaṅghāyā hataṃ bījena kārayet 
tad bījaṃ param uddiṣṭaṃ sarvajñānāvatārakam ।। 

ambikā bindunādaṃ ca kuṇḍalī ca paraḥ śivaḥ 
ratnānāṃ pañcakaṃ devi vyāpayitvā sudurlabham ।। 

anenābhyāsayogena khecarīkulanandanaḥ 
sidhyate nātra sandeho guruvaktraprasādataḥ ।। 

khecarā bhūcarā caiva dikcarā gocarā tathā 
dadanti melakaṃ sarvaṃ yasyedaṃ hṛdi saṃsthitam ।। 

devadevena devyāyā mataṃ divyaṃ mayā tava 
kartavyaṃ tu tathā gopyam ity ājñā pārameśvarī ।। 

pūjā cāsya prakartavyā viśeṣeṇa varānane 
śuklapakṣe tṛtīyāyāṃ vaiśākhasya tathā punaḥ ।। 

kṛṣṇapakṣe trayodaśyāṃ nabhasyanavamī punaḥ 
āśvine śuklapakṣasya pūrṇimā phālgune matā ।। 

āṣāḍhe śrāvaṇe caiva bhādrapadyāṃ tathaiva ca 
śuklapakṣe caturdaśyāṃ kartavyaṃ ca pavitrakam ।। 

ātmavittānusāreṇa uttamādhamamadhyamāḥ 
guruparvam iti khyātaṃ pālanīyaṃ kulāmbike ।। 

yugādayaḥ samākhyātā atra pīṭhāvatāraṇam 
pīṭhamārgakramāyātam āgamo ayaṃ tad eva hi ।। 

āgame pūjite sarvaṃ pūjitaṃ jñānasāgaram 
yenedaṃ pustakaṃ devyāḥ pūrvoktaṃ yan mayā tava ।। 

anyat tat paramopāyaṃ siddhiparyāyaśāsane 
divyasiddhipradātāraṃ divyabhāṣāvibhūṣitam ।। 

kusumaṃ ca rajaṃ raktaṃ rathyaṃ śivakusumbhakam 
taḍid amṛtamadhuraṃ kṣatajodbhavanetrajam ।। 

kādambarī prasannā ca parisruṅ madirā surā 
vāmāmṛtam aliś caiva somapānaṃ madālasī ।। 

dhārāmṛtaṃ śivāmbuṃ ca rativiṣṇuvaruṇodbhavam 
varco brahmā dvijanmā ca sarojaḥ kamalāsanaḥ ।। 

bukapuṣpakaṇākhyaṃ ca liṅgapaṅkamalaṃ tathā 
kuṇḍagolodbhavaṃ śukraṃ śaśiś caiva sitaṃ madhu ।। 

kaṭaṃ māṃsaṃ palaṃ kravyaṃ piṣitaṃ phalguṣāmiṣam 
jāṅgalaṃ devadāruṃ ca kṣmā vai khaḍgodbhavaṃ smṛtam ।। 

tailaṃ vasā tathā snehaṃ kaṭutailaṃ tu tīkṣṇakam 
turuṣkaṃ sihṇakaṃ proktaṃ kapālapuṭamadhyagam ।। 

laśunaṃ nāsikāvasthaṃ tac ca hiṅgu prakīrtitam 
gajaṃ caiva tu kuṣmāṇḍaṃ palāṇḍuṃ ca viśeṣataḥ ।। 

paryuṣitācchāly agaruṃ pippalyaḥ kṛṣṇataṇḍulāḥ 
kṛṣṇacchāgo mahānetrī palalaṃ meṣātmakaṃ smṛtam ।। 

sāmarthajñavidānāṃ ca iti pūjā prakīrtitā 
siddhadravyaṃ samākhyātaṃ prasaṅgād yoginīkule ।। 

nānena rahitā siddhir bhuktimuktir na vidyate 
nirācārapadaṃ hy etat tenedaṃ paramaṃ smṛtam ।। 

iti kulālikāmnāye śrīkubjikāmate samastajñānāvabodhacaryānirdeśo nāma pañcaviṃśatimaḥ paṭalaḥ

iti caturviṃśatisāhasre sārāt sārataraṃ śrīkubjikāmnāyaṃ śrīoḍiyānapīṭhavinirgataṃ pañcaviṃśatipaṭalaṃ sārdhatrīṇi sahasrāṇi śrīmataṃ parisamāptam