Sumāgadhāvadāna

namaḥ śrīsarvabuddhabodhisattvebhyaḥ

buddho bhagavān satkṛto gurukṛto mānitaḥ pūjito rājabhī rājāmātyair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍair gandharvaiḥ kinnarair mahoragair iti devanāgayakṣagandharvāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātraśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati sma jetavane anāthapiṇḍadasyārāme 

tena khalu punaḥ samayena śrāvastyām anāthapiṇḍado nāma gṛhapatiḥ prativasaty āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī 

tena sadṛśāt kulāt kalatram ānītam sa tayā sārdhaṃ krīḍati ramate paricārayati tasya krīḍato ramamāṇasya paricārayataḥ patnī āpannasattvā saṃvṛttā sāṣṭānāṃ navānāṃ vā māsānām atyayāt prasūtā 

dārikā jātā, abhirūpā darśanīyā prāsādikā sarvāṅgapratyaṅgopetā sā unnītā vardhitā mahatī saṃvṛttā, jñātibhir asyāḥ sumāgadheti nāma vyavasthāpitam 

puṇḍravardhane api ca nagare mūṣilo nāma gṛhapatiḥ prativasaty āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī 

tasya putro vṛṣabhadatto nāma, so apy abhirūpo darśanīyaḥ prāsādikaḥ sarvāṅgapratyaṅgopetaḥ, sa cānyatīrthyasaṃsargān nirgrantheṣv abhiprasanno abhūt 

yadā bhagavatānuttare manuṣyadharme ṛddhiprātihāryaṃ tadā sarve anyatīrthyā bhagnāḥ parājitāḥ pratyantaṃ samāśritāḥ, kecit gauḍikaṃ grāmaṃ, kecit puṇḍravardhanaṃ nagaraṃ, kecit bhadrikaṃ nagaram 

sa ca gṛhapatiputro dainyenāvatiṣṭhate, sa ca nirgranthair ucyate kim arthaṃ tvaṃ no vivāhayasīti sa provāca patnī me sadṛśī na vidyate ta ūcur anāthapiṇḍadasya duhitā sumāgadhā nāmāsti, sāpi abhirūpā darśanīyā prāsādikā janapadakalyāṇīsadṛśī, tāṃ prārthayeti 

tato asau sahaśravaṇād eva tasyāṃ saṃraktacitto babhūva yāvad anyatīrthikaveśaṃ kṛtvānupūrveṇa śrāvastīm anuprāptaḥ, piṇḍapātram anuvicarann anāthapiṇḍadasya gṛhaṃ praviṣṭaḥ sumāgadhā bhikṣāṃ gṛhītvā nirgatā sā tena dṛṣṭā sahadarśanād evātīva saṃraktacitto babhūva sa bhrāntena khorakena śaktuṃ pratigṛhnāti, mathitaṃ ca sikkāyāṃ 

tataḥ sumāgadhā tam asaṃvṛtendriyaṃ dṛṣṭvā prahasitā, āha ca asaṃprajānā ime anyatīrthyā bhikṣāṃ pratigṛhṇantīti tataḥ so api tayā saha prahasito bhikṣāṃ gṛhītvā prakrāntaḥ 

tataḥ puṇḍravardhanaṃ gatvā pitur niveditavān tena sā dārikā śrāvastīṃ gatvā yācitā 

anāthapiṇḍadena gṛhapatinā bhagavān pṛsṭaḥ bhagavān āha gṛhapate, pravrajitām idam akaraṇīyam api tu yadi sumāgadhā puṇḍravardhanaṃ yāsyati, tatrāpi buddhakāryaṃ kariṣyatīti 

tato anāthapiṇḍadena gṛhapatinā sumāgadhā mahatā śrisamudayena vṛṣabhadattāya dattā, tenāpi svagṛhaṃ nītā 

yāvad apareṇa samayena tasmin gṛhe nirgranthā bhuñjate, sā śvaśruṇocyate dārike, āgaccha dakṣiṇīyān paśyeti 

tasyā buddhir abhavat nūnaṃ sthavirāryaśāradvatīputramahāmaudgalyāyanāryānandaprabhṛtayo mahāśrāvakā upanimantritā iti sā hṛṣṭatuṣṭā nirgatā 

tayā te nirgranthāḥ kākapakṣamalinā malapaṭalavastrā durgandhaśarīrā nagnāḥ pretasadṛśā dṛṣṭvā ca punar durmanāḥ saṃvṛttā 

sā śvaśruṇocyate dārike, kimarthaṃ parikhinnāsīti sā provāca ārye, yady evaṃvidhā dakṣinīyāḥ pāpakārinaḥ punaḥ kīdṛśā bhavantīti 

sā kathayati dārike, asti kaścid ebhyo anyaḥ prativiśiṣṭataraḥ śāstā loke 

sā kathayati asti śrāvastyāṃ pitur me vihāre sa bhagavān upeto mātṛtaḥ pitṛtaḥ saṃśuddhaḥ, kṣatriyo jātyā, rājakulāt pravrajitaś cakravartivaṃśāt; uccāt kulāt pravrajito anūnāt punar aparaṃ, sa bhagavān āḍhyāt kulāt pravrajito adīnāt punar aparaṃ, sa bhagavān daharas taruṇaḥ pratyagrayauvanasamanvāgataḥ 

yasmin samaye krīḍāharṣamaṇḍanavibhūṣaṇasthānayogam anuyuktena vihartavyam, tasmin samaye akāmakānāṃ jñātīnām sāśrukaṇṭhānāṃ rudanmukhānāṃ keśaśmaśrūṇy avatārya kāśāyāṇi vastrāṇy ācchādya samyag eva śraddhayāgārād anagārikāṃ pravrajitaḥ 

punar aparaṃ, bhagavān dvātriṃśatā mahāpuruṣalakṣaṇaiḥ samanvāgato asītyanuvyañjanair virājitagātro vyāmaprabhālaṃkṛtaḥ, sūryasahasrātirekaprabhaḥ, jaṅgama iva ratnaparvataḥ samantato bhadrako abhirūpako darśanīyaḥ prāsādikaḥ 

jñātvā sa bhagavān dṛṣṭvā, sanidānaṃ śrāvakānāṃ dharmaṃ deśayati nānidānaṃ, saniḥsaraṇaṃ nāniḥsaraṇaṃ, saparikramaṃ nāparikramaṃ, sapratisaraṇaṃ nāpratisaraṇaṃ, saparākramaṃ nāparākramaṃ, saprātihāryaṃ nāprātihāryam 

prajñāvan sa bhagavān mahāprājñaḥ, alam utpannānāṃ paravādināṃ saha dharmeṇa nirgṛhītā, alaṃ svakasya vādasya pratiṣṭhāpayitā, karmavādī sa bhagavān kriyāvādī 

pūrvābhilāpī sa bhagavān priyabhāṣī, uttānamukhavarṇo vigatabhṛkuṭiḥ smitapūrvaṃgamaḥ ehīti svāgatavādī, kalyāṇavākyaḥ sa bhagavān bāhyakaraṇopetaś, citrakathaḥ sa bhagavān madhurakathaḥ, kalyāṇapraṇidhāno bahuhitānukampī bahvanekajanatāvinīta 

āryadharmatayā nyāyadharmatayā virajadharmatayā atuladharmatayā labdhasahāyaḥ sa bhagavān, bahavo asya sahāyakāḥ śīlasaṃpannāḥ samādhisaṃpannāḥ prajñāsaṃpannā vimuktisaṃpannā vimuktijñānasaṃpannāḥ 

punar aparaṃ; sa bhagavān yaṃ grāmakṣetram upaniśritya viharati, na tatra manuṣyā amanuṣyā vā viheṭhayanti, kālena kālaṃ divyāni rūpāṇi dṛśyante, divyāḥ śabdāḥ śrūyante, udārāś cāvabhāsāḥ prajñāyante, devaḥ kālena kālaṃ samyag vāridhārām anuprayacchatīti 

tasyāḥ sahaśravaṇād eva bhagavato antike cittam abhiprasannaṃ, sā prasannacittā kathayati dārike, śakyasi tvaṃ taṃ bhagavantam asmākam upadarśayitum 

sā kathayati ārye, tena hi tvaṃ bhaktaṃ sajjīkuru, śvo ahaṃ bhagavantam ānayisyāmīti mūṣilapatnī kathayati sādhu, sarvaṃ sajjitam iti 

tataḥ sumāgadhā bhavanapṛṣṭham abhiruhya maṇḍalakam upalipya puṣpāṇy avakīrya bhagavantam abhinamasya yasyāṃ diśi prativasati tasyāṃ diśi puṣpāṇi kṣipati, dhūpaṃ ca dadāti, bhṛṅgārodakaṃ ca bhagavato nimantraṇakaṃ preṣayati evam āha 

sarvajña kāruṇika bho khalu sāṃprataṃ me saṃdarśanaṃ svayam ihāgamanaṃ kurusva । saṃghena sāgarasamena samaṃ jitāre āgāminīṃ prativasasva niśām atulyam ।। anugrahārthaṃ bhagavan mamādya kartuṃ narāṇāṃ manasaḥ prasādaṃ । rūpasya te darśanamātrakena lokaikanātha kriyatāṃ prasādaḥ ।। 

tatas tāni puṣpāṇi buddhānāṃ buddhānubhāvena devatānāṃ ca devatānubhāvena haṃsapaṅktir ivākāśe jetavanābhimukhāni saṃprasthitāni, dhūpo abhrakūṭavad vaiḍūryaśalākovedakaṃ bhagavato agrataḥ sthitam 

taṃ dṛṣṭvāyuṣmān ānando bhagavantaṃ papracha kuto bhagavann idaṃ nimantraṇakam āyātam 

puṇḍravardhanād, ānanda, ṣaṣṭyuttarād yojanaśatāt gacchānanda, bhikṣūṇām ārocaya śvo yuṣmābhiḥ puṇḍravardhanaṃ nagaraṃ gantavyaṃ, tirthyāvaṣṭabdhaṃ taṃ nagaram ṛddhivikurvaṇaṃ kartavyam, aprasannānāṃ prasādāya, prasannānāṃ bhūyobhāvāya, durmaṅkūnāṃ nirgrahāya, lajjināṃ sparśavihārāyeti 

evaṃ bhadantety āyuṣmān ānando bhagavataḥ pratiśrutya gaṇḍīm ākoṭya bhikṣusaṃghaṃ saṃnipātya vṛddhānte sthitvā śalākāṃ cārayann evam āha śṛṇvantu bhadantāh, saṃghaṃ bhagavān ājñāpayati 

śvo yuṣmābhiḥ puṇḍravardhanaṃ nagaraṃ gantavyaṃ, tīrthyāvaṣṭabdhaṃ taṃ nagaram, ṛddhivikurvaṇam kartavyam, aprasannānāṃ prasādāya, prasannānāṃ bhūyobhāvāya, durmaṅkūnāṃ nirgrahāya, lajjināṃ sparśavihārayeti 

tataḥ sthavirasthavirāḥ śalākāṃ grahītum ārabdhāḥ tatra pūrṇo nāma sukuṇḍopadhānīyaḥ sthaviraḥ, so api śalākāṃ grahītum ārabdhaḥ āyuṣmatānandenocyate sthavira, nedam anāthapiṇḍadasya gṛhaṃ gantavyam, api tu puṇḍravardhanaṃ nagaraṃ gantavyaṃ ṣaṣṭyuttarayojanaśataṃ yāvad ṛddhivikurvaṇaṃ kartavyam 

tataḥ sasaṃbhramaṃ sthaviraḥ śalākāṃ chorayitvā, yāvad dvitīyasya bhikṣoḥ śalākā na dīyate, tāvat ṣaḍabhijñām utpādya gajabhujasadṛśaṃ dakṣiṇaṃ bāhum abhiprasārya śalākāṃ gṛhītvā kathayati na hi rūpaguṇair na hi sauṣṭhavair na balātkāraguṇair na gauravāt । jarayā hi nipīḍitayauvanāḥ ṣaḍabhijñās tu bhavanti madvidhāḥ ।। 

tataḥ prabhatāyām rajanyāṃ sthavirasthavirāḥ svakasvakena ṛddhyanubhāvena saṃprasthitāḥ 

atha mūṣilapatnī bhagavato arthe śuciṃ praṇītaṃ khādanīyaṃ bhojanīyaṃ samudānīyāsanakāni prajñapya, udakamaṇiṃ pratiṣṭhāpya, bhavanapṛṣṭham abhiruhya, sumāgadhāpi svāminā sārdhaṃ śvaśureṇa bahiḥ sthitā cintayati 

kiṃ bhagavān āgamiṣyati atha nāgamisyatīti athavānyatropanimantrito bhaviṣyati 

tato bhagavantaṃ namaskṛtya yasyāṃ diśi prativasati tām diśaṃ prekṣitum ārabdhā 

atrāntareṇāyuṣmān ājñātakauṇḍinya uragaratham abhinirmāya śanair mandaṃ mandaṃ deve vṛṣṭāyamāne vidyutsu niścarantīṣu meghadhvaninirnādena tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā, yo ayam uragarathopaviṣṭaḥ śanair mandaṃ mandaṃ deve vṛṣṭāyamāne vidyududdyotaṃ darśayamāno meghadhvaninirnādena ṛddhyākāśenāgacchati 

sā provāca nāyam āryo ajñātakauṇḍinyaḥ saṃghasthaviraḥ, anena bhagavatā bārāṇasyāṃ dharme deśyamāne tatprathamato vairāgyam adhigatam ayaṃ bhagavatā nirvāṇādhigamaprāptānām agro nirdiṣṭah, sa eṣāgacchati 

atrāntareṇāyuṣmāñ chāriputraḥ siṃharatham abhinirmāya tatropaviṣṭa upari vihāyasā rddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ siṃharathenāgacchati 

sā kathayati nāyam āryaḥ śāriputro, yo ayaṃ bhagavatā prajñāvatām agro nirdiṣṭaḥ 

asya ca garbhasthasya mātrā jambūdvīpe sarvavādino nirgṛhītāḥ 

jananyāś cānena dauhadam utpāditam apy evāhaṃ sumerumūrdhāruhya caturṇām api ratnākarāṇāṃ payaḥ pibeyam iti 

atha tiṣyena dvijapravareṇendrajālapāramiprāptaṃ harim indrajālācāryam āhūya narasurāsuragaruḍakinnaramahoragagandharvayakṣasamavāye devyā dauhadaṃ vinītam 

asya ca mātuḥ kukṣiniṣkrāntasya pitrā sarvanaimittikāḥ samāhūyoktāḥ paśyantu bhavantaḥ, kumārasya kiṃ prabhāvo bhaviṣyatīti 

te cāvalokayitum ārabdhāḥ kumārasya lakṣaṇodāratāṃ rūpodāratāṃ ca dṛṣṭvā paraṃ vismayam āpannā, na śaknuvanti vyākartuṃ kumārasyedaṃ prabhāvam iti 

athāmbaragatena mahābrāhmaṇā teṣām saṃśayam apanayanārthaṃ brāhmaṇasvareṇāvaghoṣitam 

eṣa kumāraḥ śākyamuneḥ samyaksaṃbuddhasya śāsane pravrajya sarvakleśaprahāṇād arhattvaṃ sākṣāt kariṣyati, sarvaśrāvakānāṃ cāgro bhaviṣyati, dharmacakrānuvartayitā 

idānīṃ vādinaś cāsya mukhaṃ nirīkṣya cirakālābhilaṣitāṃ vācam api na niścārayanti, kaḥ punar vādo vādakaraṇe ayaṃ bhagavatā evam uktaḥ 

mahāsamudrapramāṇaṃ pūrṇamasibhājanasya, sumerupramāṇam bhūrjapatrabhārasya, caturdvīpeṣu sarvasattvadhātupramāṇaṃ lekhakānām, asyāḥ pṛthivyās tṛṇakāsṭhaśākhāparṇasadapramāṇaṃ kalamānāṃ parikṣayaṃ paryāyena gacchet, na tv evāsya śāriputrasya prajñāyāḥ kṣayaṃ vadāmi ato mahāprajña ity ākhyātaḥ mahāsārthavāhavat 

yāvat sarvasattveṣu prajñā asya sarvotkṛṣṭā yāvat tribhuvavāsisakalanarāmarasurasya sarvalokasya yā prajñā sthāpayitvā tathāgatam । śāriputrasya prajñāyāḥ kalāṃ nārhati ṣoḍaśām ।। 

anyam apy uktam caturāryasatyasaṃkṣepavistaravibhāgavidhikathāvasare nāsty utpattiṣv asya samo jagati pratyekabuddho api, sa eṣāgacchati 

atrāntareṇāyuṣmān mahākāśyapaḥ sauvarṇaṃ parvatam abhinirmāya nānāmṛgagaṇopetaṃ nānāprasravākulaṃ nānāpakṣigaṇākīrṇaṃ nānāvṛkṣopaśobhitaṃ tatropaviṣṭaḥ sa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ suvarṇam parvatam abhiruhyāgacchati 

sā kathayati nāyam āryo mahākāśyapo, ayaṃ bhagavatā alpecchānāṃ saṃtuṣṭānāṃ dhūtaguṇadharāṇām agro nirdiṣṭaḥ 

anenaikonaṃ lāṅgalasahasraṃ lakṣāhatānāṃ, ṣaṣṭihiraṇyakoṭyaḥ sauvarṇānāṃ, yavānām aśītibhiḥ khāryaṃ, ṣoḍaśa dāsagrāmam, aṣṭādaśa mahābhāktagrāmāḥ, anekaśatasahasrāṇi vastūny upakaraṇaṃ samutsṛjya pravrajitaḥ 

punar aparaṃ sarvaśrāvakānāṃ samakṣam ayaṃ bhagavatārdhāsanenopanimantritaḥ ekaprasthodanaṃ śreyaḥ, ekaśayyā sukhāvahā । ekadūṣyayugaṃ vāryaṃ, geyo mohaparigrahaḥ ।। iti kṛtvā, pratigṛhītāśeṣā yā aparigraha iti na gṛhītaḥ yaś ca bhāgineyām abhirūpāṃ darśanīyāṃ janapadakalyāṇīsadṛśīṃ tām apahāya pravrajitaḥ, sa eṣāgacchati 

atrāntareṇāyuṣmān mahāmaudgalyāyana airāvaṇagajavaravilāsagāminaṃ paramasvabhāvalakṣaṇavyañjanopetapuṇyadarśanaṃ hastinam abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī papraccha sumāgadhe, ayaṃ te sa śāstā yo ayaṃ nāgendrarathenāgacchati 

sā kathayati nāyam āryo mahāmaudgalyāyano, ayaṃ bhagavatā ṛddhimatām agro nirdiṣṭaḥ 

anena śakrasya devānām indrasya vaijayantaḥ prāsādaḥ, yojanasahasraṃ samantāt, parikṣepeṇa caturaśītibhiḥ stambhasahasraiḥ supratiṣṭhitaḥ, ardhapañcemāni yojanāni devapurād atyudgataḥ pādāṅguṣthenābhikampitaḥ 

nandopanandau nāma nāgarājānau sumerubhṛguṇapariveṣṭitaṃ kṛtvāvasthitau ca vinītau 

punar apy anena bhagavān evam uktaḥ evaṃ hi bhadanta vaijayante durbhikṣaṃ kṛcchraṃ kāntāraṃ, durlabhaḥ piṇḍako yācanakena, bhikṣavo api lūhabhojanena pariklāmyante 

saṃmukhaṃ me bhadanta bhagavato antikāc chrutaṃ saṃmukham udgṛhītam asyāṃ mahāpṛthivyāṃ pārthivaḥ praṇīto rasadhātuḥ so adhastād avasthita iti 

tad icchāmy asyā mahāpṛthivyāḥ pārthivaḥ praṇīto rasadhātuḥ tam ūrdhvaṃ kartuṃ, yam ūrdhvaṃ tam adhaḥ kartum 

bhagavān āha kasmin sthāne sthitvā mahāpṛthivīṃ parivartayasīti 

eṣa evam āha cakravāḍamahācakravāḍābhyāṃ stāne mahāpṛthiviṃ parivartayiṣyāmi 

bhagavān āha ye pṛthivīsaṃniśritāḥ prāṇinas tān kathaṃ kariṣyasīti eṣa evam āha ye pṛthivīsaṃniśritāḥ prāṇinas tān vāmena pāṇinoddhṛtya dhārayiṣyāmi, dakṣiṇena prāṇinā mahāpṛthivīṃ parivartayiṣyāmi bhagavān āha kā tava saṃjnā bhaviṣyati 

tadyathā, bhadanta, balavān puruṣaḥ kadalīpatraṃ parivartayan paramalaghusaṃjñī bhavati, evam evāhaṃ bhadanta, mahāpṛthivīṃ parivartayan paramalaghusaṃjñī bhaviṣyāmīti 

sādhu sādhu, maudgalyāyana, śakyasi tvam anayā ṛddhyānenopāyena mahāpṛthivīṃ parivartayitum iti sa eṣāgacchati 

atrāntareṇāyuṣmān mahākātyāyanaḥ sphaṭikamayaṃ kūṭāgāram abhinirmāya marakatenācchāditaṃ nānāratnastambhopanibaddhaṃ pravālavedikopaśobhitaṃ, tatra paryaṇkaḥ prajñaptaḥ paṭikāstṛto goṇikāstṛtaś citrikāstṛtaś tūlikāstṛtaḥ, yāval lohitopadhānas, tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ sphaṭikamayaṃ kūṭāgāram abhinirmāya tatropaviṣṭa upari vihāyasā ṛddhyākāśenāgacchati 

sā kathayati nāyam āryo mahākātyāyanaḥ, ayaṃ bhagavatā sūtrāntavaibhaṅgakānāṃ puṇyamaheśākhyānām agro nirdiṣṭaḥ, sa eṣāgacchati 

atrāntareṇāyuṣmān mahākausṭhilo vrṣabharatham abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ vṛsabharathenāgacchati 

sā kathayati nāyam āryo mahākauṣṭhilo, ayaṃ bhagavatālpecchānām agro nirdiṣṭaḥ 

ayaṃ bhikṣūn evam āha sātirekāṇi me, āyuṣmanto, aśītivarṣāni pravrajitasya, nābhijānāmi sabrahmacāriṇām antikāt parikarma svīkartum antaśaḥ pṛṣṭhodgharṣaṇamātram api, sa eṣāgacchati 

atrāntareṇāyuṣmān upālī haimaṃ tālavanam abhinirmāya suvarṇapuṣpaphalopetaṃ vividhamanojñasvarasaṃyuktaṃ, tatrāsajjamānaśarīra ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayam te sa śāstā yo ayaṃ haimaṃ tālavanam āśritya ṛddhyākāśenāgacchati 

sā kathayati nāyam ārya upālī, ayaṃ bhagavatā vinayadharāṇām agro nirdiṣṭaḥ 

asya ca pañcamātrātraiḥ śākyakumāraśatair nānālaṃkāravibhūṣitaiḥ pravrajyamānaiḥ purastād vastrāṇām ābharaṇānāṃ ca mahān rāśiḥ kṛtaḥ 

ayam āryaḥ saṃlakṣayati ime tāvat kumārāḥ kulavibhavayauvanopetāḥ sphītāny antaḥpurāṇi sphītāṇi ca kośakoṣṭhāgārāṇy apāsya pravrajitum ārabdhāḥ, aham asmim alaṃkāramātreṇa sakto 

anena vyasanam āpatsyate iti tāṃ vibhūtiṃ kheṭapiṇḍam ivāpahāya pravrajya tatprathamataram arhattvam adhigataṃ, sa eṣāgacchati 

atrāntareṇāyuṣmān aśvajic chānteneryāpathena mattahastinaṃ damayati, pātrakaravyagrahasta upari vihāyasā ṛddhyākāśenāgacchati 

taṃ dṛsṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ śānteneryāpathena pātrakaravyagrahasta upari vihāyasā ṛddhyākāśenāgacchati 

sā prāha nāyam āryo aśvajic, chānteneryāpathena mattahastinaṃ damayati asya sakāśād anayā gāthayā karmakleśahetukāraṇavatī lokasya nivṛttir yathā karmakleśanivṛttikāraṇam api provāca tan nāyakaḥ । yasmin janmajarāvipattiniyataṃ duḥkhaṃ na saṃtiṣṭhate tat mokṣapravaraṃ sa cādivṛṣabho jñātvā svayaṃ bhāṣate ।। śrutvā pūrvaṃ tīrthikasyāryeṇa śāriputreṇa śrotaāpattiphalam adhigatam ayaṃ bhagavatā smṛtimatām agro nirdiṣṭaḥ, sa esāgacchati 

atrāntareṇāyuṣmān pūrṇo maitrāyaṇīputraḥ sauvarṇaṃ padmam abhinirmāya sahasrapatraṃ śakaṭacakramātraṃ vaiḍūryadaṇḍaṃ vajrāṅkurakeśaraṃ tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ sauvarnaṃ padmam abhinirmāya sahasrapatraṃ śakaṭacakramātraṃ vaiḍūryadaṇḍaṃ vajrāṅkurakeśaraṃ tatropaviṣṭa upari vihāyasā ṛddhyākāśenāgacchati 

sā kathayati nayām āryo pūrṇo maitrāyaṇīputraḥ, ayaṃ bhagavatā maitrāṇikānām agro nirdiṣṭaḥ, sa eṣāgacchati 

atrāntareṇāyuṣmān dravyo mallaputraś catūratnamayam parvataśikharam abhinirmāya nānāghaṇṭāravākīrṇaṃ nānādhvajapatākopaśohitaṃ tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ catūratnamayaṃ parvataśikharam abhinirmāya nānāghaṇṭārāvakīrṇaṃ nānādhvajapatākopaśobhitaṃ tatropaviṣṭa upari vihāyasā ṛddhyākāśenāgacchati 

sā kathayati nāyam āryo dravyo mallaputro, ayaṃ bhagavatā pratilayakānām agro nirdiṣṭaḥ, yo ayaṃ saṃlayān bhikṣūn tathā pratisaṃlayaneṣu niyojayati, sa eṣāgacchati 

atrāntareṇāyuṣmān aniruddhaḥ sarvasauvarṇaṃ prāsādam abhinirmāya vaiḍūryapravālastambhopaśobhitaṃ nānāratnavicitraṃ vitānamālāviracitaṃ śatapatākopaśobhitaṃ tanmadhye, tatra cābhyantare niṣaṇṇa, upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ sauvarṇaṃ prāsādam abhinirmāya, tatra cābhyantare siṃhāsane niṣaṇṇa upari vihāyasā ṛddhyākāśenāgacchati 

sā kathayati nāyam āryo aniruddho, ayaṃ bhagavatā divyacakṣuṣām agro nirdiṣṭaḥ 

anena bārāṇasyām upaviṣṭasya pratyekabuddhasyaikapiṇḍapratipādanena saptakṛtvaś cakravartirājyāni kāritāni, saptakṛtvo deveṣu trayastriṃśeṣu devānāṃ rājyaṃ kāritam 

tenaiva karmāvaśeṣeṇāḍhye śākyakule jātaḥ, anekāni ca śatasahasrāni lakṣāhatasya hiraṇyasuvarṇasya rūpyasya cāpahāya pravrajitaḥ, pravrajito api cāyaṃ lābhī cīvarapiṇḍapātraśayanāsanaglānapratyayabhaiṣajyapariṣkārāṇām 

punar asya māhātmyaṃ śṛṇu māhānāma mātrābhihitaḥ putra, rājñā ghaṇṭāvaghoṣanaṃ kāritaṃ, śākyaiḥ kulaikayā pravrajitavyam iti, sa tvaṃ pravraja 

sa kathayati nāhaṃ pravrajāmi yas te priyaḥ putraḥ sukhāsane upari prāsādatale tiṣṭhati, taṃ pravrājayasveti 

mātā prāha putra, puṇyamaheśākhyo asau, mā tena saha spardhāṃ kuru 

ambe, tvaṃ tasyābhiprasannā yenāsau puṇyamaheśākhyaḥ adya tasya mā kiṃcit preṣayājñāsyāmi puṇyamaheśākhyo na veti 

putra, evaṃ pratyakṣīkuru 

tayā riktapiṭharikābhiḥ piṭakaṃ pūrayitvā śuklena vastreṇācchādya mudrābhilakṣitaṃ kṛtvā preṣyadārikāhaste preṣitam, saṃdiṣṭaṃ ca dārike, yadi tvāṃ pṛcchet kim atreti, vaktavyṃ na kiṃcid iti sā tam ādāya saṃprasthitā 

śakrasya ca devānām indrasyādhastāt jñānadarśanaṃ pravartate sa saṃlakṣayati yena nāma upari pratyekabuddhaḥ piṇḍakena pratipāditaḥ, tasyādya kathaṃ bhojanena vighāto bhaviṣyati bhojanopasaṃhāro asya kartavya iti tenāsau piṭako nānāsūpikarabhojanopetasyāhārasya pūritaḥ 

yāvad asau dārikā tam ādāyāniruddhasakāśaṃ gatā, tenoktā dārike, kim atreti sā kathayati kumāra, na kiṃcid iti aniruddhaḥ saṃlakṣayati priyo ahaṃ mātuḥ, kim asau riktaṃ preṣayiṣyati nūnam atra kiṃ nāma bhojyabhojanaṃ prakṣiptam paśyāmas tāvad iti 

yāvad udghāṭitaṃ sarvaṃ tad udyānam anekopakaraṇasurabhigandhasaṃpūrṇaṃ vyavasthitam yaṃ ghrātvāniruddhaḥ paraṃ vismayam upagataḥ mātṛbhakto ayam, anena mātur agrapiṇḍaḥ preṣitaḥ saṃdiṣṭaṃ cāmba, pratidinam īdṛśaṃ bhojanaṃ preṣitum arhasīti 

sā dṛṣṭvā paramavismayam upagatā tayā mahānāmopadarśitaḥ putra, dṛṣṭaṃ te amba, dṛṣṭam nanu tvaṃ mayā pūrvam evoktaḥ punyamaheśākhyaḥ sattvo manuṣya subhago, mā tena saha spardhāṃ kurṣveti sa eṣāgacchati 

āha ca sauvarṇe suvimānamālaracite ratnaprabhālaṃkṛte dhyāyī dhyānarato niṣadya virajobhadrāsane saṃyataḥ । āyāty eṣa caladhvajoparacito āryāniruddho muniḥ mukto mocayitā nimagnam avaśaṃ lokaṃ bhavāmbho nidhau ।। 

atrāntareṇāyuṣmān śroṇaḥ koṭīkarṇaḥ puṣpamaṇḍapam abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ puṣpamaṇḍapam abhinirmāya tatropaviṣṭa upari vihāyasā ṛddhyākāśenāgacchati 

sā kathayati nāyam āryaḥ śroṇaḥ koṭīkarṇo, ayaṃ bhagavatā alparajaskajātīyānām agro nirdiṣṭaḥ 

ayaṃ ratnaprayuktikayā karṇikayā karṇe āmuktikayā jātaḥ mātāpitarau paraṃ vismayam āpannau 

asya pitrā balasenena sarvaratnaparikṣakān āhūyoktaḥ ratnānāṃ mūlyam kuruta iti te ratnānāṃ mūlyaṃ kartum ārabdhā, na śaknuvanti ratnānāṃ mūlyaṃ kartum 

dharmatā khalu yasya ratnasya na śakyate mūlyaṃ kartuṃ, tasya koṭimūlyaṃ kriyate te kathayati gṛhapate, ekaikasya ratnasya koṭimūlyam iti 

jñātayaḥ kathayanti kiṃ bhavatu dārakasya nāmeti ayam dārakaḥ koṭimūlyakaratnikayā karṇikayā karṇe āmuktikayā jātah, śravaṇe nakṣatre jātas, tasmād bhavatu dārakasya śroṇaḥ koṭīkarṇa iti nāma sa eṣāgacchati 

atrāntareṇāyuṣmān śronaḥ koṭiviṃśaḥ nānāpuṣpaphalasaṃpannavanagahanam abhinirmāya rajodhvastāyām pṛthivyām ākāśacaṅkrame caṅkramyamāna upari vihāyasā ṛddhyākāśenāgacchati 

taṃ dṣṛṭvā sumāgadhāyāḥ svāmī sumāgadhāṃ papraccha sumāgadhe, ayam te sa śāstā yo ayaṃ nānāpuṣpaphalopetam vanagahanam saṃśrityākāśacaṅkrame caṅkramyamāṇo abhyāgacchati 

sā kathayati nāyaṃ śāstā, āryo ayaṃ śroṇaḥ koṭīviṃśah asya jātamātrasya pitrā viṃśatihiraṇyakoṭyaḥ avalehikāmūlye anupradattā, asya dine dine pañcakārṣāpaṇaśatāni sthālīpākārthe vyayam upagacchati 

āyuṣmatā mahāmaudgalyāyanena cāsya sakāśāt piṇḍapātram ādāya bhagavate dattam yasya gandhena sarvaṃ rājagṛhaṃ nagaram āpūritaṃ pātrāvaśeṣaṃ ca rājña bimbisāreṇāsvāditam, āsvādya ca paraṃ vismayam āpannaḥ kathayaty 

ahaṃ bhadanta rājakule jātaḥ, rājā saṃvṛtto, nābhijānāmi kadācid evaṃvidham annam āsvāditaṃ pūrvam 

asya pādatale caturaṅgulamātrāṇi suvarṇāni romāni jātāni 

ayaṃ bhagavataḥ sakāśaṃ gantukāmaḥ pṛcchati kiṃ bhagavān yānena gacchaty āhosvit padbhyām iti apare kathayanti padbhyām iti sa eṣa kathayati aham api padbhyāṃ gacchāmīti 

tasya pauruṣeyair vastrāṇi pṛthivyām āstīrṇāni eṣa pṛcchati kiṃ bhagavān āstīrṇena gacchaty āhosvid anāstīrṇeneti te kathayati nāstīrṇeneti eṣa kathayati apanayata vastrāṇi, aham apy anāstīrṇena gacchāmīti tair apanītāni 

punar aparāṇi dūṣyavastrāṇi pṛthivyām āstīrṇāni eṣa pṛcchati kiṃ bhagavān dūṣyāstīrṇena gacchaty āhosvid anāstīrṇena te prāhuḥ nāstīrṇeneti eṣa āha apanayata dūṣyāṇi tair apanītāni 

kumāra, puṇyamaheśākhyaḥ tato aparāṇy amanuṣyāni divyavastrāṇi prādurbhūtāni eṣa dṛṣṭvāha apanayantu amanuṣyavastrāṇīti tair apanītānī anena pṛthivyāṃ pādo nyastaḥ ṣaḍvikāraḥ pṛthivīkampo jātaḥ 

bhagavān āha ito, bhikṣava, ekanavatiṃ kalpam upādāya na kadācic chroṇeṇa koṭīviṃśenānastīrṇe pṛthivīpradeśe pādo nyastaḥ etarhi nyasto dharmagauravāt, na tu puṇyakṣayāt 

yenāyaṃ ṣaḍvikāraḥ pṛthivīkampo jātaḥ ayaṃ bhagavatā ārabdhavīryāṇām agro nirdiṣṭaḥ sa eṣāgacchati 

atrāntareṇāyuṣmān pilindavatso haṃsaratham abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe ayaṃ te sa śāstā yo ayaṃ haṃsarathenāgacchati 

sā kathayati nāyam āryo pilindavatso, ayaṃ bhagavatā karuṇāvihārāṇām agro nirdiṣṭaḥ 

anena gaṅgābhihitā kuśalītiṣṭhety asya vacanasamanantaram eva gaṅgā sthitā, aṅkuśasaṃtāḍiteva dviradavadhūr na prahasati so ayam āgacchati 

atrāntareṇāyuṣmān udāyī aśvaratham abhinirmāya catūratnopaśobhitaṃ tatropaviṣṭa, upari vihayasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayam aśvaratham abhinirmāya catūratnopaśobhitaṃ tatropaviṣṭa upari vihāyasā ṛddhyākāśenāgacchati 

sā kathāyati nāyam ārya udāyī ayaṃ bhagavatā kulaprasādakānām agro nirdiṣṭaḥ 

anena rājā śuddhodanaḥ śuklodano droṇodano amṛtodano dhautodanaś ca, gopikāmṛgajāyaśodharāpramukhāni ṣaṣṭistrīsahasrāṇi bodhisattvavirahāc chokasāgaranimagnās tābhis tābhiḥ śrutibhiś cittaprahlādanībhir vividhābhir vāgbhiḥ śokaṃ parityājitāni so ayam āgacchati 

atrāntareṇāyuṣmān jyotiḥpālo mayūraratham abhinirmāya tatropaviṣṭa upari vihāyasā ṛddhykāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ mayūraratham abhinirmāya tatropaviṣṭa upari vihāyasā ṛddhyākāśenāgacchati 

sā kathayati nāyam āryo jyotiḥpālo, ayaṃ bhagavatā divyamānuṣīśriyaṃ tyājayitvā pravrājitaḥ 

asya snānaśāṭako abhyavakāśe śoṣito vāyunohyamāno rājño bimbisārasyopari patitaḥ rājā kathayati bhavanto, rājārham idaṃ vastraṃ, kutra etat te kathayanti deva, śrūyate rājño māndhātasya saptāhaṃ hiraṇyavarṣaḥ patita iti, devasyāpi vastravarṣaḥ patitum ārabdho, nacirād hiraṇyavarṣaḥ patiṣyatīti 

rājā kathayati bhavanto jyotiṣko gṛhapatir bhagavatā vyākṛto divyamānuṣīśriyaṃ pratyanubhaviṣyatīti, idaṃ ca divyaṃ vastram ākāśāt patitam, sthāpayata, tasyaivāgatasya dāsyāma iti 

te caivam ālāpaṃ kurvanti, ayaṃ ca rājñaḥ sakāśam āgatah 

rājā kathayati kumāra, tvaṃ bhagavatā vyākṛto divyamānuṣīśriyaṃ pratyanubhaviṣyasīti, idaṃ ca divyaṃ ākāśāt patitam, gṛhāṇeti 

tena hastaḥ prasāritaḥ devānaya paśyāmīti sa nirīkṣitum ārabdho yāvat paśyaty ātmīyaṃ snānaśāṭakam 

sa vipuṣpya kathayati deva, madīyaḥ snānaśāṭako ayaṃ vāyunopakṣipyehānīta iti 

rājā kathayati kumāra, kiṃ tava divyamānuṣī śrīḥ prādurbhūtā deva, prādurbhūtā kumāra, yady evaṃ kimarthaṃ māṃ na nimantrayase deva, nimantrito bhava gaccha, bhaktaṃ sajjīkuru deva, yasya divyamānuṣī śrīḥ prādurbhūtā, kiṃ tena sajjīkartavyam nanu sajjīkṛtam evāgaccheti 

sa jyotiṣkasya gṛhaṃ gatvā bāhyaṃ parijanaṃ dṛṣṭvā indriyāṇy utkṣipati jyotiṣkaḥ kathayati deva, kimartham indriyāṇy utkṣipasīti sa kathayati kumāra, vadhūjano ayam iti kṛtvā nāyaṃ vadhūjano, bāhyo ayaṃ parijanaḥ sa paraṃ vismayam āpannaḥ 

punar madhyamaṃ parijanaṃ dṛṣṭvā indriyāṇy utkṣeptum ārabdhaḥ jyotiṣkaḥ kathayati deva, kimartham indriyāṇy utkṣipasīti rājā kathayati kumāra, vadhūjano ayam iti kṛtvā deva, nāyam api vadhūjanaḥ, kiṃtu madhyamo ayaṃ parijanah sa bhūyasyā mātrayā paraṃ vismayam āpannah 

tatra madhyamāyām dvāraśālāyāṃ maṇibhir upacitā bhūmiḥ tasyāṃ matsyā udakapūrṇāyām iva yantraprayogenoparibhramanto dṛśyante rājā praveṣṭukamo jalam iti kṛtvā upānahau moktum ārabdhaḥ 

jyotiṣkaḥ kathayati deva, kasyārthe upānahāv apanayasīti kumāra, pānīyam uttaritavyam deva, nedaṃ pānīyam, api tu maṇibhūmir eṣā kumāra, ime matsyā uparibhramanto dṛśyante deva, yantraprayogenaite paribhramanti rājā na śraddadhāte tenāṅgulimudrā kṣiptā sā raṇaraṇāśabdena bhūmau patitā tato rājā vismayam āpannaḥ 

praviśya siṃhāsane niṣaṇṇaḥ tato vadhūjanaḥ pādābhivandaka upasaṃkrāntaḥ tāsām aśrupāto jātaḥ rājā kathayati kumāra, kasmād ayaṃ vadhūjano roditi deva, nāyaṃ roditi, kiṃtu devasya kāṣṭhadhūpena vastrāṇi dhūpitāni, tenāsām aśrupāto jāta iti 

rājā tatra tayā divyamānuṣikayā śriyā upacaryamāṇo na niṣkrāmati; rājakṛtyāni rājakaraṇīyāni parihātum ārabdhāni 

amātyair ajātaśatruḥ kumāro abhihitaḥ kumāra, devo jyotiṣkasya gṛhaṃ praviśya pramattaḥ, gaccha, nivedayeti 

tena gatvā ukto deva, kiṃ tvam atra pariviśyāvasthito, rājakṛtyāni rājakaraṇīyāni parihīyanta iti 

rājā kathayati kumāra, na śakto asi tvam ekaṃ divasaṃ rājyaṃ kārayitum devo jānīte, mamaiko divasaḥ praviṣṭasyati adya devasya saptamo divaso vartate 

rājā jyotiṣkasya mukham nirīkṣya kathayati kumāra, satyam deva, satyam saptamo divaso vartate 

kumāra, kathaṃ rātriḥ prajñāyate divaso vā deva, puṣpāṇāṃ saṃvikocavikāsān, maṇīnāṃ jvalanājvalanāt, śakunīnāṃ kūjanākūjanāt; santi tāni kusumāni yāni rātrau vikasanti na divā, santi yāni divā vikasanti na rātrau; santi te maṇayo ye rātrau jvalanti na divā, santi ye divā jvalanti na rātrau; santi te śakunayo ye rātrau kūjanti na divā, santi ye divā kūjanti na rātrau rājā paraṃ vismayam āpannaḥ kathayati 

kumāra, avitathavādī bhagavān, yathā tvaṃ bhagavatā vyākṛtaḥ tathaiva nānyathety uktvā jyotiṣkasya gṛhān niṣkrāntaḥ 

ajātaśatrukumāreṇa jyotiṣkasantako maṇir apahṛtya dārakasya haste dattaḥ tena yata eva gṛhītas tatraiva gatvāvasthitaḥ 

ajātaśatruḥ kathayati dārakānaya taṃ maṇim, paśyāmīti sa muṣṭiṃ vighāṭya kathayati kumāra, kutra, na jāne kutra gata iti 

sa tāḍayitum ārabdhaḥ jyotiṣkaḥ kathayati kumāra, kimartham enaṃ tāḍayasi gṛhapate, ahaṃ caura, eṣa mahācauro, mayā tvadīyo maṇir apahṛtaḥ, so apy anenāpahṛta iti 

sa āha kumāra, na tvayāpahṛto, nāpy anenāpi tu yata eva tvayā gṛhītas tatraiva gatvāvasthito; api tu, kumāra, svakaṃ te gṛhaṃ yāvadbhir maṇibhir anyena vā prayojanam tāvad gṛhāṇa yathāsukham iti 

sa pratibhinnakaḥ saṃlakṣayate yadā pitur atyayād rājā bhaviṣyāmi, tadā grahīṣyāmīti 

yadājātaśatruṇā devadattavigrāhitena pitā dhārmiko dharmarājo jīvitād vyaparopitaḥ, svayam eva ca paṭṭaṃ baddhvā rājye pratiṣṭhitaḥ, tadā tena jyotiṣko abhihito gṛhapate, tvaṃ mama bhrātā bhavati, gṛhaṃ bhājayāma iti 

eṣa samlakṣayati yena pitā dhārmiko dharmarājaḥ praghātitaḥ, sa mām marṣayatīti kuta etan nūnam ayaṃ madgṛham āgacchatu, kāmaṃ prayacchāmīti viditvā kathayati deva, bibhaktam eva kim atra vibhaktavyam madīyaṃ gṛham āgaccha ahaṃ tvadīyaṃ gṛham āgacchāmīti 

ajātaśatruḥ kathayati śobhanam, evam kuru sa tasya gṛhaṃ gataḥ eṣo api ajātaśatror gṛhaṃ gatah sā śrīs tasmād gṛhād antarhitā yatraiṣa jyotiṣkas tatraiva gatā evaṃ yāvat sapta vārān antarhitā prādurbhūtā ca 

ajātaśatruḥ saṃlakṣayate evam api mayā na śakitaṃ jyotiṣkasya maṇīn apahartum, anyad upāyaṃ karomi 

tena dhūrtapuruṣāḥ prayuktā gacchata, jyotiṣkasya gṛhān maṇīn apaharateti 

te hi śiṭākarkaṭakaprayogenābhiroḍhum ārabdhāḥ te antaḥpurikayā upariprāsādatalagatayā dṛṣṭāḥ, tayā dhūrtadhūrtakā iti nādo muktaḥ 

anena jyotiṣkena śrutam, anenāśayato vāg niścarita tiṣṭhantu dhūrtakā iti teṣāṃ yo yatrābhirūḍhaḥ, sa tatraivāsthitaḥ, yāvat prabhātā rajanī saṃvṛttā 

mahājanakāyena dṛṣṭās, te kathayanti bhavanto anena kalirājena pitā dhārmiko dharmarājo jīvitād vyaparopita, idānīm gṛhāṇy api moṣayati, tat kiṃ na me muṣiṣyata iti purakṣobho jātaḥ 

ajātaśatruṇāsya jyotiṣkasya dūto anupreṣito muñcata, mamāyaṃ khalīkāra iti 

anena jyotiṣkenāśayato vāg niścāritā gacchantu dhūrtakā iti te gatāḥ 

athaiṣa jyotiskaḥ saṃlakṣayate yena nāma pitā jīvitād vyaparopitaḥ, sa māṃ na praghātayisyatīti kuta etat sarvathāhaṃ bhagavatā vyākṛto mama śāsane pravrajya sarvakleśaprahāṇād arhattvaṃ sākṣāt kariṣyatīti gacchāmi, pravrajāmīti 

anena sarvaṃ dhanajātaṃ dīnānathakṛpaṇebhyo dattam, adhanāḥ sadhanā vyavasthāpitāḥ sa eṣāgacchati 

atrāntareṇāyuṣmān kapphiṇo vicitraratnācalam abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ vicitraratnācalam abhinirmāya tatropaviṣṭa upari vihāyasā ṛddhyākāśenāgacchati 

sā kathayati nāyam āryaḥ kapphiṇo, yo ayaṃ bhagavatā vigatamadadarpāṇām agro nirdiṣṭaḥ 

yo ayaṃ rājā mahākapphiṇa ekasmin samaye aṣṭādaśāmātyasahasraparivṛto mṛgavadhāya nirgataḥ 

purastāt pṛṣṭhataś ca sarvabalaugham avalokyāmātyān āmantrayate asti, bhavantaḥ, kasyacid evaṃrūpo balaughas tadyathā mamaitarhīti te kathayanti deva, nānyasya kasyacit 

yāvad anena mahākapphiṇena rājñā śrāvastyādiṣu ṣaṭsu mahānagareṣu dūtaṃ preṣitam yad vyutthitā bhavatha nopaveṣṭavyaṃ, śīghram āgantavyam; anyathā ced uttamena daṇḍena samanuśāsiṣyāmīti 

etad vacanam upaśrutya ṣaṇmahānagaravāsino rājāno bhītās trastāḥ saṃvignāḥ samāgamya śrāvastīṃ gatvā bhagavate etad vṛttāntaṃ nivedayanti 

bhagavatā te samāśvāsitā, uktāś ca sa dūto matsakāśam ānetavya iti tair dūtasya niveditam asty asmākam rājādhirājas, taṃ tāvat paśyeti 

bhagavatā jetavanam catūratnamayaṃ nirmitaṃ devānām iva sudarśanaṃ nagaraṃ catvāro mahārājā dauvārikāḥ sthāpitāḥ, airāvatasadṛśā hastino, bālāhakasadṛśā, nandīghoṣasadṛśā rathā, vyāḍayakṣasadṛśā manuṣyāḥ, svayaṃ ca bhagavāṃś cakravartiveśam ātmānam abhinirmāya saptatālodgate mahāratnasiṃhāsane niṣaṇnāḥ 

dūtas tathāvidhāṃ śobhāṃ dṛṣṭvā paraṃ vismayam āpannaḥ 

bhagavatā lekhaṃ likhayitvābhihitaḥ kapphiṇo madvacanād vaktavyo lekhavācasamakalam eva yat vyutthito bhavasi nopaveṣṭavyaṃ, śīghram āgantavyam, atha nāgacchasi, aham eva mahatā balaughena sārdham āgamiṣyamīti 

dūtena mahākapphiṇasya tat sarvaṃ saṃdiṣṭaṃ niveditam 

ayaṃ kapphiṇo rājāṣṭādaśāmātyasahasraparivṛtaḥ śrāvastīm anupraveśya jetavanaṃ praviṣṭaḥ, sahadarśanād asya yo rūpe rūpamada aiśvarye aiśvaryamadaḥ sa prativigataḥ, baladarpo adyāpi vadhyata eva 

tato bhagavatā laukikaṃ cittam utpāditam aho bata, śakro devānām indra aindraṃ dhanur ādāyāgacched iti 

sahacittotpādād bhagavataḥ śakro devānām indraḥ sārathiveśenaindraṃ dhanur upanāmitavān tato bhagavatā tad dhanur upanāmitam tad utkṣeptum api na śaknoti, kutaḥ punar āropayitum 

tato bhagavatā saptāyomayyo bheryo nirmitāḥ, svayam eva tad dhanur ardhacandrākāreṇāropya śaraḥ kṣipto yena saptāyomayyo bheryaś chidrīkṛtās, tataḥ śabdo nirgataḥ 

ārabhadhvam, niṣkrāmata, yujyadhvaṃ buddhaśāsane । dhūnīta mṛtyunaḥ sainyaṃ naḍāgāraṃ iva kuñjaraḥ ।। 

yo hy asmin dharmavinaye apramattaś cariṣyati । prahāya jātisaṃsāraṃ duḥkhasyāntaṃ kariṣyatīti ।। 

sa ca śabdo yāvad akaniṣṭhān devān gataḥ, tato asya yo abhūd baladarpaḥ sa prativigataḥ 

tato bhagavatāsya cittam ājñāya rājaveśam antardhāpya dharmo deśitah yenāṣṭādaśāmātyasahasraparivāreṇa yāvac chrotaāpattiphalaṃ sākṣāt kṛtavān, tato dṛṣṭasatyaś ca bhagavataḥ śāsane pravrajitaḥ so ayam āgaccati 

atrāntareṇāyuṣmān ānandaḥ haṃsakrauñcamayūraśukasārikākokilajīvaṃjīvakanādopakūjitam ārāmam abhinirmāya tatropaviṣṭa upari vihāyasā ṛddhyākāśenāgacchati 

taṃ dṛṣṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā yo ayaṃ haṃsakrauñcamayūraśukasārikākokilajīvaṃjīvakanādopakūjitam ārāmam abhinirmāya tatropaviṣṭa upari vihāyasā ṛddhyākāśenāgacchati 

sā kathayati nāyam ārya ānandaḥ, ayaṃ ca bhagavatā indriyaguptadvārāṇām agro nirdiṣṭaḥ 

ayaṃ ca bhagavataś caturbhir aṅgulair ūnaḥ suvarṇavarṇo dvātriṃśanmahāpuruṣalakṣaṇaiḥ samalaṃkṛtaḥ 

anena kāśyapasya samyaksaṃbuddhasya stūpe madhyamaṃ chattram āropitam tasya karmaṇo vipākenārdhatṛtīyāni cakravartirājyasahasrāṇi; yady etarhi na pravrajito abhaviṣyad etarhi apy anena balacakravartirājyam akariṣyat 

ayaṃ ca bhagavatā balāt pravrajitaḥ ayaṃ ca bhagavato mātṛsvasāputro bhrātā bhavati sa eṣāgacchati 

atrāntarenāyuṣmān rāhulaś cakravartiveśam abhinirmāya saptaratnasamanvāgataś caturaśītyā bhaṭabalāgrakoṭibhiḥ samanugamyamānaś caturaśītyā nāgasahasrair upoṣadhanāgarājapramukhaiś caturaśītyāśvasahasrair bālāhakāśvarājapramukhair caturaśītyā rathasahasrair nandīghoṣarathapramukhair anekaiś ca paurajānapadasahasrair nānāpaṭahaśaṅkhabherīninādair ucchritadhvajapatākopaśobhitam abhinirmāya tatropaviṣṭa upari vihāyasā ṛddhyākāśenāgacchati 

taṃ dṛsṭvā sumāgadhāyāḥ svāmī sumāgadhāṃ papraccha sumāgadhe, ayaṃ te sa śāstā, yo ayaṃ cakravartiveśenāgacchati 

sā kathayati nāyam āryo rāhulo, ayaṃ bhagavatā śikṣakāmānām agro nirdiṣṭaḥ 

bhagavataḥ putro ayaṃ pitur ujjhitāṃ śriyam uddyotamānaḥ, sarvacakravartiprativiśiṣṭatarām ṛddhim upadarśayann upari vihāyasā ṛddhyākāśenāgacchati 

āha ca lakṣmīṃ lakṣaṇamālinīṃ surucirāṃ śakrarddhivispardhanīṃ nāgānīkabalānvitāṃ sumahatīṃ ratnair vṛtāṃ saptabhiḥ । kṛtvā buddhasuto abhyupaiti nabhasā veśaṃ ca rājñām ayaṃ nāmnā rāhula ity aveti sumahate sampūjyamānaḥ suraiḥ ।। 

bhittvorvīṃ jalavat prayānti munayaḥ kecit sṛjanto analaṃ ramyatoyadharā ivāśu jagati spaṣṭaṃ kṣaranto jalam । śakrabrahmakuberavigrahadharāś candrārkadaityatviṣo lokasyodayakāṅkṣiṇo hi nabhasā saṃprasthitāḥ sūratāḥ ।। sa eṣāgacchati 

saṃprasthitesu bhikṣusaṃghesu atrāntareṇa tathāgatapraveśaḥ bhagavāṃs tathārūpaṃ samādhiṃ samāpanno, yathāsamāhite citte bhagavataḥ kāyād raśmayo niścaranti, tadyathā nīlapītalohitāvadātamañjiṣṭhasphaṭikavarṇaḥ, yair ayaṃ loke udāreṇāvabhāsenāvabhāsito yāvac ca śrāvastīṃ yāvac ca puṇḍravardhanaṃ nagaram 

atrāntareṇa sarve lokā bhagavantam abhiniṣkramantaṃ paśyanti, mahāṃś ca pṛthivīcālo babhūva 

atha brahmā sahāṃpatir bhagavataś cetasā cittam ājñāya sārdhaṃ rūpāvacarair devair āgatya bhagavato dakṣiṇe pārśve vyavasthitaḥ 

śakro api devānām indraḥ sārdhaṃ kāmāvacarair devair āgatya vāme pārśve vyavasthitaḥ 

tumburusupriyapramukhāni pañcamātrāṇi gandharvaśatāny āgatya bhagavato agrato vividhair vādyagītanṛttaviśeṣair upasthānaṃ kurvanto gacchanti 

anekāni ca devatāśatasahasrāṇi pṛṣṭhataḥ pṛṣṭhataḥ samanugacchanti 

upariṣṭāc ca bhagavato apsaraso divyāny utpalapadmakumudapuṇḍarīkamāndāravāṇi puṣpāṇi, divyāny agarucūrṇāni tagaracūrṇāni candanacūrṇāni tamālapattracūrṇani, divyāni ca vādyāni saṃpravādayanti, cailavikṣepāṃś cākārṣuh 

tena khalu punaḥ samayenānyatarasmin araṇyāyatane sapta ṛṣisahasrāṇi prativasanti 

adrākṣus te ṛṣayo buddhaṃ bhagavantaṃ dvātrimśatā mahāpuruṣalakṣaṇaiḥ samalaṃkṛtam, aśītyā cānuvyañjanair virājitagātraṃ vyāmaprabhālaṃkṛtaṃ, sūryaprabhātirekaprabhaṃ, jaṅgamam iva ratnaparvatam, samantato bhadrakaṃ, havyāvasiktam iva hutavaham, kāñcanabhājanastham iva pradīpaṃ, suvarṇayūpam iva śriyā jvalantam 

na tathā dvādaśavarṣābhyastaḥ śamathacittasya kalyatāṃ janayati, rājyābhinandino vā tatprathamato rājyābhiṣekaḥ, aputrasya vā putrapratilambhaḥ, daridrasya vā nidhidarśanaṃ, yathāvāropitaṃ kuśalamūlānāṃ tatprathamato buddhadarśanam 

atha te ṛṣayo yena bhagavāṃs tenopasaṃkrāntā, upasaṃkramya bhagavataḥ pādau śirasā vanditvaikānte tasthuḥ 

tato bhagavatā teṣām ṛṣīṇām āśayānuśayaṃ dhātuṃ prakṛtiṃ ca jñātvā tādṛśī caturāryasatyasaṃprativedhikā dharmadeśanā kṛtā, yāṃ śrutvā tair ṛṣibhir viṃśatiśikharasamudgataṃ satkāyadṛṣṭiśailaṃ jñānavajreṇa bhittvā śrotaāpattiphalaṃ sākṣāt kṛtam 

atha te ṛṣayo buddhaṃ bhagavantaṃ paricārya saṃprasthitāḥ 

tena khalu samayena puṇḍravardhane nagare aṣṭādaśa dvārāṇy ababhūvan 

atha bhagavata etad abhavat yad ahaṃ paścimena dvāreṇa pravekṣyāmi, anyadvāranivāsināṃ nāgarāṇām anyathātvaṃ bhaviṣyati, yan nv aham aṣṭādaśa buddhān abhinirmāya svayaṃ paścimena dvāreṇa praveśayam iti 

atha bhagavān aṣṭādaśa buddhān abhinirmāyā svayaṃ paścimena dvāreṇa praviṣṭaḥ 

bhagavataḥ purapraveśe evaṃrūpāṇy āścaryāṇy atyadbhutāni bhavanty anyāni ca tadyathonnatonnatāḥ pṛthivīpradeśāḥ avanamanty avanatāś connamanti, apagatapāṣānaśarkarakaṭhalyā bhavanti, nīcāni dvārāṇy uccībhavanti, saṃkṣiptāni viśālībhavanti, hastinaḥ kūjanti, aśvā heṣante, uṣṭrāḥ krośante, gāvo rambhante, vṛṣabhā nandante, mayūrāḥ kekāyante, gṛhagatāni ca vividhāni vādyabhāṇḍāni svayaṃ nadanti, andhāś cakṣūṃsi pratilabhante, badhirāḥ śṛṇvanti, mūkāḥ pravyāhārasamarthā bhavanti, paribhraṣṭendriyavikalā indriyāṇi paripūrnāṇi pratilabhante, madyamadanākṣiptā vimadī bhavanti, viṣapītā nirviṣā bhavanti, anyonyavairiṇo maitrīṃ pratilabhante, garbhiṇyaḥ svastinā prasūyante, bandhanabaddhāḥ pramucyante, adhanā dhanāni pratilabhante 

evaṃvidhayā vibhūtyā praviśya yena sumāgadhāyā niveśanaṃ tenopasaṃkrāntaḥ 

atha sumāgadhā svayam eva gośīrṣacandanodakena bhṛṅgāraṃ pūrayitvā bhagavataḥ pādodakam anuprayacchati bhikṣusaṃghasya ca 

tataḥ sumāgadhā bhagavataḥ pādayor nipatyaivam āha dhanyās te paravādivādamathanaṃ paśyanti ye te mukhaṃ vistīrṇe sadasi sthitasya vacanaṃ śṛṇvanti ye vā mudā । lābhas tasya mahān bhaviṣyati ca yaḥ pādau tava śrīnidher mūrdhnā caiva karadvayena vinayāt saṃpīḍya vandiṣyate ।। 

atha bhagavān purastād bhikṣusaṃghasya prajñapta evāsane niṣaṇṇaḥ, sukhopaviṣṭaṃ buddhapramukhaṃ bhikṣusaṃghaṃ viditvā śucinā praṇītena khādanīyena bhojanīyena svahastena saṃtarpayati saṃpravārayati 

atha puṇḍravardhananivāsī janakāyo bhagavantam apaśyaṃs tadgṛhaṃ bhettum ārabdhaḥ tato bhagavatā tadgṛhaṃ sphaṭikamayam abhinirmitaṃ, yataḥ sarvo mahājanakāya ādarśanagatam iva bhagavantaṃ bhuñjamānaṃ paśyati bhikṣusaṃghaṃ ca 

āha ca sphaṭikamayam abhūt tad eva ramyaṃ maṇikanakākṣaratnabhakticitraṃ । sthitam iva purato munīndracandraṃ nagarajano api nirīkṣate samagraḥ ।। 

prasādāromāñcitasarvagātrāḥ kṛtāñjaliṃ mūrdhni nipātya hastam । narā namanti sma munīndracandraṃ surā ivendraṃ bhavanodarastham ।। 

atha bhagavān kṛtabhaktakṛtyaḥ purastād bhikṣusaṃghasya prajñapta evāsane niṣaṇṇaḥ 

tataḥ sumāgadhāpramukho antarjanakāyas te ca nāgarās te ca ṛṣayas te ca devāsuragaruḍayakṣagandharvakinnaramahoragā bhagavantaṃ parivāryāvasthitāḥ 

tato bhagavatā teṣāṃ ca tādṛśī caturāryasatyasaṃpravedhikī dharmadeśanā kṛtā, yāṃ śrutvā kaiścic chrotaāpattiphalaṃ sākṣāt kṛtaṃ, kaiścit sakṛdāgāmiphalaṃ, kaiścid anāgāmiphalam, kaiścit pravrajya sarvakleśaprahāṇād arhattvaṃ sākṣāt kṛtaṃ, kaiścid ūṣmagatāni kuśalamūlāni utpāditāni, kaiścin mūrdhānaḥ, kaiścin mṛdumadhyādhimātrakṣāntayaḥ, kaiścic chrāvakabodhau cittāny utpāditāni, kaiścit pratyekāyāṃ bodhau, kaiścid anuttarāyāṃ samyaksaṃbodhau, kaiścic charaṇagamanāni gṛhītāni, kaiścic chikṣāpadāni gṛhītāni 

yad bhūyasā sā parṣad buddhanimnā dharmapravaṇā saṃghaprāgbhārā vyavasthitā 

yadā bhagavataitat sūtraṃ bhāṣitaṃ, tadā bhikṣavo bhagavantam evam āhuḥ āścaryaṃ bhagavann, āścaryaṃ sugata, yat sumāgadhayā bhagavantaṃ kalyāṇamitram āgamya buddhakāryaṃ kṛtam iti 

bhagavān āha na bhikṣava etarhy eva yathātīte apy adhvani buddhaṃ bhagavantaṃ kalyāṇamitram āgamya kāñcanamālayā yad buddhakāryaṃ kṛtaṃ, tac chṛṇuta, sādhu ca suṣṭhu ca manasi kurute, bhāṣiṣye 

bhūtapūrvaṃ, bhikṣavo, atīte adhvani viṃśativarṣasahasrāyuṣi prajāyāṃ kāśyapo nāma śāstā loka udapādi, tathāgato arhan samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān, sa bārāṇasīṃ nagarīm upaniśritya viharati ṛṣivadane mṛgadāve 

tena khalu punaḥ samayena kṛkī nāma rājā babhūva 

tasya duhitā kāñcanamālayā śirasi baddhayā jātā, tasyā mātāpitṛbhyāṃ kāñcanamāleti nāma kṛtam 

sā unnītā vardhitā mahatī saṃvṛttā, rājñaḥ kṛkina iṣṭā kāntā priyā manāpā saṃvṛttā 

sā pañcaśataparivārā bhagavato darśanāyopasaṃkrāntā, tasyā bhagavatā dharmo deśitaḥ 

tayā taṃ dharmaṃ śrutvā bhagavato anitike mahān cittaprasāda utpanno, bhagavāṃś ca tayā yāvajjīvaṃ cīvarapiṇḍapātraśayanāsanaglānapratyayabhaiṣajyapariṣkāraḥ pracāritah 

tena khalu punaḥ samayena rājñā kṛkinā daśa svapnā dṛṣṭāḥ vātāyanena hastī nirgatas, puccho lagnaḥ tṛṣitaya pṛṣṭhataḥ kūpo dhāvati muktāprasthaṃ śaktuprasthena vikrīyamāṇaṃ candanaṃ kāṣṭhārgheṇa samīkriyamāṇaṃ gandhahastinaṃ kalabhair vitrāsyamānaṃ āramaṃ puṣpaphalasaṃpannam adattadāyibhir apahriyamāṇam aśucinā mrakṣito markaṭaḥ parān upaliṃpyamānaḥ markaṭasya rājyābhiṣekaḥ paṭo aṣṭādaśabhir janair ākṛṣyate, na śīryate mahājanakāyaś caikatra saṃnipatya kalahabhaṇḍanavigrahavivāde nātināmayati 

taṃ dṛṣṭvā ca punar bhītaś trastaś cintayati mā me itonidānaṃ rājyāc cyutir bhaviṣyati jīvitasya cāntarāya iti 

tato rājñā svapnādhyāyavido brāhmaṇān āhūya svapnān niveditavān 

te kāñcanamālāṃ dṛṣṭvā kathayanti rājan, yā te sarvajanapriyā tasyā rudhireṇa yajño yaṣṭavyaḥ, antrair nagaraṃ veṣṭavyam, evaṃ devasya śreyo bhaviṣyati, svapnān dāruṇān dṛṣṭvā rājyajīvitahāriṇo anenopāyena svastir devasya bhaviṣyati 

rājā saṃlakṣayati sarvajanapriyā me kāñcanamālā, tāṃ vyāpādayitukāmā brāhmaṇā evam āhuḥ varaṃ mamaiva maraṇaṃ, na tu kāñcanamālāṃ vyāpādayiṣyāmīti 

kare kapolaṃ dattvā cintāparo vyavasthitaḥ, kāñcanamālayā dṛṣṭaḥ sā kathayati kim evaṃ cintāparo, deva, iti tena sa vṛttānto vistareṇa niveditaḥ sā kathayati eṣa bhagavān kāśyapaḥ samyaksaṃbuddho bārāṇasīm upaniśritya viharati ṛṣivadane mṛgadāve, taṃ bhagavantaṃ gatvā pṛcchatha yathā te bhagavān vyākaroti tathaivaṃ dhāraya 

tato rājā mahatā śrīsamudāyena kāñcanamālayā sārdhaṃ barāṇasyā nirgatya yena bhagavāṃs tenopasaṃkrāntaḥ, upasaṃkramya bhagavataḥ pādau śirasā vanditvaikānte niṣaṇṇaḥ, kāñcanamālāpi, anyāni ca brāhmaṇagṛhapatiśatasahasrāṇi 

atha bhagavān kṛkinaṃ rājānaṃ dharmayā kathayā saṃdarśayati samādāpayati samuttejayati saṃpraharṣayati anekaparyāyeṇa dharmayā kathayā saṃdarśya samādāpya samuttejya saṃpraharṣya tūṣṇīṃ babhūva 

atha kṛkī rājā daśa svapnān nivedyaivam āha mā me, bhagavaṃs, tatonidānaṃ rājyāc cyutir bhaviṣyati jīvitasya cāntarāya iti 

bhagavān āha mā bhaiṣīs tvaṃ, mahāraja, na tavetonidānaṃ rājyāc cyutir bhaviṣyatīti jīvitasya cāntarāyaḥ yat tvaṃ, mahārāja, svapnam adrākṣīr, vātāyanena hastī nirgacchan puccho lagna iti, bhaviṣyaty anāgate adhvani varṣaśatāyuṣi prajāyāṃ śākyamunir nāma tathāgato arhan samyaksaṃbuddhaḥ, sa sakalaṃ buddhakāryaṃ kṛtvendhanakṣayād ivāgnir anupadhiśeṣe nirvāṇadhātau parinirvāsyatīti tasya parinirvṛtasya paścime kāle aśrāddhā brāhmaṇagṛhapatayas, te rudanto aśrumukhān bandhūn utsṛjya pravrajya vihāreṣu gṛhasaṃjñām utpādayiṣyanti, tasyaitat pūrvanimittam yat tvaṃ punaḥ svapnam adrākṣīs, tṛṣitasya pṛṣṭhataḥ kūpo dhāvati, tasyaiva śravakā dharmaṃ deśayiṣyanti śraddhānāṃ gṛhapatīnāṃ, te satṛṣṇā eva prakramiṣyanti, tasyaitat pūrvanimittam yat tvaṃ svapnam adrākṣīr, muktāprasthena śaktuprasthaṃ krīyamāṇam iti, tasyaiva śrāvakāḥ śaktuprasthasya hetor indriyabalabodhyaṅgāni saṃprakāśayiṣyanti, tasyaitat pūrvanimittam yat tvaṃ svapnam adrākṣīś, candanaṃ kāṣṭhārgheṇa samīkriyamāṇaṃ, tasyaiva śrāvakās taṃ tīrthikavākyam anugṛhya saddharmeṇa samīkariṣyanti, tasyaitat pūrvanimittam yat tvaṃ svapnam adrākṣīr, gandhahastī kalabhair vitrāsyata iti, tasyaiva śrāvakā asaṃyatās te śīlavanto bhikṣūn niṣkāśayiṣyanti, tasyaitat pūrvanimittam yat tvaṃ svapnam adrākṣīr, ārāmāṃ puṣpaphalasaṃpannaṃ adattādāyibhir apahriyamāṇaṃ, tasyaiva śrāvakā āryasaṃghasya pratipāditam ārāmaṃ saṃgham ālaṃbīkṛtya kecid abhāvitakāyā abhāvitacittā abhāvitaprajñāḥ saṃghād ācchidya puṣpaphalaṃ svajanebhyo dāsyanti, tasyaitat pūrvanimittam yat tvaṃ svapnam adrākṣīr, aśucimrakṣito markaṭaḥ parān upaliṃpyatīti, tasyaiva śrāvakā abhāvitakāyā abhāvitacittā abhāvitaprajñā ātmanāpattim āpannāḥ śrāddhānām api bhikṣūṇām āpattiṃ vyavasthāpayiṣyanti, tasyaitat pūrvanimittam yat tvaṃ svapnam adrākṣīr, markaṭasya rājyābhiṣekaḥ, tasmin samaye vikalendriyā api rājāno bhaviṣyanti, tasyaitat pūrvanimittam yat tvaṃ svapnam adrākṣīḥ, paṭo aṣṭādaśabhir janair ākṛṣyate na ca śīryata iti, tasya parinirvṛtasya śāsanam aṣṭādaśabhedabhinnaṃ bhaviṣyati, na ca śakyati vimuktipaṭaṃ pāṭayituṃ, tasyaitat pūrvanimittam yat tvaṃ svapnam adrākṣīr, mahājanakāyaś caikatra saṃnipatya kalahabhaṇḍena vivādavigrahenātināmayanti, tasya śāsane asaṃyatā bhikṣavaḥ kalahabhaṇḍanavigrahavivādenāntardhāpayiṣyanti, tasyaitat pūrvanimittam mā bhaiṣīs tvaṃ, mahārāja, na tavetonidānaṃ rājyāc cyutir bhaviṣyati jīvitāntarāyo vā 

tato bhagavatā tasya rājñas tasya ca mahājanakāyasya tādṛśī caturāryasatyasaṃprativedhikī dharmadeśanā kṛtā, yāṃ śrutvā caturaśītyā prāṇiśatasahasraiḥ satyadarśanaṃ kṛtam 

kāñcanamālayā bhagavantaṃ kalyāṇamitram āgamya buddhakāryaṃ kṛtam 

kiṃ manyadhve, bhikṣavaḥ yāsau kāñcanamālā iyam eva sā sumāgadheti 

bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadanta, kāñcanamālayā karma kṛtaṃ yenāḍhye kule pratyajātā yena kāñcanamālayā śirasi baddhayā jātā iti 

bhagavān āha kāñcanamālayaiva, bhikṣavaḥ, pūrvam anyāsu jātiṣu karmāṇi kṛtāni upacitāni labdhasaṃbhārāṇi pariṇatapratyayāny oghavat pratyupasthitāny avaśyaṃbhāvīni kāñcanamālayaiva, bhikṣavaḥ, karmāṇi kṛtāni upacitāni ko anyaḥ pratyanubhaviṣyati na, bhikṣavaḥ, karmāṇi kṛtāny upacitāni bāhyapṛthivīdhātau vipacyante, nābdhātau, na tejodhātau, na vāyudhātāv, api tūpātteṣu eva skandhadhātvāyataneṣu karmāṇi kṛtāni vipacyante śubhāny aśubhāni ca 

na pranaśyanti karmāṇi kalpakoṭiśatair api । sāmagrīṃ prāpya kālaṃ ca phalanti khalu dehinām ।। 

bhūtapūrvam, bhikṣavo, atīte adhvani bārāṇasyāṃ mahānagaryām anyatamā daridrā strī, tayā pratyekabuddhasya caitye nānāvicitrāṃ palālamālāṃ granthayitvā samāropya prasannacittayā praṇidhānaṃ kṛtam 

anenāhaṃ kuśalamūlena cittotpādena deyadharmaparityāgena ca yatrayatropapadye ahaṃ tatratatra kāñcanamālayā śirasi baddhayā jāyeyam iti kiṃ manyadhve, bhikṣavaḥ yāsau daridrā strī, iyam asau kāñcanamālā yad anayā prasannacittayā praṇidhānaṃ kṛtaṃ, tena pañcajanmaśatāni kāñcanamālayā śirasi baddhayā jātā 

paṇadvayaṃ ca tayā paṭāntāvabaddhaṃ vimucyāryasaṃghāya dattaṃ; tenāḍhyesu kulesu jātā praṇidhānavaśāc ceti 

atha bhagavān sumāgadhāpramukhaṃ puṇḍravardhananivāsinaṃ mahājanakāyam abhiprasādya prakrāntaḥ, tathaiva rddhyā sārdhaṃ bhikṣusaṃghena śrāvastīm āgataḥ 

iti hi, bhikṣava, ekāntakṛṣṇānāṃ karmaṇām ekāntakṛṣṇo vipākaḥ, ekāntaśuklānām ekāntaśuklo, vyatimiśrāṇāṃ vyatimiśraḥ tasmāt tarhi, bhikṣava, ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīya iti tasmāt tarhi, bhikṣava, evaṃ śikṣitavyam, yac chāstāraṃ satkariṣyāmo gurukariṣyāmo mānayiṣyāmaḥ pūjayiṣyāma ity evaṃ vo, bhikṣavaḥ, śikṣitavyam 

idam avocad bhagavān āttamanās, te ca bhikṣavo bhagavato bhāṣitam abhyanandann iti sumāgadhāvadānaṃ samāptam 