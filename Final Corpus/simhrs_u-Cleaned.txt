
śrī-siṃha-bhūpāla-viracito
rasārṇava-sudhākaraḥ

prathamo vilāsaḥ

rañjakollāsaḥ

śṛṅgāra-vīra-sauhārdaṃ maugdhya-vaiyātya-saurabham ।
lāsya-tāṇḍava-saujanyaṃ dāmpatyaṃ tad bhajāmahe ।।
vīṇāṅkita-karāṃ vande vānīm eṇīdṛśaṃ sadā ।
sadānanda-mayīṃ devīṃ sarojāsana-vallabhām ।।
asti kiñcit paraṃ vastu paramānanda-kandalam ।
kamalākuca-kāṭhinya-kutūhali-bhujāntaram ।।
tasya pādāmbujāj jāto varṇo vigata-kalmaṣaḥ ।
yasya sodaratāṃ prāptaṃ bhagīratha-tapaḥ-phalam ।।
tatra recarlavaṃśābdhi-śarad-rākā-sudhākaraḥ ।
kalā-nidhir udāra-śrīr āsīd dācaya-nāyakaḥ ।।
yasyāsi-dhārā-mārgeṇa durgeṇāpi raṇāṅgaṇe ।
pāṇḍya-rāja-gajānīkāj jaya-lakṣmīr upāgatā ।।
aṅga-nārāyaṇe yasmin bhavati śrīr atisthirā ।
bhūr abhūt kariṇī vaśyā duṣṭa-rāja-gajāṅkuśe ।।
tasya bhāryā mahābhāgyā viṣṇoḥ śrīr iva viśrutā ।
pocamāmbā guṇodārā jātā tāmarasānvayāt ।।

tayor abhūvan kṣiti-kalpa-vṛkṣāḥ
putrās trayas trāsita-vairi-vīrāḥ ।
siṃha-prabhur vennamanāyakaś ca
vīrāgraṇī reca-mahī-patiś ca ।।

kalāv eka-pado dharmo yair ebhiś caraṇair iva ।
sampūrṇa-padatāṃ prāpya nākāṅkṣati kṛtaṃ yugam ।।
tatra siṃha-mahīpāle pālayaty akhilāṃ mahīm ।
namatām unnatiś citraṃ rājñām anamatāṃ natiḥ ।।

kṛṣṇaileśvara-saṃnidhau kṛta-mahā-sambhāra-meleśvare
vītāpāyam anekaśo vidadhatā brahma-pratiṣṭhāpanam ।
ānṛṇya samapādi yena vibhunā tat-tad-guṇair ātmano
nirmāṇātiśaya-prayāsa-garima-vyāsaṅgini brahmaṇi ।।

kṛtānta-jihvā-kuṭilāṃ kṛpāṇīṃ
dṛṣṭvā yadīyāṃ trasatām arīṇām ।
svedodayaś cetasi saṃcitānāṃ
mānoṣmaṇām ātanute praśāntim ।।

śrīmān reca-mahīpatiḥ sucarito yasyānujanmā sphuṭaṃ
prāpto vīra-guru-prathāṃ pṛthutarāṃ vīrasya mudrākarīm ।
labdhvā labdha-kaṭhāri-rāya-virudaṃ rāhuttarāyāṅkitaṃ
putraṃ nāgayanāyakaṃ vasumatī-vīraika-cūḍāmaṇim ।।

so' yaṃ siṃha-mahīpālo vasudeva iti sphuṭam ।
ananta-mādhavau yasya tanūjau loka-rakṣakau ।।

tatrānujo mādhava-nāyakendro
dig-antarāla-prathita-pratāpaḥ ।
yasyābhavan vaṃśa-karā narendrās
tanūbhavā veda-girīndra-mukhyāḥ ।।
tasyāgrajanmā bhuvi rāja-doṣair
aprota-bhāvād anapota-saṃjñām ।
khyātāṃ dadhāti sma yathārtha-bhūtām
ananta-sajñāṃ ca mahīdharatvam ।।

sodaryo balabhadra-mūrtir aniśaṃ devī priyā rukmiṇī
pradyumnas tanayo' p pautra-nivaho yasyāniruddhādayaḥ ।
so' yaṃ śrīpatir annapota-nṛpatiḥ kiṃ cānanāmbhoruhe
dhatte cāru-sudarśana-śriyam asau satvātma-hastāmbuje ।।

bahu-soma-sutaṃ kṛtvā bhūlokaṃ yatra rakṣati ।
eka-soma-sutaṃ rakṣan svarlokaṃ lajjate hariḥ ।।

somakula-paraśurāṃe
bhuja-bala-bhīme' rigāya-gobāle ।
yatra ca jāgrati śāsati
jagatāṃ jāgarti nitya-kalyāṇam ।।

hemādri-dānair dharaṇī-surāṇāṃ
hemācalaṃ hasta-gataṃ vidhāya ।
yaś cāru-sopāna-pathena cakre
śrī-parvataṃ sarva-janāṅghri-gamyam ।।

yo naikavīroddalano' py asaṅkhya-
saṅkhyo' py abhagnātma-gati-kramo' pi ।
ajāti-sāṅkarya-bhavo' pi citraṃ
dadhāti somānvaya-bhārgavāṅkam ।।

dhāvaṃ dhāvaṃ ripu-nṛpatayo yuddha-raṅgāpaviddhāḥ
khaḍge khaḍge phalita-vapuṣaṃ yaṃ purastād vilokya ।
pratyāvṛttā api tata ito vīkṣamāṇā yadīyaṃ
saṃmanyante sphuṭam avitathaṃ khaḍga-nārāyaṇāṅkam ।।

annamāmbeti vikhyātā tasyāsīd dharaṇī-pateḥ ।
devī śivā śivasyeva rājamauler mahojjvalā ।।
śatrughnaṃ śrutakīrtir yā subhadrā yaśasārjunam ।
ānandayati bhartāraṃ śyāmā rājānam ujjvalam ।।
tayor abhūtāṃ putrau dvāv ādyo veda-girīśvaraḥ ।
dvitīyas tv advitīyo' sau yaśasā siṃha-bhūpatiḥ ।।
atha śrī-siṃha-bhūpālo dīrghāyur vasudhām imām ।
nijāṃsa-pīṭhe nirvyājaṃ kurute supratiṣṭhitām ।।

ahīnajyābandhaḥ kanaka-ruciraṃ kārmuka-varaṃ
bali-dhvaṃsī bāṇaḥ para-puram anekaṃ ca viṣayaḥ ।
iti prāyo lokottara-samara-saṃnāha-vidhinā
maheśo' yaṃ siṃha-kṣitipa iti yaṃ jalpati janaḥ ।।

yatra ca raṇa-saṃnahini
tṛṇa-caraṇaṃ nija-purāc ca niḥsaraṇam ।
vana-caraṇaṃ tac-caraṇaka-
paricaraṇaṃ vā virodhināṃ śaraṇam ।।

satāṃ prītiṃ kurvan kuvalaya-vikāsaṃ viracayan
kalāḥ kāntāḥ puṣṇan dadhad api ca jaivātṛka-kathām ।
nitāntaṃ yo rājā prakaṭayati mitrodayam aho
tathā cakrānandān api ca kamalollāsa-suṣamām ।।

tal-labdhāni ghanāghanair atitarāṃ vārāṃ pṛṣanty ambudhau
svātyām eva hi śuktikāsu dadhate muktāni muktātmatām ।
yad dānodaka-vipruṣas tu sudhiyāṃ haste patantyo' bhavan
māṇikyāni mahāmbarāṇi bahuśo dhāmāni hemāni ca ।।

nayanam ayaṃ guṇam aguṇaṃ
padam apadaṃ nijam avetya ripu-bhūpāḥ ।
yasya ca naya-guṇa-viduṣo
vinamanti padāravinda-pīṭhāntam ।।

prāṇānāṃ parirakṣaṇāya bahuśo vṛttiṃ madīyāṃ gatās
tvat-sāmanta-mahī-bhujaḥ karuṇayā te rakṣaṇīyā iti ।
karṇe varṇayituṃ nitānta-suhṛdo karṇānta-viśrāntayor
manye yasya dṛg-antayoḥ parisaraṃ sā kāma-dhenuḥ śritā ।।

yuṣmābhiḥ pratigaṇḍa-bhairava-raṇe prāṇāḥ kathaṃ rakṣitā
ity antaḥ-pura-pṛcchayā yad ariṣu prāpteṣu lajjā-vaśam ।
śaṃsanty uttara-mānana-vyatikara-vyāpāra-pāraṅgatā
gaṇḍāndolita-karṇa-kuṇḍala-harin-māṇikya-varṇāṅkurāḥ ।।

mandāra-pārijātaka-
candana-santāna-kalpa-maṇi-sadṛśaiḥ ।
anapota-dāca-vallabha-
veda-giri-svāmi-māda-dāmaya-saṃjñaiḥ ।।

ātma-bhavair ativibhavair
anitara-jana-sulabha-dāna-muditair bhuvi yaḥ ।
ratnākara iva rājati
rājakarāra-cita-sukamalollāsaḥ ।।

yasyāḍhyaḥ prathamaḥ kumāra-tilakaḥ śrī-annapoto guṇair
ekasyāgrajam ātma-rūpa-vibhave cāpe dvayor agrajam ।
ārūḍhe tritayāgrajaṃ vijayate durvāra-dor-vikrame
satyoktau caturagrajaṃ vitaraṇe kiṃ cāpi pañcāgrajam ।।

yuddhe yasya kumāra-dācaya-vibhoḥ khaḍgāgra-dhārā-jale
majjanti pratipakṣa-bhūmi-patayaḥ śauryoṣma-santāpitāḥ ।
citraṃ tat-pramadāḥ pranaṣṭa-tilakā vyākīrṇa-nīlālakāḥ
prabhraśyat-kuca-kuṅkumāḥ parigalan-netrānta-kālāñjanāḥ ।।

paripoṣiṇi yasya putra-ratne
dayite vallabha-rāya-pūrṇa-candre ।
samudeti satāṃ prabhāva-śeṣaḥ
kamalānām abhivardhanaṃ tu citram ।।

etair anyaiś ca tanayaiḥ so' yaṃ siṃha-mahīpatiḥ ।
ṣaḍbhiḥ pratiṣṭhām ayate svāmīvāṅgaiḥ susaṅgataiḥ ।।

rājā sa rājācala-nāmadheyām
adhyāsta vaṃśa-krama-rājadhānīm ।
satāṃ ca rakṣām asatāṃ ca śikṣāṃ
nyāyānurodhād anusandadhānajñāḥ ।।

vindhya-śrī-śaila-madhya-kṣmā-maṇḍalaṃ pālayan sutaiḥ ।
vaṃśa-pravartakair arthān bhuṅkte bhoga-purandaraḥ ।।

tasmin śāsati siṃha-bhūmi-ramaṇe kṣmām annapotātmaje
kāṭhinyaṃ kuca-maṇḍale taralatā netrāñcale subhruvām ।
vaiṣamyaṃ trivalīṣu manda-padatā līlālasāyāṃ gatau
kauṭilyaṃ cikureṣu kiṃ ca kṛśatā madhye paraṃ badhyate ।।

so' haṃ kalyāṇa-rūpasya varṇotkarṣaika-kāraṇam ।
vidvat-prasādanā-hetor vakṣye nāṭyasya lakṣaṇam ।।
purā purandarādyās te praṇamya caturānanam ।
kṛtāñjali-puṭā bhūtvā papracchuḥ sarva-vedinam ।।
bhagavan śrotum icchāmaḥ śrāvyaṃ dṛśyaṃ manoharam ।
dharmyaṃ yaśasyam arthyaṃ ca sarva-śilpa-pradarśanam ।।
paraṃ pañcamam āmnāyaṃ sarva-varṇādhikārikam ।
iti pṛṣṭaḥ sa tair brahmā sarva-vedān anusmaran ।।
tebhyaś ca sāram ādāya nāṭya-vedam athāsṛjat ।
adhyāpya bharatācāryaṃ prajāpatir abhāṣata ।।
saha putrair imaṃ vedaṃ prayogeṇa prakāśaya ।
iti tena niyuktas tu bharataḥ saha sūnubhiḥ ।।
prāyojayat sudharmāyām indrasyāgre' psaro-gaṇaiḥ ।
sarva-lokopakārāya nāṭya-śāstraṃ ca nirmame ।।
tathā tad-anusāreṇa śāṇḍilyaḥ kohalo' pi ca ।
dattilaś ca mataṅgaś ca ye cānye tat-tanūdbhavāḥ ।।
granthān nānā-vidhāṃś cakruḥ prakhyātās te mahītale ।
teṣām atigabhīratvād viprakīrṇa-kramatvataḥ ।।
sampradāyasya vicchedāt tad-vidāṃ viralatvataḥ ।
prāyo virala-sañcārā nāṭya-paddhatir asphuṭā ।।
tasmād asmat-prayatno' yaṃ tat-prakāśana-lakṣaṇaḥ ।
sāraika-grāhiṇāṃ cittam ānandayati dhīmatām ।।

nedānīntana-dīpikā kim u tamaḥ-saṅhātam unmūlayej
jyotsnā kiṃ na cakora-pāraṇa-kṛte tat-kāla-saṃśobhinī ।
bālaḥ kiṃ kamalākarān dina-maṇir nollāsayed añjasā
tat sampraty api mādṛśām api vacaḥ syād eva samprītaye ।।

svaccha-svādu-rasādhāro vastu-cchāyā-manoharaḥ ।
sevyaḥ suvarṇa-nidhivan nāṭya-mārgaḥ sa-nāyakaḥ ।।
sāttvikādyair abhinayaiḥ prekṣakāṇāṃ yato bhavet ।
naṭe nāyaka-tādātmya-buddhis tan nāṭyam ucyate ।।
rasotkarṣo hi nāṭyasya prāṇās tat sa nirūpyate ।
vibhāvair anubhāvaiś ca sāttvikair vyabhicāribhiḥ ।।
ānīyamānaḥ svādutvaṃ sthāyī bhāvo rasaḥ smṛtaḥ ।

atha vibhāvāḥ-

tatra jñeyo vibhāvas tu rasa-jñāpana-kāraṇam ।।
budhair jñeyo' yam ālamba uddīpana iti dvidhā ।
ādhāra-viṣayatvābhyāṃ nāyako nāyikāpi ca ।।

tatra nāyakaḥ
ālambanaṃ mataṃ tatra nāyako guṇavān pumān ।
tad-guṇās tu mahā-bhāgyam audāryaṃ sthairya-dakṣate ।।
aujjvalyaṃ dhārmikatvaṃ ca kulīnatvaṃ ca vāgmitā ।
kṛtajñatvaṃ nayajñatvaṃ śucitā māna-śālitā ।।
tejasvitā kalāvattvaṃ prajā-rañjakatādayaḥ ।
ete sādhāraṇāḥ proktāḥ nāyakasya guṇā budhaiḥ ।।

tatra mahābhāgyam-
sarvātiśāyi-rājyatvaṃ mahābhāgyam udāhṛtam ।। athā-
pautraḥ kuśasyāpi kuśeśayākṣaḥ
sasāgarāṃ sāgara-dhīra-cetāḥ ।
ekātapatrāṃ bhuvam eka-vīraḥ
purārgalādīrgha-bhujo bubhoja ।। 

atha audāryam-
yad-viśrāṇana-śīlatvaṃ tad audāryaṃ budhā viduḥ ।। 

yathā-
janasya sāketa-nivāsinas tau
dvāv apy abhūtām abhinandya-sattvau ।
guru-pradeyādhika-niḥspṛho' rthī
nṛpo' rthi-kāmād adhika-pradaś ca ।। 

atha sthairyam-
vyāpāraṃ phala-paryantaṃ sthairym āhur manīṣiṇaḥ ।। athā-
na navaḥ prabhur āphalodayāt
sthira-karmā virarāma karmaṇaḥ ।
na ca yoga-vidher navetaraḥ
sthira-dhīrā paramātma-darśanāt ।। 

atha dakṣatā-
duṣkare kṣipra-kāritvaṃ dakṣatāṃ paricakṣate ।। 

yathā-
vāladhiṃ trātum āvṛtya camareṇārpite gale ।
patantam iṣum anyena sa kṛpālur akhaṇḍayat ।। 
Some MSS have the following example sa dakṣiṇaṃ tūṇa-mukhena vāmaṃ । vyāpārayan hastam alakṣyatājau । ākarṇa-kṛṣṭā sakṛd asya yoddhum । aurvīva bāṇān suṣuve ripu-ghnān ।। 

atha aujjvalyam-
aujjvalyaṃ nayanānanda-kāritvaṃ kathyate budhaiḥ ।। athā-
tā rāghavaṃ cakṣurbhir āpibantyo
nāryo na jagmur viṣayāntarāṇi ।
tathā hi śeṣendriya-vṛttir āsāṃ
sarvātmanā cakṣur iva praviṣṭā ।। 

atha dharmikatvam-
dharma-pravaṇa-cittatvaṃ dhārmikatvam itīryate ।। 

yathā-
sthityai daṇḍayato daṇḍyān pariṇetuḥ prasūtaye ।
apy artha-kāmau tasyāstāṃ dharma eva manīṣiṇaḥ ।। 

atha kulīnatvam-
kule mahati sambhūtiḥ kulīnatvam udāhṛtam ।। athā-
sūryācandramasau yasya mātāmaha-pitāmahau ।
svayaṃ vṛtaḥ patir dvābhyāṃ urvaśyā ca bhuvā ca yaḥ ।। 

atha vāgmitā-
vāgmitā tu budhair uktā samayocita-bhāṣitā ।। 

yathā-
nanu vajriṇa eva vīryam etad
vijayante dviṣato yad asya pakṣyāḥ ।
vasudhādhara-kandarād visarpī
pratiśabdo' pi harer bhinatti nāgān ।। 

atha kṛtajñatvam-
kṛtānām upakārāṇām abhjñatvaṃ kṛtajñatā ।। athā-
ekasyaivopakārasya prāṇān dāsyāmi te kape ।
pratyahaṃ kriyamāṇasya śeṣasya ṛṇino vayam ।। 

atha nayajñatvam-
sāmādy-upāya-cāturyaṃ nayajñatvam udāhṛtam ।। 

yathā-
anārataṃ tena padeṣu lambhitā
vibhajya samyag viniyoga-sat-kriyāḥ ।
phalanty upāyāḥ paribṛṃhitāyatīr
upetya saṅgharṣam ivārtha-sampadaḥ ।। 

atha śucitā-
antaḥ-karaṇa-śuddhir yā śucitā sā prakīrtitā ।। athā-
kā tvaṃ śubhe kasya parigraho vā
kiṃ vā mad-abhyāgama-kāraṇaṃ te ।
ācakṣva matvā vaśināṃ raghūṇāṃ
manaḥ para-strī-vimukha-pravṛtti ।। 

atha mānitā-
akārpaṇya-sahiṣṇutvaṃ kathitā māna-śālitā ।। 

yathā-
santuṣṭe tisṛṇām purām api ripau kaṇḍūla-dor-maṇḍalī-
krīḍā-kṛtta-punaḥ-prarūḍha-śiraso vīrasya lipsor varam ।
yācñā-dainya-parāñci yaysa kalahāyante mithyas tvaṃ vṛṇu
tvaṃ vṛṇv ity abhito mukhāni sa daśagrīvaḥ kathaṃ varṇyatām ।।

atha tejasvitā-
tejasvitvam avajñāder asahiṣṇutvam ucyate ।। athā-
so' yaṃ triḥ sapta-vārān avikala-vihita-kṣatra-tantu-pramāro
vīraḥ krauñcasya bhedī kṛta-dharaṇi-talāpūrva-haṃsāvatāraḥ ।
jetā heramba-bhṛṅgi-pramukha-gaṇa-camū-cakriṇas tāra-kāres
tvāṃ pṛcchan jāmadagnyaḥ sva-guru-hara-dhanur bhaṅga-roṣād upaiti ।।

atha kalāvattvam-
kalāvattvaṃ nigaditaṃ sarva-vidyāsu kauśalam ।। 

yathā-
goṣṭhīṣu vidvaj-jana-saṃcitasya
kalā-kalāpasya sa tāratamyam ।
viveka-sīmā vigatāvalepo
viveda hemno nikaṣāśmanīva ।।

atha prajā-rañjakatvam-
rañjakatvaṃ tu sakala-cittāhlādana-kāritā ।। athā-
aham eva mato mahīpater iti sarvaḥ prakṛtiṣv acintayat ।
udadher iva nimnagāśateṣv abhavan nāsya vimānanā kvacit ।।

uktair guṇaiś ca sakalair yuktaḥ syād uttamo netā । 
madhyaḥ katipaya-hīno bahu-guṇa-hīno' dhamo nāma ।।
netā caturvidho' sau dhīrodāttaś ca dhīra-lalitaś ca । 
dhīra-praśānta-nāmā tataś ca dhīroddhataḥ khyātaḥ ।।

tatra dhīrodāttaḥ-
dayāvān atigambhīro vinītaḥ sattva-sāravān । 
dṛḍha-vratas titikṣāvān ātmaślāghāparāṅmukhaḥ ।
nigūḍhāhaṅkṛtir dhīrair dhīrodātta udāhṛtaḥ ।। 

tatra dayāvattvam-
dayātiśaya-śālitvaṃ dayāvattvam udāhṛtam ।। athā-
sa-śoṇitais tena śilīmukhāgrair
nikṣepitāḥ ketuṣu pārthivānām ।
yaśo hṛtaṃ samprati rāghaveṇa
na jīvitaṃ vaḥ kṛpayeti varṇāḥ ।। 

atigambhīratā-
gāmbhīryam avikāraḥ syāt saty api kṣobha-kāraṇe ।। 

yathā-
dadhato maṅgala-kṣaume vasānasya ca balkale ।
dadṛśur vismitās tasya mukha-rāgaṃ samaṃ janāḥ ।। 

vinītatvaṃ-
avaloka eva nṛpateḥ sma dūrato
rabhasād rathād avatarītum icchataḥ ।
avatīrṇavān prathamam ātmanā harir
vinayaṃ viśeṣayati sambhrameṇa saḥ ।। 

sattva-sāratvam, yathā-
utsmāyitvā mahābāhuḥ prekṣya cāsthi mahābalaḥ ।
pādāṅguṣṭhena cikṣepa sampūrṇaṃ daśa-yojanam ।। 

dṛḍha-vratatvaṃ, yathā-
tam aśakyam apākraṣṭuṃ nideśāt svargiṇaḥ pituḥ ।
yayāce pāduke paścāt kartuṃ rājyādhidevate ।। 

titikṣāvattvaṃ, yathā-
prativācam adatta keśavaḥ
śapamānāya na cedi-bhūbhuje ।
anuhuṅkurute ghana-dhvaniṃ
na hi gomāyu-rutāni kesarī ।। 

ātma-ślāthāparāṅmukhatvaṃ, yathā-
tasya saṃstūyamānasya caritārthais tapasvibhiḥ ।
śuśubhe vikramodagraṃ vrīḍayāvanataṃ śiraḥ ।। 

nigūḍhāhaṅkāratvaṃ, yathā-
bhūmātraṃ kiyad etad arṇavmitaṃ tat sādhitaṃ hāryate
yad vīreṇa bhavādṛśena vadatā triḥ sapta-kṛtvo jayam ।
ḍimbho' haṃ nava-bāhur īdṛ;cam idaṃ ghoraṃ ca vīra-vrataṃ
tat krodhād virama prasīda bhagavan jātyaiva pūjyo' si naḥ ।।

atha dhīra-lalitaḥ-
niścinto dhīra-lalitas taruṇo vanitā-vaśaḥ ।। athā-
so' dhikāram abhikaḥ kulocitaṃ
kāścana svayam avartayat samāḥ ।
saṃniveśya saciveṣv ataḥparaṃ
strī-vidheya-nava-yauvano' bhavat ।। 

atha dhīra-śāntaḥ -
śama-prakṛtikaḥ kleśa-sahiṣṇuś ca vivecakaḥ । 
lalitādi-guṇopeto vipro vā sacivo vaṇik ।
dhīra-śāntaś cārudatta-mādhavādir udāhṛtaḥ ।। 

yathā-
kuvalaya-dala-śyāmo' py aṅgaṃ dadhat paridhūsaraṃ
lalita-vikaṭa-nyāsaḥ śrīmān mṛgāṅka-nibhānanaḥ ।
harati vinayaṃ vāmo yasya prakāśita-sāhasaḥ
pravigalad-asṛk-paṅkaḥ pāṇir lalan nara-jāṅgalaḥ ।। 
atha dhīroddhataḥ-
mātsaryavān ahaṅkārī māyāvī roṣaṇaś calaḥ ।
vikatthano bhārgavādir dhīroddhata udāhṛtaḥ ।। 

yathā-
na trastaṃ yadi nāma bhūta-karuṇā-santāna-śāntātmanas
tena vyārujatā dhanur bhagavato devād bhavānī-pateḥ । tat-putras tu madāndha-tāraka-vadhād viśvasya dattotsavaḥ
skandaḥ skanda iva priyo' ham athavā śiṣyaḥ kathaṃ vismṛtaḥ ।।

ete ca nāyakāḥ sarva-rasa-sādhāraṇāḥ smṛtāḥ ।
śṛṅgārāpekṣayā teṣāṃ traividhyaṃ kathyate budhaiḥ ।। 
patiś copapatiś caiva vaiśikaś ceti bhedataḥ ।
patis tu vidhinā pāṇigrāhakaḥ kathyate budhaiḥ ।। 

yathā-
sa mānasīṃ meru-sakhaḥ pitṝṇāṃ
kanyāṃ kulasya sthitaye sthitijñaḥ ।
menāṃ munīnām api mānanīyām
ātmānurūpāṃ vidhinopayeme ।। 

caturdhā so' pi kathito vṛttyā kāvya-vicakṣaṇaiḥ ।
anukūlaḥ śaṭho dhṛṣṭo dakṣiṇaś ceti bhedataḥ ।। 

tatra-
anukūlas tv eka-jāniḥ ।। 

tatra dhīrodāttānukūlo, yathā-
sītāṃ hitvā daśamukha-ripur nopayeme yad anyāṃ
tasyā eva pratikṛti-sakho yat kratūnājahāra ।
vṛttāntena śravaṇa-viṣaya-prāpiṇā tena bhartuḥ
sā durvāraṃ katham api parityāga-duḥkhaṃ viṣehe ।। 

dhīra-lalitānukūlo, yathā-
sa kadācid avekṣita-prajaḥ
saha devyā vijahāra suprajāḥ ।
nagaropavane śacī-sakho
marutāṃ pālayiteva nandane ।। 

dhīraśāntānukūlo, yathā-
priya-mādhave kim asi mayy avatsalā
nanu so' ham eva yam anandayat purā ।
svayam āgṛhīta-kamanīya-kaṅkaṇas
tava mūrtimān iva mahotsavaḥ karaḥ ।। 

dhīroddhatānukūlo, yathā-
kiṃ kaṇṭhe śithilīkṛto bhuja-latā-pāśaḥ pramādān mayā
nidrāccheda-vivartaneṣv abhimukhaṃ nādyāsi sambhāvitā ।
anya-strī-jana-saṅkathā-laghur ahaṃ svapne' pi nālakṣito
doṣaṃ paśyasi kaṃ priye parijanopālambha-yogye mayi ।। 

atha śaṭhaḥ-
śaṭho gūḍhāparādha-kṛt ।। 

yathā-
svapna-kīrtita-vipakṣam aṅganāḥ
pratyabhaitsur avadanty eva tam ।
pracchadānta-galitāśru-bindubhiḥ
krodha-bhinna-valayir vivartanaiḥ ।। 

atha dhṛṣṭaḥ-
dhṛṣṭo vyaktānya-yuvatī-bhoga-lakṣmāpi nirbhayaḥ ।। 

yathā mamaiva-
ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā ।
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā ।।

atha dakṣiṇaḥ-
nāyikāsv apy anekāsu tulyo dakṣiṇa ucyate ।। athā-
snātā tiṣṭhati kuntaleśvara-sutā vāro' ṅga-rāja-svasur
dyūte rātrir iyaṃ jitā kamalayā devī prasādyādya ca ।
ity antaḥ-pura-sundarīḥ prati mayā vijñāya vijñāpite
devenāpratipatti-mūḍha-manasā dvitrāḥ sthitaṃ nāḍikāḥ ।।

atha upapatiḥ-
laṅghitācārayā yas tu vināpi vidhinā striyā । 
saṅketaṃ nīyate prokto budhair upapatis tu saḥ ।। athā-
bhartā niḥśvasite' py asūyati mano-jighraḥ sapatnī-janaḥ
śvaśrūr iṅgita-daivataṃ nayanayor ūhāliho yātaraḥ ।
tad dūrād ayam añjaliḥ kim amunā dṛghaṅgi-pātena te
vaidagdhī-racanā-prapañca-rasika vyartho' yam atra śramaḥ ।।

dākṣiṇyam ānukūlyaṃ ca dhārṣṭyaṃ cāniyatatvataḥ । 
nocitānyasya śāṭhyaṃ syād anya-cittatva-sambhavāt ।। śaṭhopapatir, yathā-

majjhaṇṇe jaṇa-suṇṇe kariṇīe bhakkhidesu kamalesu ।
avisesaṇṇa kahaṃ bia gado si saṇa-bāḍḍiaṃ daṭṭhuṃ ।।

[madhyāhne jana-śūnye kariṇyā bhakṣiteṣu kamaleṣu ।
aviśeṣajña katham iva gato' si śaṇa-vāṭikāṃ draṣṭum ।।]

atra kayācit svairiṇyāṃ mayi saṅketaṃ gatāyāṃ tvaṃ tu śāṇa-vāṭikāyāṃ kathāpi rantuṃ gato' sīti vyaṅgyārthenānyāsaṅga-sūcanād ayaṃ śaṭhopapatiḥ ।

atha vaiśikaḥ-
rūpavān śīla-sampannaḥ śāstrajñaḥ priya-darśanaḥ । 
kulīno matimān śūro ramya-veṣa-yuto yuvā ।।
adīnaḥ surabhis tyāgī sahanaḥ priya-bhāṣaṇaḥ । 
śaṅka-vihīno mānī ca deśa-kāla-vibhāga-vit ।।
dākṣya-cāturya-mādhurya-saubhāgyādibhir anvitaḥ । 
veśyopabhoga-rasiko yo bhavet sa tu vaiśikaḥ ।।
kalakaṇṭhādiko lakṣyo bhāṇādāv eva vaiśikaḥ । 
sa tridhā kathyate jyeṣṭha-madhya-nīca-vibhedataḥ ।। eṣāṃ lakṣaṇāni bhāva-prakāśikāyām uktāni । yathā-

asaṅgo' pi svabhāvena saktavac ceṣṭate muhuḥ ।
tyāgī svabhāva-madhuraḥ sama-duḥkha-sukhaḥ śuciḥ ।।
kāma-tantreṣu nipuṇaḥ kruddhānunaya-kovidaḥ ।
sphurite cādhare kiṃcid dayitāyā virajyati ।।
upacāra-paro hy eṣa uttamaḥ kathyate budhaiḥ ।
vyalīka-mātre dṛṣṭe' syā na kupyati na rajyati ।।
dadāti kāle kāle ca bhāvaṃ gṛhṇāti bhāvataḥ ।
sarvārthair api madhya-sthas tām evopacaret punaḥ ।।
dṛṣṭe doṣe virajyeta sa bhaven madhyamaḥ pumān ।
kāma-tantreṣu nirlajjaḥ karkaśo rati-keliṣu ।।
avijñāta-bhayāmarṣaḥ kṛtyākṛtya-vimūḍha-dhīḥ ।
mūrkhaḥ prasakta-bhāvaś ca viraktāyām api striyām ।।
mitrair nivāryamāṇo' pi pāruṣyaṃ prāpito' pi ca ।
anya-sneha-parāvṛttāṃ saṃkrānta-ramaṇām api ।
striyaṃ kāmayate yas tu so' dhamaḥ parikīrtitaḥ ।। iti ।

atha śṛṅgāra-netṝṇāṃ sāhāyya-karaṇocitāḥ । 
nirūpyante pīṭhamarda-viṭa-ceṭa-vidūṣakāḥ ।।

tatha pīṭhamardaḥ-
nāyakānucaro bhaktaḥ kiñcid ūnaś ca tad-guṇaiḥ । 
pīṭhamarda iti khyātaḥ kupita-strī-prasādakaḥ ।।
kāma-tantra-kalā-vedī viṭa ity abhidhīyate । 
sandhāna-kuśalaś ceṭaḥ kalahaṃsādiko mataḥ ।
vikṛtāṅga-vaco-veṣair hāsya-kārī vidūṣakaḥ ।। 

atha sahāya-guṇāḥ-
deśa-kālajñatā bhāṣā-mādhuryaṃ ca vidagdhatā ।
protsāhane kuśalatā yathokta-kathanaṃ tathā । 
nigūḍha-mantratety ādyāḥ sahāyānāṃ guṇā matāḥ ।।

iti nāyaka-prakaraṇam

atha nāyikā nirūpyante-

netṛ-sādhāraṇa-guṇair upetā nāyikā matā । 
svakīyā parakīyā ca sāmānyā ceti sā tridhā ।।

tatra svakīyā-
sampat-kāle vipat-kāle yā na muñcati vallabham । 
śīlārjava-guṇopetā sā svakīyā kathitā budhaiḥ ।।

yathā-
kiṃ tādeṇa ṇarinda-sehara-sihālīḍhaggapādeṇa me
kiṃ vā me sasureṇa vāsava-mahā-siṃhāsaṇaddhāsiṇā ।
te desā giriṇo a de vaṇamahī saccea me vallahā
kosallātaṇaassa jattha calaṇe vandāmi ṇandāmi a ।।

[kiṃ tātena narendra-śekhara-śikhālīḍhāgra-pādena me
kiṃ vā me śvaśureṇa vāsava-mahā-siṃhāsanādhyāsinā ।
te deśā girayaś ca te vana-mahī sā caiva me vallabhāḥ
kausalyā-tanayasya yatra caraṇau vande ca nandāmi ca ।।]

sā ca svīyā tridhā mugdhā madhyā prauḍheti kathyate ।। 

tatra mugdhā-
mugdhā nava-vayaḥ-kāmā ratau vāmā mṛduḥ krudhi ।
yatate rata-ceṣṭāyāṃ gūḍhaṃ lajjā-manoharam ।। 
kṛtāparādhe dayite vīkṣate rudatī satī ।
apriyaṃ vā priyaṃ vāpi na kiñcid api bhāṣate ।। 

vayasā mugdhā, yathā mamaiva-
ullolitaṃ himakare niviḍāndhakāram
uttejitaṃ viṣama-sādhaka-bāṇa-yugmam ।
unmajjitaṃ kanaka-koraka-yugmam
asyām ullāsitā ca gagane tanu-vīci-rekhā ।।

nava-kāmā, yathā mamaiva-
bālā prasādhana-vidhau nidadhāti cittaṃ
dattādarā pariṇaye maṇi-putrikāṇām ।
ālajjate nija-sakhī-jana-manda-hāsair
ālakṣyate tad iha bhāva-navāvatāraḥ ।।

ratau vāmatvaṃ, yathā mamaiva-
ālokya hāra-maṇi-bimbitam ātma-kāntam
āliṅgatīti sahasā parivartamānā ।
ālambitā karatale parivepamānā
sā sambhramāt sahacarīm avalambate sma ।।

mṛdu-kopatvaṃ, yathā mamaiva-
vyāvṛtti-kramaṇodyame' pi padayoḥ pratyudgatau vartanaṃ
bhrūbhedo' pi tad īkṣaṇa-vyasaninā vyasmāri me cakṣuṣā ।
cāṭūktāni karoti dagdha-rasanā rukṣākṣre' py udyatā
sakhyaḥ kiṃ karavāṇi māna-samaye saṅghāta-bhedo mama ।।

sa-vrīḍa-surata-prayatanaṃ, yathā-
autsukyena kṛtatvarā sahabhuvā vyāvartamānā hriyā
tais tair bandhu-vadhū-janasya vacanair nītābhimukhyaṃ punaḥ ।
dṛṣṭvāgre varam ātta-sādhvasa-rasā gaurī nave saṅgame
saṃrohat-pulakā hareṇa hasatā śliṣṭā śivāyāstu vaḥ ।। 

krodhād abhāṣaṇā rudatī, yathā mamaiva-
kānte kṛtāgasi puraḥ parivartamāne
sakhyaṃ saroja-śaśinoḥ sahasā babhūva ।
roṣākṣaraṃ sudṛśi vaktum apārayantyām
indīvara-dvayam avāpa tuṣāra-dhārām ।।

atha madhyā-
samāna-lajjā-madanā prodyat-tāruṇya-śālinī ।
madhyā kāmayate kāntaṃ mohānta-surata-kṣamā ।। 

atha tulya-lajjā-smaratvaṃ, yathā mamaiva-
kānte paśyati sānurāgam abalā sācīkaroty ānanaṃ
tasmin kāma-kalāpa-kuśale vyāvṛtta-vaktre kila ।
paśyantī muhur antaraṅga-madanaṃ dolāyamānekṣaṇā
lajjā-manmatha-madhyagāpi nitarāṃ tasyābhavat prītaye ।।

prodyat-tāruṇya-śālitvaṃ, yathā mamaiva-
netrāñcalena lalitā valitā ca dṛṣṭiḥ
sakhyaṃ karoti jaghanaṃ pulinena sākam ।
cakra-dvayena sadṛśī kuca-kuḍmalau ca nityā
vibhāti nitarāṃ madanasya lakṣmīḥ ।।

mohānta-surata-kṣamatvaṃ, yathā mamaiva-
ākīrṇa-gharma-jalam ākula-keśa-pāśam
āmīlitākṣi-yugam ādṛta-pāravaśyam ।
ānanda-kandalitam astamitānya-bhāvam
āśāsmahe kim api ceṣṭitam āyatākṣyāḥ ।।

madhyā tridhā māna-vṛtter dhīrādhīrobhayātmikā ।।

tatra dhīrā-
dhīrā tu vakti vakroktyā sotprāsaṃ sāgasaṃ priyam ।। 

yathā mamaiva-
ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā ।
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā ।। 
Also appears as 

atha adhīrā-
adhīrā paruṣair vākyaiḥ khedayed vallabhaṃ ruṣā ।। athā mamaiva-
niḥśaṅkam āgatam avekṣya kṛtāparādhaṃ
kācin nitānta-paruṣaṃ vinivṛtta-vaktrā ।
kiṃ prārthanābhir adhikaṃ sukham edhi yāhi
yāhīti khinnam akarod asakṛd bruvāṇā ।।

atha dhīrādhīrā-
dhīrādhīra tu vakroktyā sa-bāṣpaṃ vadati priyam ।। 

yathā mamaiva-
āśleṣollasitāśayena dayitāpy ārdrā tvayā cumbitā
citrokti-śravaṇotsukena kalitā tasyāṃ niśānāthatā ।
tad yuktaṃ divasāgame' tra jaḍatā kārśyaṃ kalā-hīnatā
rājann ity uditāśru-gadgada-padaṃ kācid bravīti priyam ।।

atha pragalbhā-
sampūrṇa-yauvanonmattā pragalbhā rūḍha-manmathā ।
dayitāṅge vilīneva yatate rati-keliṣu । 
rata-prārambha-mātre' pi gacchaty ānanda-mūrcchatām ।। ampūrṇa-yauvanatvam, yāthā-
uttuṅgau kuca-kumbhau rambhā-stambhopamānam ūru-yugam ।
tarale dṛśau ca tasyāḥ sṛjatā dhātrā kim āhitaṃ sukṛtam ।।

rūḍha-manmathā, yāthā mamaiva-

niḥśvāsollasad-unnata-stana-taṭaṃ nirdaṣṭa-bimbādharaṃ
nirmṛṣṭāṅga-vilepanaiś ca karaṇaiś citre pravṛtte rate । kāñcī-dāma vibhinnam aṅgada-yugaṃ bhagnaṃ tathāpi priyaṃ
samprotsāhayati sma sā vidadhatī hastaṃ kvaṇat-kaṅkaṇam ।।

māna-vṛtteḥ pragalbhāpi tridhā dhīrādi-bhedataḥ ।। 

tatra dhīra-pragalbhā-
udāste surate dhīrā sāvahitthā ca sādarā ।। athā-
na pratyudgamanaṃ karoti raśanā-vyāsañjanādi-cchalān
nādatte nava-mañjarīm ali-bhaya-vyājena dattām api ।
datte darpaṇam ādareṇa na giraṃ rūkṣākṣaraṃ māninī
cāturyād vidadhāti mānam athavā vyaktīkaroti priyā ।।

atha adhīra-pragalbhā-
santarjya niṣṭhuraṃ roṣād adhīrā tāḍayet priyam ।। 

yathā mamaiva-
kānte sāgasi kācid antika-gate nirbhartsya roṣāruṇair
bhrūbhaṅgī-kuṭilair apāṅga-valanair ālokamānā muhuḥ ।
vadhvā mekhalayā sapatna-ramaṇī-pādābja-lākṣāṅkitaṃ
līlānīlasaroruheṇa niṭilaṃ hanti sma roṣākulā ।।

atha dhīrādhīra-pragalbhā-
dhīrādhīra-guṇopetā dhīrādhīreti kathyate ।। athā, mamaiva-
pratyāsīdati sāgasi priyatame sā sambhramād utthitā
vaiyātyāt purataḥ sthite sati punar mānāvadhūtāśayā ।
rātrau kvāsi na cet kvacin māṇimayī mālā kutas te vadety
uktvā mekhalayā hatena sahasāśliṣṭā sa-bāṣpaṃ sthitā ।।

dvedhā jyeṣṭhā kaniṣṭheti madhyā prauḍhāpi tādṛśī ।। 

ubhe api, yathā-
ekatrāsana-saṅgate priyatame paścād upetyādarād
ekasyā nayane nimīlya vihita-krīḍānubandha-cchalaḥ ।
īṣad-vakrima-kandharaḥ sa-pulakaḥ premollasan-mānasām
antar-hāsa-lasat-kapola-phalakāṃ dhūrto' parāṃ cumbati ।। 

atretarasyāṃ paśyantyām api sambhāvanārhatayā pihita-locanāyā jyeṣṭhatvam । tatra samakṣaṃ sambhāvanānarhatvāt cumbitāyāḥ kanīyastvam । evam itarad-udāhāryam ।

dhīrādhīrādi-bhedena madhyā-prauḍhe tridhā tridhā ।
jyeṣṭhā-kaniṣṭḥā-bhedena tāḥ pratyekaṃ dvidhā dvidhā । 
mugdhā tv eka-vidhā caivaṃ sā trayodaśadhoditā ।। tha parakīyā-
anyāpi dvividhā kanyā paroḍhā ceti bhedataḥ ।। 
tatra kanyā tv anūḍhā syāt sa-lajjā pitṛ-pālitā ।
sakhī-keliṣu visrabdhā prāyo mugdhā-guṇānvitā ।। 

yathā-
tāṃ nāradaḥ kāma-caraḥ kadācit
kanyāṃ kila prekṣya pituḥ samīpe ।
samādideśaika-vadhūṃ bhavitrīṃ
premṇā śarīrārdha-harāṃ harasya ।। 

pradhānam apradhānaṃ vā nāṭakādāv iyaṃ bhavet ।
mālatī-mādhave lakṣye mālatī-madayantike ।। 
atha paroḍhā-
paroḍhā tu pareṇoḍhāpy anya-sambhoga-lālasā ।
lakṣyā kṣudra-prabandhe sā sapta-śatyādike budhaiḥ ।। 

yathā vā-
bhartā niśvasite' py asūyati mano-jighraḥ sapatnī-janaḥ
śvaśrūr iṅgita-daivataṃ nayanayor īhāliho yātaraḥ ।
tad dūrād ayam aṅjaliḥ kim amunā dṛbhaṅga-pātena te
vaidagdhī-racanā-prapañca-rasika vyartho' yam atra śramaḥ ।। 
This verse is not found in all editions Venkatachari has not included it in his edition

atha sāmānyā-
sādhāraṇa-strī gaṇikā kalā-prāgalbhya-dhārṣṭya-yuk ।। athā-
gāḍhāliṅgana-pīḍita-stana-taṭaṃ svidyat-kapola-sthalaṃ
sandaṣṭādhara-mukta-sītkṛtam atibhrāmyad-bhru-nṛtyat-karam ।
cāṭu-prāya-vaco-vicitra-bhaṇitair yātai rutaiś cāṅkitaṃ
veśyānāṃ dhṛti-dhāma puṣpa-dhanuṣaḥ prāpnoti dhanyo ratam ।।

eṣā syād dvividhā raktā viraktā ceti bhedataḥ ।। 
tatra raktā tu varṇyā syād aprādhānyena nāṭake ।
agnimitrasya vijñeyā yathā rājña irāvatī ।। 
pradhānam apradhānaṃ vā nāṭaketara-rūpake ।
sā ced divyā nāṭake tu prādhānyenaiva varṇyate ।। 

yathā-
ā darśanāt praviṣṭā sā me sura-loka-sundarī hṛdayam ।
bāṇena makara-ketoḥ kṛta-mārgam abandhya-pātena ।। 

viraktā tu prahasana-prabhṛtiṣv eva varṇyate ।
tasyā dhaurya-prabhṛtayo guāṣ tad-upayoginaḥ ।। 
channa-kāmān ratārthājñān bāla-pāṣaṇḍa-ṣaṇḍakān ।
rakteva rañjayed ibhyān niḥsvān mātrā vivāsayet ।। 

channa-kāmāḥ śrotriyādayaḥ । ratārthā rati-sukha-prayojanāḥ । ajñā mūḍhāḥ ।

atra kecid āhuḥ-
gaṇikāyā nānurāgo guṇavaty api nāyake ।
rasābhāsa-prasaṅgaḥ syād araktāyāś ca varṇane ।।

ataś ca nāṭakādau tu varṇyā sā na bhaved iti ।। athā cāhuḥ [śṛti }-
sāmānyā vanitā veśyā sā dravyaṃ param icchatā ।।
guṇa-hīne ca na dveṣo nānurāgo guṇiny api ।
śṛṅgārābhāsa etāsu na śṛṅgāraḥ kadācana ।। iti ।

tan-mataṃ nānumanute dhīmān śrī-siṃha-bhūpatiḥ । 
bhāvānubandhābhāve ca nāyikātva-parāhateḥ ।।
tasyāḥ prakaraṇādau ca nāyikātva-vidhānataḥ ।
anāyikā-varṇane tu rasābhāsa-prasaṅgataḥ ।।
tathā prakaraṇādīnām arasāśrayatāgateḥ ।
rasāśrayaṃ tu daśadhety ādi-śāstra-virodhataḥ ।।
tasmāt sādhāraṇa-strīṇāṃ guṇa-śālini nāyake । 
bhāvānubandhaḥ syād eva rudraṭasyāpi bhāṣaṇāt ।। atrāha rudraṭaḥ- 
īrṣyā kula-strīṣu na nāyakasya
niḥśaṅka-kelir na parāṅganāsu ।
veśyāsu caitad dvitayaṃ prarūḍhaṃ
sarvasvam etās tad aho smarasya ।। iti ।

udāttādi-bhidāṃ kecit sarvāsām api manvate । 
tās tu prāyeṇa dṛśyante sarvatra vyavahārataḥ ।।
prathamaṃ proṣita-patikā vāska-sajjā tataś ca virahotkā । 
atha khaṇḍitā matā syāt kalahāntaritābhisārikā caiva ।।
kathitā ca vipralabdhā svādhīna-patis tathā cānyā । 
śṛṅgāra-kṛtāvasthābhedāt tāś cāṣṭadhā bhinnāḥ ।।

tatra proṣita-patikā-
dūra-deśaṃ gate kānte bhavet proṣita-bhartṛkā । 
asyās tu jāgaraḥ kārśyaṃ nimittādi-vilokanam ।।
mālinyam anavasthānaṃ prāyaḥ śayyā-niveṣaṇam । 
jāḍya-cintā-prabhṛtayo vikriyāḥ kathitā budhaiḥ ।। athā mama-
dūre tiṣṭhati so' dhunā priyatamaḥ prāpto vasantodayaḥ
kaṣṭaṃ kokila-kūjitāni sahasā jātāni dambholayaḥ ।
aṅgāny apy avaśāni yānti tanutāṃ yātīva me cetanā
hā kaṣṭaṃ mama duṣkṛtasya mahimā candro' pi caṇḍāyate ।।

atha vāsaka-sajjikā-
bharatādayair abhidadhe strīṇām vāras tu vāsakaḥ । 
svavāsaka-vaśāt kānte sameṣyati gṛhāntaram ।।
sajjī-karoti cātmānaṃ yā sā vāsaka-sajjikā । 
asyās tu ceṣṭāḥ samparka-manoratha-vicintanam ।।
sakhī-vinodo hṛl-lekho muhur dūti-nirīkṣaṇam । 
priyābhigamana-mārgābhivīkṣaṇa-pramukhā matāḥ ।। atha mamaiva-
kelī-gṛhaṃ gamita-śayanaṃ bhūṣitaṃ cātma-dehaṃ
darśaṃ darśaṃ dayita-padavīṃ sādaraṃ vīkṣamāṇā ।
kāma-krīḍāṃ manasi vividhāṃ bhāvinī kalpayantī
sāraṅgākṣī raṇa-raṇikayā niḥśvasantī samāste ।।

atha virahotkaṇṭhitā-
anāgasi priyatame cirayaty utsukā tu yā । 
virahotkaṇṭhitā bhāva-vedibhiḥ sā samīritā ।।
asyās tu ceṣṭā hṛt-tāpo vepathuś cāṅga-sādanam । 
aratir bāṣpa-mokṣaś ca svāvasthā-kathanādayaḥ ।। athā mamaiva-
cirayati manaḥ-kānte kāntā nirāgasi sotsukā
madhu malayajaṃ mākandaṃ vā nirīkṣitum akṣamā ।
galita-palitaṃ no jānīte karād api kaṅkaṇaṃ
parabhṛta-rutaṃ śrutvā bāṣpaṃ vimuñcati vepate ।।

atha khaṇḍitā-
ullaṅghya samayaṃ yasyāḥ preyān anyopabhogavān । 
bhoga-lakṣmāñcitaḥ prātar āgacchet sā hi khaṇḍitā ।।
asyās tu cintā niḥśvāsas tūṣṇīṃ-bhāvo' śru-mocanam । 
kheda-bhrānty-asphuṭālāpā ity ādyā vikriyā matāḥ ।।

yathā mamaiva-
prabhāte prāṇeśaṃ nava-madana-mudrāṅkita-tanuṃ
vadhūr dṛṣṭvā roṣāt kim api kuṭilaṃ jalpati muhuḥ ।
muhur dhatte cintāṃ muhur api paribhrāmyati muhur
vidhatte niḥśvāsaṃ muhur api ca bāṣpaṃ visṛjati ।।

atha kalahāntaritā-
yā sakhīnāṃ puraḥ pāda-patitaṃ vallabhaṃ ruṣā । 
nirasya paścāt tapati kalahāntaritā hi sā ।।
asyās tu bhrānti-saṃlāpau moho niḥśvasitaṃ jvaraḥ । 
muhuḥ pralāpa ity ādyā iṣṭāś ceṣṭā manīṣibhiḥ ।।

yathā mamaiva-
niḥśaṅkā nitarāṃ nirasya dayitaṃ pādānataṃ preyasī
kopenādya kṛtaṃ mayā kim idam ity ārtā sakhīṃ jalpati ।
sodvegaṃ bhramati kṣipaty anudiśaṃ dṛṣṭiṃ vilolākulāṃ
ramyaṃ dveṣṭi muhur muhuḥ pralapati śvāsādhikaṃ mūrcchati ।।

atha abhisārikā -
madanānala-santaptā yābhisārayati priyam । 
jyotsnā-tāmasvinī yāna-yogyāmbara-vibhūṣaṇā ।।
svayaṃ vābhisared yā tu sā bhaved abhisārikā । 
asyāḥ santāpa-cintādyā vikriyās tu yathocitam ।।
kāntābhisaraṇae svīyā lajjānāśādi-śaṅkayā । 
vyāghra-huṅkāra-santrasta-mṛga-śāva-vilocanā ।।
nīlyādi-rakta-vasana-racitāṅgāvaguṇṭhanā । 
svāṅge vilīnāvayavā niḥśabdaṃ pāda-cāriṇī ।।
susnigdhaika-sakhī-mātra-yuktā yāti samutsukā । 
mṛṣā priye tu nidrāṇe pārśve tiṣṭhati niścalā ।।
garvātireka-nibhṛtā śītaiḥ srag-dāma-candanaiḥ । 
bhāvajñā bodhayaty enaṃ tad-bhāvāvekṣaṇotsukā ।।

yathā-
tamaḥ-savarṇaṃ vidadhe vibhūṣaṇaṃ
nināda-doṣeṇa nunoda nūpuram ।
pratīkṣituṃ na sphuṭa-candrikā-bhayād
iyeṣa dūtīm abhisārikā-janaḥ ।।

yathā vā-
mallikā-māla-bhāriṇyaḥ
sarvāṅgīṇārdra-candanāḥ ।
kṣaumavatyo na lakṣyante
jyotsnāyām abhisārikā ।। 

svīyāvat kanyakā jñeyā kāntābhisaraṇa-krame ।। 

veśyābhisārikā tv eti hṛṣṭā vaiśika-nāyakam ।
āvirbhūta-smita-mukhī mada-ghūrṇita-locanā ।। 
anuliptākhilāṅgī ca vicitrābharaṇānvitā ।
snehāṅkurita-romāñca-sphuṭībhūta-manobhavā ।। 
saṃveṣṭitā parijanair bhogopakaraṇānvitaiḥ ।
raśanārāva-mādhurya-dīpitānaṅga-vaibhavā ।। 
caraṇāmbuja-saṃlagna-maṇi-mañjīra-mañjulā ।
eṣā ca mṛdu-saṃsparśaiḥ keśa-kaṇḍūyanādibhiḥ । 
prabodhayati tad-bodhe praṇayāt kupitekṣaṇā ।।

yathā mama-
māsi madhau candrātapa-dhavalāyāṃ niśi sakhī-janālāpaiḥ ।
madanāturābhisarati praṇayavatī yaṃ sa eva khalu dhanyaḥ ।।

atha preṣyābhisārikā-
bāhu-vikṣepa-lulita-srasta-dhammilla-mallikā । 
calita-bhrū-vikārādi-vilāsa-lalitekṣaṇā ।।
maireyāviratāsvāda-mada-skhalita-jalpitā । 
preṣyābhiyāti dayitaṃ ceṭībhiḥ saha garvitā ।।
priyaṃ kaṅkaṇa-nikvāṇa-mañju-vyajana-vījanaiḥ । 
vibodhya nirbhartsayati nāsābhaṅga-puraḥsaram ।।

yathā-
srasta-srak-kabarī-bharaṃ salalita-bhrūval-lihālāmadā-
vyaktālāpam itas tataḥ pratipadaṃ vikṣipta-bāhālatā ।
sotkaṇṭhaṃ dayitābhisṛtya śayitaṃ kāntaṃ kvaṇat-kaṅkaṇa-
kvāṇena pratibodhya bhartsayati yaṃ dhanyaḥ sa ekaḥ pumān ।।

atha vipralabdhā-
kṛtvā saṅketam aprāpte daivād vyathitā tu yā । 
vipralabdheti sā proktā budhair asyās tu vikriyā ।
nirveda-cintā-khedāśru-mūrcchā-niḥśvasanādayaḥ ।। 

yathā mamaiva-
candra-bimbam udayādrim āgataṃ
paśya tena sakhi vañcitā vayam ।
atra kiṃ nija-gṛhaṃ nayasva māṃ
tatra vā kim iti vivyathe vadhūḥ ।।

atha svādhīna-bhartṛkā-
svāyattāsanna-patikā hṛṣṭā svādhīna-vallabhā ।
asyās tu ceṣṭāḥ kathitāḥ smara-pūjā-mahotsavaḥ । 
vana-keli-jala-krīḍā-kusumāpacayādayaḥ ।।

yathā mamaiva-
salīlaṃ dhammille dara-hasita-kahlāra-racanāṃ
kapole sotkampaṃ mṛga-mada-mayaṃ patra-tilakam ।
kucābhoge kurvan lalita-makarīṃ kuṅkuma-mayīṃ
yuvā dhanyaḥ so' yaṃ madayati ca nityaṃ priyatamām ।।

uttamā madhyamā nīcety evaṃ sarvāḥ striyas tridhā ।। 

tatrottamā-
abhijātair bhoga-tṛptair guṇibhir yā ca kāmyate ।
gṛhṇāti kāraṇe kopam anunītā prasīdati ।। 
vidadhaty apriyaṃ patyau svayam ācarati priyam ।
vallabhe sāparādhe' pi tūṣṇīṃ tiṣṭhati sottamā ।। 

atha madhyamā-
puṃsaḥ svayaṃ kāmayate kāmyate yā ca tair vadhūḥ ।
sakrodhe krudhyati muhuḥ sānṛte' nṛta-vādinī ।। 
sāpakāre' pakartrī syāt snigdhe snihyati vallabhe ।
evam ādi-guṇopetā madhyamā sā prakīrtitā ।। 

atha nīcā-
akasmāt kupyati ruṣaṃ prārthitāpi na muñcati ।
surūpaṃ vā kurūpaṃ vā guṇavantam athāguṇam ।। 
sthaviraṃ taruṇaṃ vāpi yā vā kāmayate muhuḥ ।
īrṣyā-kopa-vivādeṣu niyatā sādhamā smṛtā ।। 

āsām udāharaṇāni lokata evāvagantavyāni ।

svīyā trayodaśa-vidhā vividhā ca varāṅganā ।
vaiśikaivaṃ ṣoḍaśadhā tāś cāvasthābhir aṣṭabhiḥ ।। 
ekaikam aṣṭadhā tāsām uttamādi-prabhedataḥ ।
traividhyam evaṃ sa-caturaśītis triśatī bhavet ।। 
avasthā-trayam eveti kecid āhuḥ para-striyāḥ ।।

yathā-
try-avasthaiva para-strī syāt prathamaṃ virahonmanāḥ ।
tato æbhisārikā bhūtvābhisarantī vrajet svayaṃ ।।
saṅketāc cet paribhraṣṭā vipralabdhā bhavet punaḥ ।
parādhīna-patitvena nānyāvasthātra saṅgatā ।। iti । 

atha nāyikā-sahāyāḥ-
āsāṃ dūtyaḥ sakhī ceṭī liṅginī prativeśinī । 
dhātreyī śilpakārī ca kumārī kathinī tathā ।
kārur vipraśnikā ceti netṛ-mitra-guṇānvitāḥ ।। 

liṅginī paṇḍita-kauśikyādiḥ । prativeśinī samīpa-gṛha-vartinī । śilpa-kārī vīṇā-vādanādi-nipuṇā । vipraśnikā daivajñā । itara-rasālambanānām anati-nirūpaṇīyatayā pṛthak-prakaraṇārambhasyānupayogāt tat-tad-rasa-prasaṅga eva nirūpaṇaṃ kariṣyāmaḥ ।।

iti nāyikā-prakaraṇam ।।

atha śṛṅgārasyoddīpana-vibhāvaḥ-

uddīpanaṃ caturdhā syād ālambana-samāśrayam ।
guṇa-ceṣṭālaṅkṛtayas taṭasthāś ceti bhedataḥ ।। 

tatra guṇāḥ-
yauvanaṃ rūpa-lāvaṇye saundaryam abhirūpatā ।
mārdavaṃ saukumāryaṃ cety ālambana-gatā guṇāḥ ।। 

tatra yauvanam-
sarvāsām api nārīṇāṃ yauvanaṃ tu caturvidham ।
pratiyauvanam etāsāṃ ceṣṭitāni pṛthak pṛthak ।। 

tatra prathama-yauvanam-
īṣac-capala-netrāntaṃ smara-smera-mukhāmbujam ।
sa-garva-jarajogaṇḍam asamagrāruṇādharam ।। 
lāvaṇyodbheda-ramyāṅgaṃ vilasad-bhāva-saurabham ।
unmīlitāṅkura-kucam asphuṭāṅgaka-sandhikam ।। 
prathamaṃ yauvanaṃ tatra vartamānā mṛgekṣaṇā ।
apekṣate mṛdu-sparśaṃ sahate noddhatāṃ ratim ।। 
sakhī-keli-ratā svāṅga-saṃskāra-kalitādarā ।
na kopa-harṣau bhajate sapatnī-darśanādiṣu । 
nātirajyati kāntasya saṅgame kiṃ tu lajjate ।।

yathā-
vistārī stana-bhāra eṣa gamito na svocitām unnatiṃ
rekhodbhāsi tathā vali-trayam idaṃ na spaṣṭa-nimnottam ।
madhye' syā ṛju-rāyatārdha-kapiśā romāvalī dṛśyate
ramyaṃ yauvana-śaiśava-vyatikaronmiśraṃ vayo vartate ।।

asyāś ceṣṭā, yathā mamaiva-
āvirbhavat-prathama-darśana-sādhvasāni
sāvajñam ādṛta-sakhī-jana-jalpitāni ।
sa-vyāja-kopa-madhurāṇi gireḥ sutāyā
vaḥ pāntu nūtana-samāgama-ceṣṭitāni ।।

atha dvitīya-yauvanam-
stanau pīnau tanur madhyaḥ pāṇipādasya raktimā । 
ūrū karikarākārāv aṅgaṃ vyaktāṅga-sandhikam ।
nitambo vipulo nābhir gabhīrā jaghanaṃ ghanam ।। 
vyaktā romāvalī snaigdhyam aṅga-keśaradākṣiṣu ।
dvitīya-yauvane tena kalitā vāma-locanā ।। 
sakhīṣu svāśayajñāsu snigdhā prāyeṇa māninī ।
na prasīdaty anunaye sapatnīṣv abhyasūyinī ।। 
nāparādhān viṣahate praṇayerṣyākaṣāyitā ।
rati-keliṣv anibhṛtā ceṣṭate garvitā rahaḥ ।। 

yathā-
tanvī śyāmā śikharī-daśanā pakva-bimbādharauṣṭhī
madhye kṣāmā cakita-hariṇī-prekṣaṇā nimna-nābhiḥ ।
śroṇī-bhārād alasa-gamanā stoka-namrā stanābhyāṃ
yā tatra syād yuvatī-viṣaye sṛṣṭir ādyaiva dhātuḥ ।। 

atha tṛtīya-yauvanam-
asnigdhatā nayanayor gaṇḍayor mlāna-kāntitā ।
vicchāyatā khara-sparśo' py aṅgānāṃ ślathatā manāk ।। 
adhare masṛṇo rāgas tṛtīye yauvane bhavet ।
tatra strīṇām iyaṃ ceṣṭā rati-tantra-vidagdhatā ।। 
vallabhasyāparityāgas tadākarṣaṇa-kauśalam ।
anādaro' parādheṣu sapatnīṣv apy amatsaraḥ ।। 

yathā ānanda-kośa-prahasane-
vaktraiḥ prayatna-vikacair valibhaiś ca gaṇḍair
madhyaiś ca māṃsalataraiḥ śithilair urojaiḥ ।
ghaṇṭā-pathe ratipater api nūnam etā
vṛntaślathāni kusumāni viḍambayanti ।।

atha caturtha-yauvanam-
jarjaratvaṃ stana-śroṇi-gaṇḍoru-jaghanādiṣu ।
nirmāṃsatā ca bhavati caturthe yauvane striyāḥ ।। 
tatra ceṣṭā rati-vidhāv anutsāho' samarthatā ।
sapatnīṣv ānukūlyaṃ ca kāntenāviraha-sthitiḥ ।। 

yathā ānanda-kośa-prahasane-
kṣāmaiś ca gaṇḍa-phalakair viralaiś ca dantair
lambaiḥ kucair gata-kathā-pracuraiḥ prasaṅgaiḥ ।
aṅgair ayatna-śithilaiś ca kadāpy asevyā
bhartuḥ paṇān abhilaṣanty ahahālasāṅgyaḥ ।।

tatra śṛṅgāra-yogyatvaṃ sarasāhlāda-kāraṇam ।
ādya-dvitīyayor eva na tṛtīya-caturthayoḥ ।। 

atha rūpam-
aṅgāny abhūṣitāny eva prakṣepādyair vibhūṣaṇaiḥ ।
yena bhūṣitavad bhāti tad rūpam iti kathyate ।। 

yathā-
sthātuṃ vimuktābharaṇā vimālyā
bhūyo' sahā bhūṣayituṃ śarīram ।
agād bahiḥ kācid udāra-rūpā
yāṃ vīkṣya lajjāṃ dadhire sabhūṣāḥ ।।

atha lāvaṇyam-
muktāphaleṣu chāyāyās taralatvam ivāntarā ।
pratibhāti yad aṅgeṣu lāvaṇyaṃ tad ihocyate ।। 

yathā-
aṅgeṣu sphaṭikādarśa-darśanīyeṣu jṛmbhate ।
amalā komalā kāntir jyotsneva pratibimbitā ।।

atha saundaryam-
aṅga-pratyāngakānāṃ yaḥ sanniveśo yathocitam ।
susliṣṭa-sandhi-bandhaḥ syāt tat saundaryam itīryate ।। 

yathā-
dīrghākṣaṃ śarad-indu-kānti-vadanaṃ bāhū natāvaṃsayoḥ
saṅkṣiptaṃ niviḍonnata-stanam uraḥ pārśve pramṛṣṭe iva ।
madhyaḥ pāṇim ito nitambi jaghanaṃ pādāvarālaṅgulī
chando nartayitur yathaiva manasi śliṣṭaṃ tathāsyā vapuḥ ।।

atha abhirūpatā-
yadātmīya-guṇotkarṣair vastv anyan nikaṭa-sthitam ।
sārūpyaṃ nayati prājñair ābhirūpyaṃ tad ucyate ।। 

yathā-
eko' pi traya iva bhāti kanduko' yaṃ
kāntāyāḥ karatala-rāga-rakta-raktaḥ ।
bhūmau tac-caraṇa-nakhāṃśu-gaura-gauraḥ
khasthaḥ san nayana-marīci-nīla-nīlaḥ ।। 

atha mārdavam-
spṛṣṭaṃ yatrāṅgam aspṛṣṭam iva syān mārdavaṃ hi tat ।। athā-
yābhyāṃ dukūlāntara-lakṣitābhyāṃ
visraṃsate snaigdhya-guṇena dṛṣṭiḥ ।
nirmāṇa-kāle' pi tatas tad-ūrvoḥ
saṃsparśa-śaṅkā na vidheḥ karābhyām ।।

atra amūrtāpi dṛṣṭir visraṃsate । mūrtau karau kim uteti ślakṣṇatvātiśaya-kathanān mārdavam ।

atha saukumāryam-
yā sparśāsahatāṅgeṣu komalasyāpi vastunaḥ । 
tat saukumāryaṃ tredhā syān mukhya-madhyādhama-kramāt ।।

atha uttama-saukumāryam-
aṅgaṃ puṣpādi-saṃsparśāsahaṃ yena tad uttamam ।। 

yathā-
mahārha-śayyā-parivartana-cyutaiḥ
svakeśa-puṣpair api yā sma dūyate ।
aśeta sā bāhu-latopadhāyinī
niṣeduṣī sthaṇḍila eva kevale ।। 

atra yadyapy uttarārdhe sthaṇḍila-sparśa-sahatvam uktam । tathāpi sthirāgrahasyaiva manasaḥ kleśa-sahiṣṇutvaṃ pratīyate na punaḥ śarīrasyety atrottama-saukumāryam upapadyate ।

atha madhyama-saukumāryam-
na saheta kara-sparśaṃ yenāṅgaṃ madhyamaṃ hi tat ।। athā-
lākṣāṃ vidhātum avalambita-mātram eva
sakhyāḥ kareṇa taruṇāmbuja-komalena ।
kasyāścid agra-padam āśu babhūva raktaṃ
lākṣā-rasaḥ punar abhūn na tu bhūṣaṇāya ।।

atha adhama-saukumāryam-
yenāṅgamātapādīnām asahaṃ tad ihādhamam ।। 

yathā-
āmodam āmodanam ādadhānaṃ
nilīna-nīlālaka-cañcarīkam ।
kṣaṇena padmā-mukha-padmam āsīt
tviṣā raveḥ komalayāpi tāmram ।।

tac-ceṣṭā līlā-vilāsādayaḥ । te' py anubhāva-prakaraṇe vakṣyante ।

atha alaṅkṛtiḥ-
caturdhālaṅkṛtir vāso-bhūṣā-mālyānulepanaiḥ ।। atra vastrālaṅkāro, yathā-

kṣīroda-veleva saphena-puñjā
paryāpta-candreva śarat-triyāmā ।
navaṃ nava-kṣauma-nivāsinī sā
bhūyo babhau darpaṇam ādadhānā ।। 

bhūṣālaṅkāro, yathā-

sā sambhavadbhiḥ kusumair lateva
jyotirbhir udyadbhir iva triyāmā । sarid vihaṅgair iva līyamānair
āmucyamānābharaṇā cakāśe ।। 

mālyānulepanālaṅkāro, yathā-

ālolair anumīyate madhukaraiḥ keśeṣu mālya-grahaḥ
kāntiḥ kāpi kapolayoḥ prathayate tāmbūlam antargatam ।
aṅgānām anubhūyate parimalair ālepana-prakriyā
veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ।।
atha taṭasthāḥ-
taṭasthāś candrikā dhārā-gṛha-candrodayāv api । 
kokilālāpam ākanda-manda-māruta-ṣaṭ-padāḥ ।
latā-maṇḍapa-bhūgeha-dīrghikā-jala-dāravāḥ ।। 
prāsāda-garbha-saṅgīta-krīḍādri-sarid-ādayaḥ ।
evam ūhyā yathā kālam upabhogopayoginaḥ ।। 

tatra candrikāya uddīpanatvam, yathā-
durāsade candrikayā sakhī-gaṇai-
rlatāli-kuñje lalitā nigūhitā ।
cakora-cañcu-cyuta-kaumudī-kaṇaṃ
kuto' pi dṛṣṭvā bhajati sma mūrcchanām ।।

dhārā-gṛhasya, yathā-
sā candrakāntām api candra-kānta-
vedīm adhiṣṭhātum apārayantī ।
dhārā-gṛhaṃ prāpya tad apy anaṅga-
ghorāsidhārā-gṛham anvamaṃsta ।।

candrodayasya, yathā-
candra-bimbam udayādrim āgataṃ
paśya tena sakhi vañcitā vayam ।
atra kiṃ nija-gṛhaṃ nayasva māṃ
tatra vā kim iti vivyathe vadhūḥ ।।

kokilālāpasya, yathā-
cūtāṅkurāsvāda-kaṣāya-kaṇṭhaḥ
puṃskokilo yan madhuraṃ cukūja ।
manasvinī-māna-vighāta-dakṣaṃ
tad eva jātaṃ vacanaṃ smarasya ।। 

mākandasya, yathā-
cira-lālita eṣa bāla-cūtaḥ
svakarāvarjita-kumbha-vāri-sekaiḥ ।
kusumāyudha-sāyakān prasūte
payasā pannaga-vardhanṃ tad etat ।।

mākanda ity aśokādīnām upalakṣaṇam ।

manda-mārutasya, yathā-
bhṛśaṃ nipīto bujagāṅganābhir
vinirgatas tad-garalena sākam ।
tad anyathā cet katham akṣiṇot tām
adakṣiṇo dakṣiṇa-mātariśvā ।।

ṣaṭpada-svanasya, yathā-
madhuvratānāṃ mada-mantharāṇāṃ
mantrair apūrvair iva mañjunādaiḥ ।
madhuśriyo mānavatī-janānāṃ
māna-grahoccāṭanam ācaranti ।।

latā-maṇḍapasya, yathā-
eṣā pūgavanī praphulla-kusumā paryanta-cūta-drumā
tan-madhye' pi sarovaraṃ nidhuvanāntānanda-mandānilam ।
tat-tīre kadalī-gṛhaṃ vilasitaṃ tasyāntare mallikā-
vallī-maṇḍapam atra sā sunayanā tvan-mārgam avekṣate ।।

bhūgehasya, yathā-
kālāgarūdgāra-sugandhi-gandha-
dhūpādhivāsāśraya-bhū-gṛheṣu ।
na tatrasur māgha-samīraṇebhyaḥ
śyāmākucoṣmāśrayiṇaḥ pumāṃsaḥ ।।

dīrghikāyā, yathā-
etasmin mada-kala-mallikākṣa-pakṣa-
vyādhūta-sphurad-uru-daṇḍa-puṇḍarīkāḥ ।
bāṣpāmbhaḥ paripatanodgamāntarāle
dṛśantām avirahita-śriyo vibhāgāḥ ।। 

jaladāravasya, yathā-
manasvinīnāṃ manaso' pi mānas
tathāpanīto ghana-garjitena ।
yathopagūḍhāḥ prathitāgaso' pi
kṣaṇaṃ vidagdhāḥ kupitā ivāsan ।।

atra jaladārava-grahaṇaṃ vidyud-ādīnām apy upalakṣaṇam । vidyuto, yathā-

varṣāsu tāsu kṣaṇa-ruk-prakāśā-
dgopāṅganā mādhavam āliliṅga ।
vidyuc ca sā vīkṣya tad-aṅga-śobhāṃ
hrīṇeva tūrṇaṃ jaladaṃ jagāhe ।।

prāsāda-garbhasya, yathā-
gopānasī-saṃśrita-barhiṇeṣu
kapota-pālī-stha-kapotakeṣu ।
prāsāda-garbheṣu rasādvitīyo
reme payodānila-durgameṣu ।।

saṅgītasya, yathā-
mādhavo madhura-mādhavī-latā-
maṇḍape paṭu-raṭan-madhuvrate ।
saṃjagau śravaṇa-cāru gopikā-
māna-mīna-vaḍiśena veṇunā ।।

krīḍādrer, yathā-
nīcair ākhyaṃ girim adhivases tatra viśrāma-hetos
tvat-samparkāt pulakitam iva prauḍha-puṣpaiḥ kadambaiḥ ।
yaḥ puṇya-strī-rati-parimalodgāribhir nāgarāṇām
uddāmāni prathayati śilā-veśmabhir yauvanāni ।। 

sarito, yathā-
athormi-mālonmada-rāja-haṃse
rodho-latā-puṣpa-vahe sarayvāḥ ।
vihartum icchā vanitā-sakhasya
tasyāmbhasi grīṣma-sukhe babhūva ।। 

ity ādy anyad apy udāhāryam ।

o)(o

athānubhāvāḥ-

ālambana-gatāś ceṣṭā anubhāvā vivakṣitāḥ ।
bhāvaṃ manogataṃ sākṣāt sva-hetuṃ vyañjayanti ye ।
te' nubhāvā iti khyātā bhrū-kṣepa-smitādayaḥ ।। 
te caturdhā citta-gātra-vāg-buddhyārambha-sambhavāḥ ।
tatra ca bhāvo hāvo helā śobhā kānti-dīptī ca ।। 
prāgalbhyaṃ mādhuryaṃ dhairyaudāryaṃ ca cittajā bhāvāḥ ।
nirvikārasya cittasya bhāvaḥ syād ādi-vikriyā ।। 

tatra bhāvaḥ, tathoktaṃ hi prāktanair api-

cittasyāvikṛtiḥ sattvaṃ vikṛteḥ kāraṇe sati ।
tatrādyā vikriyā bhāvo bījasyādi-vikāravat ।। iti ।

bhāvo, yathā mamaiva-
bālā prasādhana-vidhau nidadhāti cittaṃ
dattādarā pariṇaye maṇi-putrikāṇām ।
sā śaṅkate nija-sakhī-jana-manda-hāsair
ālakṣyate tad iha bhāvanavāvatāraḥ ।। 

atra pūrvaṃ śaiśavena rasānabhijñasya cittasya prasādhana-vidhitsā-pāñcālikā-pariṇayādara-sakhī-jana-hāsa-śaṅkādīnāṃ tat-prathamam eva sambhūtatvād bhāvaḥ ।

atha hāvaḥ-
grīvā-recaka-saṃyukto bhrū-netrādi-vilāsa-kṛt ।
bhāva īṣat-prakāśo yaḥ sa hāva iti kathyate ।। 

yathā-
dhātrī-vacobhir dhvani-marma-garbhaiḥ
kṣaṇaṃ saroṣa-smita-mātta-lajjā ।
pāñcālikā-dvandvam ayojayat sā
sambandhinī svasya sakhī-janasya ।।

atra citta-vikārāṇāṃ roṣa-harṣa-lajjādīnāṃ kuṭilekṣaṇa-smita-natānanatvādibhir īṣat-prakāśanād ayaṃ hāvaḥ ।

atha helā-
nānā-vikāraiḥ suvyaktaḥ śṛṅgārākṛti-sūcakaiḥ ।
hāva eva bhaved dhelā lalitābhinayātmikā ।। 

yathā-
vivṛṇvatī śaila-sutā bhāvam aṅgaiḥ
sphurad bāla-kadamba-kalpaiḥ ।
sācīkṛtā cārutareṇa tasthau
mukhena paryasta-vilocanena ।। 

atra romāñca-mukha-sācīkaraṇa-paryasta-vilocanatvādi-vikāraiś citta-vyāpārasyātiprakāśatvena helā ।

tatra śobhā
sā śobhā rūpa-bhogādyair yat syād aṅga-vibhūṣaṇam ।। athā-
aśithila-parirambhād ardha-śiṣṭāṅga-rāgām
avirata-rata-vegād aṃsa-lamboru-cūlīm ।
uṣas i śayana-gehād uccalantīṃ skhalantīṃ
kara-tala-dhṛta-nīvīṃ kātarākṣīṃ bhajāmaḥ ।।

atha kāntiḥ
śobhaiva kāntir ākhyātā manmathāpyāyanojjvalā ।। 

yathā-
uttiṣṭhantyā ratānte bharam uragapatau pāṇinaikena kṛtvā
dhṛtvā cānyena vāsaḥ śithilita-kavarī-bhāram aṃse vahantyāḥ ।
bhūyas tat-kāla-kānti-dviguṇita-surata-prītinā śauriṇā vaḥ
śayyām āliṅgya nītaṃ vapur alasa-lasad-bāhu lakṣmyāḥ punātu ।।

atra pūrva-ratānta-janitāyā vapuḥ-kānter uttara-ratārambha-hetutvān manmathāpyāyakatvam ।

atha dīptiḥ
kāntir eva vayo-bhoga-deśa-kāla-guṇādibhiḥ ।
uddīpitātivistāraṃ yātā ced dīptir ucyate ।। 

yathā-
yatra strīṇāṃ priyatama-bhujocchvāsitāliṅgitānām
aṅga-glāniṃ surata-janitāṃ tantu-jālāvalambāḥ ।
tvat-saṃrodhāpagama-viśadaś candra-pādair niśīthe
vyālumpanti sphuṭa-jala-lava-syandinaś candra-kāntāḥ ।। 

atra priyatamāliṅgana-saudha-jyotsnādi-guṇaiḥ surata-glāni-vyālopanād uttara-suratotsāha-rūpā dīptiḥ pratīyate ।

atha prāgalbhyam
niḥśaṅkatvaṃ prayogeṣu prāgalbhyaṃ parikīrtyate ।। śiṣyatāṃ nidhuvanopadeśinaḥ
śaṅkarasya rahasi prapannayā ।
śikṣitaṃ yuvati-naipuṇaṃ tayā
yat tad eva guru-dakṣiṇī-kṛtam ।। 

atra guru-dakṣiṇī-kṛtam ity anena pratikaraṇa-rūpaṃ prāgalbhyaṃ pratīyate ।

atha mādhuryam
mādhuryaṃ nāma ceṣṭānāṃ sarvāvasthāsu mārdavam ।। 

yathā-
vāmaṃ sandhi-stimita-valayaṃ nyasya hastaṃ nitambe
kṛtvā śyāmāviṭapa-sadṛśaṃ srasta-muktaṃ dvitīyam ।
pādāṅguṣṭhālulita-kusume kuṭṭime pātitākṣaṃ
nṛttād asyāḥ sthitam atitarāṃ kāntam ṛjvāyatārdham ।।

atra pādāṅguṣṭhena kusuma-lolanādi-kriyāṇāṃ nṛttānta-pariśrāntāv api cārutvān mādhuryam ।
Note that cārutā, as found in Ujjvala-nīlamaṇi, is the word used here in the place of mārdava

atha dhairyam-
sthirā cittonnatir yā tu tad dhairyam iti saṃjñitam ।। athā-
atha viśvātmane gaurī sandideśa mithaḥ sakhīm ।
dātā me bhūtbhṛtāṃ nāthaḥ pramāṇīkriyatām iti ।। 

atha audāryam-
audāryaṃ vinayaṃ prāhuḥ sarvāvasthānugaṃ budhāḥ ।। 

yathā-
kalyāṇa-buddher athavā tavāyaṃ
na kāma-cāro mayi śaṅkanīyaḥ ।
mamaiva janmāntara-pātakānāṃ
vipāka-visphūrjathur aprasahyaḥ ।। 

atrānaparādhe' pi niṣkāsayato rāmasyānupālambhāt sītāyā audāryaṃ pratīyate । sarvāvasthā-samatvāviditeṅgitākāratva-rūpayor lakṣaṇayoś citta-dhairya evāntarbhūtatvāt bhoja-rāja-lakṣitau sthairya-gāmbhīrya-rūpāv anyau dvau cittārambhau cāsmad-ukte dhairya evāntarbhūtāv iti daśaiva cittārambhāḥ ।

atha gātrārambhāḥ-
līlā vilāso vicchittir vibhramaḥ kilakiñcitam ।
moṭṭāyitaṃ kuṭṭamitaṃ bibboko lalitaṃ tathā । 
vihṛtaṃ ceti vijñeyā yoṣitāṃ daśa gātrajāḥ ।।

tatra līlā-
priyānukaraṇaṃ yat tu madhurālāpa-pūrvakaiḥ । 
ceṣṭitair gatibhir vā syāt sā līleti nigadyate ।।

yathā-
duṣṭa-kāliya tiṣṭhādya kṛṣṇo' ham iti cāparā ।
bāhum āsphoṭya kṛṣṇasya līlā-sarvasvam ādade ।। 

atha vilāsaḥ-
priya-samprāpti-samaye bhrū-netrānana-karmaṇām । 
tātkāliko viśeṣo yaḥ sa vilāsa itīritaḥ ।।

yathā-
bālā sakhī-tanu-latāntaritā bhavantam
ālokya mugdha-madhurair alasair apāṅgaiḥ ।
siṃha-kṣamā-ramaṇa cittaja-mohanāstrair
lakṣmīr abhitti-likhiteva ciraṃ samāste ।।

atha vicchittiḥ-
ākalpa-kalpanālpāpi vicchittir atikānti-kṛt ।। 

yathā-
ālolair avagamyate madhukaraiḥ keśeṣu mālya-grahaḥ
kāntiḥ kāpi kapolayoḥ prathayate tāmbūlam antargatam ।
aṅgānām anumīyate parimalair ālepana-prakriyā
veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ।।

atha vibhramaḥ-
priyā-gamana-velāyāṃ madanāveśa-sambhramāt ।
vibhramo' ṅgada-hārādi-bhūṣā-sthāna-viparyayaḥ ।। 

yathā-
cakāra kācit sita-candanāṅke
kāñcī-kalāpaṃ stana-bhāra-yugme ।
priyaṃ prati preṣita-dṛṣṭir anyā
nitamba-bimbe ca babandha hāram ।।

atha kilakiñcitam-
śoka-roṣāśru-harṣādeḥ saṅkaraḥ kila-kiñcitam ।। athā-
dattaṃ śrutaṃ dyūta-paṇaṃ sakhībhyo
vivakṣati preyasi kuñcita-bhrūḥ ।
kaṇṭhaṃ karābhyām avalambya tasya
mukhaṃ pidhatte sma kapolakena ।।

yathā vā-
rati-krīḍā-dyūte katham api samāsādya samayaṃ
mayā labdhe tasyāḥ kvaṇita-kala-kaṇṭhārdham adhare ।
kṛta-bhrū-bhaṅgāsau prakaṭita-vilakṣārdha-rudita-
smita-krodhodbhrāntaṃ punar api vidadhyān mayi mukham ।।

atha moṭṭāyitam-
svābhilāṣa-prakaṭam moṭṭāyitam itīritam ।। 

yathā mamaiva-
ākarṇya karṇa-yugalaika-rasāyanāni
tanvyā priyasya gaditāni sakhī-kathāsu ।
ālola-kaṅkaṇa-jhaṇatkaraṇābhirāmam
āvellite bhuja-late lalitāṅga-bhaṅgam ।।

atha kuṭṭamitam-
keśādharādi-grahaṇe modamāne' pi mānase ।
duḥkhiteva bahiḥ kupyed yatra kuṭṭamitaṃ hi tat ।। 

yathā
pāṇi-pallava-vidhūnanam antaḥ-
śītkṛtāni nayanārdha-nimeṣāḥ ।
yoṣitāṃ rahasi gadgada-vācām
astratām upayayur madanasya ।। 

atra rahasīti sāmānya-sūcitānāṃ keśādhara-grahaṇādīnāṃ kārya-bhūtaiḥ pāṇi-pallava-vidhūnana-sītkṛtādibhir bahir eva kopasya pratīyamānatvāt kuṭṭamitam ।

atha bibbokaḥ-
iṣṭe' py anādaro garvān mānād bibboka īritaḥ ।। arvād, yathā-
puṃsānunītā śata-sāma-vādair
garvān nirīheva cucumba kācit ।
arthānabhīṣṭān api vāma-śīlāḥ
striyaḥ parārthān iva kalpayanti ।।

mānād, yathā-
nirvibhujya daśana-cchadaṃ tato
vāci bhartur avadhīraṇā-parā ।
śaila-rāja-tanayā samīpagām
ālalāpi vijayām ahetukam ।। 

atra sandhyā-nimittaṃ mānād anādareṇa bibbokaḥ ।

atha lalitam-
vinyāsa-bhaṅgi-raṅgānāṃ bhrū-vilāsa-manoharāḥ ।
sukumārā bhaved yatra lalitaṃ tad-udīritam ।।

yathā-
caraṇa-kamala-kāntyā dehalīm arcayantī
kanaka-maya-kavāṭaṃ pāṇinā kampayantī ।
kuvalaya-mayam akṣṇā toraṇaṃ pūrayantī
varatanur iyam āste mandirasyeva lakṣmīḥ ।।

atha vihṛtam-
īrṣyayā māna-lajjābhyāṃ na dattaṃ yogyam uttaram । 
kriyayā vyajyate yatra vihṛtaṃ tad udīritam ।।

īrṣyayā, yathā-
tathāgatāyāṃ parihāsa-pūrvaṃ
sakhyāṃ sakhī vetra-bhṛd ābabhāṣe ।
ārye vrajāvo' nyata ity athaināṃ
vadhūr asūyākuṭilaṃ dadarśa ।।

atra na vrajāva ity uttaram adattvā kuṭila-darśanenaiva vyañjanād vihṛtam ।

mānena, yathā-
adyāpi tan-manasi samparivartate me
rātrau mayi kṣutavati kṣiti-pāla-putryā ।
jīveti maṅgala-vacaḥ parihṛtya roṣāt
karṇe' rpitaṃ kanaka-patram anālapantyā ।।

lajjayā, yathā-
apy avastuni kathā-pravṛttaye
praśna-tatparam anaṅga-śāsanam ।
vīkṣitena parigṛhya pārvatī
mūrdha-kampamayam uttaraṃ dadau ।। 

itthaṃ śrī-siṃha-bhūpena sattvālaṅkāra-śālinā । 
kathitāḥ sattvajāḥ strīṇām alaṅkārās tu viṃśatiḥ ।।
sattvād daśaiva bhāvādyā jātā līlādayas tu na । 
ato hi viṃśatir bhāvāḥ sāttvikā iti nocitam ।।
yujyate sāttvikatvaṃ ca bhāvādi-sahacāriṇaḥ । 
līlādi-daśakasyāpi chatri-nyāya-balāt sphuṭam ।।
bhojena krīḍitaṃ kelir ity anyau gātrajau smṛtau । 
ato viṃśatir ity atra saṅkhyeyaṃ nopapadyate ।।

tathā hi lakṣitam anenaiva ca-
krīḍitaṃ kelir ity anyau gātrārambhāv udāhṛtau ।
bālya-yauvana-kaumāra-sādhāraṇa-vihāra-bhāk ।
viśeṣaḥ krīḍitaṃ kelis tad eva dayitāśrayam ।। iti ।

udāhṛtaṃ ca । krīḍitaṃ, yathā-
mandākinī-saikata-vedikābhiḥ
sā kandukaiḥ kṛtrima-putrakaiś ca ।
reme muhur madhya-gatā sakhīnāṃ
krīḍā-rasaṃ nirviśatīva bālye ।। 

kelir, yathā-
vyapohituṃ locanato mukhānilair
apārayantaṃ kila puṣpajaṃ rajaḥ ।
payodhareṇorasi kācid unmanāḥ
priyaṃ jaghānonnata-pīvara-stanī ।। iti ।

atrocyate bhāva-tattva-vedinā siṃha-bhūbhujā । 
ādyaḥ prāg eva bhāvādi-samutpatteś ca śaiśave ।।
kanyā-vinoda-mātratvād anubhāveṣu neṣyate । 
prema-visrambha-mātratvān nānyasyāpy anubhāvatā ।
ato viṃśatir ity eṣā saṅkhyā saṅkhyāvatāṃ matā ।। 

atha pauruṣa-sāttvikāḥ-
śobhā vilāso mādhuryaṃ dhairyaṃ gāmbhīryam eva ca ।
lalitaudārya-tejāṃsi sattva-bhedās tu pauruṣāḥ ।। 

tatra śobhā-
nīce dayādhike spardhā śauryotsāhau ca dakṣatā ।
yatra prakaṭatāṃ yānti sā śobheti prakīrtitā ।। 

nīce dayādhike spardhā, yathā-
kṣudrāḥ santrāsam enaṃ vijahitaharayo bhinna-śakrebha-kumbhā
yuṣmad-gātreṣu lajjāṃ dadhati paramam amī sāyakāḥ sampatantaḥ ।
saumitre tiṣṭha pātraṃ tvam api na hi ruṣāṃ nanv ahaṃ meghanādaḥ
kiñcid bhrū-bhaṅga-līlā-niyamita-jaladhiṃ rāmam anveṣayāmi ।।

atra prathamārdhe kṣudra-kapi-viṣaye dayā, uttarārdhe rāma-viṣayā spardhā cendrajitaḥ pratīyate । śaurye sattva-sāraḥ । utsāhaḥ sthairyam । dakṣatā kṣipra-kāritvam । eṣāṃ nāyaka-guṇa-nirūpaṇāvasara evodāharaṇāni darśitāni ।

atha vilāsaḥ-
vṛṣabhasyeva gambhīrā gatir dhīraṃ ca darśanam ।
sasmitaṃ ca vaco yatra sa vilāsa itīritaḥ ।। 

gambhīra-gamanaṃ, yathā-
tān arghyān arghyam ādāya dūraṃ pratyudyayau giriḥ ।
namayan sāra-gurubhiḥ pāda-nyāsair vasundharām ।। 

dhīra-dṛṣṭir, yathā-
tat gambhīraṃ vinivartitena
prabhāta-paṅkeruha-bandhureṇa ।
apaśyad akṣṇā madhumātmajanmā
pratyābabhāṣe sa ca daitya-dūtam ।।
sasmitaṃ vaco, yathā-
dyotitāntaḥ-sabhaiḥ kunda-kuḍmalāgra-dataḥ smitaiḥ ।
snapitevābhavat tasya śuddha-varṇā sarasvatī ।। 

atha mādhuryam-
tan mādhuryaṃ yatra ceṣṭā-dṛṣṭy-ādeḥ spṛhaṇīyatā ।। ।। MISSING

yathā-
ṛjutāṃ nayataḥ smarāmi te
śaram utsaṅga-niṣaṇṇa-dhanvanaḥ ।
madhunā saha sasmitāṃ kathāṃ
nayanopānta-vilokitaṃ ca yat ।। 

dhairya-gāmbhīrye tu nāyaka-guṇa-varṇanāvasara evokte ।

atha lalitam-
śṛṅgāra-pracurā ceṣṭā yatra tal lalitaṃ bhavet ।। 

yathā-
kapole jānakyāḥ karikala-bhadanta-dyuti-muṣi
smara-smeraṃ gaṇḍoḍḍamara-pulakaṃ vaktra-kamalam ।
muhuḥ paśyan śṛṇvan rajanicara-senā-kalakalaṃ
jaṭājūṭa-granthiṃ draḍhayati raghūṇāṃ parivṛḍhaḥ ।।

audārya-tejasor api nāyaka-prasaṅga eva lakṣaṇodāharaṇe prokte ।

atra gāmbhīrya-dhairye dve cittaje gātrajāḥ pare ।
eke sādhāraṇān etān menire citta-gātrayoḥ ।। 

atha vāg-ārambhāḥ-
ālāpaś ca vilāpaś ca saṃlāpaś ca pralāpakaḥ ।
anulāpāpalāpau ca sandeśaś cātideśakaḥ ।। 
nirdeśaś copadeśaś cāpadeśo vyapadeśakaḥ ।
evaṃ dvādaśadhā proktā kīrtitā vāg-ārambhā vicakṣaṇaiḥ ।। 

tatra ālāpaḥ-
tatrālāpaḥ priyoktiḥ syāt ।। 

yathā mamaiva-
kas te vākyāmṛtaṃ tyaktvā śṛṇoty anya-giraṃ budhaḥ ।
sahakāra-rasaṃ tyaktvā nimbaṃ cumbati kiṃ śukaḥ ।।

yathā vā-
dhatse dhātur madhupa kamale saukhyam adhyāsikāyāṃ
mugdhākṣīṇāṃ vahasi mṛdhunā kuntalenopamānam ।
cāpe kiṃ ca vrajasi guṇatāṃ śambarāreḥ kim anyat
pūjā-puṣpaṃ bhavati bhavato bhukta-śeṣaṃ surāṇām ।।

atha vilāpaḥ-
vilāpo duḥkhajaṃ vacaḥ ।। 

yathā-
sītāṃ sva-hastena vane vimoktuṃ
śrotuṃ ca tasyāḥ paridevitāni ।
sukhena laṅkā-samare mṛtaṃ mām
ajīvayan mārutir ātta-vairaḥ ।। 

atha saṃlāpaḥ-
ukti-pratyuktimad-vākyaṃ saṃlāpa iti kīrtitam ।। 

yathā-
bhikṣāṃ pradehi lalitotpala-patra-netre
puṣpiṇy ahaṃ khalu surāsura-vandanīya ।
bāle tathā yadi phalaṃ tvayi vidyate me
vākyair alaṃ phala-bhug īśa paro' sti yāhi ।।

atha pralāpaḥ
vyarthālāpaḥ pralāpaḥ syāt ।। 

yathā-
mukhaṃ tu candra-pratimaṃ timaṃ timaṃ
stanau ca pīnau kaṭhinau ṭhinau ṭhinau ।
kaṭir viśālā rabhasā bhasā bhasā
aho vicitraṃ taruṇī ruṇī ruṇī ।।

atha anulāpaḥ-
anulāpo muhur vacaḥ ।। 

yathā-
tamas tamo nahi nahi mecakāḥ kacāḥ
śaśī śaśī nahi nahi dṛk-sukhaṃ mukham ।
late late nahi nahi sundarau karau
nabho nabho nahi nahi cāru madhyamam ।।

athāpalāpaḥ-
apalāpas tu pūrvoktasyānyathā yojanaṃ bhavet ।। 

yathā-
tvam rukmiṇī tvaṃ khalu satyabhāmā
kim atra gotra-skhalanaṃ mameti । prasādayan vyāja-padena rādhāṃ
punātu devaḥ puruṣottamo vaḥ ।।

atra nāyikā-vācakayoḥ rukmiṇī-satyabhāmā-padayoḥ pūrvoktayoḥ suvarṇavattva-satya-kopatva-lakṣaṇenārthena yojanād apalāpaḥ ।

atha sandeśaḥ-
sandeśas tu proṣitasya sva-vārtā-preṣaṇaṃ bhavet ।। athā-
etasmān māṃ kuśalinam abhijñāna-dānād viditvā
mā kaulīnād asita-nayane mayy aviśvāsinī bhūḥ ।
snehān āhuḥ kim api virahe dhvaṃsinas te tv abhogād
iṣṭe vastuny upacita-rasāḥ prema-rāśī-bhavanti ।। 

atha atideśaḥ-
so' tideśo mad-uktāni tad-uktānīti yad vacaḥ ।। 

yathā-
tanayāṃ tava yācate harir
jagad-ātmā puruṣottamaḥ svayam ।
giri-gahvara-śabda-saṃnibhāṃ
giram asmākam avehi vāridhe ।।

atha nirdeśaḥ-
nirdeśas tu bhavet so' yam aham ity ādi-bhāṣaṇam ।। athā-
ete vayam amī dārāḥ kanyeyaṃ kula-jīvitam ।
brūta yenātra vaḥ kāryam anāsthā bāhya-vastuṣu ।। 

atha upadeśaḥ-
yatra śikṣārtha-vacanam upadeśaḥ sa ucyate ।। 

yathā-
anubhavata dattaṃ vittaṃ
mānyaṃ mānayata sajjanaṃ bhajata ।
atiparuṣa-pavana-vilulita-
dīpa-śikhā-cañcalā lakṣmīḥ ।।

atha apadeśaḥ-
anyārtha-kathanaṃ yatra so' padeśa itīritaḥ ।। athā-
kośa-dvandvam iyaṃ dadhāti nalinī kādamba-cañcu-kṣataṃ
dhatte cūta-latā navaṃ kisalayaṃ puṃskokilāsvāditam ।
ity ākarṇya mithaḥ sakhī-jana-vacaḥ sā dīrghikāyās taṭe
celānte tirodadhe stana-taṭaṃ bimbādharaṃ pāṇinā ।।

atha vyapadeśaḥ-
vyājenātmābhilāṣoktir yatrāyaṃ vyapadeśakaḥ ।। 
yathā-
ahiṇa-vamahulolubo tumaṃ
taha paricuṃbia cūda-mañjariṃ ।
kamala-basai-metta-ṇibbudo
mahara bihmarido' si ṇaṃ kahaṃ ।। 

[asya chāyā-
abhinava-madhu-lolupas tvaṃ
tathā paricumbya cūta-mañjarīm ।
kamala-vasati-mātra-nirvṛto
madhukara vismṛto' syenāṃ katham ।।]

o)(o

atha buddhy-ārambhāḥ-
buddhy-ārambhās tathā proktā rīti-vṛtti-pravṛttayaḥ ।।

tatra rītiḥ ।
rītiḥ syāt pada-vinyāsa-bhaṅgī sā tu tridhā matā । 
komalā kaṭhinā miśrā ceti syāt tatra komalā ।।
dvitīya-turya-varṇair yā svalpair vargeṣu nirmitā । 
alpa-prāṇākṣara-prāyā daśa-prāṇa-samanvitā ।।
samāsa-rahitā svalpaiḥ samāsair vā vibhūṣitā । 
vidarbha-jana-hṛdyatvāt sā vaidarbhīti kathyate ।।

mahā-praṇavārṇālpatvam alpa-prāṇākṣara-prāyatvaṃ ca, yathā mamaiva-

utphulla-gaṇḍa-yugam udgata-manda-hāsam
udvela-rāgam urarīkṛta-kāma-tantram ।
hastena hastam avalambya kadā nu seve
saṃlāpa-rūpam amṛtaṃ sarasīruhākṣyāḥ ।। 

samāsa-rāhityaṃ, yathā-
atha yantāram ādiśya dhuryān viśrāmayeti saḥ ।
tām avāropayat patnīṃ rathād avatatāra ca ।। 

daśa-prāṇās tu-
śleṣaḥ prasādaḥ samatā mādhuryaṃ sukumāratā । 
artha-vyaktir udāratvam ojaḥ kānti-samādhayaḥ ।
ete vaidarbha-mārgasya prāṇā daśa guṇāḥ smṛtāḥ ।। 

tatra śleṣaḥ-
kevalālpa-prāṇa-varṇa-pada-sandarbha-lakṣaṇam ।
śaithilyaṃ yatra na spṛṣṭaṃ sa śleṣaḥ samudāhṛtaḥ ।। 

yathā mamaiva utphulla-gaṇḍa-yugam ity ādau śliṣṭa-varṇa-miśrita-bandhatvāt śleṣaḥ ।
Quoted just above

atha prasādaḥ-
prasiddhārtha-padatvaṃ yat sa prasādo nigadyate ।। athā utphulla-gaṇḍa-yugam ity atra padānām akleśenaivārtha-bodhana-sāmarthyāt prasādaḥ ।

atha samatā-
bandha-vaiṣamya-rāhityaṃ samatā pada-gumphane । 
bandho mṛduḥ sphuṭo miśra iti tredhā sa nigadyate ।। atra mṛdu-varṇa-bandhasya samatā, yathā-

caraṇa-kamala-kāntyā dehalīm arcayantī
kanaka-maya-kavāṭaṃ pāṇinā kampayantī ।
kuvalayamayam akṣṇā toraṇaṃ pūrayantī
vara-tanur iyam āste mandirasyeva lakṣmīḥ ।।

atra mṛdu-varṇa-prāya-bandhasya nirvyūḍhatvān mṛdu-bandha-samatā ।

sphuṭa-bandha-samatā, yathā-
madhurayā madhu-bodhita-mādhavī-
madhu-samṛddhi-samedhita-medhayā ।
madhukarāṅganayā muhur unmada-
dhvani-bhṛtānibhṛtākṣaram ujjage ।। 

atra sphuṭa-varṇa-prāya-bandhasya nirvyūḍhatvāt sphuṭa-bandha-samatā ।

miśra-bandha-samatā, yathā utphulla-gaṇḍa-yugam ity ādau । atra miśrī-bhūta-mṛdu-sphuṭa-varṇa-bandhasya nirvāhād miśra-bandha-samatā ।

atha mādhuryam-
tan mādhuryaṃ bhaved yatra śabde' rthe ca sphuṭo rasaḥ ।। 

yathā utphulla-gaṇḍa-yugam ity atra śabdārthayoḥ śṛṅgāra-parivāhitvena mādhuryam ।

atha sukumāratā-
yad aniṣṭhura-varṇatvaṃ saukumāryaṃ tad ucyate ।। athā utphulla-gaṇḍa-yugam udgata-manda-hāsam ity atra saṃyuktākṣara-sadbhāve' py aniṣṭhuratvāt saukumāryam ।

atha artha-vyaktiḥ-
śrūyamāṇasya vākyasya vinā śabdāntara-spṛhām । 
arthāvagamakatvaṃ yad artha-vyaktir iyaṃ matā ।। athā utphulla-gaṇḍa-yugam ity atra sarveṣāṃ padānām adhyāhāraya-pada-nirākāṅkṣatayā artha-vyaktiḥ ।

atha udāratvam-
ukte vākye guṇotkarṣa-pratibhānam udāratā ।। 

yathā utphulla-gaṇḍa-yugam ity atrānyonyānurāgotkarṣa-pratibhānād udāratvam ।

atha ojaḥ-
samāsa-bahulatvaṃ yat tad ojaḥ iti gīyate ।। b
yathā utphulla-gaṇḍa-yugam ity atra yathocita-samāsa-bāhulyād ojaḥ ।

atha kāntiḥ-
loka-sthitim anullaṅghya hṛdyārtha-pratipādanam । 
kāntiḥ syād dvividhā khyātā vārtāyāṃ varṇanāsu ca ।। ārtā nāma kuśala-praśna-pūrvikā saṅkathā । tatra yathā-
paridhauta-bhavat-padāmbunā nava-candrātapa-śītalena me ।
api santata-marma-kṛntanaḥ kṛta-nirvāṇa ivaurva-pāvakaḥ ।।

atra brāhmaṇa-pādodakasya santāpa-śamana-rūpāṃ laukikīṃ sthitim anullaṅghyaiva samudreṇa munīnāṃ purataḥ saṅkathanāt kāntiḥ ।

varṇanāyāṃ, yathā mamaiva-
uttuṅgau stana-kalaśau sambhā-stambhopamānam ūru-yugam ।
tarale dṛśau ca tasyāḥ sṛjatā dhātrā kim āhitaṃ sukṛtam ।।

atra viśiṣṭa-vastu-nirmāṇam apuṇya-kṛtāṃ na bhavatīti loka-sthity-anurodhenaiva varṇanāt kāntiḥ ।

atha samādhiḥ-
samādhiḥ so' nya-dharmāṇāṃ yad anyatrādhiropaṇam ।। 

yathā utphulla-gaṇḍa-yugam ity atrotphullodgatodvelatva-rūpāṇāṃ puṣpa-prāṇi-samudra-dharmāṇaṃ gaṇḍa-sthala-manda-hāsa-rāgeṣu samāropitatvāt samādhiḥ ।

atha kaṭhina-rītiḥ-
atidīrgha-samāsa-yutā bahulair varṇair yutā mahā-prāṇaiḥ ।
kaṭhinā sā gauḍīyety uktā tad-deśa-budha-manojñatvāt ।। 

yathā-
gaṇḍa-grāva-gariṣṭha-gairika-giri-krīḍat-sudhāndho-vadhū-
bādhā-lampaṭa-bāhu-sampad-udayad-durvāra-garvāśayam ।
martyāmartya-virāvaṇaṃ bala-gṛhītair āvaṇaṃ rāvaṇaṃ
bāṇair dāśarathī rathī ratha-gataṃ vivyādha divyāyudhaḥ ।।

atra dīrgha-samsatvaṃ mahā-prāṇākṣara-prāyatvaṃ ca spaṣṭam ।

atha miśra-rītiḥ-
yatrobhaya-guṇa-grāma-saṃniveśas tulādhṛtaḥ ।
sā miśrā saiva pāñcālīty uktā tad-deśaja-priyā ।। 

yathā-
parimlānaṃ pīna-stana-jaghana-saṅgād ubhayatas
tanor madhyasyāntaḥ parimilanam aprāpya haritam ।
idaṃ vyasta-nyāsaṃ praśithila-bhujākṣepa-valanaiḥ
kṛśāṅgyāḥ santāpaṃ vadati visinī-patra-śayanam ।। 

atrālpa-samāsatva-dīrgha-samāsatva-rūpayoḥ prasāda-sphuṭa-bandhatva-rūpayor aniṣṭhurākṣara-prāyatva-rūpayoḥ pṛthak-padatva-granthilatvayoś ca ubhaya-rīti-dharmayos tulādhṛtayor iva saṃniveśān miśreyaṃ rītiḥ ।

āndhrī lāṭī ca saurāṣṭrīty ādayo miśra-rītayaḥ ।
santi tat-tad-deśa-vidvat-priya-miśraṇa-bhedataḥ ।। 
ta eva pada-saṅghātās tā evārtha-vibhūtayaḥ ।
tathāpi navyaṃ bhavati kāvyaṃ grathana-kauśalāt ।। 
tāsāṃ grantha-gaḍutvena lakṣaṇaṃ nocyate mayā ।
bhojādi-grantha-bandheṣu tad-ākāṅkṣibhir īkṣyatām ।। 

atha vṛttayaḥ-
bhāratī sātvatī caiva kaiśiky ārabhaṭīti ca ।
catasro vṛttayas tāsām utpattir vakṣyate sphuṭam ।। 
jagaty ekārṇave jāte bhagavān avyayaḥ pumān ।
bhogi-bhogam adhiṣṭhāya yoga-nidrā-paro' bhavat ।। 
tadā vīrya-madonmattau daityendrau madhu-kaiṭabhau ।
tarasā devadeveśam āgatau raṇa-kāṅkṣiṇau ।। 
vividhaiḥ paruṣair vākyair adhikṣepa-vidhāyinau ।
muṣṭi-jānu-prahāraiś ca yodhayāmāsatur harim ।। 
tan-nābhi-kamalotpannaḥ prajāpatir abhāṣata ।
kim etad bhāratī-vṛttir adhunāpi pravartate ।। 
tad imau naya durdharṣau nidhanaṃ tvarayā vibho ।
iti tasya vacaḥ śrutvā nijagāda janārdanaḥ ।। 
idaṃ kāvya-kriyā-hetor bhāratī nirmitā dhruvam ।
bhāṣaṇād vākya-bāhulyād bhāratīyaṃ bhaviṣyati ।। 
adhunaiva nihanmy etāv ity ābhāṣya vaco hariḥ ।
nirmalair nirvikāraiś ca sāṅga-hārair manoharaiḥ ।। 
aṅgais tau yodhayāmāsa daityendrau yuddha-śālinau ।
bhūmi-sthānaka-saṃyogaiḥ pada-kṣepais tathā hareḥ ।। 
bhūmes tadābhavad bhāras tad-vaśād api bhāratī ।
valgitaiḥ śārṅgiṇas tatra dīptaiḥ sambhrama-varjitaiḥ ।। 
sattvādhikair bāhu-daṇḍaiḥ sātvatvī vṛttir udgatā ।
vicitrair aṅga-hāraiś ca helayā sa tadā hariḥ ।। 
yat tau babandha keśeṣu jātā sā kaiśikī tataḥ ।
sa-saṃrambhaiḥ savegaiś ca citra-cārī-samutthitaiḥ ।। 
niyuddha-karaṇair jātā citrair ārabhaṭī tataḥ ।
yasmāc citrair aṅgahāraiḥ kṛtaṃ dānava-mardanam ।। 
tasmād abja-bhuvā loke niyuddha-samayaḥ kṛtaḥ ।
yaḥ śastrāstrādi-mokṣeṣu nyāyaḥ sa pāribhāṣitaḥ ।। 
nāṭya-kāvya-kriyā-yoge rasa-bhāva-samāśritaḥ ।
sa eva samayo dhātrā vṛttir ity eva saṃjñitaḥ ।। 
hariṇā tena yad vastu valigitair yādṛśaṃ kṛtam ।
tadvad eva kṛtā vṛttir dhātrā tasyāṅga-sambhavā ।। 
ṛgvedāc ca yajurvedāt sāmavedād atharvaṇaḥ ।
bhāraty-ādyā kramāj jātā ity anye tu pracakṣate ।। 

tatra bhāratī -
prayuktatvena bharatair bhāratīti nigadyate ।
prastāvanopayogitvāt sāṅgaṃ tatraiva lakṣyate ।। 

atha sātvatī -
sāttvikena guṇenātityāga-śauryādinā yutā ।
harṣa-pradhānā santyakta-śoka-bhāvā ca yā bhavet ।। 
sātvatī nāma sā vṛttiḥ proktā lakṣaṇa-kovidaiḥ ।
aṅgāny asyās tu catvāri saṃlāpottāpakāv api । 
saṅghātyaḥ parivartaś cety eṣāṃ lakṣaṇam ucyate ।।
īrṣyā-krodhādibhir bhāvai rasair vīrādbhutādibhiḥ । 
parasparaṃ gabhīroktiḥ saṃlāpa iti śabdyate ।। athānargha-rāghave, rāmaḥ-
bandīkṛtya jagad-vijitvara-bhuja-stambhaugha-duḥsañcaraṃ
rakṣo-rājam api tvayā vidadhatā sandhyā-samādhi-vratam ।
pratyakṣīkṛta-kārtavīrya-caritām unmucya revāṃ samaṃ
sarvābhir mahiṣībhir ambu-nidhayo viśve' pi vismāpitāḥ ।। 

bālī 
cirāya rātriṃcara-vīra-cakra-
mārāṅka-vaijñānika payśatas tvām ।
sudhāsadharmāṇam imāṃ ca vācaṃ
na śṛṇvatas tṛpyati mānasaṃ me ।। 

atra dhīrodātta-dhīroddhatayoḥ rāma-bālinoḥ parasparaṃ yuddha-cikīrṣābhiprāya-yogād anyonya-parākramotkarṣa-varṇanāt saṃlāpaḥ ।

atha utthāpakaḥ -
preraṇaṃ yat parasyādau yuddhāyotthāpakas tu saḥ ।। 

yathānargha-rāghave, yathā-
nṛpān apratyakṣān kim apavadase nanv ayam ahaṃ
śiśu-krīḍā-bhagna-tripura-hara-dhanvā tava puraḥ ।
ahaṅkāra-krūrārjuna-bhuja-vana-vraścana-kalā-
nisṛṣṭārtho bāhuḥ kathaya kataras te paraharatu ।। 

atra rāmabhadreṇa prāk prahārāya jāmadagnyaḥ prerita ity utthāpakaḥ ।

atha saṅghātyaḥ -
mantra-śaktyārtha-śaktyā vā daiva-śaktyātha pauruṣāt ।
saṅghasya bhedanaṃ yat tu saṅghātyaḥ sa udāhṛtaḥ ।। 

mantro naya-prayogaḥ । tasya śaktyā yathā mudrā-rākṣase cāṇakyena śatru-sahāyānāṃ bhedanāt saṅghātyaḥ । artha-śaktyā yathā mahābhārate ādiparvaṇi devais tilottamālakṣaṇenārthena sundopasundayor atisnigdhayor bhedanāt saṅghātyaḥ ।

daiva-śaktyā, yathā mahāvīra-carite mālyavān-

hā vatsāḥ khara-dūṣaṇa-prabhṛtayo vadhyāḥ stha pāpasya me
hā hā vatsa vibhīṣaṇa tvam api me kāryeṇa heyaḥ sthitaḥ ।
hā mad-vatsala vatsa rāvaṇa mahat paśyāmi te saṅkaṭaṃ
vatse kekasi hā hatāsmi na cirāt trīn putrakān paśyasi ।। 

atra rāghavānukūla-daiva-mohitena mālyavatā khara-dūṣaṇa-triśirasāṃ bhedaḥ saṃvihita iti saṅghātyaḥ ।

atha parivartakaḥ -
pūrvodyuktasya kāryasya parityāgena yad bhavet ।
kāryāntara-svīkaraṇaṃ jñeyaḥ sa parivartakaḥ ।। 

yathottara-rāma-carite pañcamāṅke kumārau -aho priya-darśanaḥ kumāraḥ । 

yadṛcchā-saṃvādaḥ kim u guṇa-gaṇānām atiśayaḥ
purāṇo vā janmāntara-niviḍa-baddhaḥ paricayaḥ ।
nijo vā sambandhaḥ kim u vidhivaśāt ko' py avidito
mamaitasmin dṛṣṭe hṛdayam avadhānaṃ racayati ।। 

atra lavasya candraketoś ca parasparākāra-viśeṣa-sandarśanena raṇa-saṃrambhauddhatya-parihāreṇa vinayārjava-svīkāra-kathanāt parivartakaḥ ।

atha kaiśikī -
nṛtya-gīta-vilāsādi-mṛdu-śṛṅgāra-ceṣṭitaiḥ ।
samanvitā bhaved vṛttiḥ kaiśikī ślakṣṇa-bhūṣaṇā ।। 
aṅgāny asyās tu catvāri narma tat-pūrvakā ime ।
sphañja-sphoṭau ca garbhaś ca teṣāṃ lakṣaṇam ucyate ।। 

tatra narma -
śṛṅgāra-rasa-bhūyiṣṭhaḥ priya-cittānurañjakaḥ ।
agrāmyaḥ parihāsas tu narma syāt tat tridhā matam ।। 
śṛṅgāra-hāsyajaṃ śuddha-hāsyajaṃ bhaya-hāsyajam ।
śṛṅgāra-hāsyajaṃ narma trividhaṃ parikīrtitam ।। 
sambhogecchā-prakaṭanād anurāga-niveśanāt ।
tathā kṛtāparādhasya priyasya pratibhedanāt । 
sambhogecchā-prakaṭanaṃ tridhā vāg-veṣa-ceṣṭitaiḥ ।। atra vācā sambhogecchā-prakaṭanād, yathā-

gacchāmy acyuta darśanena bhavataḥ kiṃ tṛptir utpadyate
kiṃ tv evaṃ vijanasthayor hata-janaḥ sambhāvayaty anyathā ।
ity āmantraṇa-bhaṅgi-sūcita-vṛthāvasthāna-khedālasām
āśliṣyan pulakotkarāñcita-tanur gopīṃ hariḥ pātu vaḥ ।।

atra nijāvasthāna-vilambanasya vyarthatvaṃ dhīratvādi-sūcakair acyutādi-padair vadantyā tayāpi gopikayā vācā sambhogecchā prakaṭiteti narma ।

veśena sambhogecchā-prakaṭanād, yathā-

abhyudgate śaśini peśala-kānta-dūtī
santāpa-saṃvalitamānasa-locanābhiḥ ।
agrā hi maṇḍana-vidhir viparīta-bhūṣā
vinyāsa-hāsita-sakhījanam aṅganābhiḥ ।।

atra viparīta-nyasta-bhūṣaṇa-lakṣaṇena veṣeṇa janitaiḥ sakhī-jana-hāsaiḥ kāminīnāṃ sambhogecchā prakaṭiteti narma ।।

ceṣṭayā sambhogecchā-prakaṭanād, yathā-

sāloe cia sūre ghariṇī ghara-sāmiassa ghettūṇa ।
ṇecchaṃ tassa bi pāe dhubai hasaṃtī hasaṃtassa ।। 

[sāloka eva sūrye gṛhiṇī gṛha-svāmino gṛhītvā ।
necchato' pi pādau dhāvati hasantī hasataḥ ।।]

atra sūryāstamayāt prāg eva caraṇa-prakṣālana-lakṣaṇayā kriyayā niṣkramaṇa-nivāraṇa-janitena hāsena sambhogecchā-prakaṭanān narma ।

anurāga-prakāśo' pi bhogecchā-narmavat tridhā ।। 

vācānurāga-nivedanāt, yathā-

vayaṃ tathā nāma yathāttha kiṃ vadāmy
ayaṃ tv akasmād vikalaḥ kathāntare ।
kadamba-golākṛtim āśritaḥ kathaṃ
viśuddha-mugdhaḥ kula-kanyakā-janaḥ ।। 

atra lavaṅgikayā viśuddha-mugdhaḥ kula-kanyakā-jana iti parihāsena madayantikānurāga-nivedanān narma ।

veṣeṇānurāga-nivedanāt, yathā-
autsukyena kṛtatvarā sahabhuvā vyāvartamānā hriyā
tais tair bandhu-vadhū-janasya vacanair nītābhimukhyaṃ punaḥ ।
dṛṣṭvāgre varam ātta-sādhvasa-rasā gaurī nave saṅgame
saṃrohat-pulakā hareṇa hasatā śliṣṭā śivāyāstu vaḥ ।। 
Quoted above at 

atra pulaka-saṃroha-lakṣaṇa-veṣa-janitena śivasya hasanena gaurī-hṛdayānurāgasya prakāśanān narma ।

ceṣṭayānurāga-nivedanāt, yathā-

kaitavena śayite kutūhalāt
pārvatī pratimukhaṃ nipātitam ।
cakṣur unmiṣati sasmitaṃ
priye vidyud āhatam iva ।। 

atra pati-mukha-darśana-kriyā-janitena śivasya hāsena gaurī-hṛdayānurāga-nivedanān narma ।

priyāparādha-nirbhedo' py uktas tredhā tathā budhaiḥ ।। ācā priyāparādha-nirbhedād, yathā mālavikāgnimitre prathamāṅke' nte devī-

jai rāa-kajjesu īrisī ṇiuṇadā ayya-uttassa tadā sohaṇaṃ habe ।।

atra īdṛśī nipuṇatā yadīti caturokti-parihāsena tvayaiva mālavikā-darśanena nāṭyācaryayor vivādaḥ saṃvihita iti priyāparādhoghāṭanān narma ।

veṣeṇa priyāparādha-nirbhedād, yathā-
ālepaḥ kriyatām ayaṃ druta-gati-svedair ivārdraṃ vapus
tan-mālyaṃ vyapanīyatāṃ ravi-kara-sparśair ivāmarditam ।
ity uktāny atidhīrayā dayitayā smerānanāmbhoruhaṃ
cāṭūktāni bhavanti hanta kṛtināṃ modāya bhogād api ।।

atra svedodgama-mālya-mlānatvayor druta-gamana-ravi-kara-sparśa-rūpa-kāraṇāsatyatva-kathana-rūpeṇa parihasanena sapatnī-sambhoga-rūpa-priyāparādha-nirbhedanān narma ।

ceṣṭayā priyāparādha-nirbhedād, yathā-

lolad-bhrū-latayā vipakṣa-dig-upanyāse' vadhūtaṃ śiras
tad-vṛttānta-nirīkṣaṇe kṛta-namaskāro vilakṣaḥ sthitaḥ ।
kopāt tāmra-kapola-bhittini mukhe dṛṣṭyā gataḥ pādayor
utsṛṣṭo guru-sannidhāv api vidhir dvābhyāṃ na kālocitaḥ ।। 

atha vilakṣa-sthiti-śirodhūnana-ceṣṭayā priyāparādha-nirbhedanān narma ।

atha śuddha-hāsyajam -
śuddha-hāsyajam apy uktaṃ tadvad eva tridhā budhaiḥ ।। 

tatra vācā śuddha-hāsyajaṃ, yathā-
arciṣmanti vidārya vaktra-kuharāṇyā sṛkkato vāsukes
tarjanyā viṣa-karburān gaṇayataḥ saṃspṛśya dantāṅkurān ।
ekaṃ trīṇi navāṣṭa sapta ṣaḍ iti vyastāsta-saṃkhyā-kramā
vācaḥ śakti-dharasya śaiśava-kalāḥ kurvantu vo maṅgalam ।।

veṣeṇa śuddha-hāsyajaṃ, yathā-

snāyu-nyāsa-nibaddha-kīka-satanuṃ nṛtyantam ālokya māṃ
cāmuṇḍā-karatāla-kuṭṭita-layaṃ vṛtte vivāhotsave ।
hrī-mudrām apanudya yad vihasitaṃ devyā samaṃ śambhunā
tenādyāpi mayi prabhuḥ sa jagatām āste prasādonmukhaḥ ।। 

atra bhṛṅgi-riṭi-veṣeṇa śivayor hasitāvirbhāvāc chuddha-hāsyajam ।

ceṣṭayā śuddha-hāsyajaṃ, yathā-

devyā līlālapita-madhuraṃ lāsyam ullāsayantyā
yaḥ śṛṅgāro rahasi purataḥ patyur āviṣkṛto' bhūt ।
yuṣmān avyāt tad-upajanitaṃ hāsyam ambānukārī
krīḍā-nṛtyair vikaṭa-gatibhir vyañjayan kuñjarāsyaḥ ।।

atha bhaya-hāsyajam -
hāsyād bhayena janitāj janitaṃ bhaya-hāsyajam ।
tad dvidhā mukham aṅgaṃ tu tad dvayaṃ pūrvavat tridhā ।। 

mukhyaṃ bhaya-hāsyajaṃ, yathā-
kṣetrādhīśa-śunā navena vikṛtākāraika-vidveṣiṇā
ghorārāvam abhidrutasya vikaṭaiḥ paścāt padair gacchataḥ ।
pā pā pāhi phahīti satvarataraṃ vyastākṣaraṃ jalpato
dṛṣṭvā bhṛṅgiriṭer daśāṃ paśupatiḥ smerānanaḥ pātu vaḥ ।।

atra bhṛṅgiriṭer vikṛtākāreṇa vikaṭa-paścād-gamanena pāhi pāhi pāhīty atra varṇa-vyatyāsa-bhāṣaṇena janitasya paśupati-hāsasyānya-rasānaṅgatayā mukhyaṃ bhaya-hāsyajam ।

vācā anya-rasāṅgaṃ bhaya-hāsyajaṃ, yathā ratnāvalyām-

vidūṣakaḥ-kahaṃṇa kido pasādo devīe ja ajjaṃ biakkhada-sarīrā ciṭṭhahma । 

rājā -dhiṅ mūrkha ! kim evam upahasasi ? tvat-kṛta evāyam āpatito' smākam anartha-kramaḥ ।।

veṣeṇa, yathā-
kalyāṇa-dāyi bhavato' stu pināka-pāṇi-
pāṇi-grahe bhujaga-kaṅkaṇa-bhīṣitāyāḥ ।
sambhrānta-dṛṣṭi sahasaiva namaḥ śivāyety
ardhokti-sasmita-nataṃ mukham ambikāyāḥ ।।

atra bhujaga-kaṅkaṇa-lakṣaṇena veṣeṇa janitasya pārvatī-bhaya-hāsyāsya śṛṅgārāṅgatayā kathanāt tad idam aṅgaṃ bhaya-hāsyajam ।

ceṣṭayā, yathā-
prahlāda-vatsala vayaṃ bibhimo vihārād
asmād iti dhvanita-narmasu gopikāsu । līlā-mṛdu stana-taṭeṣu nakhāṅkurāṇi
vyāpārayann avatu vaḥ śikhi-piccha-mauliḥ ।।

atra nakhāṅkura-vyāpāreṇa janitasya gopikā-hasitasya prahlāda-vatsaleti caturokti-rūpasya śṛṅgārāṅgatayā tad idam aṅgaṃ bhaya-hāsyajam ।

agrāmya-narma-nirmāṇa-vedinā siṃha-bhūbhujā ।
narmāṣṭādaśadhā bhinnam eva sphuṭam udāhṛtam ।। 

atha narma-sphañjaḥ -
narma-sphañjaḥ sukhodyogo bhayānto nava-saṅgame ।। athā-
apeta-vyāhāraṃ dhuta-vividha-śilpa-vyatikaraṃ
kara-sparśārambha-prakalita-dukūlānta-śayanam ।
muhur baddhotkampaṃ diśi diśi muhuḥ prerita-dṛśor
ahalyā-sutrāmṇoḥ kṣaṇikam iva tat saṅgatam abhūt ।।

atha narma-sphoṭaḥ -
narma-sphoṭas tu bhāvāṃśaiḥ sūcito' lpa-raso bhavet । 
anyais tv akāṇḍe sambhoga-viccheda iti gīyate ।। ādyo yathā-
snigdhaṃ vīkṣitam anyato' pi nayane yat prerayantyā tayā
yātaṃ yac ca nitambayor gurutayā mandaṃ vilāsād iva ।
mā gā ity uparuddhayā yad api sā sāsūyam uktā sakhī
sarvaṃ tat kila mat-parāyaṇam aho kāmī svatāṃ paśyatī ।।

atra sarvaṃ tat kilety aniścayenānurāgasya svalpa-mātra-sūcanayā narma-sphoṭatvam ।

dvitīyo, yathā-
prāptā katham api daivāt kaṇṭham anītaiva sā prakaṭa-rāgā ।
ratnāvalīva kāntā mama hastād bhraṃśitā bhavatā ।। 

atra vidūṣaka-vākya sūcita-devī-śaṅkā-visṛṣṭa-sāgarikā-hastena rājñā akāṇḍe tvayā sambhoga-bhaṅgaḥ kṛta ity uktatvāt narma-sphoṭaḥ ।

atha narma-garbhaḥ-
netur vā nāyikāyā vā vyāpāraḥ svārtha-siddhaye । 
pracchādana-paro yas tu narma-garbhaḥ sa kīrtitaḥ ।। athā-
śriyo māna-glāner anuśaya-vikalpaiḥ smita-mukhe
sakhī-varge gūḍhaṃ kṛtavasatir utthāya sahasā ।
samaneṣye dhūrtaṃ tam aham iti jalpan nata-mukhīṃ
priyāntām āliṅgan harir arati-khedaṃ haratu vaḥ ।।

atra kupitāyāḥ śriyaḥ prasādanārthaṃ puruṣottamena pracchanna-sthityādi-rūpo vyāpāraḥ kṛta ity ayaṃ narma-garbhaḥ ।

pūrva-sthito vipadyeta nāyako yatra cāparas tiṣṭhet । 
tam apīha narma-garbhaṃ pravadati bharato hi nāṭya-veda-guruḥ ।। athā-
mayena nirmitāṃ laṅkāṃ labdhvā mandodarīm api ।
reme mūrtāṃ daśagrīva-lakṣmīm iva vibhīṣaṇaḥ ।।

atra rāvaṇe vipanne tat-padābhiṣiktena vibhīṣaṇena mandodaryādiṣu tad ucitaṃ karma nirmitam ity ayaṃ narma-garbhaḥ । kecit tv etad ārabhaṭī-bhedaṃ saṅkṣiptim āhuḥ । tatra mūlaṃ na jānīmaḥ ।

athārabhaṭī -
māyendra-jāla-pracurāṃ citra-yuddha-kriyā-mayīm । 
chedyair bhedyaiḥ plutair yuktāṃ vṛttim ārabhaṭīṃ viduḥ ।।
aṅgāny asyās tu catvāri saṅkṣiptir avapātanam । 
vastūtthāpana-sampheṭāv iti pūrve babhāṣire ।।

tatra saṅkṣiptiḥ -
saṅkṣipta-vastu-viṣayā yā māyāśilpa-yojitā । 
sā saṅkṣiptir iti proktā bharatena mahātmanā ।। athā anargha-rāghave-
nīto dūraṃ kanaka-hariṇa-cchadmanā rāmabhadraḥ
paścād enaṃ drutam anusaraty eṣa vatsaḥ kaniṣṭhaḥ ।
bibhyad bibhyat praviśati tataḥ parṇaśālāṃ ca bhikṣur
dhig dhik kaṣṭaṃ prathayati nnijām ākṛtiṃ rāvaṇo' yam ।। 

atra bahu-vidhāno māyānāṃ saṅkṣepeṇa kathanāt saṅkṣiptiḥ ।

vadanty anye tu tāṃ netur avasthāntara-saṅgatim ।। 

yathā-
yad-artham asmābhir asi prakoptais
tad adya dṛṣṭvā tava dhāma vaiṣṇavam ।
viśīrṇa-garvāmayam asmad-āntaraṃ
cirasya kañcil laghimānam aśnute ।। 

atra rāmabhadra-sahavāsena parihṛta-dhīroddhata-vikārasya jāmadagnyasya dhīra-śāntāvasthā-parigrahāt saṅkṣiptir iti ।

parivartaka-bhedatvāt tad upekṣāmahe vayam ।। thāvapātanam -
vibhrāntir avapātaḥ syāt praveśa-drava-vidravaiḥ ।। 

yathā -
hṛtvā śantanu-nandanasya turagān sūtaṃ kurūṇāṃ guroś
chittvā droṇa-sutasya kārmuka-latāṃ kṛtvā visaṃjñaṃ kṛpam ।
karṇasyāpi rathaṃ vidārya kaṇaśo vidrāvya cānyad balaṃ
tvat-putro bhaya-vidravat-kurupateḥ panthānam anvety ayam ।।

atha vastūtthāpanam -
tad-vastūtthāpanaṃ yat tu vastu māyopakalpitam ।। b
yathā-
māyā-cuñcur athendrajid raṇa-mukhe khaḍgena dīnānāṃ
saumitre drutam āryaputra cakitāṃ māṃ pāhi pāhīti ca ।
krośantīṃ vyathitāśayāṃ hanumatā mā meti santarjitaḥ
kaṇṭhe kaitava-maithilīṃ kupita-dhīś ciccheda tucchāśayaḥ ।।

atra nikumbhilāyām abhicāraṃ cikīrṣuṇā indrajitā rāghavādi-buddhi-pramoṣaṇārthaṃ māyā-kalpita-maithilī-kaṇṭha-khaṇḍanaṃ kṛtam iti vastūtthāpanam ।

atha sampheṭaḥ -
sampheṭas tu samāghātaḥ kruddha-saṃrabdhayor dvayoḥ ।। 

yathā -
anyonya-sūtonmathanād abhūtāṃ
tāv eva sūtau rathinau ca kaucit ।
vyaśvau gadā-vyāyata-samprahārau
bhagnāyudhau bāhu-vimarda-niṣṭhau ।। 

āsāṃ ca madhye vṛttīnāṃ śabda-vṛttis tu bhāratī ।
tisro' rtha-vṛttayaḥ śeṣās tac-catasro hi vṛttayaḥ ।। 
anye tu miśraṇād āsāṃ miśrāṃ vṛttiṃ ca pañcamīm ।
aśeṣa-rasa-sāmānyāṃ manyante lakṣayanti ca ।। 

yathā-
yatrārabhaṭy-ādi-gaṇāḥ samantā
miśratvam āśritya mithaḥ prathante ।
miśreti tāṃ vṛttim uśanti dhīrāḥ
sādhāraṇīm artha-catuṣṭayasya ।। iti ।

tan vicāra-saham । kutaḥ ? tat kiṃ vṛtti-dharmāṇāṃ miśraṇam aikya-rūpeṇa nyūnādhika-bhāvena vā । na prathamaḥ avaiṣamyeṇa miśraṇābhāvāt । tathā miśraṇe tu miśra-vṛtti-vyaṅgyo raso' pi miśro nyūnādhikaḥ prasajyeta । vṛttīnāṃca rasa-viśeṣa-niyamasya vakṣyamāṇatvāt । nanu miśrā vṛttiḥ sarva-rasa-sādhāraṇīti cet, na । bhāratyā vṛttyā apahṛta-viṣayatvāt । mūla-pramāṇābhāvena svokti-mātratvāc ca । nāpi dvitīyaḥ । vaiṣamyeṇa vṛtti-guṇānāṃ miśraṇe yatra yad-vṛtti-pratyabhijñā-hetu-bhūtā bahavo guṇā lakṣyante tatra saiva vṛttir iti niścayāt । nanu, tatra prakaraṇādi-vaśena rasa-viśeṣa-vyaktir iti cet tarhi prastuta-rasānurodhenaiva vṛtti-viśeṣa-nirdhāraṇam apy aṅgīkartavyam eva । tathā ca bharataḥ-

bhāvo vāpi raso vāpi pravṛttir vṛttir eva vā ।
sarveṣāṃ samavetānāṃ rūpaṃ yasya bhaved bahu ।
sa mantavyo rasaḥ sthāyī śeṣāḥ sañcāriṇo matāḥ ।। iti ।

athaitāsāṃ rasa-niyamaḥ-
kaiśikī syāt tu śṛṅgāre rase vīre tu sātvatī ।
radura-bībhatsayor vṛttir niyatārabhaṭī punaḥ । 
śṛṅgārādiṣu sarveṣu raseṣv iṣṭaiva bhāratī ।। tac ca śṛṅgārādi-grahaṇaṃ taj-janyānāṃ hāsyādīnām apy upalakṣaṇam । ataś ca śṛṅgāra-hāsyayoḥ kaiśikī । vīrādbhutayoḥ sāttvatī । raudra-karuṇayor bībhatsa-bhayānakayoś ca ārabhaṭīti niyamaḥ pratīyate । tathā ca bharataḥ-

śṛṅgāraṃ caiva hāsyaṃ ca vṛttiḥ syāt kaiśikī śritā ।
sāttvatī nāma vijñeyā raudra-vīrādbhutāśrayā ।।
bhayānake ca bībhatse raudre cārabhaṭī bhavet ।
bhāratī cāpi vijñeyā karuṇābhuta-saṃśrayā ।। 
Variant found in KLJoshi edition hāsya-śṛṅgāra-bahulā kaiśikī paricakṣitā । sātvatī cāpi vijñeyā vīrādbhuta-śamāśrayā । raudre bhayānake caiva vijñeyārabhaṭī budhaiḥ । bībhatse karuṇe caiva bhāratī samprakīrtitā ।।

atra sātvatyā raudrānupraveśa-kathanaṃ raudra-pratibhaṭasya yuddha-vīrasyaiva saṃlāpādibhiḥ sātvatī-bhedaiḥ paripoṣaṇaṃ na tu dāna-vīra-dayā-vīrayor iti jñāpanārtham । tasmān na niyama-virodhaḥ । bhāratyāś ca karuṇādbhuta-viṣayatva-kathanaṃ tayoḥ prāyeṇa vāg-ārambha-mukhena paripoṣa iti jñāpanārtham । tena bhāratyāḥ sarva-rasa-sādhāraṇayam upapannam eva ।

kecit tu tam imaṃ ślokaṃ bhāratīyaṃ niyāmakam । 
prāyikābhiprāyatayā vyācakṣāṇā vicakṣaṇāḥ ।
āsāṃ raseṣu vṛttīnāṃ niyamaṃ nānumanvate ।। 

tathā ca kaiśikīty anuvṛttau rudraṭaḥ-

śṛṅgāra-hāsya-karuṇa-rasātiśaya-siddhaye ।
eṣā vṛttiḥ prayatnena prayojyā rasa-kovidaiḥ ।। 
Śṛṅgāra-tilaka reading śṛṅgāra-hāsya-karuṇa-rasānāṃ parivṛddhaye । eṣā vṛttiḥ paryoktavyā prayatnena budhair yathā ।।

vicāra-sundaro naiṣa mārgaḥ syād ity udāsmahe ।
kaiśikī-vṛtti-bhedānāṃ narmādīnāṃ prakalpanam ।। 
yatra karuṇam āśritya rasābhāsatva-kāraṇam ।
rasābhāsa-prakaraṇe vakṣyate tad idaṃ sphuṭam ।। 
tat-tan-nyāya-pravīṇena nyāya-mārgānuvartinā ।
darśitaṃ siṃha-bhūpena spaṣṭaṃ vṛtti-catuṣṭayam ।। 

atha pravṛttayaḥ-
tat-tad-deśocitā bhāṣā kriyā veṣā pravṛttayaḥ ।
tatra bhāṣā dvidhā bhāṣā vibhāṣā ceti bhedataḥ ।। 
tatra bhāṣā sapta-vidhā prācyāvantyā ca māgadhī ।
bāhlīkā dākṣiṇātyā ca śaurasenī ca mālavī ।। 
saptadhā syād vibhāṣādi śabara-dramilāndhrajāḥ ।
śakārābhīra-caṇḍāla-vanecara-bhavā iti ।। 
bhāṣā-vibhāṣāḥ santy anyās tat-tad-deśa-janocitāḥ ।
tāsām anupayogitvān nātra lakṣaṇam ucyate । 
tat-tad-deśocitā veṣāḥ kriyāś cātisphuṭāntarāh ।।

atha sāttvikāḥ-
anyeṣāṃ sukha-duḥkhādi-bhāveṣu kṛta-bhāvanam । 
ānukūlyena yac cittaṃ bhāvakānāṃ pravartate ।।
sattvaṃ tad iti vijñeyaṃ prājñaiḥ sattvodbhavān imān । 
sāttvikā iti jānanti bharatādi-maharṣayaḥ ।।
sarveṣām api bhāvānāṃ yaiḥ sva-sattvaṃ hi bhāvyate । 
te bhāvā bhāva-tattva-jñaiḥ sāttvikā samudīritāḥ ।।
te stambha-sveda-romāñcāḥ svara-bhedaś ca vepathuḥ । 
vaivarṇyam aśru-pralayāv ity aṣṭau parikīrtitāḥ ।।

tatra stambhaḥ-
stambho harṣa-bhayāmarṣa-viṣādādbhuta-sambhavaḥ । 
anubhāvā bhavanty ete stambhasya muni-saṃmatāḥ ।
saṃjñā-virahitatvaṃ ca śūnyatā niṣprakampatā ।। 

atha svedaḥ -
nidāgha-harṣa-vyāyāma-śrama-krodha-bhayādibhiḥ ।
svedaḥ sañjāyate tatra tv anubhāvā bhavanty amī । 
svedāpanayavātecchā-vyajana-grahaṇādayaḥ ।।

nidāghād, yathā-
karair upāttān kamalotakrebhyo
nijair vivasvān vikacodarebhyaḥ ।
tasyā nicikṣepa mukhāravinde
svedāpadeśān makaranda-bindūn ।।

harṣād, yathā-
sakhyā kṛtānujñam upetya paścād
dhūnvan śirojān karajaiḥ priyāyāḥ ।
anārdrayann ānana-vāyunāpi
svinnāntarān eva cakāra kaścit ।।

atrobhayor anyonya-sparśa-harṣeṇa svedaḥ ।

vyāyāmād, yathā-
gatvodrekaṃ jaghana-puline ruddha-madhya-pradeśaḥ
krāmann ūru-druma-bhuja-latāḥ pūrṇa-nābhi-hradāntaḥ ।
ullaṅghyoccaiḥ kuca-taṭa-bhuvaṃ plāvayan roma-kūpān
svedāpūro yuvati-saritāṃ prāpa gaṇḍa-sthalāni ।। 

atra kusumāpacaya-paryaṭanena vyāyāmena svedaḥ ।

śramo raty-ādi-pariśrāntiḥ, tasmād yathā-
mañceṣu pañceṣu-samākulānāṃ
vātāya vātāyana-saṃśritānām ।
svinnāni khinnāni mukhāny aśaṃsan
sambhogam abhoruha-locanānām ।।

ādi-śabdād gīta-nṛtya-śrānty-ādayaḥ ।

gīta-śrāntyā, yathā-
gītāntareṣu śrama-vāri-leśaiḥ
kiṃcit samucchvāsita-patra-lekham ।
puṣpāsavāghūrṇita-netra-śobhi
priyā-mukhaṃ kiṃpuruṣaś cucumbe ।। 

nṛtya-śrāntyā, yathā-
cāru-nṛtya-vigame ca tan-mukhaṃ
sveda-bhinna-tilakaṃ pariśramāt ।
prema-datta-vadanānilaṃ pibann
atyajīvad amarālakeśvarau ।। 

krodhād, yathā-
dadhat sandhyāruṇa-vyoma-sphurat-tārānukāriṇīḥ ।
dviṣad-dveṣoparaktāṅga-saṅginīḥ sveda-vipruṣaḥ ।। 

bhayād, yathā-
kṛtānta-jihvā-kuṭilāṃ kṛpāṇīṃ
dṛṣṭvā yadīyāṃ trasatām arīṇām ।
svedodayaś cetasi saṃcitānāṃ
mānoṣmaṇām ātanute praśāntim ।। 

romāñco vismayotsāha-harṣādyais tatra vikriyāḥ । 
romodgamolluka-sanagātra-saṃsparśanādayaḥ ।।

vismayena, yathā-
rāghavasya guru-sāra-nirbhara-
prauḍhim ājagava-bhañjanodbhaṭam ।
dor-balaṃ śrutavataḥ sabhāntare
romaharṣaṇam abhūt pinākinaḥ ।।

utsāhena, yathā-
antraiḥ svair api saṃyatāgra-caraṇo mūrcchāvirāma-kṣaṇaṃ
svādhīna-vraṇitāṅga-śastra-vivare romodgamaṃ varmayan ।
bhagnānudvalayan nijān para-bhaṭān ātarjayan niṣṭhuraṃ
dhanyoddāma-jaya-śriyaḥ pṛthu-raṇa-stambhe patākāyate ।।

atrotsāhena romāñcaḥ ।

harṣeṇa, yathā-
romāṇi sarvāṇy api bāla-bhāvād
vara-śriyaṃ vīkṣitum utsukāni ।
tasyās tadā korakitāṅga-yaṣṭer
udgrīvikādānam ivān bhūvan ।। 

atha svara-bhedaḥ-
vaisvaryaṃ sukha-duḥkhādyais tatra syur gadgadādayaḥ ।। 

sukhena, yathā-
paśyema taṃ bhūya iti bruvāṇāṃ
sakhīṃ vacobhiḥ kila sā tatarja ।
na prīti-karṇejapatāṃ gatāni
bhūyo babhūvuḥ svara-vaikṛtāni ।।

atra priya-saṃsmaraṇa-janitena harṣeṇa bhūyo vaisvaryam ।

duḥkhena, yathā-
vilalāpa sa bāṣpa-gadgadaṃ
sahajām apy apahāya dhīratām ।
abhitapta-mayo' pi mārdavaṃ
bhajate kaiva kathā śarīriṣu ।। 

atha vepathuḥ-
vepathur harṣa-santrāsa-jarā-krodhādibhir bhavet ।
tatrānubhāvāḥ sphuraṇa-gātra-kampādayo matāḥ ।। 

harṣeṇa trāsena ca, yathā-
tad-aṅgam ānanda-jaḍena doṣṇā
pita sa-bāṇa-vraṇam āmamarśa ।
niḥśvasya niḥśvasya muhuś ca dīrghaṃ
prasūḥ karābhyāṃ bhaya-kampitābhyām ।।

jarayā, yathā-
rundhānayā bahu-mukhīṃ gatim indriyāṇāṃ
vadhveva gāḍham anayā jarayopagūḍhaḥ ।
aṅgena vepathu-matā jaḍatāyujāhaṃ
gantuṃ padād api padaṃ gadituṃ ca nālam ।। 

krodhena, yathā-
ruṣā samādhmāta-mṛgendra-tuṅgaṃ
na kevalaṃ tasya vapuś cakampe ।
sa-sindhu-bhūbhṛd-gaganā ca pṛthvī
nipātitolkā ca sa-tārakā dyauḥ ।।

atha vaivarṇyam-
viṣādātaparoṣādyair vaivarṇyam upajāyate ।
mukha-varṇa-parāvṛtti-kārśyādyās tatra vikriyāḥ ।। 

viṣādena, yathā-
śara-kāṇḍa-pāṇḍu-gaṇḍa-sthalīyam ābhāti parimitābharaṇā ।
mādhava-pariṇata-patrā katipaya-kusumeva kundalatā ।। 

atra viraha-janitena viṣādena pāṇḍutvam ।

ātapena, yathā-
dhūtānām abhimukha-pātibhiḥ samīrair
āyāsād aviśad alocanotpalānām ।
āninye mada-janitāṃ śriyaṃ vadhūnām
uṣṇāṃśu-dyuti-janitaḥ kapola-rāgaḥ ।। 

roṣeṇa, yathā-
kadā mukhaṃ vara-tanu kāraṇād ṛte tavāgataṃ kṣaṇam ayi kopa-pātratām ।
aparvaṇi graha-kaluṣendu-maṇḍalā vibhāvarī kathaya kathaṃ bhaviṣyati ।। 

athāśru-
viṣāda-roṣa-santoṣā-dhūmādyair aśru tat-kriyāḥ ।
bāṣpa-bindu-parikṣepa-netra-saṃmārjanādayaḥ ।। 

viṣādena, yathā-
tvām ālikhya praṇaya-kupitāṃ dhātu-rāgaiḥ śilāyām
ātmānaṃ te caraṇa-patitaṃ yāvad icchāmi kartum ।
asrais tāvan muhur upacitair dṛṣṭir ālupyate me
krūras tasminn api na sahate saṅgamaṃ nau kṛtāntaḥ ।। 

roṣeṇa ca, yathā mamaiva-
kānte kṛtāgasi puraḥ parivartamāne
sakhyaṃ saroja-śaśinoḥ sahasā babhūva ।
roṣākṣaraṃ sudṛśi vaktum apārayantyām
indīvara-dvayam avāpa tuṣāra-dhārām ।।

atra sāparādha-priya-darśana-janitena roṣeṇa mugdhāyā bāṣpodgamaḥ ।

santoṣeṇa, yathā-
ānandajaḥ śokajam aśru bāṣpas
tayor aśītaṃ śiśiro bibheda ।
gaṅgā-sarayvor jalam uṣṇa-taptaṃ
himādri-niṣyanda ivāvatīrṇaḥ ।। 

atra cira-proṣita-pratyāgata-rāma-lakṣmaṇa-darśanānandena kausalyā-sumitrayor bāṣpaḥ ।

dhūmena, yathā-
tasmin kṣaṇe kāntam alakṣayan sā
dhūmāvilair udgata-bāṣpa-leśaiḥ ।
antar-dalair amburuhām ivārdrair
ayatna-karṇābharaṇair apāṅgaiḥ ।।

atra vivāha-dhūmena lakṣmyā bāṣpodgamaḥ ।

atha pralayaḥ-
pralayo duḥkha-dhātādyaiś ceṣṭā tatra visaṃjñatā ।। uḥkhena, yathā-
vapuṣā karaṇojjhitena sā
nipatantī patim apy apātayan ।
nanu taila-niṣeka-bindunā
saha dīpārcir upaiti medinīm ।। 

atrendumatī-vipatti-janitena duḥkhenājasya pralayaḥ ।

ghātena, yathā-
pūrvaṃ prahartā na jaghāna bhūyaḥ
pratiprahārākṣamam aśvasādī ।
turaṅgam askandha-niṣaṇṇa-dehaṃ
pratyāśvasantaṃ ripum ācakāṅkṣa ।। 

atra pratibhaṭa-prahāreṇāśvasādino mūrcchā ।

sarve' pi sattva-mūlatvād bhāvā yadyapi sāttvikāḥ । 
tathāpy amīṣāṃ sattvaika-mūlatvāt sāttvika-prathā ।।
anubhāvāś ca kathyante bhāva-saṃsūcanād amī । 
evaṃ dvairūpyam eteṣāṃ kathitaṃ bhāva-kovidaiḥ ।।
anubhāvaika-nidhinā sukhānubhava-śālinā ।
śrī-siṃha-bhūbhujā sāṅgam anubhāvā nirūpitāḥ ।। 

asmat-kalpa-latā-dalāni gilati tvat-kāma-gaurvāryatāṃ
mac-cintāmaṇi-vedibhiḥ pariṇamed dūrān nayoccair gajam ।
ity ārūḍha-vitardikāḥ pratipathaṃ jalpanti bhūdevatāḥ
siṃha-kṣmābhuji kalpa-vṛkṣa-surabhī-hasty-ādi-dānodyate ।। 

rakṣāyāṃ rākṣasāriṃ prabala-vimata-vidrāvaṇe vīrabhadraṃ
kāruṇye rāmabhadraṃ bhuja-bala-vibhavārohaṇe rauhiṇeyam ।
pāñcālaṃ cañcalākṣī-paricaraṇa-vidhau pūrṇa-candraṃ prasāde
kandarpa-rūpa-darpe tulayati nitarāṃ siṃha-bhūpāla-candraḥ ।। 

iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre rañjakollāso nāma
prathamo vilāsaḥ
।।

dvitīyo vilāsaḥ

rasikollāsaḥ

kalyāṇa-dāyi bhavatāṃ bhaved bhavya-guṇākaram ।
kamalākucakāleya-vyañjitoraḥ-sthalaṃ mahaḥ ।। 
cid-acit-kṣema-kāriṇyai namaḥ śrī-parṇajādibhiḥ ।
vandyāyai vārdhi-nandinyai karāgrastha-payoruhe ।। 

atha vyabhicāri-bhāvāḥ-

vy-abhī ity upasargau dvau viśeṣābhimukhatvayoḥ ।
viśeṣeṇābhimukhyena caranti sthāyinaṃ prati ।। 
vāg-aṅga-sattva-sūcyā jñeyās te vyabhicāriṇaḥ ।
taṃ cārayanti bhāvasya gatiṃ sañcāriṇo' pi ।। 
unmajjanto nimajjantaḥ sthāyiny amṛta-vāridhau ।
ūrmivad vardhayanty enaṃ yānti tad-rūpatāṃ ca te ।। 
nirvedo' tha viṣādo dainyaṃ glāni-śramau ca mada-garvau ।
śaṅkā-trāsāvegā unmādāpasmṛtī tathā vyādhiḥ ।। 
moho mṛtir ālasyaṃ jāḍyaṃ vrīḍāvahitthā ca ।
smṛtir atha vitarka-cintā-mati-dhṛtayo harṣa utsukatvaṃ ca ।। 
augryam arṣāsūyāś cāpalyaṃ caiva nidrā ca ।
suptir bodha itīme bhāvā vyabhicāriṇaḥ samākhyātāḥ ।। 

tatra nirvedaḥ-
tattva-jñānāc ca daurgatyāv āpado viprayogataḥ ।
īrṣyāder api saṃjātaṃ nirvedaḥ svāvamānanam ।। 
Another reading in some manuscripts anubhāvas tu naiṣphalya-matir nirveda ucyate । atra cintāśru-niḥśvasa-vaivarṇyocchvāsa-dīnatā ।।

tattva-jñānād, yathā-
prāptāḥ śriyaḥ sakala-kāma-dughās tataḥ kiṃ
nyastaṃ padaṃ śirasi vidviṣatāṃ tataḥ kim ।
saṃmānitāḥ praṇayino vibhavais tataḥ kiṃ
kalpaṃ sthitaṃ tanu-bhṛtāṃ tanubhis tataḥ kim ।। 

kiṃ vidyāsu viśāradair api sutaiḥ prāptādhika-praśrayaiḥ
kiṃ dārair abhirūpa-rūpa-caritair ātmānukūlair api ।
kiṃ kāryaṃ cira-jīvitena vigata-vyādhi-pracāreṇa vā
dāridryopahataṃ yad etad akhilaṃ duḥkhāya me kevalam ।।

āpado, yathā-
surata-śrama-sambhṛto mukhe
dhriyate sveda-lavodgamo' pi te ।
atha cāstamitā tvam ātmanā
dhig imāṃ deha-bhṛtām asāratām ।। 

viprayogād, yathā-
yaysāṃ te divasāstayā saha mayā nītā yathā sve gṛhe
yat-sambandhi-kathābhir eva satataṃ dīrghābhir asthīyate ।
ekaḥ samprati nāśita-priyatamas tām eva rāmaḥ kathaṃ
pāpaḥ pañcavaṭīṃ vilokayatu vā gacchatv asambhāvya vā ।। 

atra sītā-viprayuktasya rāmasya vāg-ārambha-sūcitenātmāvamānanena nirvedaḥ pratīyate ।

īrṣyayā, yathā-
kuryuḥ śastra-kathām amī yadi manor vaṃśe manuṣyāṅkurāḥ
syāc ced brahma-gaṇo' yam ākṛti-gaṇas tatreṣyate ced bhavān ।
samrājāṃ samidhāṃ ca sādhakatamaṃ dhatte chidākāraṇaṃ
dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ।।

atra rāmacandra-śatānanda-viṣayerṣyā-janitena dhig iti vāg-ārambha-sūcitena svātmāvamānanena jāmadagnyasya nirvedaḥ ।

atha viṣādaḥ-
prārabdha-kāryānirvāhād iṣṭānavāpter vipattitaḥ ।
aparādha-parijñānād anutāpas tu yo bhavet ।। 
viṣādaḥ sa tridhā jyeṣṭha-madhyamādhama-saṃśrayāt ।
sahāyānveṣaṇopāya-cintādyā uttame matāḥ ।। 
anutsāhaś ca vaicittyam ity ādyā madhyame matāḥ ।
adhamasyānubhāvāḥ syur vaicitryam avalokanam । 
rodana-śvāsita-dhyāna-mukha-śoṣādayo' pi ca ।।

prārabdha-kāryānirvāhād, yathā-
vāraṃ vāraṃ tirayati dṛśāv udgato bāṣpa-pūras
tat-saṅkalpopahita-jaḍima stambham abhyeti gātram ।
sadyaḥ svidyann nayam aviratotkampa-lolāṅgulīkaḥ
pāṇir lekhāvidhiṣu nitarāṃ vartate kiṃ karomi ।। 

atra prastuta-citra-nirmāṇānirvāhān mādhavasya kiṃ karomīti vāg-ārambha-sūcitayā tad-darśanopāya-cintayā viṣādo vyajyate ।

tatra iṣṭānavāpter, yathā-
sañcāriṇī dīpa-śikheva rātrau
yaṃ yaṃ vyatīyāya patiṃvarā sā ।
narendram ārgāṭṭa iva prapede
vivarṇa-bhāvaṃ sa sa bhūmi-pālaḥ ।। 

atrendumatīm ākāṅkṣatāṃ bhūmipatīnāṃ tad-anavāptyā mukha-vaivarṇyena viṣādo vyajyate ।

vipattitaḥ, yathā-
hā hā dhik para-gṛha-vāsa-dūṣaṇaṃ yad
vaidehyāḥ praśamitam adbhutair upāyaiḥ ।
etat tat punar api daiva-durvipākād
ālarkaṃ viṣam iva sarvataḥ prasṛptam ।। 

atra sītāpavāda-rūpāyā vipatter hā hā dhig iti vāg-ārambheṇa rāmasya viṣādo gamyate ।

yathā vā-
sā durnimittopagatād viṣādāt
sadyaḥ parimlāna-mukhāravindā ।
rājñaḥ śivaṃ sāvarajasya bhūyād
ity āśaśaṃśe karaṇair bāhyaiḥ ।। 

atra durnimittānumitāyā vipatter mukha-śoṣaṇenānubhāvena vaidehyā viṣādaḥ ।

aparādha-parijñānāt, yathā-
hā tāteti kranditam ākarṇya viṣaṇṇas
tasyānviṣyan vetasa-gūḍhaṃ prabhavaṃ saḥ ।
śalya-protaṃ prekṣya sakumbhaṃ muni-putraṃ
tāpād antaḥ-śalya ivāsīt kṣitipo' pi ।। 

atha dainyam-
hṛt-tāpa-durgatatvādyair anauddhatyaṃ hi dīnatā । 
tatrānubhāvā mālinya-gātra-stambhādayo matāḥ ।।

hṛt-tāpāt, yathā-
etat kṛtvā priyam anucita-prārthanā-vartamno me
sauhārdād vā vidhura iti vā mayy anukrośa-buddhyā ।
iṣṭān deśān jalada vihara prāvṛṣā sambhṛta-śrīr
mābhūd evaṃ kṣaṇam api ca te vidyutā viprayogaḥ ।। 

daurgandhyād, yathā-
dīnā dīna-mukhaiḥ svakīya-śiśukair ākṛṣṭa-jīrṇāmbarā
krośadbhiḥ kṣudhitari nirannapiṭharā nekṣyeta ced gehinī ।
yācñā-dainya-bhayena gadgada-galat-truṭyad-vilīnākṣaraṃ
ko dehīti vadet sva-dagdha-jaṭharasyārthe manasvī pumān ।।

atha glāniḥ-
ādhi-vyādhi-jarā-tṛṣṇā-vyāyāma-suratādibhiḥ । 
niṣprāṇatā glānir atra kṣāmāṅga-vacana-kriyāḥ ।
kampānutsāha-vaivarṇya-nayana-bhramaṇādayaḥ ।। 

ādhinā, yathā-
kisalayam iva mugdhaṃ bandhanād vipralūnaṃ
hṛdaya-kusuma-śoṣī dāruṇo dīrgha-śokaḥ ।
glapayati paripāṇḍu kṣāmam asyāḥ śarīraṃ
śaradija iva gharmaḥ ketakī-patra-garbham ।। 

vyādhinā, yathā-
tasya pāṇḍu-vadanālpa-bhūṣaṇā
sāvalamba-gamanā mṛdu-svanā ।
rāja-yakṣma-parihāṇir āyayau
kāma-yāna-samavasthayā tulām ।। 

jarayā, yathā-
vivṛddhiṃ kampasya prathayatitarāṃ sādhvasa-vaśād
avispaṣṭāṃ dṛṣṭiṃ tirayatitarāṃ bāṣpa-salilaiḥ ।
skhalad-varṇāṃ vāṇīṃ janayatitarāṃ gadgadatayā
jarāyāḥ sāhāyyaṃ mama hi paritoṣo' dya kurute ।। 

atra harṣasya jarā-sahakāritva-kathanād ubhayānubhāvair api kampādibhir jarā-glāner eva prādhānyaṃ gamyate ।

tṛṣṇayā, yathā-
vindhyā-dhvānau virala-salilās tarṣiṇī tatra sītā
yāvan mūrchāṃ kalayati kila vyākule rāmabhadre ।
drāk saumitriḥ puṭaka-kalaśīṃ māludhānīdalānāṃ
tāvat prāpto dadhad atibhṛtāṃ vāriṇā nairjhareṇa ।। 

vyāyāmena, yathā-
atanu-kuca-bharānatena bhūyaḥ
śrama-janitānatinā śarīrakeṇa ।
anucita-gati-sāda-niḥsahatvaṃ
kala-bhara-karorubhir ūrubhir dadhānaiḥ ।। 

suratena, yathā-
ati-prayatnena ratānta-tāntā
kṛṣṇena talpāvaropitā sā ।
ālambya tasyaiva karaṃ kareṇa
jyotsnā-kṛtānandam alindam āpa ।।

atha śramaḥ-
śramo mānasa-khedaḥ syād adhva-nṛtya-ratādobhiḥ ।
aṅga-mardana-niḥśvāsau pāda-saṃvāhanaṃ tathā ।। 
jṛmbhaṇaṃ mandayānaṃ ca mukhanetra-vighūrṇanam ।
sītkṛtiś ceti vijñeyā anubhāvāḥ śramodbhavāḥ ।। 

adhvanā, yathā-
sadyaḥ purī-parisare' pi śirīṣa-mṛdvī
sītā javāt tricaturāṇi padāni gatvā ।
gantavyam adya kiyad ity asakṛd bruvāṇā
rāmāśuṇaḥ kṛtavatī prathamāvatāram ।। 

nṛtyena, yathā-
sveda-kledita-kaṅkaṇāṃ bhuja-latāṃ kṛtvā mṛdaṅgāśrayāṃ
ceṭī-hasta-samarpitaika-caraṇā mañjīra-sandhitsayā ।
sā bhūyaḥ stana-kampa-sūcita-rayaṃ niḥśvāsam āmuñcatī
raṅga-sthānam anaṅga-sātkṛtavatī tālāvadhau tasthuṣī ।।

ratyā, yathā mamaiva-
nitānta-surata-klāntāṃ celānta-kṛta-vījanām ।
kāntāṃ lulita-netrāntāṃ kalaye kala-bhāṣiṇīm ।।

atha madaḥ-
madas tv ānanda-saṃmoha-sambhedo madirākṛtaḥ ।
sa tridhā taruṇo madhyo' pakṛṣṭaś ceti bhedataḥ ।। 
dṛṣṭiḥ smerā mukhe rāgaḥ sasmitākulitaṃ vacaḥ ।
lalitāviddha-gaty-ādyāś ceṣṭāḥ syus taruṇe made ।। 

yathā-
bhāva-hāri hasitaṃ vacanānāṃ
kauśalaṃ dṛśi vikāra-viśeṣāḥ ।
cakrire bhṛśam ṛjor api vadhvāḥ
kāmineva taruṇena madena ।। 

atha madhyamaḥ-
madhyame tu made vāci skhalanaṃ ghūrṇanaṃ dṛśoḥ ।
gamane vaktratā bāhvor vikṣepa-srastatādayaḥ ।। 

yathā-
rundhatī nayana-vākya-vikāsaṃ
sāditobhaya-karā parirambhe ।
vrīḍitasya lalitaṃ yuvatīnāṃ
kṣībatā bahu-guṇair anujahre ।। 

atha nīcaḥ-
apakṛṣṭe tu ceṣṭāḥ syur gati-bhaṅgo visaṃjñatā ।
niṣṭhīvanaṃ muhuḥ śvāso hikkā chardyādayo matāḥ ।। 

yathā-
niṣṭhīvantyo mukharita-mukhaṃ gauravāt kandharāyāḥ
prāyo hikkā-vikala-vikalaṃ vākyam ardhaṃ gṛṇantyaḥ ।
naivāpekṣāṃ galita-vasane nāpy upekṣām ayante
pāyaṃ pāyaṃ bahu-vidha-madhūny eka-vīthyā kumāryaḥ ।।

taruṇas tūttamādīnāṃ madhyamo madhya-nīcayoḥ ।
apakṛṣṭas tu nīcānāṃ tat-tan-mada-vivardhane ।। 
uttama-prakṛtiḥ śete madhyo hasati gāyati ।
adhama-prakṛtir grāmyaṃ paruṣaṃ vakti roditi ।। 

uttama-prakṛter mada-vṛddhir, yathā-

tat-kṣaṇaṃ viparivartita-hriyor
neṣyatoḥ śayanam iddha-rāgayoḥ ।
sā babhūva vaśa-vartinī tayoḥ
preyasaḥ suvadanā madasya ca ।। 

madhyamasya mada-vṛddhir, yathā-
vināpi hetuṃ vikaṭaṃ jahāsa
padeṣu caskhāla same' pi mārge ।
vighūrṇamānaḥ sa madātirekād
ākāśam ālambanam ālalambe ।।

adhamasya mada-vṛddhir, yathā-
taha taha gāmīṇa-ghariṇī
mada-vivasā kiṃpi kiṃpi bāharai ।
jaha jaha kula-bahuāo
soūṇa sarandi pihia kaṇṇāo ।।

(tathā tathā grāmīṇa-gṛhiṇī
mada-vivaśā kim api kim api vyāharati ।
yathā yathā kula-vadhvaḥ
śrutvā saranti pihita-karṇāḥ ।।)

aiśvaryādi-kṛtaḥ kaiścit māno mada itīritaḥ ।
vakṣyamāṇasya garvasya bheda evety udāsmahe ।। 

atha garvaḥ-
aiśvarya-rūpa-tāruṇya-kula-vidyā-balair api ।
iṣṭa-lābhādinānyeṣām avajñā garva īritaḥ ।। 
anubhāvā bhavanty atra gurv-ājñādy-ājñā-vyatikramaḥ ।
anuttara-praadānaṃ ca vaimukhyaṃ bhāṣaṇe' pi ca ।। 
vibhramāpahnutī vākya-pāruṣyam anavekṣaṇam ।
avekṣaṇaṃ nijāṅgānām aṅga-bhaṅgādayo' pi ca ।। 

aiśvaryam ājñā-siddhiḥ । tena yathā-

rāho tarjaya bhāskaraṃ varuṇa he nirvāpyatāṃ pāvakaḥ
sarve vārimucaḥ sametya kuruta grīṣmasya darpa-cchidām ।
prāleyācala candra dugdha-jaladhe hemanta mandākini
drāg devasya gṛhānupeta bhavatāṃ sevā-kṣaṇo vartate ।।

yathā vā-
vahne nihnotum arciḥ paricinu purataḥ siñcato vārivāhān
hemantasyāntike syāḥ prathayati davathuṃ yena te grīṣma noṣmā ।
mārtaṇḍāś caṇḍatāpa-praśamana-vidhaye dhatta nāḍīṃ jalārdrāṃ
devo nānya-pratāpaṃ tribhuvana-vijayī mṛṣyate śrī-daśāsyaḥ ।।

rūpa-tāruṇyābhyāṃ, yathā-
vāṭīṣu vāṭīṣu vilāsinīnāṃ
caran yuvā cārutayātidṛptaḥ ।
tṛṇāya nāmanyata puṣpa-cāpaṃ
kareṇa līlā-kalitāravindaḥ ।।

kulena, yathā-
gauḍaṃ rāṣṭram anuttamaṃ nirupamā tatrāpi rāḍhāpurī
bhūri-śreṣṭhika-nāma dhāma paramaṃ tatrottamo naḥ pitā ।
tat-putrāś ca mahākulā na viditāḥ kasyātra teṣām api
prajñā-śīla-viveka-dhairya-vinayācārair ahaṃ cottamaḥ ।।

vidyayā, yathā-
bindu-dvandva-taraṅgitāgra-saraṇiḥ kartā śiro-bindukaṃ
karmeti krama-śikṣitānvaya-kalā ye ke' pi tebhyo namaḥ ।
ye tu grantha-sahasra-śāṇakaṣaṇa-truṭyat-kalaṅkair girām
ullekhaiḥ kavayanti bilhaṇa-kavis teṣv eva saṃnahyati ।।

balena, yathā-
rudrādres tulanaṃ sva-kaṇṭha-vipina-cchedo harer vāsanaṃ
kārāveśmani puṣpakasya haraṇaṃ yasyorjitāḥ kelayaḥ ।
so' yaṃ durmada-bāhu-daṇḍa-sacivo laṅkeśvaras tasya me
kā ślāghā guṇa-jarjareṇa dhanuṣākṛṣṭena bhagnena vā ।।

iṣṭa-prāptyā, yathā-
āstāṃ tāvad anaṅga-cāpa-vibhavaḥ kā nāma sā kaumudī
dūre tiṣṭhatu matta-kokila-rutaṃ saṃvāntu mandānilāḥ ।
hāsollāsa-taraṅgitair asakalair netrāñcalaiś cañcalaiḥ
sākūtair urarīkaroti taruṇī seyaṃ praṇāmāñjalim ।।

atha śaṅkā-
śaṅkā cauryāparādhādyaiḥ svāniṣṭotprekṣaṇaṃ matam ।
tatra ceṣṭāmuhuḥ pārśva-darśanaṃ mukha-śoṣaṇam ।। 
avakuṇṭhana-vaivarṇya-kaṇṭha-sādādayo' pi ca ।
śaṅkā dvidyeyam ātmotthā parotthā ceti bhedataḥ ।। 
svākārya-janitā svotthā prāyo vyaṅgyeyam iṅgitaiḥ ।
iṅgitāni tu pakṣma-bhrū-tārakā-dṛṣṭi-vikriyāḥ ।। 

aparādhāt svotthā, yathā-
tat-sakhyā marutātha vā pracalitā vallīti muhyad-dhiyo
dṛṣṭvā vyākulatārayā nigadato mithyā-prasādaṃ mukhe ।
gaṅgā-nūtana-saṅginaḥ paśupater antaḥpuraṃ gacchato
nūtnā saiva daśā svayaṃ piśunatāṃ devī-sakhīnāṃ gatā ।।

saiva cauryeṇa, yathā-
mṛdnan kṣīrādi-cauryān masṛṇa-surabhiṇī sṛkvaṇī pāṇi-gharṣair
āghrāyāghrāya hastaṃ sapadi paruṣayan kiṅkiṇī-mekhalāyām ।
vāraṃ vāraṃ viśāle diśi diśi vikiran locane lolatāre
mandaṃ mandaṃ jananyāḥ parisaram ayate kūṭa-gopāla-bālaḥ ।।

parotthā tu nijasyaiva parasyākāryato bhavet ।
prāyeṇākāra-ceṣṭābhyāṃ tām imām anubhāvayet । 
ākāraḥ sāttvikaś ceṣṭā tv aṅga-pratyaṅgajāḥ kriyāḥ ।। arotthā, yathā-
prīte vidhātari purā paribhūya martyān
vavre' nyato yad abhayaṃ sa bhavān ahaṃyuḥ ।
tan-marmaṇi spṛśati mām atimātram adya
hā vatsa śāntam athavā daśakandharo' si ।। 

atra garvita-rāvaṇa-kṛtena martyetarābhaya-varaṇena jātā mālyavataḥ śaṅkā marmaṇi spṛśatītyādinā vāg-ārambheṇa pratīyate ।

atha trāsaḥ-
trāsas tu citta-cāñcalyaṃ vidyut-kravyāda-garjitaiḥ । 
tathā bhūta-bhujaṅgādyair vijñeyās tatra vikriyāḥ ।।
utkampa-gātra-saṅkoca-romāñca-stambha-gadgadāḥ । 
muhur nimeṣa-vibhrānti-pārśvasthālambanādayaḥ ।।

vidyuto, yathā-
varṣāsu tāsu kṣaṇa-ruk prakāśāt
trastā ramā śārṅgiṇam āliliṅga ।
vidyuc ca sā vīkṣya tad-aṅga-śobhāṃ
hrīṇeva tūrṇaṃ jaladaṃ jagāhe ।।

kravyādo hiṃsra-sattvam । tasmād, yathā-

sva-vikriyādarśita-sādhvasaughāt
priyābhir āliṅgita-kandharāṇām ।
akāri bhallūka-kulena yatra
vidyādharāṇām animitta-maitrī ।।

garjitena, yathā-
praṇaya-kopa-bhūto' pi parāṅmukhāḥ
sapadi vāridharārava-bhīravaḥ ।
praṇayinaḥ parirabdhum anantaraṃ
vavalire bali-recita-madhyamāḥ ।। 

garjitaṃ mahāravopalakṣaṇam । tena bheryādi-dhvanir api bhavati ।

bherī-dhvaninā, yathā-
nananda nidrā-rasa-bhañjanair api
prayāṇa-tūrya-dhvanibhir dharāpateḥ ।
atarkitātaṅka-vilola-padmajā-
payodhara-dvandva-nipīḍito hariḥ ।।

bhūta-darśanād, yathā-
sā patyuḥ parivāreṇa piśācair api veṣṭitā ।
utkampamāna-hṛdayā sakhībhiḥ sambodhyata ।।

bhujaṅgamād, yathā-
kalyāṇa-dāyi bhavato' stu pināka-pāṇi-
pāṇi-grahe bhujaga-kaṅkaṇa-bhīṣatāyāḥ ।
sambhrānta-dṛṣṭi sahasaiva namaḥ śivāyety
ardhokti-sasmita-nataṃ mukham ambikāyāḥ ।।

atha āvegaḥ-
cittasya sambhramo yaḥ syād āvego' yaṃ sa cāṣṭadhā । utpāta-vāta-varṣāgni-matta-kuñjara-darśanāt ।।
priyāpriya-śruteś cāpi śatrava-vyasanād api । 
tatrautpātas tu śailādi-kampa-ketūdayādayaḥ ।।
taj-jāḥ sarvāṅga-visraṃso vaimukhyam apasarpaṇam । 
viṣāda-mukha-vaivarṇya-vismayādyās tu vikriyāḥ ।।

śaila-prakampanād, yathā-
kailāsādrāv udaste paricalita-gaṇeṣūllasat-kautukeṣu
kroḍaṃ mātuḥ kumāre viśati viṣamuciprekṣamāṇe saroṣam ।
pādāvaṣṭambha-sīdad vapuṣi daśamukhe yāti pātāla-mūlaṃ
kruddho' py āśliṣṭa-mūrtir ghanataram umayā pātu hṛṣṭaḥ śivo vaḥ ।।

atra kailāsa-kampa-janita-pramatha-gaṇa-vismaya-kārtikeyāpasarpaṇa-kātyāyanī-sādhvasādibhir anubhāvais tat-tad-gata-sambhramātiśaya-rūpa āvego vyajyate ।

ketūdayād, yathā-
hantālokya kuṭumbino diviṣadāṃ dhūma-grahaṃ diṅ-mukhe
trastāṅgās tvaritaṃ paraspara-gṛhān abhyetya cintā-parāḥ ।
dhānyānām anativyayāya gṛhiṇīr ājñāpayantyo muhur
nidhyāyanti viniḥśvasanti gaṇaśo rathyā-mukheṣv āsate ।।

atha vātāvegaḥ-
tvarayāgamanaṃ vastra-grahaṇaṃ cāvakuṇṭhanam । 
netrāvamārjanādyāś ca vātāvega-bhavāḥ kriyāḥ ।।

yathā-
dikṣu vyūḍhāṅghripāṅgas tṛṇa-jaṭita-calat-pāṃsu-daṇḍo' ntarikṣe
jhāṅkārī śarkarālaḥ pathiṣu viṭapināṃ skandha-kāṣaiḥ sadhūmaḥ ।
prāsādānāṃ nikuñjeṣv abhinava-jaladodgāra-gambhīra-dhīraś
caṇḍārambhaḥ samīro vahati paridiśaṃ bhīru kiṃ sambhrameṇa ।।

atra vāta-kṛta-saṃrambho vāg-ārambheṇa pratipādyate ।

atha varṣāvegaḥ-
chatra-graho' ṅga-saṅkoco bāhu-svastika-dhāvane । 
uṣṇāśrayaṇam ity ādyā varṣāvega-bhavāḥ kriyāḥ ।।

yathā-
āmekhalaṃ cañcaratā ghanānāṃ
chāyām adhaḥ sānugatāṃ niṣevya ।
udvejitā vṛṣṭibhir āśrayante
śṛṅgāṇi yasyātapavanti siddhāḥ ।। 

atra siddhānām agra-śikhara-dhāvanena sūcitaḥ ।

atha agny-āvegaḥ-
agny-āvegaḥ-bhavāś ceṣṭā vījanaṃ cāṅga-dhūnanam । 
vyatyasta-pada-vikṣepa-netra-saṅkocanādayaḥ ।।

yathā-
dūra-protsāryamāṇāmbara-cara-nikarottāla-kīlābhighātaḥ
prabhraśyad-vāji-varga-bhramaṇa-niyama-navyākula-bradhna-sūtaḥ ।
leḍhi prauḍho hutāśaḥ kṛta-laya-samayāśaṅkam ākāśa-vīthīṃ
gaṅgā-sūnu-prayukta-prathita-hutavahāstrānubhāva-prasūtaḥ ।।

atha kuñjarāvegaḥ-
āvege kuñjarodbhūte satvaraṃ cāpasarpaṇam । 
vilokanaṃ muhuḥ paścāt trāsa-kampādayo matāḥ ।।

yathā-
nirantarāle' pi vimucyamāne
dūraṃ pathi prāṇa-bhṛtāṃ gaṇena ।
tejo-mahadbhis tamaseva dīpair
dvipair asambādhamayām babhūve ।।

aśvena, yathā-
utkhāya darpa-calitena sahaiva rajjvā
kīlaṃ prayatna-paramānavadurgraheṇa ।
ākulyakāri kaṭakas turageṇa tūrṇam
aśveti vidrutam anudravatāśvam anyam ।।

priya-śravaṇād, yathā-
priya-śravaṇaje hy asmin abhutthānopagūhane । 
prīti-dānaṃ priyaṃ vākyaṃ romaharṣādayo' pi ca ।।

yathā-
janāya śuddhānta-carāya śaṃsate
kumāra-janmāmṛta-saṃmitākṣaram ।
adeyam āsīt trayam eva bhūpateḥ
śaśiprabhaṃ chatram ubhe ca cāmare ।। 

apriya-śruter, yathā-
apriya-śrutije' py asmin vilāpah parivartanam । 
ākranditaṃ ca patanaṃ parito bhramaṇādayaḥ ।।

śātravād, yathā-
ceṣṭāḥ syuḥ śātravāvege varma-śastrādi-dhāraṇam । 
ratha-vāji-gajāroha-sahasāpakramādayaḥ ।।

yathā-
rāmo nāma babhūva huṃ tad abalā sīteti huṃ tāṃ pitur
vācā pañcavaṭī-vane nivasatas tasyāharad rāvaṇaḥ ।
kṛṣṇasyeti purātanīṃ nija-kathām ākarṇya mātreritāṃ
saumitre kva dhanur dhanur dhanur iti vyagrā giraḥ pāntu vaḥ ।।

ete syur uttamādīnām anubhāvā yathocitam ।। 

atha unmādaḥ-
unmādaś citta-vibhrāntir viyogād iṣṭa-nāśataḥ ।
viyogaje tu ceṣṭāḥ syur dhāvanaṃ paridevanam ।। 
asambaddha-pralapanaṃ śayaṇaṃ sahasotthitiḥ ।
acetanaiḥ sahālāpo nirnimitta-smitādayaḥ ।। 

yathā-
āśūtthānaṃ sadṛśa-gaṇanā cetanācetaneṣu
prauḍhauṣmābhiśvasitam asakṛn nirgato bāṣpa-pūraḥ ।
nirlakṣyā vāg gatir aviṣayā nirnimittaṃ smitaṃ ca
prāyeṇāsyāḥ prathayatitarāṃ bhrānti-dātrīm avasthām ।।

iṣṭa-nāśād, yathā-
iṣṭa-nāśa-kṛte tv asmin bhasmādi-parilepanam ।
nṛtya-gītādi-racanā tṛṇa-nirmālya-dhāraṇam । 
cīvarāvaraṇādīni prāg-uktāś cāpi vikriyāḥ ।।

yathā-
kīnāśo' pi bibheti yādava-kulād vṛddhasya kā me gatir
bhedaḥ syāt svajaneṣu kiṃ nu śatadhā sīdanti gātrāṇi me ।
so' yaṃ buddhi-viparyayo mama samaṃ sarve hatā bāndhavā
na śraddeyam idaṃ hi vākyam ahahā muhyanti marmāṇi me ।।

atha apasmṛtiḥ-
dhātu-vaiṣamya-doṣeṇa bhūtāveśādinā kṛtaḥ । 
citta-kṣobhas tv apasmāras tatra ceṣṭāḥ prakampanam ।।
dhāvanaṃ patanaṃ stambho bhramaṇaṃ netra-vikriyāḥ । 
svoṣṭha-daṃśa-bhujāsphoṭa-lālā-phenādayo' pi ca ।।

yathā-
lālā-phena-vyatikara-parikledi-bhugnoṣṭha-pārśvaṃ
gāyaṃ gāyaṃ kalita-ruditaṃ pronnamantaṃ patantam ।
stabdhodvṛtta-kṣubhita-nayanaṃ maṇḍalena bhramantaṃ
bhūtāviṣṭaṃ kam api puruṣaṃ tatra vīthyām apaśyam ।।

doṣa-vaiṣamyajas tv eṣa vyādhir evety udāsmahe ।। 

atha vyādhiḥ-
doṣodreka-viyogādyair syād vyādhir atra tu ।
gātra-stambhaḥ ślathāṅgatvaṃ kūjanaṃ mukha-kūṇanam ।। 
srastāṅgatākṣi-vikṣepa-niḥśvāsādyās tu vikriyāḥ ।
saśīto dāha-yuktaḥ sa dvividhaḥ parikīrtitaḥ ।। 
hanu-sañcālanaṃ bāṣpaḥ sarvāṅgotkampa-kūjane ।
jānu-kuñcana-romāñca-mukha-śoṣādayo' pi ca ।। 
The following half karika is found in only one edition 

yathā-
romāñcam aṅkūrayati prakāmaṃ
sparśena sarvāṅgaka-saṅgatena ।
doḥ-svastikāśliṣṭa-payodharāṇāṃ
śīta-jvaraḥ kānta ivāṅganānām ।।

dāha-jvare tu ceṣṭāḥ syuḥ śīta-mālyādi-kāṅkṣaṇam ।
pāṇi-pāda-parikṣepa-mukha-śoṣādayo' pi ca ।। 

yathā-
śayyā puṣpamayī parāgamayatām aṅgārpaṇād aśnute
tāmyanty antikatālavṛntanalinī-patrāṇi dehoṣmaṇā ।
nyastaṃ ca stana-maṇḍale malayajaṃ śīrṇāntaraṃ dṛśyate
kvāthād āśu bhavanti phenila-mukhā bhūṣāmṛṇālāṅkurāḥ ।।

atha mohaḥ-
āpad-bhīti-viyogādyair mohaś cittasya mūḍhatā ।
vikriyās tatra vijñeyā indriyāṇāṃ ca śūnyatā । 
niśceṣṭatāṅga-bhramaṇa-patanāghūrṇanādayaḥ ।।

āpado, yathā-
tato' bhiṣaṅgānila-vipraviddhā
prabhraśyamānābharaṇa-prasūtā ।
sva-mūrti-lābha-prakṛtiṃ dharitrīṃ
lateva sītā sahasā jagāma ।। 

bhīter, yathā-
smaras tathābhūtam ayugma-netraṃ
paśyann adūrān manasāpy adhṛṣyam ।
nālakṣayat sādhvasa-sanna-hastaḥ
srastaṃ śaraṃ cāpam api sva-hastāt ।। 

viyogād, yathā-
tad-vaktraṃ nayena ca te smita-sudhā-mugdhaṃ ca tad vācikaṃ
sā veṇī sa bhuja-kramo' tisaralo līlālasā sā gatiḥ ।
tanvī seti ca seti seti satataṃ tad-dhyāna-baddhātmano
nidrā no na ratir na cāpi viratiḥ śūnyaṃ mano vartate ।। 

atha mṛtiḥ-
vāyor dhanañjayākhyasya viprayogo ya ātmanā । 
śarīrāvacchedavatā maraṇaṃ nāma tad bhavet ।।
etac ca dvividhaṃ proktaṃ vyādhijaṃ cābhighātajam । 
ādyaṃ tv asādhya-hṛc-chūla-viṣūcy-ādi-samudbhavam ।।
amī tatrānubhāvāḥ syur avyaktākṣara-bhāṣaṇam । 
vivarṇa-gātratā manda-śvāsādi stambha-mīlane ।
hikkā parijanāpekṣā-niśceṣṭendriyatādayaḥ ।। 

yathā-
kāye sīdati kaṇṭha-rodhini kaphe kuṇṭhe ca vāṇī-pathe
jihmāyāṃ dṛśi jīvite jigamiṣau śvāse śanaiḥ śāmyati ।
āgatya svayam eva naḥ karuṇayā kātyāyanī-vallabhaḥ
karṇe varṇayatād bhavārṇava-bhayād uttārakaṃ tārakam ।।

dvitīyaṃ ghāta-patana-dohodbandha-viṣādijam ।
tatra ghātādije bhūmi-patana-krandanādayaḥ ।। 

yathā abhirāma-rāghave-
ārya-śara-pāta-vivarād udbudbuda-phenilāsra-kardamitā ।
apatan na calati kiṃcid vikṛtākṛtir adya vajra-nihateva ।।

viṣaṃ tu vatsanābhādyam aṣṭau vegās tad-udbhavāḥ ।
kārṣṇyaṃ kampo dāho hikkā phenaś ca kandhara-bhaṅgaḥ । 
jaḍatā mṛtir iti kathitā kramaśaḥ prathamādyā vegajāś ceṣṭāḥ ।।

yatha priya-darśikāyāṃ -
eṣā mlīayatīdam akṣi-yugalaṃ jātā mamāndhā diśaḥ
kaṇṭho' syā uparudhyate mama giro niryānti kṛcchrād imāḥ ।
etasyāḥ śvasitaṃ hṛtaṃ mama tanur niśceṣṭatām āgatā
manye' syāḥ viṣa-vega eva hi paraṃ sarvaṃ tu duḥkhaṃ mayi ।।

atrākṣi-nimīlana-kaṇṭha-rodhana-niḥśvāsāyāsādibhir āraṇyikāyā viṣa-vega-janitā mṛtir avagamyate ।

atha ālasyam-
svabhāva-śrama-sauhitya-garbha-nirbharatādibhiḥ । 
kṛcchrāt kriyonmukhatvaṃ yat tad ālasyam iha kriyāḥ ।।
aṅga-bhaṅgaḥ kriyā-dveṣo jṛmbhaṇākṣi-vimardane । 
śayyāsanaika-priyatā tandrī-nidrādayo' pi ca ।।

svabhāva-śramābhyāṃ, yathā-
muhur iti vana-vibhramābhiṣaṅgād
atami tadā nitarāṃ nitambinībhiḥ ।
mṛdutara-tanavo' lasāḥ prakṛtyā
ciram api tāḥ kim uta prayāsa-bhājaḥ ।। 

sauhityaṃ bhojanādi-tṛptiḥ, tena yathā-
trailokyābhaya-lagnakena bhavatā vīreṇa vismāritas
taj-jīmūta-muhūrta-maṇḍana-dhanuḥ-pāṇḍityam ākhaṇḍalaḥ ।
kiṃ cājasra-makhārpitena haviṣā samphulla-māṃsollasat
sarvāṅgīṇa-balī-vilupta-nayana-vyūhaḥ kathaṃ vartate ।। 
atra mando-vṛddhyā śakrasya sauhityam । tat-kṛtam ālasyaṃ kathaṃ vartate ity anena vāg-ārambheṇa vyajyate ।

garbha-nirbharatayā, yathā-
āsanaika-priyasyāsyāḥ sakhī-gātrāvalambinaḥ ।
garbhālasasya vapuṣo bhāro' bhūt svāṅga-dhāraṇam ।।

atha jāḍyam-
jāḍyam apratipattiḥ syād iṣṭāniṣṭhārthayoḥ śruteḥ । 
dṛṣṭer vā virahādeś ca kriyās tatrānimeṣatā ।
aśrutiḥ pāravaśyaṃ ca tūṣṇīm-bhāvādayo' pi ca ।। 

iṣṭa-śruter, yathā-
priye' parā yacchati vācam unmukhī
nibaddha-dṛṣṭiḥ śithilākuloccayā ।
samādadhe nāṃśukam āhitaṃ vṛthā
na veda puṣpeṣu ca pāṇi-pallavam ।। 

atra priya-vākya-śravaṇa-janita-jāḍyam animeṣatvādinā vyajyate ।

priya-darśanād, yathā-
ehai so bi pauttho ahaṃ a kuppejja so bi aṇuṇejja ।
ia ciṃteṃtī bahuā daṭṭhūṇa piaṃ ṇa kiṃ pi sammarai ।। 
pūrvārdha-mātraṃ gāthā-saptaśatyāṃ dṛśyate 

(eṣyati so' pi proṣitaḥ ahaṃ ca kupyeyaṃ so' py anuneṣyati ।
iti cintayantī vadhūr dṛṣṭvā priyaṃ na kim api saṃsmarati ।।)

atra priya-darśana-janitaṃ jāḍyaṃ pūrva-cintita-kriyā-vismaraṇena vyajyate ।

apriya-śravaṇād, yathā-
āpucchantasya bahū gamiduṃ daiassa suṇia addhottim ।
aṇumaṃṇiduṃ na jāṇai ṇa nivāreduṃ paravasā ubaha ।।

(āpṛcchamānasya vadhūr gantuṃ dayitasya śrutvā ardhoktim ।
anumantuṃ na jānāti na nivārayituṃ para-vaśā paśyata ।।)

aniṣṭa-darśanād, yathā-
sasureṇa ḍajjamāṇe gharaṇiaḍabhave ṇiuṃja-puṃjaṃmi ।
ṇa suṇai suṇhā suṇṇā bahuso kahidaṃ bi sasurāe ।।

(śvaśureṇa dahyamāne gṛha-nikaṭa-bhave nikuñja-puñje ।
na śṛṇoti snuṣā śūnyā bahuśaḥ kathitam api śvaśrvā ।।)

viyogād, yathā-
papraccha pṛṣṭam api gadgadikārta-kaṇṭhaḥ
śuśrāva noktam api śūnya-manāḥ sa kiñcit ।
sasmāra na smṛtam api kṣaṇam ātma-kṛtyaṃ
śrutvāham ity upagato' pi na saṃviveda ।।

atra sītā-viraha-janitaṃ rāvaṇasya jāḍyaṃ punaḥ-praśna-śruty-ādibhir avagamyate ।

atha vrīḍā-
akārya-karaṇāvajñā-stuti-nūtana-saṅgamaiḥ ।
pratīkārākriyādyaiś ca vrīḍatvanatidhṛṣṭatā ।। 
tatra ceṣṭā nigūḍhoktir ādhomukhya-vicintane ।
anirgamo bahiḥ kvāpi dūrād evāvaguṇṭhanam । 
nakhānāṃ kṛntanaṃ bhūmi-lekhanaṃ caivam ādayaḥ ।।

akārya-karaṇād, yathā-
gurv-ādeśād eva nirmīyamāṇo
nādharmāya strī-vadho' pi sthito' yam ।
adya sthitvā śvo gamiṣyadbhir alpair
lajjāsmābhir mīlitākṣair jitaiva ।। 

avajñayā, yathā-
avadhūyāribhir nītā hariṇais tulya-vṛttitām ।
anyonyasyāpi jihrīmaḥ kiṃ punaḥ sahavāsinām ।।

stutyā, yathā-
tasya saṃstūyamānasya caritārthais tapasvibhiḥ ।
śuśubhe vikramodagraṃ vrīḍayāvanataṃ śiraḥ ।। 

nava-saṅgamena, yathā-
paṭā-lagne patyau namayati mukhaṃ jāta-vinayā
haṭhāśleṣaṃ vāñchaty apaharati gātrāṇi nibhṛtam ।
na śaknoty ākhyātuṃ smita-mukha-sakhī-datta-nayanā
hriyā tāmyaty antaḥ prathama-parihāse nava-vadhūḥ ।। 

pratīkārākaraṇād, yathā-
udvṛttāri-kṛtābhimanyu-nidhana-prodbhūta-tīvra-krudhaḥ
pārthasyākṛta-śātrava-pratikṛter antaḥ śucā muhyataḥ ।
kīrṇā bāṣpa-kaṇaiḥ patanti dhanuṣi vrīḍā-jaḍā dṛṣṭayo
hā vatseti giraḥ sphuranti na punar niryānti kaṇṭhād bahiḥ ।।

atha avahitthā-
avahitthākāra-guptir jaihmya-prābhava-nītibhiḥ । 
lajjā-sādhvasa-dākṣiṇya-prāgalbhyāpajayādibhiḥ ।।
anyathā-kathanaṃ mithyā-dhairyam anyatra vīkṣaṇam । 
kathā-bhaṅgādayo' py asyām anubhāvā bhavanty amī ।।

jaihmyād, yathā-
liṅgair mudaḥ saṃvṛta-vikriyās te
hradāḥ prasannā iva gūḍha-nakrāḥ ।
vaidarbham āmantrya yayus tadīyāṃ
pratyarpya pūjām upadācchalena ।। 

prābhavād, yathā-
anirbhinno gabhīratvād antargūḍha-ghana-vyathaḥ ।
puṭa-pāka-pratīkāśo rāmasya karuṇo rasaḥ ।। 

nītyā, yathā-
bahiḥ sarvākāra-pravaṇa-ramaṇīyaṃ vyavaharan
parābhyūha-sthānāny api tanutarāṇi sthagayati ।
janaṃ vidvān ekaḥ sakalam atisandhāya kapaṭais
taṭasthaḥ svān arthān ghaṭayati ca maunaṃ ca bhajate ।।

lajjayā, yathā-
cikṣep lakṣmīr niṭilān nakhāgraiḥ
prasveda-vāryātapam ākṣipantī ।
jugopa devo' pi sa romaharṣaṃ
jaḍābdhi-vātāhati-kaitavena ।। 

sādhvasena, yathā-
śrutvā duḥśravam adbhutaṃ ca mithilā-vṛttāntam antaḥ-patac-
cintāpahnava-sāvahittha-vadana-tvag-viprakīrṇa-smitaḥ ।
helākṛṣṭa-surāvarodha-ramaṇī-sīmanta-santānaka-
srag-vāsojjvala-pāṇir apy avati māṃ vatso na laṅkeśvaraḥ ।। 

dākṣiṇyād, yathā-
tvayy ardhāsana-bhāji kiṃ nara-gaṇodgītair bhavad-vikramair
antaḥ-sambhṛta-matsaro' pi bhagavān ākāra-guptau kṛtī ।
unmīlad-bhavadīya-dakṣiṇa-bhujā-romāñca-viddhoccarad-
bāṣpair eva vilocanair abhinayaty ānandam ākhaṇḍalaḥ ।। 

prāgalbhyena, yathā-
ekatrāsana-saṅgatiḥ parihṛtā pratyudgamād dūratas
tāmbūlānayana-cchalena rabhasāśleṣo' pi saṃvighnitaḥ ।
ālāpo' pi na miśritaḥ parijanaṃ vyāpārayanty āntike- kāntaṃ pratyupacārataś caturayā kopaḥ kṛtārthīkṛtaḥ ।। 

atha smṛtiḥ-
svāsthya-cintā-dṛḍhābhyāsa-sadṛśālokanādibhiḥ । 
smṛtiḥ pūrvānubhūtārtha-pratītis tatra vikriyāḥ ।
kampanodvahane mūrdhno bhrū-vikṣepādayo' pi ca ।। 

svāsthyena, yathā-
ramyāṇi vīkṣya madhurāṃś ca niśamya śabdān
paryutsuko bhavati yat sukhito' pi jantuḥ ।
tac cetasā smarati nūnam abodha-pūrvaṃ
bhāva-sthirāṇi jananāntara-sauhṛdāni ।। 

cintayā, yathā-
līneva pratibimbiteva likhitevotkīrṇarūpeva ca
pratyupteva ca vajra-lepa-ghaṭitevāntar-nikhāteva ca ।
sā naś cetasi kīliteva viśikhaiś ceto-bhuvaḥ pañcabhiś
cintā-santati-tantu-jāla-niviḍa-syūteva lagnā priyā ।। 

dṛḍhābhyāsena, yathā-
tad vaktraṃ nayane ca te smita-sudhā-mugdhaṃ ca tad vācikaṃ
sā veṇī sa bhuja-kramo' tisaralo līlālasā sā gatiḥ ।
tanvī seti ca seti seti satataṃ tad-dhyāna-baddhātmano
nidrā no na ratir na cāpi viratiḥ śūnyaṃ mano vartate ।। 
This verse appeared previously after kārikā 

sadṛśālokanena, yathā-
ārakta-rājibhir iyaṃ kusumair nava-kandalī salila-garbhaiḥ ।
kopād antar-bāṣpe smarayati māṃ locane tasyāḥ ।। 

atha vitarkaḥ-
ūho vitarkaḥ sandeha-vimarṣa-pratyayādibhiḥ ।
janito nirṇayāntaḥ syād asatyaḥ satya eva vā । 
tatrānubhāvāḥ syur amī bhrū-śiraḥ- ksepaṇādayaḥ ।।

sandeha-pratyayanād, yathā-
aṅkaṃ ke' pi śaśaṅkire jala-nidheḥ paṅkaṃ pare menire
sāraṅgaṃ katicic ca saṃjagadire bhūmeś ca bimbaṃ pare ।
indau yad dalitendra-nīla-śakala-śyāmaṃ darīdṛśyate
tan manye ravi-bhītam andha-tamasaṃ kukṣi-stham ālakṣyate ।।

vimarśo vicāraḥ । tena, yathā-
gamanam alasaṃ śūnyā dṛṣṭiḥ śarīram asauṣṭhavaṃ
śvasitam adhikaṃ kiṃ nv etat syāt kim anyad ato' tha vā ।
bhramati bhuvane kandarpājñā vikāri ca yauvanaṃ
lalita-madhurās te te bhāvāḥ kṣipanti ca dhīratām ।।

atra mādhava-gatāṃ cintām upalabhya kim atra kāraṇam iti vimṛśatā makarandena manmatha-nibandhana evāyaṃ bhāva iti satya-nirṇayānto vitarkaḥ ।

atha cintā-
iṣṭa-vastv-apariprāpter aiśvarya-bhraṃśanādibhiḥ । 
cintā dhyānātmikā tasyām anubhāvā bhavanty amī ।
kārśyādhomukhya-santāpa-niḥśvāsocchrvasanādayaḥ ।। 

iṣṭa-vastv-alābhena, yathā-
īsi-baliābaṇaā se kūṇita-pakkhaṃtatāraa tthimiā ।
diṭṭhī kapola-pālī ṇihiā kara-pallave mano suṇṇaṃ ।।

[īṣad-valitāvanatā'syāḥ kūṇita-pakṣmanta-tārakā stimitā ।
dṛṣṭiḥ kapola-pālī nihitā kara-pallave manaḥ śūnyam ।।]

aiśvarya-nāśena, yathā-
yamo' pi vilikhan bhūmiṃ daṇḍenāstamita-tviṣā ।
kurute' sminn amoghe' pi nirvāṇālāta-lāghavam ।। 

atha matiḥ-
nānā-śāstrāratha-mathanād artha-nirdhāraṇaṃ matiḥ ।
tatra ceṣṭās tu kartavya-karaṇaṃ saṃśaya-chidā । 
śiṣyopadeśa-bhrū-kṣepāv ūhāpohādayo' pi ca ।।

yathā-
daśaratha-kule sambhūtaṃ mām avāpya dhanurdharaṃ
dinakara-kulāskandī ko' yaṃ kalaṅka-navāṅkuraḥ ।
iti na vanitām etāṃ hantuṃ mano vicikitsate
yad adhikaraṇaṃ dharma-sthīyaṃ tavaiva vacāṃsi naḥ ।। 

atha dhṛtiḥ-
jñāna-vijñāna-gurvādi-bhakti-nānārtha-siddhibhiḥ । 
lajjādibhiś ca cittasya naispṛhyaṃ dhṛtir ucyate ।।
atrānubhāvā vijñeyāḥ prāptārthānubhavas tathā । 
aprāptātīta-naṣṭārthān abhisaṅkṣobhaṇādayaḥ ।।

jñānāt, yathā-
aśnīmahi vayaṃ bhikṣām āśāvāso vasīmahi ।
śayīmahi mahī-pṛṣṭhe kurvīmahi kim īśvaraiḥ ।। 

vijñānād, yathā-
asty adyāpi catuḥ-samudra-parikhā-paryantam urvī-talaṃ
vartante' pi ca tatra tatra rasikā goṣṭhīṣu saktā nṛpāḥ ।
ekas tatra nirādaro bhavati ced anyo bhavet sādaro
vāg-devī vadanāmbuje vasati cet ko nāma dīno janaḥ ।।

guru-bhaktyā, yathā-
tiṣṭhan bhāti pituḥ puro bhuvi yathā siṃhāsane kiṃ tathā
yat saṃvāhayataḥ sukhaṃ hi caraṇau tātasya kiṃ rājyataḥ ।
kiṃ bhukte bhuvana-traye dhṛtir asau bhuktojjhite yā guror
āyāsaḥ khalu rājyam ujjhita-guros tatrāsti kaścid guṇaḥ ।।

nānārtha-siddhyā, yathā-
krodhāndhaiḥ sakalaṃ hataṃ ripu-kulaṃ pañcākṣatās te vayaṃ
pāñcālyā mama durnayopajanitas tīrṇo nikārārṇavaḥ ।
tvaṃ devaḥ puruṣottamaḥ sukṛtinaṃ mām ādṛto bhāṣase
kiṃ nāmānyad ataḥ paraṃ bhagavato yāce prasannād aham ।।

atha harṣaḥ-
manorathasya lābhena siddhyā yogyasya vastunaḥ । 
mitra-saṅgama-devādi-prasādādeś ca kalpitaḥ ।।
manaḥ-prasādo harṣaḥ syād atra netrāsya-phullatā । 
priyābhāṣaṇam āśleṣaḥ pulakānāṃ prarohaṇam ।
svedodgamaś ca hastena hasta-sampīḍanādayaḥ ।। 

manorathasya lābhena, yathā-
nivāta-padma-stimitena cakṣuṣā
nṛpasya kāntaṃ pibataḥ sutānanam ।
mahodadheḥ pūra ivendu-darśanād
guruḥ praharṣaḥ prababhūva nātmani ।। 

yogya-vastu-siddhyā, yathā-
sa rāgavān aruṇa-talena pāṇinā
pulomajā-pada-tala-yāvakair iva ।
hariṃ hariḥ stanita-gabhīra-heṣitaṃ
mukhe nirāmiṣa-kaṭhine mamārja tam ।।

atra uccaiḥśravaso lābhena devendrasya harṣaḥ ।

mitra-saṅgamād, yathā-
ibha-kumbha-tuṅga-kaṭhinetaretara- stana-bhāra-dūra-vinivāritodarāḥ ।
pariphulla-gaṇḍa-phalakāḥ parasparaṃ parirebhire kukura-kaurava-striyaḥ ।। 

mitra-saṅgamaḥ pūjyādi-saṅgamādīnām apy upalakṣaṇam ।

pūjya-saṅgamena, yathā-
yugānta-kāla-pratisaṃhṛtātmano
jaganti yasyāṃ savikāsam āsata ।
tanau mamus tatra na kaṭabha-dviṣas
tapadhanābhyāgama-sambhavā mudaḥ ।। 

deva-prasādād, yathā-
tasyāḥ prasannendu-mukhaḥ prasādaṃ
gurur nṛpāṇāṃ gurave nivedya ।
praharṣa-cihnānumitaṃ priyāyai
śaśaṃsa vācā punaruktayeva ।। 

ādi-śabdād guru-rāja-prasādādayaḥ । guru-prasādād, yathā-
asmad-gotra-mahattaraḥ kratu-bhujām adyāyam ādyo ravir
yajvāno vayam adya te bhagavatī bhūr adya rājanvatī ।
adya svaṃ bahu manyate sahacarair asmābhir ākhaṇḍalo
yenaitāvad arundhatī-patir api svenānugṛhṇāti naḥ ।। 

rāja-prasādād, yathā-
prītir asya dadato' bhavat tathā
yena tat-priya-cikīrṣavo nṛpāḥ ।
sparśitair adhikam āgaman mudaṃ
nādhiveśma-nihitair upāyanaiḥ ।। 

atha autsukyam-
kālākṣamatvam autsukyam iṣṭa-vastu-viyogataḥ ।
tad-darśanād ramya-vastu-didṛkṣādeś ca tat-kriyāḥ ।। 
tvarānavasthitiḥ śayyā-sthitir uttāna-cintane ।
śarīra-gauravaṃ nidrā-tandrā-niḥśvasitādayaḥ ।। 

tatra iṣṭa-vastu-viyogāt-
saṃkṣipyante kṣana iva kathaṃ dīrgha-yāmā triyāmā
sarvāvasthāsv ahar api kathaṃ manda-mandātapaṃ syāt ।
itthaṃ cetaś caṭula-nayane durlabha-prārthanaṃ me
gāḍhoṣmābhiḥ kṛtam aśaraṇaṃ tvad-viyoga-vyathābhiḥ ।। 

tatra iṣṭa-vastu-darśanāt-
āyāte dayite manoratha-śatair nītvā kathañcid dinaṃ gatvā vāsa-gṛhaṃ jaḍe parijane dīrghāṃ kathāṃ kurvati ।
daṣṭāsmīty abhidhāya satvara-padaṃ vyādhūya cīnāṃśukaṃ tanvaṅgyā rati-kātareṇa manasā nītaḥ pradīpaḥ śamam ।। 

ramya-didṛkṣayā, yathā-
kṛtāvaśeṣeṇa savibhrameṇa
niṣkīlitenādhvani pūritena ।
prasādhanenācyuta-darśanāya
pura-striyaḥ śiśriyire gavākṣān ।।

atha augryam-
aparādhāvamānābhyāṃ cauryāābhigrahaṇādibhiḥ ।
asat-pralāpanādyaiś ca kṛtaṃ caṇḍatvam ugratā ।। 
kriyās tatrāsya-nayana-rāgo bandhana-tāḍane ।
śirasaḥ kampanaṃ kheda-vadha-nirbhartsanādayaḥ ।। 

aparādhād, yathā-
praṇayi-sakhī-salīla-parihāsa-rasādhigatair
lalita-śirīṣa-puṣpa-hananair api tāmyati yat ।
vapuṣi vadhāya tatra tava śastram upakṣipataḥ
patatu śarasy akāṇḍayam adaṇḍaṃ ivaiṣa bhujaḥ ।। 

atra mālatī-nikāra-rūpāparādhād mādhavasyaugryam ।

avamānāḍ, yathā-
ajñāta-pūrvā dviṣatām avajñāṃ
vijñāpayantaṃ pratiruṣṭa-cetāḥ ।
ājñā-haraṃ prājña-vinindya-karmā
yajñāśi-vairī gadayā jaghāna ।।

cauryābhigrahaṇād, yathā-
bhuja-viṭapa-madena vyartham andhambhaviṣṇur
dhig apasarasi cauraṃkāram ākruśyamānaḥ ।
tvad-urasi vidadhātu svām avaskāra-keliṃ
kuṭila-karaja-koṭi-krūra-karmā jaṭāyuḥ ।। 

asat-pralāpād, yathā-
katham api na niṣiddho duḥkhinā bhīruṇā vā drupada-tanaya-pāṇis tena pitrā mamādya ।
tava bhuja-bala-darpādhyāyamānasya vāmaḥ śirasi caraṇa eṣa nyasyate vārayainam ।। 

atha amarṣaḥ-
adhikṣepāvamānādyaiḥ krodho' marṣa itīryate ।
tatra sveda-śiraḥ-kampāv ādhomukhya-vicintane । 
upāyānveṣaṇotsāha-vyavasādayaḥ kriyāḥ ।।

tatra adhikṣepād, yathā-
iti bhīṣma-bhāṣita-vaco' rtham
adhigatavatām iva kṣaṇāt ।
kṣobham agamad atimātram
atho śiśupāla-pakṣa-pṛthivī-bhṛtāṃ gaṇaḥ ।। 

avamānād, yathā-
dhvaṃsena hṛdayaṃ sadyaḥ paribhūtasya me paraiḥ ।
yady amarṣaḥ pratīkāraṃ bhujālambaṃ na lambhayet ।। 

atha asūyā-
para-saubhāgya-sampatti-vidyā-śauryādi-hetubhiḥ । 
guṇe' pi doṣāropaḥ syād asūyā tatra vikriyāḥ ।
mukhāpavartanaṃ garhā bhrū-bhedānādarādayaḥ ।। 

para-saubhāgyena, yathā-
mā garvam udvaha kapola-tale cakāsti
kānta-svahasta-likhitā mama mañjarīti ।
anyāpi kiṃ na sakhi bhājanam īdṛśīnāṃ
vairī na ced bhavati vepathur antarāyaḥ ।।

para-sampattyā, yathā-
lokopakāriṇī lakṣmīḥ satāṃ vimala-cetasām ।
tathāpi tāṃ vilokyaiva dūyante duṣṭa-cetasaḥ ।।

para-vidyayā, yathā-
pratyakṣādi-prabhā-siddha-viruddhārthābhidhāyinaḥ ।
vedāntā yadi śāstrāṇi bauddhaiḥ kim aparāddhyate ।। 

yathā vā-
guṇādhāre gaure yaśasi paripūrṇe vilasati
pratāpe cāmitrān dahati tava siṃha-kṣitipate ।
navaiva dravāṇīty akathayad aho mūḍhatama-dhīś
caturdhā tejo' pi vyabhajata kaṇādo munir api ।।

atra prauḍha-kavi-samaya-prasiddha-mārgānusāriṇo vaktuḥ parimita-dravya-vādini kaṇāde mahaty asūyā mūḍhatama-dhīr iti vāg-ārambheṇa vyajyate ।

para-śauryeṇa, yathā-
strī-mātraṃ nanu tāṭakā bhṛgu-suto rāmas tu vipraḥ śucir
mārīco mṛga eva bhīti-bhavanaṃ vālī punar vānaraḥ ।
bhoḥ kākutstha vikatthase kim atha vā vīro jitaḥ kas tvayā
dor-darpas tu tathāpi te yadi samaṃ ko-daṇḍam āropaya ।।

atha cāpalyam-
rāga-dveṣādibhiś citta-lāghavaṃ cāpalaṃ bhavet ।
ceṣṭās tatrāvicāreṇa parirambhāvalambane । 
niṣkāsanokti-pāruṣye tāḍanājñāpanādayaḥ ।।

rāgeṇa, yathā-
vijanam iti balād amuṃ gṛhītvā
kṣaṇam atha vīkṣya vipakṣam antike' nyā ।
abhipatitu-manā laghutva-bhīter
abhavad amuñcati vallabhe' tigurvī ।। 

dveṣeṇa, yathā-
pādāghātaiḥ surabhir abhitaḥ satvaraṃ tāḍanīyo
gāḍhāmodaṃ malaya-marutaḥ śṛṅkhalādāma datta ।
kārāgāre kṣipata tarasā pañcamaṃ rāga-rājaṃ
candraṃ cūrṇīkuruta ca śilāpaṭṭake piṣṭa-bimbam ।। 

atra sītā-viraheṇa rāvaṇasya vasantādi-viṣaya-dveṣeṇa tat-tad-adhidevatānāṃ tāḍanā-jñāpanādibhir anubhāvaiś cāpalyaṃ dyotyate ।

atha nidrā-
mada-svabhāva-vyāyāma-niścintatva-śramādibhiḥ । 
mano-nimīlanaṃ nidrā ceṣṭās tatrāsya-gauravam ।।
āghūrṇamāna-netratvam aṅgānāṃ parimardanam । 
niḥśvāsocchvāsane sanna-gātratvaṃ netra-mīlanam ।
śarīrasya ca saṅkoco jāḍyaṃ cety evam ādayaḥ ।। 

madād, yathā-
yasmin mahīṃ śaṃsati vāṇinīnāṃ
nidrāṃ vihārārdha-pathe gatānām ।
vāto' pi nāsraṃsayad aṃśukāni
ko lambayed āharaṇāya hastam ।। 

svabhāvād, yathā-
uttānām upadhāya bāhulatikām ekām apāṅgāśrayām
anyām apy alasāṃ nidhāya vipulābhoge nitamba-sthale ।
nīvīṃ kiñcid iva ślathāṃ vidadhatī niḥśvāsam unmuñcatī
talpotpīḍana-tiryag-unnata-kucā nidrāti śātodarī ।।

vyāyāmād, yathā-
alasa-lulita-mugdhānyadhva-sañjāta-khedād
aśithila-parirambhair datta-saṃvāhanāni ।
parimṛdita-mṛṇālī-durbalāny aṅgakāni
tvam urasi mama kṛtvā yatra nidrām avāptā ।। 

naiścintyād, yathā-
dattendrābhaya-vibhramādbhuta-bhujāsambhāra-gambhīrayā
tvad-vṛttyā śithilīkṛtas tribhuvana-trāṇāya nārāyaṇaḥ ।
antas toṣa-tuṣāra-saurabha-maya-śvāsānilāpūraṇa-
prāṇottuṅga-bhujaṅga-talpam adhunā bhadreṇa nidrāyate ।। 

śramād, yathā-
kevalaṃ priyatamā-dayālunā
jyotiṣām avanatāsu paṅktiṣu ।
tena tat-parigṛhīta-vakṣasā
netra-mīlana-kutūhalaṃ kṛtam ।। 

atha suptiḥ-
udreka eva nidrāyāḥ suptiḥ syāt tatra vikriyāḥ ।
indriyoparatir netra-mīlanaṃ srasta-gātratā । 
utsvapnāyitanaiś calya-śvāsocchvāsādayo' pi ca ।।

yathā-
avyāsurantaḥ-karuṇārasārdrā
nisarga-niryan-nigamānta-gandhā ।
śvāsānilās tvāṃ svapato murāreḥ
śayyā-bhujaṅgendra-nipīta-śeṣāḥ ।।

atha bodhaḥ-
svapna-sparśana-nidhvāna-nidrā-sampūrṇatādibhiḥ । 
prabodhaś cetanāvāptiś ceṣṭās tatrākṣi-mardanam ।।
śayyāyā mokṣaṇaṃ bāhu-vikṣepo' ṅguli-moṭanam । 
śiraḥ-kaṇḍūyanaṃ cāṅga-valanaṃ caivam ādayaḥ ।।

svapnād, yathā-
tribhāga-śeṣāsu niśāsu ca kṣaṇaṃ
nimīlya netre sahasā vyabudhyata ।
kva nīlakaṇṭha vrajasīty alakṣya-vāg
asatya-kaṇṭhārpita-bāhu-bandhanā ।। 

sparśanād, yathā-
āghrāya cānanam adhistanam āyatākṣyāḥ
suptaṃ tadā tvarita-keli-bhuvā śrameṇa ।
prābhātikaḥ pavana eṣa saroja-gandhī
prābodhayan maṇi-gavākṣa-samāgato mām ।।

śabdād, yathā-
uṣasi sa gaja-yūtha-karṇa-tālaiḥ
paṭu-paṭaha-dhvnaibhir vinīta-nidraḥ ।
aramata madhurāṇi tatra śṛṇvan
vihaga-vikūjita-vandi-maṅgalāni ।। 

nidrā-sampūrtyā, yathā-
te ca prāpur udanvantaṃ bubudhe cādi-pūruṣaḥ ।
avyākṣepo bhaviṣyantyāḥ kārya-siddher hi lakṣaṇam ।। 

uttamādhama-madhyeṣu sāttvikā vyabhicāriṇaḥ । 
vibhāvair anubhāvaiś ca varṇanīyā yathocitam ।। 
udvega-sneha-dambherṣyā-pramukhāś citta-vṛttayaḥ । 
ukteṣv antarbhavantīti na pṛthaktvena darśitāḥ ।।
Ed adds anukta-citta-vṛttīnām uktāntarbhāvaḥ ।

tathā hi-para-pratāraṇa-rūpa-dambhasya jihmatāvahitthāyām antar-bhāvaḥ । citta-dravatā-lakṣaṇasya snehasya harṣe' ntarbhāvaḥ । sva-viṣaya-dāna-mānādy-amarṣaṇa-rūpāyā īrṣyāyā amarṣe' ntarbhāvaḥ । para-viṣayāyās tv asūyāyām । udvegasya tu nirveda-viṣādādiṣu yathocitam antarbhāva ity ādi draṣṭavyam । tathā ca bhāva-prakāśikā-kāraḥ-
anye' pi yadi bhāvāḥ syuś citta-vṛtti-viśeṣataḥ ।
antarbhāvas tu sarveṣāṃ draṣṭavyo vyabhicāriṣu ।। iti ।

vibhāvāś cānubhāvāś ca te bhavanti parasparam । 
kārya-kāraṇa-bhāvas tu jñeyaḥ prāyeṇa lokataḥ ।।

tathā hi-santāpasya dainyaṃ prati vibhāvatvaṃ glāniṃ pratyanubhāvatvaṃ ca । prahārasya pralaya-mohau prati vibhāvatvam augryaṃ pratyanubhāvatvaṃ ca । viṣādasya utpātāvegaṃ pratyanubhāvatṃ stambhaṃ prati vibhāvatvam । vyādher glāni-stambha-pralayādīn prati vibhāvatvam ।

svātantryāt pāratantryāc ca te dvidhā vyabhicāriṇaḥ । 
para-poṣakatāṃ prāptāḥ paratantrā itīritāḥ ।
tad-abhāve svatantrāḥ syur bhāvā iti ca te smṛtāḥ ।। 

tatra pāratantryeṇa nirvedo, yathā-
kuryuḥ śastra-kathām amī yadi manor vaṃśe manuṣyāṅkurāḥ
syāc ced brahma-gaṇo' yam ākṛti-gaṇas tatreṣyate ced bhavān ।
samrājāṃ samidhāṃ ca sādhakatamaṃ dhatte chidākāraṇaṃ
dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ।। 

ity atra nirvedasya krodhāṅgatvam ।

nirvedasya svatantratvaṃ, yathā-
prāptāḥ śriyaḥ sakala-kāma-dudhās tataḥ kiṃ
nyastaṃ padaṃ śirasi vidviṣatāṃ tataḥ kim ।
sampāditāḥ praṇayino vibhavais tataḥ kiṃ
kalpaṃ sthitās tanubhṛtāṃ tanavas tataḥ kim ।। 

ityādi । atra nirvedasyānanyāṅgatvāt svatantratvam ।

nanu nirvedasya śānta-rasa-sthāyitvaṃ kaiścid uktam । tat katham asya anya-rasopakaraṇatvam iti ced, ucyate । sati khalu grāme sīmā-sambhāvanā । sthāyitvaṃ nāma saṃskāra-pāṭavena bhāvasya muhur muhur navībhāvaḥ । tena nirveda-vāsanā-vāsitaṃ bhāvaka-cetasi naiṣphalyābhimateṣu vibhāvādiṣu tat-sāmagrī-phala-bhūtasya nirvedasyotpattir eva na saṅgacchate । kiṃ punaḥ sthāyitvam । kiṃ ca asati nirveda-sthāyini śānta-rūpo bhāvakānām āsvādaś citra-gata-kadalī-phala-rasāsvāda-lampaṭānāṃ rāja-śukānāṃ viveka-sahodaro bhaved iti kṛtaṃ saṃrambheṇa ।

viṣādasya paratantratvaṃ, yathā-
vāraṃ vāraṃ tirayati dṛ;cām udgato bāṣpa-pūras
tat-saṅkalpopahita-jaḍima-stambham abhyeti gātram ।
sadyaḥ svidyann ayam aviratotkampa-lolāṅgulīkaḥ
pāṇir lekhā-vidhiṣu nitarāṃ vartate kiṃ karomi ।। 

atra viṣādasya śṛṅgārāṅgatvam । svatantratvaṃ, yathā-

sañcāriṇī dīpa-śikheva rātrau
yaṃ yaṃ vyatīyāya patiṃvarā sā ।
narendra-mārgāṭṭa iva prapede
vivarṇa-bhāvaṃ sa sa bhūmi-pālaḥ ।। 

ity atra viṣādasyānanyāṅgatvam । evam anyeṣām api svatantratva-paratantratve tatra tatrohanīye ।

ābhāsatā bhaved eṣām anaucitya-pravartitām ।
asatyatvād ayogyatvād anaucityaṃ dvidhā bhavet । 
asatyatva-kṛtaṃ tat syād acetana-gataṃ tu yat ।।

yathā-
kas tvaṃ bhoḥ, kathayāmi daiva-hatakaṃ māṃ viddhi śākhoṭakaṃ vairāgyād iva vakṣi, sādhu viditaṃ, kasmād idaṃ, kathyate ।
vāmenātra vaṭas tam adhvaga-janaḥ sarvātmanā sevate na cchāyāpi paropakāra-karaṇe mārga-sthitasyāpi me ।।

atra vṛkṣa-viśeṣatvād acetane śākhoṭake citta-vikārasyāsambhavānucito nirvedo' yam ābhāsatvam āpadyate ।

ayogyatva-kṛtaṃ proktaṃ nīca-tiryaṅ-narāśrayam ।। 

tatra nīca-tiryag-gataṃ, yathā-
velā-taṭe prasūyethā mā bhūḥ śaṅkita-mānasā ।
māṃ jānāti samudro' yaṃ ṭiṭṭibhaṃ sāhasa-priyam ।।

atra yadi samudra-velāyāṃ prasūye tarhi udvela-kallola-mālābhir mamāpatyāni hṛtāni bhaveyur iti śaṅkitāyāṃ nija-gṛhiṇyāṃ kaścit ṭiṭṭibhaḥ pakṣi-viśeṣo garvāyate । tad ayaṃ garvo nīca-tiryag-gatatvād ābhāso nātīva svadate ।

nīca-narāśrayo, yathā-
atyuttāna-śayālunā kara-yuga-prāptopadhāna-śriyā
gandhūrasya taros tale ghuṭa-puṭa-dhvānānusandhāyibhiḥ ।
dīrghaiḥ śvāsa-bharaiḥ saphūtkṛti-śatair āsphoṭitoṣṭha-dvayaṃ
tat-pūrvaṃ kṛṣi-karmaṇi śramavatā kṣudreṇa nidrāyate ।।

utpatti-sandhi-śāvalya-śāntayo vyabhicāriṇām ।
daśāś catasras tatra utpattir bhāva-sambhavaḥ ।। 

yathā-
evaṃ vādini devarṣau pārśve pitur adhomukhī ।
līlā-kamala-patrāṇi gaṇayāmāsa pārvatī ।। 

atra lajjāyāḥ harṣasya vā samutpattiḥ ।

sarūpam asarūpaṃ vā bhinna-kāraṇa-kalpitam ।
bhāva-dvayaṃ milati cet sa sandhir iti gīyate ।। 

svarūpayoḥ sandhir, yathā-
ari-vrajānām anapota-siṃha-
khaḍga-prahārair avani gatānām ।
priyā-janāṅka-prahitāṅgakānāṃ
bhavanti netrānta-nimīlanāni ।।

atra nāyaka-khaḍga-prahāra-priyā-janāṅga-sparśābhyāṃ kalpitayoḥ pratināyakeṣu mohayoḥ sandhir netrānta-nimīlanena vyajyate ।

asarūpayoḥ sandhir, yathā-
śrī-siṃha-bhūpa-pratināyakānāṃ
svidyanti gātrāny ativepitāni ।
tat tūrya-saṃvādiṣu garjiteṣu
priyābhir ālambita-kandharāṇām ।।

atra garjiteṣu nāyaka-saṃnāha-niḥsāṇa-śaṅkayāṅkuritasya pratināyakānāṃ trāsasya priyāliṅgana-taraṅgitasya ca harṣasya sveda-vepathu-sādṛśya-kalpita-saṃśleṣaḥ sandhiḥ ।

atyārūḍhasya bhāvasya vilayaḥ śāntir ucyate ।। athā-
śuddhāntasya nivārito' py anunayair niḥśaṅkam aṅkūrito
vṛddhāmātya-hitopadeśa-vacanai ruddho' pi vṛddhiṃ gataḥ ।
mānodreka-taruḥ pratikṣiti-bhujām āmūlam unmūlyate
vāhinyām anapota-siṃha-nṛpater ālokitāyām api ।।

atra hitopadeśānādarādhirūḍhasya pratināyaka-gatasya garvasya śāntir āmūlam unmūlyata iti vāg-ārambheṇa vyajyate ।

śavalatvaṃ tu bhāvānāṃ saṃmardaḥ syāt parasparam ।। 

yathā-
ko vā jeṣyati soma-vaṃśa-tilakān asmān raṇa-prāṅgaṇe
hantāsmāsu parāṅmukho hata-vidhiḥ kiṃ durgam adhyāsmahe ।
asmat-pūrva-nṛpān asau nihatavān dīrghān dhig asmad-bhujān
kiṃ vākyair anapota-siṃha-nṛpateḥ sevaiva kṛtyaṃ param ।।

atra garva-viṣādāsūyā-cintā-smṛty-amarṣa-nirveda-matīnāṃ saṃmardo bhāva-śāvalyam ity ucyate ।

dig-antarāla-sañcāra-kīrtinā siṃha-bhūbhujā ।
evaṃ sañcāriṇaḥ sarve sa-prapañcaṃ nirūpitāḥ ।। 

iti sañcāri-bhāvāḥ ।
atha sthāyinaḥ-

sajātīyair vijātīyair bhāvair ye tv atiraskṛtāḥ ।
kṣrābdhivan nayanty anyān svātmatvaṃ sthāyino hi te ।। 
bharatena ca te kathitā rati-hāsotsāha-vismaya-krodhāḥ ।
śoko' tha jugupsā bhayam ity aṣṭau lakṣma vakṣyate teṣām ।। 

tatra ratiḥ-
yūnor anyonya-viṣayā sthāyinīcchā ratir bhavet ।
nisargeṇābhiyogena saṃsargeṇābhimānataḥ ।। 
upamādhyātma-viṣayair eṣā syāt tatra vikriyāḥ ।
kaṭākṣa-pāta-bhrū-kṣepa-priya-vāg-ādayo matāḥ ।। 

tatra nisargeṇa ratir, yathā-

alaṃ vivādena yathā śrutas tvayā
tathāvidhas tāvad aśeṣam astu saḥ ।
mamātra bhāvaika-rasaṃ manaḥ sthitaṃ
na kāma-vṛttir vacanīyam īkṣate ।। 

atra rūpādi-dṛṣṭa-kāraṇa-nirapekṣā pārvatyāḥ ratir janmāntara-vāsanā-rūpā nisargād eva bhavati । abhiyogo' bhiniveśaḥ । tad-eka-paratvam iti yāvat ।

tena, yathā-
tan me manaḥ kṣipati yat sarasa-prahāram
ālokya mām agaṇita-skhalad-uttarīyā ।
trastaika-hāyana-kuraṅga-vilola-dṛṣṭiḥ
sāśliṣṭavaty amṛta-saṃvalitair ivāṅgaiḥ ।। 

atrottarīya-skhalanādi-sūcitena madayantikā-premābhiyogena makarandasya tatra ratir utpadyate ।

saṃsargeṇa, yathā-
utpattir deva-yajanād brahma-vādī nṛpaḥ pitā ।
suprasannojjvalā mūrtir asyāṃ snehaṃ karoti me ।। 

atra deva-yajana-janakādi-sambandha-gauraveṇa sītāyāṃ rāmasya ratiḥ ।

atha abhimāṇaḥ । idam eva mama priyaṃ nānyad ity abhiprāyo' bhimānaḥ । tena, yathā-
jagati jayinas te te bhāvā navendu-kalādayaḥ
prakṛti-madhurāḥ santy evānye mano madayanti ye । mama tu yad iyaṃ yātā loke vilocana-candrikā
nayana-viṣayaṃ janmany ekaḥ sa eva mahotsavaḥ ।। 

atra mādhavasya vilcana-candrikā-nayana-mahotsavādy-abhimānena itara-ramaṇīya-vastu-naiḥspṛhyeṇa ca mālatyāṃ ratiḥ ।

upamayā, yathā-
api turaga-samīpād utpatantaṃ mayūraṃ
na sa rucira-kalāpaṃ bāṇa-lakṣyīcakāra ।
sapadi gata-manaskaś citra-mālyānukīrṇe
rati-vigalita-bandhe keśa-pāśe priyāyāḥ ।। 

atra mṛgayāntaritāpi daśarathasya priyā-viṣayā ratis tadīya-keśa-kalāpa-sadṛśa-keki-kalāpa-darśanenotpadyate ।

adhyātmaṃ svātma-prāmāṇya-mātram । tena, yathā-
kāmaṃ pratyādiṣṭāṃ smarāmi na parigrahaṃ munes tanayān ।
balavat tu dūyamānaṃ pratyāyayatīva me hṛdayam ।। 

atra duṣyantasya nija-citta-santāpa-pratyayena śāpa-vismṛtāyām api śakuntalāyāṃ ratiḥ ।

viṣayāḥ śabdādayaḥ । tatra śabdena, yathā mamaiva-
sakhi me niyati-hatāyās
tad-darśanam astu vā mā vā ।
punar api sa veṇu-nādo
yadi karṇa-pathe patet tad evālam ।।

atra prāg-adṛṣṭe' pi kṛṣṇe veṇu-nādena kāmavallyā ratiḥ ।

sparśena, yathā-
yad ayaṃ ratha-saṅkṣobhād aṃsenāṃso rathāṅga-suśroṇyāḥ ।
spṛṣṭaḥ saroma-vikriyam aṅkuritaṃ manobhaveneva ।। 

rūpeṇa, yathā-
ayaṃ rāmo nāyaṃ sa tu janaka-dharmaṃ dalitavān
ayaṃ kāmo nāyaṃ sa tu madhumadāmodita-manāḥ ।
sakhi jñātaṃ so' yaṃ yuvati-nayanotpādana-phalaṃ
nidānaṃ bhāgyānāṃ jayati khalu siṃha-kṣitipatiḥ ।।

atra rāmādi-smaraṇa-hetunā nāyaka-rūpātiśayena kasyāścid ratiḥ ।

rasena, yathā-
haras tu kiñcit parilupta-dhairyaś
candrodayārambha ivāmburāśiḥ ।
umā-mukhe bimba-phalādharoṣṭhe
vyāpārayāmāsa vilocanāni ।। 

atra yadyapi sambhogāt prāg-ajñātasyādhara-rasasya rasaṃ prati vibhāvatā na saṅgacchate, tathāpi prasiddehḥ sambhāvitasya rasasyaiva vibhāvatvaṃ bimba-phalādharoṣṭha iti padena vyajyate । athavā samāsvādita-dākṣāyaṇī-bimbādharasya parameśvarasya tad-rasenaiva jananāntara-saṅgatāyām api tasyāṃ ratiḥ ।

gandhena, yathā mamaiva-
unmīlan-nava-mālatī-parimala-nyakkāra-baddha-vratair
ālolair ali-maṇḍalaiḥ pratipadaṃ pratyāśam āsevitaḥ ।
aṅgānām abhijāta-campaka-rucām asyā mṛgākṣyā sphuran-
nāmodo' yam adṛṣṭa-pūrva-mahimā badhnāti me mānasam ।।

atra parāśara-muni-prasādena labdhena divyena satyavatī-śarīra-saurabheṇa śantanos tasyāṃ ratiḥ ।

bhojas tu samprayogeṇa ratim anyām udāharat ।। 

yathā-
unnamayya sakaca-graham oṣṭhaṃ
cumbati priyatame haṭha-vṛttyā ।
huṃ huṃ muñca ma ma meti ca mandaṃ
jalpitaṃ jayati bāla-vadhūnām ।। 

vākṛtaṃ ca tenaiva । atra tarjanārthamokṣaṇārtha-vāraṇārthāṇāṃ mandaṃ maṇdaṃ prayogān mānavatyāḥ samprayoge raty-utpattiḥ pratīyata iti ।

samprayogasya śabdādiṣv antarbhāvān na tan-matam ।। 

tathā hi-uktodāharaṇe mānavatī-jalpitasya śabda-rūpatvam eva । tathā ca-

āarapasārioṭṭhaṃ aghaḍiaṇāsaṃ acuṃbiaṇiḍākaṃ ।
baṇṇaghialippamuhie tīe paricumbaṇaṃ bharimo ।। 

[ādara-prasāritoṣṭham aghaṭita-nāsam acumbita-niṭilam ।
varṇa-ghṛta-lipta-mukhyās tasyāḥ paricumbanaṃ smarāmaḥ ।।]

ity ādiṣu cumbanādīnām api sparśeṣv antar-bhāvaḥ ।

aṅkura-pallava-kalikā-praspunaphalabhoga-bhāg iyaṃ kramaśaḥ ।
premā mānaḥ praṇayaḥ sneho rāgo' nurāgaś ca ।। 

atha premā-
sa premā bheda-rahitaṃ yūnor yad bhāva-bandhanaṃ ।। 

yathā-
rathāṅga-nāmnor iva bhāva-bandhanaṃ
babhūva yat prema parasparāśrayam ।
vibhaktam apy eka-sutena tat tayoḥ
parasparasyopari paryacīyata ।। 

atra bheda-kāraṇe suta-snehe saty api sudakṣiṇā-dilīpayo rater aparihāṇena bheda-rahitatvam ।

[keṣucit lipiṣu idam udāharaṇam atra dṛśyate-

cira-virahiṇor utkaṇṭhārti-ślathīkṛta-gātrayor
navam iva jagaj jātaṃ bhūyaś cirād abhinandatoḥ ।
katham api dine dīrghe yāte niśām adhirūḍhayoḥ
prasarati kathā bahvī yūnor yathā na tathā ratiḥ ।। ]

atha mānaḥ-
yat tu premānubandhena svātantryād dhṛdayaṅgamam । 
bahnāti bhāva-kauṭilyaṃ so' yaṃ māna itīryate ।।

yathā-
vyapohituṃ locanato mukhānilair
apārayantaṃ kila puṣpajaṃ rajaḥ ।
payodhareṇorasi kācid unmanāḥ
priyaṃ jaghānonnata-pīvara-stanī ।। 

atrāparādha-sambhāvanāyām api prema-kalpita-svātantryeṇa avajñā-rūpaṃ citta-kauṭilyam ।

[keṣucit lipiṣu idam udāharaṇam atra dṛśyate-

muñca kopam animitta-locane
sandhyayā praṇamito' smi nānyathā ।
kiṃ na vetsi sahadharma-cāriṇaṃ
cakravāka-sama-vṛttim ātmanaḥ ।। ]

atha praṇayaḥ-
bāhyāntaropacārair yat prema-mānopakalpitaiḥ । 
badhnāti bhāva-viśrambhaṃ so' yaṃ praṇaya ucyate ।।

yathā-
pratiśrutaṃ dyūta-paṇaṃ sakhībhyo
vivakṣati preyasi kuñcita-bhrūḥ ।
kaṇṭhaṃ karābhyām avalambya tasya
mukhaṃ pidhatte svakapolakena ।।

atra bhāva-bandhanāparādha-kauṭilyayor anuvṛttau kaṇṭhālambanādinopacāreṇa visrambhaḥ ।

[keṣucit lipiṣu idam udāharaṇam atra dṛśyate-

kāñcyā gāḍhatarāvaruddha-vasana-prāntā kim-arthaṃ punar
mugdhākṣī svapitīti tat-parijanaṃ svairaṃ priye pṛcchati ।
mātaḥ svaptum apīha vārayati mām ity āhita-krodhayā
paryasya svapana-cchalena śayane datto' vakāśas tayā ।। ]

atha snehaḥ-
viśrambhe paramāṃ kāṣṭhām ārūḍhe darśanādibhiḥ । 
yatra dravaty antaraṅgaṃ sa sneha iti kathyate ।।

darśanena, yathā kandarpa-sambhave-

ubhe tadānīm ubhayos tu citte
kaduṣṇa-niḥśvāsa-cariṣṇukena ।
ekīkariṣyann anurāga-śilpī
rāgoṣmaṇaiva dravatām anaiṣīt ।।

atra lakṣmī-nārāyaṇayor anyonya-darśanenāntaḥ-karaṇa-dravībhāvaḥ ।

sparśanena, yathā-
gāḍhāliṅgana-vāmanīkṛta-kuca-prodbhinna-romodgamā
sāndra-sneha-rasātireka-vigalat-śrīman-nitambāmbarā ।
mā mā mānada māti mām alam iti kṣāmākṣarollāpinī
suptā kiṃ nu mṛtā nu kiṃ manasi me līnā vilīnā nu kim ।। 

sa tredhā kathyate prauḍha-madhya-manda-vibhedataḥ । 
pravāsādibhir ajñāta-citta-vṛttau priye jane ।
itara-kleśa-kārī yaḥ sa prauḍhaḥ sneha ucyate ।। 

yathā-
etasmān māṃ kuśalinam abhijñāna-dānād viditvā
mā kaulīnād asita-nayane mayy aviśvāsinī bhūḥ ।
snehān āhuḥ kim api virahe dhvaṃsinas te tv abhogād
iṣṭe vastuny upacita-rasāḥ prema-rāśī bhavanti ।। 

atra proṣite yakṣe sneha-janitayā tad-anyāsaṅga-śaṅkayā janitaḥ priyā-kleśaḥ mayy aviśvāsinī mā bhūr iti pratyāśvāsanena vyajyate ।

atha madhyamaḥ-
itarānubhavāpekṣāṃ sahate yaḥ sa madhyamaḥ ।। 

yathā-
kiṃ devyāḥ kṛta-dīrgha-roṣa-muṣita-snigdha-smitaṃ tan-mukhaṃ
kiṃ vā sāgarikāṃ kramoddhata-ruṣā santarjyamānāṃ tathā ।
baddhvā nītam ito vasantakam ahaṃ kiṃ cintayāmy adya bhoḥ
sarvākāra-kṛta-vyathaḥ kṣaṇam api prāpnomi no nirvṛtim ।। 

atra sāgarikānubhavāpekṣayā rāja-sneho vāsavadattāyāṃ madhyamaḥ ।

atha mandaḥ-
dvayor ekasya mānādau tad anyasya karoti yaḥ । 
naivopekṣāṃ na cāpekṣāṃ sa sneho manda ucyate ।।

yathā-
manye priyāhṛtamanās tasyāḥ praṇipāta-laṅghanaṃ sevām ।
evaṃ hi praṇayavatī sā śakyam upekṣituṃ kupitā ।। 

atra kupitāyām irāvatyām upekṣāpekṣābhāvasya kathanena rājñaḥ snehas tad-viṣayo mandaḥ । ādi-śabdād atiparicayādayaḥ । yathā-

yaḥ kaumāra-haraḥ sa eva hi varas tā eva caitra-kṣapās
te conmīlita-mālatī-surabhayaḥ prauḍhāḥ kadambānilāḥ
sā caivāsmi tathāpi tatra surata-vyāpāra-līlā-vidhau
revā-rodhasi vetasī-taru-tale cetaḥ samutkaṇṭhate ।।

atra kasyāścit svairiṇyā gṛhiṇītva-paricayena pati-daśāṃ prāpte' pi jāre upekṣāpekṣayor abhāva-kathanān mandaḥ snehaḥ ।

atha rāgaḥ-
duḥkham apy adhikaṃ citte sukhatvenaiva rajyate । 
yena sneha-prakarṣeṇa sa rāga iti gīyate ।।
kusumbha-nīlī-mañjiṣṭha-rāga-bhedena sa tridhā । 
kusumbha-rāgaḥ sa jñeyo yaś citte rajyati kṣaṇāt ।
atiprakāśamāno' pi kṣaṇād eva vinaśyati ।। 

yathā-
bahu-ballahassa jā hoi ballahā kahabi pañjadi ahāiṃ ।
sā kiṃ chaṭṭhaṃ maggaī katto miṭṭhaṃ a bahuaṃ a ।। 

[bahu-vallabhasya yā bhavati vallabhā katham api pañca-divasāni ।
sā kiṃ ṣaṣṭhaṃ mṛgayate kuto mṛṣṭaṃ ca bahukaṃ ca ।।]

nīlī-rāgas tu yaḥ sakto nāpaiti na ca dīpyate ।। 

yathā-
yadaiva pūrve janane śarīraṃ
sā dakṣa-roṣāt sudatī sasarja ।
tadā-prabhṛty eva vimukta-saṅgaḥ
patiḥ paśūnām aparigraho' bhūt ।। 

atra paśupati-citta-rāgaḥ satī-saṅgamābhāva-niścayenāpi nāpaiti । viṣayābhāvān na prakāśate ca ।

acireṇaiva saṃsaktaś cirād api na naśyati । 
atīva śobhate yo' sau māñjiṣṭho rāga ucyate ।।

yathā-
advaitaṃ sukha-duḥkhayor anugataṃ sarvāsv avasthāsu yad
viśrāmo hṛdayasya yatra jarasā yasminn ahāryo rasaḥ ।
kālenāvaraṇātyayāt pariṇate yat sneha-sāre sthitaṃ
bhadraṃ tasya sumānuṣasya katham apy ekaṃ hi tat prāpyate ।। 

rāga eva svayaṃ vedya-daśā-prāptyā prakāśitaḥ । 
yāvad-āśraya-vṛttiś ced anurāga itīritaḥ ।।

yathā mamaiva-
aśrānta-kaṇṭhakodgamam anavarata-svedam aviratotkampam ।
aniśa-mukulitāpāṅgaṃ mithunaṃ kalayāmi tad-avinābhūtam ।।

atra pārvatī-parameśvarayo ratiḥ śarīraikya-sambandhena yāvad-āśraya-vṛttiḥ anubhūta-sarva-rāgopaplavatayā sva-saṃvedya-daśā-prakāśita-nitya-bhoga-rūpā aśrānta-romāñcādibhir anubhāvair vyajyate ।

anye prītiṃ rater bhedm āmananti na tan-matam । 
asamprayoga-viṣayā seyaṃ harṣān na bhidyate ।।

atha hāsaḥ-
bhāṣaṇākṛti-veṣāṇaṃ kriyāyāś ca vikārataḥ । 
laulyādeś ca parasthānām eṣām anukṛter api ।।
vikāraś cetaso hāsas tatra ceṣṭāḥ samīritāḥ । 
dṛṣṭer vikāro nāmauṣṭha-kapola-spandanādayaḥ ।।

bhāṣā-vikāro bhāṣaṇāsambaddhatvādiḥ । ākṛti-vikṛtir ativāmana-danturatvādiḥ । veṣa-vikāro viruddhālaṅkāra-kalpanā । kriyā-vikāro vikaṭa-gatitvādiḥ । eṣām udāharaṇāni kaiśikyāṃ śuddha-hāsyaje narmaṇi nirūpitāni draṣṭavyāni ।

laulyād, yathā-
bāleya-taṇḍula-vilopa-kadarthitābhir
etābhir agni-śaraṇeṣu sadharmiṇībhiḥ ।
utrāsahetum api daṇḍam udasyamānam
āghrātum icchati mṛge munayo hasanti ।। 

atra mṛgāṇāṃ santrāsana-yaṣṭi-samāghrāṇa-laulyena munīnāṃ hāsaḥ ।

purānukaraṇena, yathā-
pi pi priya sa sa svayaṃ mu mu mukhāsavaṃ dehi me
ta ta tyaja du du drutaṃ bha bha bha bhājanaṃ kāñcanam ।
iti skhalita-jalpitaṃ mada-vaśāt kuraṅgīdṛśaḥ
prage hasita-hetave sahacarībhir adhyaiyata ।। 

atha utsāhaḥ-
śaktir dhariya-sahāyādyaiḥ phala-ślāghyeṣu karmasu । 
satvarā mānasī vṛttir utsāhas tatra vikriyāḥ ।।
kālādyavekṣaṇaṃ dhairyaṃ vāg-ārambhādayo' pi ca । 
sahajāhārya-bhedena sa dvidhā paribhāṣyate ।।

śaktyā sahajotsāho, yathā-
atho mahendraṃ girim āruroha
vārāṃ nidhiṃ laṅghayituṃ hanūmān ।
vāmetarākṣi-sphuraṇena jāna
kara-sthitāṃ rāghava-kārya-siddhim ।।

sa eva dhairyeṇa, yathā-
śaktyā vakṣasi magnayā saha mayā mūḍhe plavaṅgādhipe
nidrāṇeṣu ca vidravatsu kapiṣu prāptāvakāśe dviṣi ।
mā bhaiṣteti nirundhataḥ kapi-bhaṭānasyorjitātma-sthiteḥ
saumitrer adhiyuddha-bhūmi gaditā vācas tvayā na śrutāḥ ।।
atra rāvaṇa-śakti-prahāreṇa kṣīṇa-śakter api lakṣmaṇasya dhairya-janitotsāhaḥ kapi-bhaṭāśvāsanādibhir vyajyate ।

sahāyena sahajotsāho, yathā-
sa gupta-mūla-prayatnaḥ śuddha-pārṣṇir ayānvitaḥ ।
ṣaḍ-vidhaṃ balam ādāya pratasthe vijigīṣayā ।। 

śaktyāhāryotsāho, yathā-

hastālambitam akṣa-sūtra-valayaṃ karṇāvataṃsīkṛtaṃ
srastaṃ bhrū-yugam unnamayya racitaṃ yajñopavītena ca ।
saṃnaddhā jaghane ca valkala-paṭī pāṇiś ca dhatte dhanur
dṛṣṭaṃ bho janakasya yogina idaṃ dāntaṃ viraktaṃ manaḥ ।। 

dhairya-sahāyābhyām āhāryo, yathā-

tava prasādāt kusumāyudho' pi
sahāyam ekaṃ madhum eva labdhvā ।
kuryāṃ harasyāpi pināka-pāṇer
dhairya-cyutiṃ ke mama dhanvino' nye ।। 

atra svabhāva-śakti-rahitasya manmathasya indra-protsāhana-janitena dhairyeṇa vasanta-sahāyena cāhṛtotsāho dhairya-cyuti-cikīrṣā-kathanād abhivyajyate ।

atha vismayaḥ-
lokottara-padārthānāṃ tat-pūrva-lokanādibhiḥ । 
vistāraś cetaso yas tu vismayaḥ sa nigadyate ।
kriyās tatrākṣi-vistāra-sādhūkti-pulakādayaḥ ।। 

yathā-
śilā kampaṃ dhatte śiva śiva viyuṅkte kaṭhinatām
aho nārīcchāyām ayati vanitābhūyam ayate ।
vadaty evaṃ rāme vivalita-mukhī balkalam uraḥ-
sthale kṛtvā baddhvā kaca-bharam udasthād ṛṣi-vadhūḥ ।।

atha krodhaḥ-
vadhāvajñādibhiś citta-jvalanaṃ krodha īritaḥ ।
eṣa tridhā bhavet kordha-kopa-roṣa-prabhedataḥ ।। 
vadha-cchedādi-paryantaḥ krodhaḥ krūra-janāśrayaḥ ।
abhyarthanāvadhiḥ prāyaḥ kopo vīra-janāśrayaḥ ।। 
śatru-bhṛtya-suhṛt-pūjyāś catvāro viṣayās tayoḥ ।
muhur daṣṭoṣṭhatā bhugna-bhrukuṭī-danta-ghaṭṭanam ।। 
hasta-niṣpīḍanaṃ gātra-kampaḥ śastra-pratīkṣaṇam ।
sva-bhujāvekṣaṇaṃ kaṇṭha-garjādyāḥ śātrava-krudhi ।। 

vadhena śatru-viṣaya-krodho, yathā-
kṛtam anumataṃ dṛṣṭaṃ vā yair idaṃ guru-pātakaṃ
manuja-paśubhir nirmaryādair bhavadbhir udāyudhaiḥ ।
naraka-ripuṇā sārdhaṃ teṣāṃ sabhīm akirīṭinām
ayam aham asṛṅ-medo-māṃsaiḥ karomi diśāṃ balim ।। 

avajñayā śatru-viṣaya-krodho, yathā-
śruti-śikhara-niṣadyāvadya-māna-prabhāvaṃ
paśupatim avamantuṃ ceṣṭate yasya buddhiḥ ।
pralaya-śamana-daṇḍoccaṇḍam etasya so' haṃ
śirasi caraṇam enaṃ pātayāmi tri-vāram ।।

atra parameśvarāvajñayā janito dakṣa-viṣayo dadhīci-krodhaḥ paruṣa-vāg-ārambheṇa vyajyate ।

bhṛtya-krodhe tu ceṣṭāḥ syus tarjanaṃ mūrdha-dhananam ।
nirbhartsanaṃ ca bahudhā muhur nirvarṇanādayaḥ ।। 

yathā vīrānande-
ādhūta-mūrdha-daśakaṃ taralāṅulīkaṃ
rūkṣekṣaṇaṃ paruṣa-huṅkṛti-garbha-kaṇṭham ।
paśyan niśācara-mukhāni tato' vatīrṇaḥ
saudhāt plavaṅga-pati-muṣṭi-hato daśāsyaḥ ।।

atra sugrīva-sampāte palāyiteṣu bhṛtyeṣu rāvaṇasya krodho mūrdha-dhūnanādibhir anubhāvair vyajyate ।

mitra-krodhe vikārāḥ syur netrāntaḥ-patad-aśrutā ।
tūṣṇīṃ dhyānaṃ ca naiścalyaṃ śvasitāni muhur muhuḥ । 
maunaṃ vinamra-mukhatā bhugna-dṛṣṭyādayo' pi ca ।।

yathā mamaiva-
subhadrāyāḥ śrutvā tad-anumatimat tena haraṇaṃ
kṛtaṃ kaunteyena kṣubhita-manasaḥ stabdha-vapuṣaḥ ।
namad-vaktrāḥ svānte kim api vilikhanto' tikuṭilair
apaśyann udbāṣpair yadu-patim apāṅgair yadu-bhaṭāḥ ।।

atra subhadrā-haraṇānumatyā janitaḥ kṛṣṇa-viṣayo yadūnāṃ krodhaḥ kuṭila-vīkṣaṇādibhir vyajyate ।

pūjya-krodhe tu ceṣṭāḥ syuḥ sva-nindā namra-vaktratā । 
anuttara-pradānāṅga-sveda-gadgadikādayaḥ ।।

yathā vīrānande-
rāma-pravāsa-jananīṃ jananīṃ vilokya
rūkṣaṃ vivakṣur api gadgadikāṃ dadhānaḥ ।
namrānanaḥ kuṭila-rajyad-apāṅga-dṛṣṭir
jajvāla cetasi paraṃ bharato mahātmā ।।

śatru-krodhe tu ceṣṭāḥ syur bhāva-garbhita-bhāṣaṇam । 
bhrūbheda-niṭila-sveda-kaṭākṣaāruṇimādayaḥ ।।

yathā-
kopena pravidhūta-kuntala-bharaḥ sarvāṅgajo vepathuḥ
kiñcit kokanada-cchadena sadṛśe netre svayaṃ rajyataḥ ।
dhatte kāntim idaṃ ca vaktram anayor bhaṅgena bhīma-bhruvoś
candrasyodbhaṭa-lāñchanasya kamalasyodbhrānta-bhṛṅgasya ca ।।

atra lavasya candraketoś ca paraspara-viṣayaḥ kopo bhrū-bhedādibhir vyajyate ।

bhṛtyādi-kopa-tritaye tat-tat-krodhāditāḥ kriyāḥ ।। 

atha roṣaḥ-
mithaḥ strī-puṃsayor eva roṣah strī-gocaraḥ punaḥ ।
pratyayāvadhir atra syur vikārāḥ kuṭilekṣaṇam । 
adhara-sphuraṇāpāṅga-rāga-niḥśvasitādayaḥ ।।

yathā vīrānande-
bhrū-bhaṅga-bhinnam uparañjita-locanāntam
ākampitādharam atiśvasitānubandham ।
patyur mukhaṃ kṣiti-sutā parilokayantī
kārā-vimuktir api kaṣṭatareti mene ।।

atra rāvaṇa-kārāgāra-śaṅkayā janitaḥ sītā-viṣayo rāmasya roṣo bhrū-bhaṅgādibhir anubhāvair vyajyate ।

pratyayāvadhitvaṃ, yathā-

diṣṭyārdha-śruta-vipralambha-janita-krodhād ahaṃ no gato
diṣṭyā no paruṣaṃ ruṣārdha-kathite kiñcin mayā vyāhṛtam ।
māṃ pratyāyayituṃ vimūḍha-hṛdayaṃ diṣṭyā kathāntaṃ gatā
mithyā-dūṣita-yānayā virahitaṃ diṣṭyā na jātaṃ jagat ।। 

atra svapna-vṛttānta-śravaṇa-bhrānti-janitasya bhānumatī-viṣayakasya suyodhana-roṣasya svapna-śeṣa-śravaṇa-janita-pratyaya-kṛtā śāntiḥ diṣṭyety-ādi-vāg-ārambheṇa vyajyate ।

dvedhā nigaditaḥ strīṇāṃ roṣaḥ puruṣa-gocaraḥ । 
sapatnī-hetur ādyaḥ syād anyaḥ syād anya-hetukaḥ ।।
sapatnī-hetuko roṣo vipralambhe prapañcyate । 
anya-hetu-kṛte tv atra kriyāḥ puruṣa-roṣavat ।।

yathā-
mayy eva vismaraṇa-dāruṇa-citta-vṛttau
vṛttaṃ rahaḥ-praṇayam apratipadyamāne ।
bhedād bhruvoḥ kuṭilayor atilohitākṣyā
bhagnaṃ śarāsanam ivātiruṣā smarasya ।। 

atra prāktana-vṛttāntāpahnava-janito duṣyanta-viṣayakaḥ śakuntalā-roṣo bhrū-bhaṅgādibhir anubhāvair vyajyate ।

atha śokaḥ-
bandhu-vyāpatti-daurgaty-adhana-nāśādibhiḥ kṛtaḥ । 
citta-kleśa-bharaḥ śokas tatra ceṣṭā vivarṇatā ।।
bāṣpodgamo mukhe śoṣaḥ stambha-niḥśvasitādayaḥ । 
uttamānam ayaṃ prauḍho vibhāvair anya-saṃśritaiḥ ।।
ātma-sthair atirūḍho' pi prāyaḥ śauryeṇa śāmyati । 
tatra ceṣṭā guṇākhyāna-nigūḍha-ruditādayaḥ ।।

para-gata-vibhāvair, yathā-
devo rakṣatu vaḥ kilānana-parivyākīrṇa-cūḍā-bharāṃ
bhartur bhasmani petuṣīṃ karatala-vyāmṛṣṭa-pārśva-kṣitim ।
hā prāṇeśvara hā smareti rudatīṃ bāspākulākṣīṃ ratiṃ
dṛṣṭvā yasya lalāṭa-locanam api vyāptāśru nirvāpitam ।।

atra rati-gata-śocya-daśā-vilokanena devasya śoko bāṣpodgamena vyajyate ।

ātma-gatair, yathā-
ayi karṇa karṇa-subhagāṃ prayaccha me
giram udvamann iva mudaṃ mayi sthirām ।
satatāviyuktam akṛtāpriyaṃ kathaṃ
vṛṣasena-vatsala vihāya yāsi mām ।। 

syād eṣa mṛti-paryantaḥ sva-parasthais tu madhyame । 
anativyakta-rudita-pramukhās tatra vikriyāḥ ।।

svagatair madhyamasya, yathā karuṇā-kandale-

nyāyopādhir ayaṃ yad aśru-kaṇikā muñcanti bandhu-vyaye
rāgopādhir ayaṃ tyajanti viṣayān yaj jñātayo dustyajān ।
prāṇānāṃ punar utkramaḥ kim upadhis tat kena vijñāyate
devaṃ cānakadundubhiṃ daśarathaṃ cekṣvāku-vaṃśyaṃ vinā ।।

atra vasudevasya bandhu-vipattijaḥ śokaḥ prāṇotkramaṇena vyajyate ।

para-gatair, yathā-
nirbhidyanta ivāṅgakānya-suharair ākranda-saṃstambhanaiḥ
kaṇṭhe garva-niruddha-bāṣpa-vigame vācāṃ gatir gadgadā ।
dhāvaty antara-saṃstutān api janān kaṇṭhe grahītuṃ manaḥ
kāṣṭhā tasya mamedṛśī yadukule kulyaḥ kathaṃ jīvati ।। 
karuṇā-kandalād iti bhāti ।

atra yadu-kula-dhvaṃsanena nāradasya śokaḥ ।

hetubhiḥ svagatair eva prāyaḥ strī-nīcayor ayam । 
maraṇa-vyavasāyāntas tatra bhū-pariveṣṭanam ।
urastāḍana-nirbheda-pātoccai rodanādayaḥ ।। 

atha nīca-gato, yathā karuṇā-kandale-

kacair ardha-cchinnaiḥ kara-nihita-raktaiḥ kuca-taṭair
nakhotkṛttair gaṇḍair upala-hati-śīrṇaiś ca niṭilaiḥ ।
vidīrṇair ākrandād vikala-gaditaiḥ kaṇṭha-vivarair
manas takṣṇotyantaḥ-pura-parijanānāṃ sthitir iyam ।।

strī-gato, yathā-
atha sā punar eva vihvalā
vasudhāliṅgana-dhūsara-stanī ।
vilalāpa vikīrṇa-mūrdhajā
sama-duḥkhām iva kurvatī sthalīm ।। 

atha jugupsā-
ahṛdyānāṃ padārthānāṃ darśana-śravaṇādibhiḥ ।
saṅkocanaṃ yan manasah sā jugupsātra vikriyāḥ ।। 
nāsāpidhānaṃ tvaritā gatir āsya-vikūṇanam ।
sarvāṅga-dhūnanaṃ kutsā muhur niṣṭhīvanādayaḥ ।। 

ahṛdya-darśanād, yathā-
niṣṭāpa-svidyad-asthnaḥ kvathana-pariṇaman medasaḥ pretakāyān
ākṛṣyāsakta-dhūpān api kuṇapa-bhujo bhūyasībhyaś citābhyaḥ ।
utpakva-sraṃsi māṃsa-pracalad-ubhayataḥ sandhi-nirmukta-mārād
ete niścūṣya jaṅghān alakam udayinīr majja-dhārāḥ pibanti ।।

atra jaṅghā-niścūṣaṇa-majja-dhārā-pānādi-janitā piśāca-viṣayā mādhavasya jugupsā garhaṇena ete kuṇapa-bhuja ity anena vyajyate ।

śravaṇād, yathā-
medo-majjā-śoṇitaiḥ picchile' ntas
tvak-pracchanne snāyu-baddhāsthi-sandhau ।
sādhur dehe karma-caṇḍāla-gehe
badhnāty udyat-pūti-gandhe ratiṃ kaḥ ।।

atra kasyacid vastu-tattva-vicārāgama-śravaṇa-janitā dehe jugupsā-rūpā nindā vyajyate ।

ghṛṇā śuddhā jugupsānyā daśa-rūpe nirūpitā ।
sā heya-śravaṇotpanna-jugupsāyā na bhidyate ।। 

atha bhayam-
bhayaṃ tu mantunā ghora-darśana-śravaṇādibhiḥ ।
cittasyātīva cāñcalyaṃ tat prāyo nīca-madhyayoḥ ।। 
uttamasya tu jāyeta kāraṇair atilaukikaiḥ ।
bhaye tu ceṣṭā vaivarṇyaṃ stabdhatvaṃ gātra-kampanam ।। 
palāyanaṃ parāvṛtya vīkṣaṇaṃ svātma-gopanam ।
āsya-śoṣaṇam utkrośa-śaraṇānveṣaṇādayaḥ ।। 

mantur aparādhaḥ । tasmād, yathā-
vibhūṣaṇa-pratyupahāra-hastam
upasthitaṃ vīkṣya viśāmpatis tam ।
sauparṇam astraṃ pratisañjahāra
prahveṣv anirbandha-ruṣo hi santaḥ ।। 

ghora-darśanād, yathā-
parājitaś cola-bhayena pāṇḍyaḥ
palāyamāno diśi dakṣiṇasyām ।
samākulo vārinidhiṃ vigāhya
setu-cchidaṃ dāśarathiṃ nininda ।।

atra yuddha-saṃrambha-bhīmasya colasya darśanāt pāṇḍyasya bhayaṃ palāyanādibhir vyajyate ।

ghora-śravaṇād, yathā-
śrutvā niḥsāṇa-rāṇaṃ raṇa-bhuvi bhavato mādhava-kṣmādhavendra
prāpya pratyarthi-vīrāḥ kula-śikhari-guhāṃ gūḍha-gāḍhāndhakārām ।
līnā lūna-pratāpā nija-kaṭaka-maṇi-śreṇikānti-prakarṣa-
sraṣṭāraṃ naṣṭa-dhairyāḥ kamala-bhuvam aho hanta nindanti mandam ।।

atilaukikāt kāraṇād uttamasya, yathā-

aśaknuvan soḍhum adhīra-locanaḥ
sahasra-raśmer iva yasya darśanam ।
praviśya hemādri-guhā-gṛhāntaraṃ
nināya bibhyad divasāni kauśikaḥ ।। 

atra varṇanīyatayā uttama-rāvaṇaṃ prati devendrasya madhyamatvaṃ nāśaṅkanīyam । yataḥ prakṛtir eva kāraṇaṃ puṃsām uttamatve । na tu varṇanā । varṇanāyāḥ kāraṇatve priyeṇa tasyānaparādha-bādhitāḥ ity ādibhiḥ augryādi-bhāva-kathanam uttamasya rāvaṇasya nocitaṃ syāt । tasmād uttama-prakṛter api devendrasya lokātirikta-vara-prabhāva-bhīṣaṇād rāvaṇād bhayam upapadyate ।

uttamasyāpi hetuja-bhayānaṅgīkāre-
vidrāṇe dravya-nāthe savitari tarale jāta-śaṅke śaśāṅke
vaikuṇṭhe kuṇṭha-garve dravati maghavati klānta-kāntau kṛtānte ।
abrahmṇyaṃ bruvāṇe viyati śata-dhṛtāv uddhṛtaikāgra-haste
pāyād vaḥ kāla-kūṭaṃ jhaṭiti kavalayan līlayā nīla-kaṇṭhaḥ ।।

ity atra vidrāva-tāralyādibhir udghoṣitasya dravya-nātha-savitrādi-gata-bhayasya apalāpaḥ katham abhidheyaḥ । tad-apalāpe ca kāla-kūṭa-bhakṣaṇasya sukaratvāt tat-kārya-nirvahaṇaika-prāṇasya nīlakaṇṭha-prabhāvotkarṣasya kathaṃ mastakonnamanaṃ syāt ।

hetujād itare prokte bhaye soḍhala-sūnunā ।
kṛtrimaṃ tūttama-gataṃ gurv-ādīn pratyavāstavam ।। 
vibhīṣikotthaṃ bālāder vitrāsitakam ity ubhe ।
tatrāntyam antarbhūtaṃ syād ghora-śravaṇaje bhaye ।। 
bhikṣu-bhallūka-corādi-sūcanā-kalpitatvataḥ ।
ādyaṃ tu yukti-kākṣyāyāṃ bhaya-kakṣyāṃ na gāhate ।। 
gurv-ādi-saṃnidhau yasmān nīcaiḥ sthity-ādi-sūcitam ।
bhāvo vinaya eva syād atha syān nāṭake yadi ।। 
avahitthatayā tasya bhayatvaṃ dūrato gatam ।
ato hetujam evaikaṃ bhayaṃ syād iti niścayaḥ ।। 

tathā ca bhāratīye-
etat svabhāvajaṃ syāt
sattva-samutthaṃ tathaiva kartavyam ।
punar ebhir eva bhāvaiḥ
kṛtakaṃ mṛdu-ceṣṭitaiḥ kāryam ।। iti । 

nanu cātra svabhāvajaṃ kṛtakaṃ ceti dvividhaṃ bhayaṃ pratīyate । tasmāt tad-virodha iti cet, maivam । bharatādy-abhiprāyam ajānatāṃ pelavokti-mātra-tātparyeṇa na śaṅkitavyam । tathā hi-yathā loke mañjiṣṭhādi-dravyaṃ sahajo raktimā gāḍhataraṃ vyāpnoti । evaṃ madhya-nīcayor bhayaṃ svalpa-kāraṇa-mātre' pi sahajavad dṛśyata iti sahajam ity upacaryate । yathā kṛtako lākṣā-rasaḥ prayatna-sajjito' pi kāṣṭhādikam antar na vyāpnoti, evam uttama-gataṃ bhayam iti alaukika-kāraṇa-prakarṣeṇāpi kṛtakavad eva pratīyata iti kṛtakam ity upacaryate । anyathā svābhāvikasya bhayasya dāma-darśane' pi samutpatti-prasaṅgāt ।

nanu yadi svābhāvikaṃ bhayaṃ na vidyate -

dvāre niyukta-puruṣānumata-praveśaḥ
siṃhāsanāntika-careṇa sahopasarpan ।
tejobhir asya vinivārita-dṛṣṭi-pātair
vākyād ṛte punar iva prativārito' smi ।। 

ity ādiṣu kathaṃ bhayotpattir iti ced ucyate । bhīṣaṇās trividhāḥ-ākṛti-bhīṣaṇāḥ kriyā-bhīṣaṇāḥ māhātmya-bhīṣaṇāś ceti । tatrākṛti-bhīṣaṇāḥ rakṣaḥ-piśācādayaḥ । kriyā-bhīṣaṇāḥ vīrabhadra-paraśurāma-śārdūla-vṛkādayaḥ । māhātmya-bhīṣaṇā deva-naradevādayaḥ । tato' tra māhātmya-bhīṣaṇa-rāja-darśanād bhayaṃ nāṭyācāryasya jāyate । na punaḥ svabhāvāt । tad etan niḥśaṃśayaṃ kṛtam aho durāsado rāja-mahimā iti pūrva-vākyaṃ grathnatā tenaiva kālidāseneti sarvaṃ kalyāṇam ।

bhojenoktāḥ sthāyino' nye garvaḥ sneho dhṛtir matiḥ ।
sthāsnur evoddhata-preyaḥ śāntodātta-raseṣv api । 
tatra sneho rater bhedas tridhā cecchātma-tat-kṛtaḥ ।।

tathā hi-idaṃ khalu tenaiva preyo-rasa-vādinā mahārājenodāhṛtam-

yad eva rocate mahyaṃ tad eva kurute priyā ।
iti vetti na jānāti tat priyaṃ yat karoti sā ।। iti ।

tenaiva vyākṛtaṃ ca-vatsala-prakṛter dhīra-lalita-nāyakasya priyālambana-vibhāvād utpannaḥ snehaḥ sthāyi-bhāvo viṣaya-saundaryādibhir uddīpana-vibhāvair uddīpyamānaḥ samupajāyamānair mati-dhṛti-smṛty-ādibhir vyabhicāri-bhāvair anubhāvaiś ca praśaṃsādibhiḥ saṃsṛjyamāno niṣpannaḥ preyo-rasa iti pratīyate । rati-prītyor api cāyam eva mūla-prakṛtir iṣyate ।
na tāvad asya snehasya ratiṃ prati mūla-prakṛtitvam । raty-aṅkura-daśāyām asyāsambhavāt । sambhogecchā-mātraṃ hi ratiḥ । saiva prema-māna-praṇayākhyābhis tisṛbhiḥ pūrva-daśābhir utkaṭībhūtā caturtha-daśāyāṃ citta-dravī-bhāva-lakṣaṇa-sneha-rūpatām āpnoti । tathā ca bhāva-prakāśikāyām-

iyam aṅkuritā premṇā mānāt pallavitā bhavet ।
sakorakā praṇayataḥ snehāt kusumitā bhavet ।। iti ।

ato' sminn udāharaṇe snehasya rati-rūpeṇaivāsvādyatvaṃ na pṛthak sthāyitvena । evaṃ ca snehasya rati-bhedatva-kathanāt preyo-rasasyāpi śṛṅgārād apṛthaktvam artha-siddham ।

anye poṣā-sahiṣṇutvān naiva sthāyi-padocitāḥ ।। 

tathāpi garva-sthāyitvam udāhṛtam-

apakartāham asmīti mā te manasi bhūd bhayam ।
vimukheṣu na me khaḍgaḥ prahartuṃ jātu vāñchati ।।

vyākṛtaṃ ca-atra mayāpakāraḥ kṛta iti yat te cetasi bhayaṃ tan mā bhūt । mama khaḍgaḥ parāṅmukheṣu na kadācid api parahartum utsahata iti sarvathaiva rūḍho' haṅkāraḥ pratīyate । so' yaṃ garva-prakṛtir uddhato nāma raso niṣpadyate iti ।

na tāvad atra garvaḥ । kiṃ tu pūrvam apakartāraṃ paścād bhītaṃ dviṣantam avalokya jātayā sama-ravi-mukhaṃ na hanmi mā bhaiṣīr iti vāk-sūcitayā nīce dayayā kasyacid vīra-sārvabhaumasya śobhā nāma pauruṣa-sāttvika-bhāvaḥ pratīyate । yadi vā abhītam api śatruṃ bhīto yadi tarhi palāyasvety adhikṣipatīti garva iti ced astu vā garvaḥ । tathāpy asatyabhītikalpanā-rūpa-cittādhyavasāya-prakāśana-dvāreṇa śatru-gata-krodham eva puṣṇāti । kiṃ ca vimukhāprahāra-rūpātma-sambhāvanā-rūpa-garvasya asatya-bhīti-kalpanopabṛṃhaṇāt poṣo bhāvakānāṃ vairasyāya, na kevalaṃ svādābhāvāyeti nāsminn udāharaṇe garvasya sthāyitvam upapadyate ।

dhṛteḥ sthāyitvam api tenaivodāhṛtam, tathā hi-

sarvāḥ sampattayas tasya santuṣṭaṃ yasya mānasam ।
upānad-gūḍha-pādasya nanu carmāstṛtaiva bhūḥ ।। iti ।

vyākṛtaṃ ca । atra kasyacid upaśānta-prakṛter dhīra-śānta-nāyakasya arthopagamana-mano' nukūla-dārādi-sampatter ālambana-vibhāva-bhūtāyāḥ samutpanno dhṛti-sthāyi-bhāvo vastu-tattvālocanādibhir uddīpana-vibhāvair uddīpyamānaḥ samupajāyamāna-smṛti-maty-ādibhir vyabhicāri-bhāvair vāg-ārambhādibhiś cānubhāvair anuṣajyamāno niṣpannaḥ śānto rasa iti gīyate । anye punar asya śamaṃ prakṛtim āmananti । sa tu dhṛter eva viśeṣo bhaviṣyatīti ।

atra tāvad anukūla-dāra-siddhi-janitāyāḥ dhṛtes tu rati-paratantratvam ābāla-gopāla-prasiddham । nanu, vastutattvālocanādibhir asyāḥ sthāyitvaṃ kalpyate iti cet, na । naiḥspṛhya-vāsanā-vāsite bhāvaka-citte vibhāvādiṣv api naiḥsvpṛhyonmeṣād dhṛter mūla-ccheda-prasaṅgāt । artha-sampatti-janitā dhṛtis tu agṛdhnu-lakṣaṇa-lokottaratva-prāpti-vyavasāya-rūpam utsāham anusarantī vīropakaraṇatām āpnotīti nātra dhṛteḥ sthāyitvam । dhṛti-sthāyitva-nirākaraṇa-saṃrambheṇaiva naṣṭas tad-viṣayaḥ śama-sthāyī kutra vā līno na jñāyate ।

mateḥ sthāyitvaṃ tenaivodāhṛtam । tathā hi-

sādhāraṇyān nirātaṅkaḥ kanyām anyo' pi yācate ।
kiṃ punar jagatāṃ jetā prapautraḥ parameṣṭhinaḥ ।। iti ।

vyākṛtaṃ ca-rāmasya udātta-prakṛter nisargata eva tattvābhiniveśinī matir nānya-viṣaye pravartate । na ca pravṛttā uparamati । sā ca sīteyaṃ mama svīkāra-yogyety evaṃ-rūpeṇa pravṛttā rāvaṇa-prārthanā-lakṣmaṇa-protsāhanābhyām uddīpyamānā samupajāyamāna-cintā-vitarka-vrīḍāvahittha-smṛty-ādibhiḥ kālocitottarānu-mīyamānair viveka-cāturya-dhairyaudāryādibhiḥ saṃsṛjyamānā udātta-rasa-rūpeṇa niṣpadyate iti ।

atra tāvat sītā-viṣayā ātma-svīkāra-yogyatva-niścaya-rūpā rāmasya matis tu rater utpatti-mātra-kāraṇam eva । tad-aniścaye rater anaucityāt । atra kanyāyāḥ sādhāraṇya-niścayo matiḥ । tasyāḥ sthāyitvam icchāma iti cet, na । sā hi rāvaṇa-viṣaya-lajjāsūyā-doṣa-nivāraṇa-dvāreṇa kārya-karaṇāparāṅmukhībhāva-lakṣaṇa-lokottara-tat-prāpti-vyavasāya-rūpā rāmotsāhaṃ bhāvakāsvāda-yogyatayā protsāhayati ।

tad aṣṭāv eva vijñeyāḥ sthāyino muni-saṃmatāḥ ।
sthāyino' ṣṭau trayastriṃśac cāriṇo' ṣṭau ca sāttvikāḥ ।। 
evam ekonapañcāśad bhāvāḥ syur militā ime ।
evaṃ hi sthāyino bhāvān siṃha-bhūpatir abhyadhāt ।। 
athaiṣāṃ rasa-rūpatvam ucyate siṃha-bhūbhujā ।
vidvan-mānasa-haṃsena rasa-bhāva-vivekinā ।। 
ete ca sthāyinaḥ svaiḥ svair vibhāvair vyabhicāribhiḥ ।
sāttvikaiś cānubhāvaiś ca naṭābhinaya-yogataḥ ।। 
sākṣātkāram ivānītāḥ prāpitāḥ svādu-rūpatām ।
sāmājikānāṃ manasi prayānti rasa-rūpatām ।। 
dadhyādi-vyañjana-dravyaiś ciñcādibhir athauṣadhaiḥ ।
guḍādi-madhura-dravyair yathā-yogaṃ samanvitaiḥ ।। 
yadvat pāka-viśeṣeṇa ṣāḍavākhyo rasaḥ paraḥ ।
niṣpadyate vibhāvādyaiḥ prayogeṇa tathā rasaḥ । 
so' yam ānanda-sambhedo bhāvakair anubhūyate ।।

nanu nāyaka-niṣṭhasya sthāyi-prakarṣa-lakṣaṇasya rasasya sāmājikānubhava-yogyatā nopapadyate । anya-bhavasya tasyānyānubhavāyogāt iti cet satyam । ko vā nāyaka-gataṃ rasam ācaṣṭe । tathā hi-sa ca nāyako dṛṣṭaḥ śruto' nukṛto vā rasasyāśrayatām ālambate । nādyaḥ । sākṣād dṛṣṭa-nāyaka-ratyāder vrīḍā-jugupsādi-pratīpa-phalatvena svādābhāvāt । na dvitīya-tṛtīyau । tayor avidyamānatvāt । na hy asati āśraye tad-āśritasyāvasthānam upapadyate ।

nanu bhavatu nāmaivam । tathāpi rasasya naṭa-gatatve na sāmājikānubhavānupapattir iti cet, na । naṭe rasa-sambhavaḥ kim anubhāvādi-sad-bhāvena vibhāvādi-sambhavena vā । nādyaḥ, abhyāsa-pāṭavādināpi tat-siddheḥ । kiṃ ca sāmājikeṣu yathocitam anubhāva-sadbhāve' pi tvayā teṣāṃ rasāśrayatānaṅgīkārāt । yadi vibhāvena tatrāpi kim anukārya-mālavikādinā anukāriṇā svakāntādinā vā । nādyaḥ, anaucityāt । nāpi dvitīyaḥ, naṭe sākṣād-dṛṣṭa-nāyakavad aślīlatā-pratīteḥ ।

nanu, mālāvikādi-vibhāva-viśeṣasyānaucityāt bhāvasyāsaṃnihitatvāt ca sāmājikānām api naṭavad eva rasān āśrayatvaṃ prasajyate iti cet, atra kecana samādadhate-

vibhāvādi-bhāvānām anapekṣita-bāhya-sattvānāṃ śabdopadhānād evāsādita-sad-bhāvānām anukāryāpekṣayā niḥsādhāraṇānām api kāvye nāṭye ca abhidhā-paryāyeṇa sādhāraṇīkaraṇātmanā bhāvanā-vyāpāreṇa sva-sambandhitayā vibhāvitānāṃ sākṣād bhāvaka-cetasi viparivartamānānām ālambanatvādy-avirodhād anaucityādi-viplava-rahitaḥ sthāyī nirbharānanda-viśrānti-svabhāvena bhogena bhāvakair bhujyate iti ।

anye tv anyathā samādhānam āhuḥ । loke pramadādi-kāraṇādibhiḥ sthāyy-anumāne abhyāsa-pāṭavavatāṃ sahṛdayānāṃ kāvye nāṭye ca vibhāvādi-pada-vyapadeśyaiḥ sva-sambandhitvena anya-sambandhitvena ca sādhāraṇyāt pratītair abhivyaktībhūto vāsanātmatayā sthitaḥ sthāyī ratyādiḥ pānaka-rasa-nyāyena carvyamāṇo lokottara-camatkāra-kārī paramānandam iva kandalayan rasa-rūpatām āpnotīti ।

evaṃ ca bhukti-vyakti-pakṣayor ubhayor api sāmājikānāṃ rasāśrayatvopapatter anyatara-pakṣa-parigrahāgrahād udāsmahe ।

prāyeṇa bhāratīya-matānusāriṇāṃ prakriyā tu -loke kāraṇa-kārya-sahakāritām upagataiḥ kāvye nāṭye vā sarasa-sūkti-sudhā-mādhurī-dhurīṇair yathoktābhinaya-sametair vā padārthatvena vibhāvānubhāva-sañcāri-vyapadeśaṃ prāpitaiḥ nāyikā-nāyaka-candra-candrikā-malayānilādi-bhrū-vikṣepa-kaṭākṣa-pāta-sveda-romāñcādi-nirveda-harṣādi-rūpair vāsanātmakair ātma-sambandhitvenābhi-matair bhāvaiḥ dharma-kīrti-ratānāṃ ṣaḍ-aṅga-nāṭya-samaya-jñānāṃ nānā-deśa-veṣa-bhāṣā-vicakṣaṇānāṃ nikhila-kalā-kalāpa-kovidānāṃ santyakta-matsarāṇāṃ sakala-siddhānta-vedināṃ rasa-bhāva-vivecakānāṃ kāvyārtha-nihita-cetasāṃ sāmājikānāṃ manasi mudrā-muditra-nyāyena viparitvartitāḥ vāsitāś cābhivardhitāḥ sthāyino bhāvāḥ kāvyārthatvenābhimatāḥ bāhyārthāvalambanātmakāḥ santo vikāsa-vistara-kṣobha-vikṣepātmakatayā vibhinnāḥ tat-tad-rūpeṇa āsvādyamānāḥ paramānanda-rūpatām āpnuvantīti sakala-sahṛdaya-saṃvedana-siddhasya rasasya pramāṇāntareṇa saṃsādhana-pariśramaḥ śrotṛ-jana-citta-kṣobhāya na kevalaṃ, pratyuta nopayogāyeti prakṛtam anusarāmaḥ ।।

aṣṭadhā sa ca śṛṅgāra-hāsya-vīrādbhutā api । 
raudraḥ karuṇa-bībhatsau bhayānaka itīritaḥ ।।
eṣūttaras tu pūrvasmāt sambhūto viṣamāt samaḥ । 
bahu-vaktavyatā-hetoḥ sakalāhlādanād api ।।
raseṣu tatra śṛṅgāraḥ prathamaṃ lakṣyate sphuṭam । 
vibhāvair anubhāvaiś ca sāttvikair vyabhicāribhiḥ ।।
nītā sadasya-rasyatvaṃ ratiḥ śṛṅgāra ucyate । 
sa vipralambhaḥ sambhoga iti dvedhā nigadyate ।।
ayuktayos taruṇayor yo' nurāgaḥ parasparam । 
abhīṣṭāliṅganādīnām anavāptau prakṛṣyate ।।
sa vipralambho vijñeyaḥ sa caturdhā nigadyate । 
pūrvānurāga-mānau ca pravāsa-karuṇāv iti ।।

atrāyam arthaḥ-nāyikā-nāyakayoḥ prāg-asaṅgatayoḥ saṅgata-viyuktayor vā svocita-vibhāvair anubhāviś copajāyamānaḥ parasparānurāgo' nyatarānurāgo vā svābhilaṣitāliṅganādīnām anavāptau satyām utpadyamānair vyabhicāribhir anubhāvaiś ca prakṛṣyamāṇo vipralambha-śṛṅgāra ity ākhyāyate । sa ca pūrvānurāgādi-bhedena cāturvidhyam āpadyate ।

tatra pūrvānurāgaḥ-
yat prema saṅgamāt pūrvaṃ darśana-śravaṇādibhiḥ । 
pūrvānurāgaḥ sa jñeyaḥ śravaṇaṃ tad-guṇa-śrutiḥ ।।

śravaṇena pūrvānurāgo, yathā-
sādhu tvayā tarkitam etad eva
svenānalaṃ yat kila saṃśrayiṣye ।
vināmunā svātmani tu prahartuṃ
mṛṣā-giraṃ tvāṃ nṛpatau na kuryām ।। 

atra haṃsa-mukhān nala-guṇa-śravaṇena damayantyāḥ pūrvānurāgaḥ ।

pratyakṣa-citra-svapnādau darśanaṃ darśanaṃ matam ।। 

pratyakṣa-darśanād, yathā-
taṃ vīkṣya sarvāvayavānavadyaṃ
nyavartanānyopagamāt kumārī ।
na hi praphullaṃ sahakāram etya
vṛkṣāntaraṃ kāṅkṣati ṣaṭ-padālī ।। 

citra-darśanena, yathā-
līlāvadhūta-kamalā kalayantī pakṣapātam adhikaṃ naḥ ।
mānasam upaiti keyaṃ citra-gatā rājahaṃsīva ।। 

atra citragata-ratnāvalī-darśanād vatsa-rājasya pūrvānurāgaḥ ।

svapna-darśanena, yathā-
svapne dṛṣṭākārā tam api samādāya gatavatī bhavatī ।
anyam upāyaṃ na labhe prasīda rambhoru dāsāya ।।

atra kām api svapne dṛṣṭavataḥ kasyacin nāyakasya pūrvānurāgaḥ ।

yataḥ pūrvānurāgo' yaṃ saṅkalpātmā pravartate ।
so' yaṃ pūrvānurāgākhyo vipralambha itīritaḥ ।। 
pāratantryād ayaṃ dvedhā daiva-mānuṣa-kalpanāt ।
tatra sañcāriṇo glāniḥ śaṅkāsūye śramo bhayam ।। 
nirvedautsukya-dainyāni cintā-nidre prabodhatā ।
viṣādo jaḍatonmādo moho maraṇam eva ca ।। 

tatra daiva-pāratantryeṇa, yathā-
śailātmajāpi pitur ucchiraso' bhilāṣaṃ
vyarthaṃ samarthya lalitaṃ vapur ātmanaś ca ।
sakhyoḥ samakṣam iti cādhika-jāta-lajjā
śūnyā jagāma bhavanābhimukhī kathaṃcit ।। 

atra janakādy-ānukūlye' pi daiva-pāratantryeṇa pārvatyāḥ pūrvānurāgaḥ ।

mānuṣa-pāratantryeṇa, yathā-

dullaho pio me tasmiṃ bhava hiaa ṇirāsaṃ
ammo apaṃgo me paripphurai kiṃ bi vāmo ।
eso so cira-diṭṭho kahaṃ uṇa dakkhidabbo
ṇāha maṃ parāhīṇaṃ tui parigaṇaa satiṇhaṃ ।। 

[durlabhaḥ priyo me tasmin bhava hṛdaya-nirāsaṃ
amho apāṅgo me parisphurati kim api vāmaḥ ।
eṣa sa cira-dṛṣṭaḥ kathaṃ punar draṣṭavyaḥ
nātha māṃ parādhīnāṃ tvayi parigaṇaya satṛṣṇām ।।]

atra devayānī-pāratantryeṇa śarmiṣṭhāyāḥ yayāti-viṣayaḥ pūrvānurāgaḥ ।

etasminn abhilāṣādi maraṇāntam anekadhā ।
tat-tat-sañcāri-bhāvānām utkaṭatvād daśā bhavet ।। 
tathāpi prāktanair asyā daśāvasthāḥ samāsataḥ ।
proktās tad-anurodhena tāsāṃ lakṣaṇam ucyate ।। 
abhilāṣaś cintānusmṛti-guṇa-saṅkīrtanodvegāḥ ।
savilāpā unmāda-vyādhī jaḍatā mṛtiś ca tāḥ kramaśaḥ ।। 

tatra abhilāṣaḥ-
saṅgamopāya-racita-prārabdha-vyavasāyataḥ ।
saṅkalpecchā-samudbhūtir abhilāṣo' tra vikriyāḥ ।। 
praveśa-nirgamau tūṣṇīṃ tad-dṛṣṭi-patha-gāminau ।
rāga-prakāśana-parāś ceṣṭāḥ svātma-prasādhanam । 
vyājoktayaś ca vijane sthitir ity evam ādayaḥ ।।

yathā-
alolaiś ca śvāsa-pravidalita-lajjā-parimalaiḥ
pramodād udvelaiś cakita-hariṇī-vīkṣaṇa-sakhaiḥ ।
amandair autsukyāt praṇaya-laharī-marma-piśunair
apāṅgaiḥ siṃha-kṣmā-ramaṇam abalā vīkṣitavatī ।।

atra rāga-prakāśana-parair dṛṣṭi-viśeṣair nāyake kasyāścid abhilāṣo vyajyate ।

atha cintā-
kenopāyena saṃsiddhiḥ kadā tasya samāgamaḥ । 
dūtī-mukhena kiṃ vācyam ity ādy ūhas tu cintanam ।।
atra nīvyādi-saṃsparśaḥ śayyāyāṃ parivartanam । 
sa-bāṣpākekarā dṛṣṭir mudrikādi-vivartanam ।
nirlakṣya-vīkṣaṇaṃ caivam ādyā vikṛtayo matāḥ ।। 

yathā-
udyānaṃ kim upāgatāsmi sukṛtī devo na kiṃ darśitaḥ
śrī-siṃhaḥ sva-sakhī-mukhena sa kathaṃ neyaḥ sa kiṃ vakṣyati ।
siddhyet tena kadā samāgama iti dhyānena savyākulā
śayyāyāṃ parivartane śvasiti ca kṣiptvā kapolaṃ kare ।।

atha anusmṛtiḥ-
arthānām anubhūtānāṃ deśa-kālānuvartinām । sāntatyena parāmarśo mānasaḥ syād anusmṛtiḥ ।। 
tatrānubhāvā niḥśvāso dhyāṇaṃ kṛtya-vihastatā ।
śayyāsanādi-vidveṣa ity ādyāḥ smara-kalpitāḥ ।। 

yathā-
ārāme ratirāja-pūjana-vidhāvāsanna-sañcāriṇo
vyāpārānanapota-siṃha-nṛpate rāgānusandhāyakān ।
smāraṃ smāram amuṃ kṣaṇaṃ śaśimukhī śvāsair vivarṇādharā
nānyat kāṅkṣati karma kartum ucitaṃ nāste na śete kvacit ।।

atah guṇa-kīrtanam-
saundaryādi-guṇa-ślāghā guṇa-kīrtanam atra tu ।
romāñco gadgadā vāṇī bhāva-manthara-vīkṣaṇam । 
tat-saṅga-cintanaṃ sakhyā gaṇḍa-svedādayo' pi ca ।।

yathā-
kiṃ kāmena kim indunā surabhiṇā kiṃ vā jayantena kiṃ
mad-bhāgyaād anapota-siṃha-nṛpate rūpaṃ mayā vīkṣitam ।
anyās tat-paricaryayeva sudṛśo hanteti romāñcitā
svidyad-gaṇḍa-talaṃ sagadgada-padaṃ sākhyāti sakhyāḥ puraḥ ।।

atha udvegaḥ-
manasaḥ kampa udvegaḥ kathitas tatra vikriyāḥ । 
cintā santāpa-niḥśvāsau dveṣaḥ śayyāsanādiṣu ।
stambha-cintāśru-vaivarṇya-dīnatvādaya īritāḥ ।। 

yathā-
sevāyā anapota-siṃha-nṛpater yāteṣu rājasv atho
tat-strībhiś cirayat suteṣu vilasac-cetaḥ-samudbhrāntibhiḥ ।
niḥśvāsa-glapitādharaṃ paripatat-saṃruddha-bāṣpodayaṃ
kāmaṃ snigdha-sakhī-jane viracitā dīnā dṛśor vṛttayaḥ ।।

atha vilāpaḥ-
iha me dṛk-pathaṃ prāpad ihātiṣṭhad ihāsta ca ।
ihālapad ihāvātsīd ihaiva nyavṛtat tathā ।। 
ity ādi-vākya-vinyāso vilāpa iti kīrtitaḥ ।
tatra ceṣṭās tu kutrāpi gamanaṃ kvacid īkṣaṇam । 
kvacit kvacid avasthānaṃ kvacic ca bhramaṇādayaḥ ।।

yathā-
atrābhūd anapota-siṃha-nṛpatis tatrāham asmin latā-
kuñje sādaram īkṣitāham iha mam ānandayan sa smitaiḥ ।
ity ālāpavatī vilokitam api vyālokate sambhramād
yātaṃ yāti ca satvarā taru-talaṃ līlāta ekākinī ।।

atha unmādaḥ-
sarvāvasthāsu sarvatra tan-manaskatayā sadā । 
atasmiṃs tad iti bhrāntir unmādo virahodbhavaḥ ।।
tatra ceṣṭās tu vijñeyā dveṣaḥ sveṣṭe' pi vastuni । 
dīrghaṃ muhuś ca niḥśvāso nirnimeṣatayā sthitiḥ ।
nirnimitta-smita-dhyāna-gāna-maunādayo' pi ca ।। 

autsukyād anapota-siṃha-nṛpater ākāram ālikhya sā
nirvarṇyāyam asau mama priya iti premābhiyoga-bhramāt ।
āśūtthāya tato' pasṛtya tarasā kiṃcid vivṛttānanā
sāsūyaṃ sadara-smitaṃ sa-cakitaṃ sākāṅkṣam ālokate ।।

atha vyādhiḥ-
abhīṣṭa-saṅgamābhāvād vyādhiḥ santāpa-lakṣaṇaḥ ।
atra santāpa-niḥśvāsau śīta-vastu-niṣevaṇam ।। 
jīvitopekṣaṇaṃ moho mumūrṣā dhṛti-varjanam ।
yatra kvacic ca patanaṃ srastākṣatvādayo' pi ca ।। 

yathā-
saṅgatyām anapota-siṃha-nṛpater āsakta-ceto-gataiḥ
kandarpānala-dīpitāni sutanor aṅgāni paryākulāḥ ।
vyālimpan hima-bālukā-paricitaiḥ śrī-gandha-sāra-dravaiḥ
sakhyaḥ pāṇi-talāni patra-marutā nirvāpayantyo muhuḥ ।।

atha jaḍatā-
idam iṣṭam aniṣṭaṃ tad iti vetti na kiñcana ।
nottaraṃ bhāṣate praśne nekṣate na śṛṇoti ca ।। 
yatra dhyāyati niḥsaṃjñaṃ jaḍatā sā prakīrtitā ।
atra sparśānabhijñatvaṃ vaivarṇyaṃ śithilāṅgatā । 
akāṇḍa-huṅkṛtiḥ stambho niḥśvāsa-kṛśatādayaḥ ।।

yathā-
saṅkalpair anapota-siṃha-nṛpatau saṃrūḍha-mūlāṅkurair
ākrāntā tanutāṃ gatā smara-śaraiḥ śāteva śātodarī ।
asman-mūlam idaṃ tanutvam iti kiṃ lajjālase locane
prāpte pakṣma-puṭāvṛtiṃ ratipates tat-ketanaṃ jṛmbhatām ।।

atha maraṇaṃ-
tais taiḥ kṛtaiḥ pratīkārair yadi na syāt samāgamaḥ । 
tataḥ syān maraṇodyogah kāmāgnes tatra vikriyāḥ ।।
līlā-śuka-cakorādi-nyāsaḥ snigdha-sakhī-kare । 
kala-kaṇṭha-kalālāpa-śrutir mandānilādaraḥ ।
jyotsnā-praveśa-mākanda-mañjarī-vīkṣaṇādayaḥ ।। 

yathā-
tanvī darśana-saṃjñayaiva laitkām āpṛcchya saṃvardhitāṃ
nyāsīkṛtya ca śārikāṃ parijane snigdhe samaṃ vīṇayā ।
jyotsnām āviśatī viśārada-sakhī-vargeṇa karṇāntike
siktena hy anapota-siṃha-nṛpater nāmnā punar jīvitā ।।

atra kecid abhilāṣāt pūrvam icchotkaṇṭhā-lakṣaṇam avasthā-dvayam aṅgīkṛtya dvādaśāvasthā iti varṇayanti । tatrecchā punar abhilāṣān na bhidyate । tat-prāpti-tvarālakṣaṇā utkaṇṭhā tu cintanān nātiricyate ity udāsitam ।

atha māna-vipralambhaḥ-
muhuḥ-kṛto meti neti pratiṣedhārtha-vīpsayā ।
īpsitāliṅganādīnāṃ nirodho māna ucyate ।। 
so' yaṃ sahetu-nirhetu-bhedād dvedhātra hetujaḥ ।
īrṣyayā sambhaved īrṣyā tv anyāsaṅgini vallabhe ।। 
asahiṣṇutvam eva syād dṛṣṭer anumiteḥ śruteḥ ।
īrṣyā-māne tu nirvedāvahittha-glāni-dīnatāḥ । 
cintā-cāpalya-jaḍatā-mohādyā vyabhicāriṇaḥ ।।

tatra darśanerṣyā-māno, yathā-
paccakkha-maṃtu-kāraa ja{i} cumbasi maha ime hada-kapole ।
tā majjha pia-sahīe bisesao kīsa biṇṇao ।।

[pratyakṣa-mantu-kāraka yadi cumbasi mamaimau hata-kapolau ।
tato mama priya-sakhyā viśeṣakaḥ kasmād vijñātaḥ ।।]

atra nāyikā-kapola-cumbana-vyājena tat-pratibimbitāṃ sakhīṃ cumbati nāyake tad-īrṣyayā janito nāyikā-mānaḥ pratyakṣa-mantukārakety anayā sambuddhyā vyajyate ।

bhogāṅka-gotra-skhalanotsvapnair anumitis tridhā ।। 

bhogāṅkānumiti-janiterṣyamāno, yathā mamaiva-

ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā ।
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā ।। 
This verse appeared previously in 

atra maṇi-mālikādi-lakṣaṇa-madana-mudrānumiti-priyāparādha-janiterṣyā-sambhūto mānaḥ tat sādhv eva kṛtam ity ādibhir viparīta-lakṣaṇoktibhir vyajyate ।

gotra-skhalanena yathā mamaiva-
nāma-vyatikrama-nimitta-ruṣāruṇena
netrāñcalena mayi tāḍanam ācarantyāḥ ।
mā mā spṛśeti paruṣākṣara-vāda-ramyaṃ
manye tad eva mukha-paṅkajam āyatākṣyāḥ ।।

utsvapnerṣyayā, yathā-
svapna-kīrtita-vipakṣam aṅganāḥ
pratyabhitsur avadantya eva tam ।
pracchadānta-galitāśru-bindubhiḥ
krodha-bhinna-valayair vivartanaiḥ ।। 

śrutiḥ priyāparādhasya śrutir āpta-sakhī-mukhāt ।। śruti-janiterṣyayā māno, yathā-

aṅguly-agra-nakhena bāṣya-salilaṃ vikṣipya vikṣipya
kiṃ tūṣṇīṃ rodiṣi kopane bahutaraṃ phūtkṛtya rodiṣyasi ।
yasyāste piśunopadeśa-vacanair māne' tibhūmiṃ gate
nirviṇṇo' nunayaṃ prati priyatamo madhyasthatām eṣyati ।। 

atra piśuna-sakhī-janopadeśa-janito māno bāṣpādibhir vyajyate ।

kāraṇābhāsa-sambhūto nirhetuḥ syād dvayor api । 
avahitthādayas tatra vijñeyā vyabhicāriṇaḥ ।।

tatra puruṣasya, yathā-
likhann āste bhūmiṃ bahir avanataḥ prāṇa-dayito
nirāhārāḥ sakhyaḥ satata-ruditocchūṇa-nayanāḥ ।
parityaktaṃ sarvaṃ hasita-paṭhitaṃ pañjara-śukais
tavāvasthā ceyaṃ visṛja kaṭhine mānam adhunā ।। 

yathā vā-
alia-pasuttaa viṇimīliaccha dehi suhaa majjha oāsaṃ ।
gaṇḍa-paricuṃbaṇāpulaiaṅga ṇa puṇo cirāissaṃ ।। 

(alīka-prasupta vinimīlitākṣa dehi subhaga mamāvakāśam ।
gaṇḍa-paricumbanā-pulakitāṅga na punaś cirayiṣyāmi ।।)

atrālīka-svāpākṣi-nimīlanādi-sūcita-puruṣa-māna-kāraṇasya prasādhana-gṛha-vyāpāra-nimittaṃ vilambanasyābhāsatvam ।

striyā, yathā-
muñca kopam animitta-locane
sandhyayā praṇamito' smi nānyathā ।
kiṃ na vetsi sahadharma-cāriṇaṃ
cakravāka-sama-vṛttim ātmanaḥ ।। 

atra pārvatī-māna-kāraṇasya parameśvara-kṛta-sandhyā-praṇāmasyābhāsatvam ।

nanu aliapasuttety atra gaṇḍa-paricumbanasya niṣedho nāsti । evaṃ muñca kopam ity atra ca niṣedho na śrūyate । tat katham asya nirhetukasya mānatvam iti cet । meti neti vācika-niṣedhasya upalaksaṇatvāt pūrvasminn udāharaṇe apratikriyayā cumbanānaṅgīkāra-lakṣaṇo niṣedho vidyata eva । aparatra punar anuttara-dānādinā anaṅgīkāra-lakṣaṇo niṣedho vaktavya eva ।

nanu nirhetukasya mānasya bhāva-kauṭilya-rūpa-mānasya ca ko bheda iti ced ucyate । nirhetuka-māne tu kopa-vyājena cumbanādi-vilambanāt prema-parīkṣaṇaṃ phalam । bhāva-kauṭilya-māne tu cumbanādy-avilambaḥ phalam iti spaṣṭa eva tayor bhedaḥ ।

nirhetukaḥ svayaṃ śāmyet svayaṃ grāhasmitādibhiḥ ।। 

yathā-
idaṃ kim āryeṇa kṛtaṃ mamāṅge
mugdhe kim etad racitaṃ tvayeti ।
tayoḥ kriyānteṣv anubhoga-cihnaiḥ
smitottaro' bhūt kuhanāvirodhaḥ ।।

atra lakṣmī-nārāyaṇayor anyonya-mānasya paraspara-kṛta-bhoga-cihna-lakṣaṇa-kāraṇābhāsa-janitasya smitottaratayā svayaṃ śāntir avagamyate ।

hetujas tu śamaṃ yāti yathāyogyaṃ prakalpitaiḥ ।
sāmnā bhedena dānena naty-upekṣā-rasāntaraiḥ । 
tatra priyokti-kathanaṃ yat tu tat sāma gīyate ।।

tatra yathā mamaiva-
ananya-sādhāraṇa eṣa dāsaḥ
kim anyathā cetasi śaṅkayeti ।
priye vadaty ādṛtayā kayācin
nājñāyi māno' pi sakhī-jano' pi ।।

atra priya-sāmokti-janitā kasyāścid māna-śāntiḥ sakhī-jana-mānādy-ajñāna-sūcitair āliṅganādibhir vyajyate ।

sakhyādibhir upālambha-prayogo bheda ucyate ।। 

yathā-
vihāyaitan māna-vyasanam anayos tanvi kucayor
vidheyas te preyān yadi vayam anullaṅghya-vacasaḥ ।
sakhībhyaḥ snigdhābhyo giram iti niśamyaiṇa-nayanā
nivāpāmbho datte nayana-salilair māna-suhṛde ।।

vyājena bhūṣaṇādīnāṃ pradānaṃ dānam ucyate ।। athā-
muhur upahasitām ivāli-nādair
vitarasi naḥ kalikāṃ kim-artham enām ।
adhirajani gatena dhāmni tasyāḥ
śaṭhaḥ kalir eva mahāṃs tvayādya dattaḥ ।। 

natiḥ pāda-praṇāmaḥ syāt ।। 

tayā, yathā-
piśuna-vacana-roṣāt kiṃcid ākuñcita-bhrūḥ
praṇamati nija-nāthe pāda-paryanta-pīṭham ।
yuvatir alam apāṅga-syandino bāṣpa-bindūn
anayata kuca-yugme nirguṇāṃ hāra-vallīm ।।

tūṣṇīṃ sthitir upekṣaṇam ।। 

yathā-
caraṇoāsaṇisaṇṇassa tassa bharimo aṇālabantassa ।
pāaṅguṭṭhābeṭṭhia kesa-diḍhāaḍḍhaṇa-suhaṃ ।। 

[caraṇāvakāśa-niṣaṇṇasya tasya smarāmo' nālapataḥ ।
pādāṅguṣṭhāveṣṭhita keśa-dṛḍhākarṣaṇa-sukham ।।]

atra śayyāyāṃ caraṇāvakāśa-sthiti-maunādibhir upekṣā । tayā janitā mānasya śāntiś caraṇāṅguṣṭha-veṣṭita-keśa-dṛḍhākarṣaṇena vyajyate ।

ākasmika-bhayādīnāṃ kalpanā syad rasāntaram ।
yādṛcchikaṃ buddhi-pūrvam iti dvedhā nigadyate । 
anukūlena daivena kṛtaṃ yādṛcchikaṃ bhavet ।।

tena māna-śāntir, yathā-
mānam asyā nirākartuṃ pādayor me patiṣyataḥ ।
upakārāya diṣṭyaitad udīṇaṃ ghana-garjitam ।। 

atra māna-praṇodana-ghana-garjita-santrāsasya priya-prayatnair vinā daiva-vaśena sambhūtatvād yādṛcchikatvam ।

pratyutpanna-dhiyā puṃsā kalpitaṃ buddhi-pūrvakam ।। 

yathā-
līlā-tāmarasāhato' nya-vanitā-niḥśaṅka-daṣṭādharaḥ
kaścit kesara-dūṣitekṣaṇa iva vyāmīlya netre sthitaḥ ।
mugdhā kuḍmalitānanena dadatī vāyuṃ sthitā tasya sā
bhrāntyā dhūrtatayātha sā natim ṛte tenāniśaṃ cumbitā ।। 

atra mānāpanodanasya priya-trāsasya netra-vyāvṛtti-naṭana-lakṣaṇatayā nāyakasya pratyutpanna-matyā kalpitatvād buddhi-pūrvakatvam ।

atha pravāsaḥ-
pūrva-saṅgatayor yūnor bhaved deśāntarādibhiḥ ।
caraṇa-vyavadhānaṃ yat sa pravāsa itīryate ।। 
taj-janyo vipralambho' pi pravāsatvena saṃmataḥ ।
harṣa-garva-mada-vrīḍā varjayitvā samīritāḥ ।। 
śṛṅgāra-yogyāḥ sarve' pi pravāsa-vyabhicāriṇaḥ ।
kāryataḥ sambhramāc chāpāt sa tridhā tatra kāryajaḥ ।। 
buddhi-pūrvatayā yūnoḥ saṃvidhāna-vyapekṣayā ।
vṛtto vartiṣyamāṇaś ca vartamāna iti tridhā ।। 

dharmārtha-saṅgrahāya buddhi-pūrvo vyāpāraḥ kāryam । tena vṛtto, yathā-

kriyā-prabandhād ayam adhvarāṇām
ajasram āhūta-sahasra-netraḥ ।
śacyāś ciraṃ pāṇḍu-kapola-lambān
mandāra-śūnyān alakāṃś cakāra ।। 

atra purandarasya pūrvaṃ śacīm āmantrya paścād adhvara-pradeśa-gamanena tayoḥ saṃvidhān avyapekṣayā vipralambhasya bhūta-pūrvatvam ।

vartiṣyamāṇo, yathā-

bhavatu viditaṃ chadmālāpair alaṃ priya gamyatāṃ
tanur api na te doṣo' smākaṃ vidhis tu parāṅmukhaḥ ।
tava yathā tathābhūtaṃ prema prapannam imāṃ daśāṃ
prakṛti-capale kā naḥ pīḍā gate hata-jīvite ।। 

vartamāno, yathā-
yāmīti priya-puṣṭāyāḥ priyāyāḥ kaṇṭha-lagnayoḥ ।
vaco-jīvitayor āsīt puro niḥsaraṇe raṇaḥ ।।

atha sambhramāt-
āvegaḥ sambhramaḥ so' pi naiko divyādibhedataḥ ।। 

tatra divyo, yathā-
tiṣṭhet kopa-vaśāt prabhāva-pihitā dīrghaṃ na sā kupyati
svargāyotpatitā bhaven mayi punar-bhāvārdram asyā manaḥ ।
tāṃ hartuṃ vibudha-dviṣo' pi na ca me śaktāḥ puro-vartinīṃ
sā cātyantam agocaraṃ nayanayor yāteti ko' yaṃ vidhiḥ ।। 

atra vipralambhasya kāraṇāntara-nirāsena ko' yaṃ vidhir iti vidheḥ kāraṇatvābhiprāyeṇa divya-sambhrama-janitatvaṃ pratīyate ।

atha śāpaḥ-
śāpo vairūpyatād rūpya-pravṛtter dvividho bhavet । 
pravāsaḥ śāpa-vairūpyād ahalyā-gautamādiṣu ।।

tādrūpyeṇa, yathā-
kaścit kāntā-viraha-guruṇā svādhikārāt pramattaḥ
śāpenāstaṃgamita-mahimā varṣa-bhogyeṇa bhartuḥ ।
yakṣaś cakre janaka-tanayā-snāna-puṇyodakeṣu
snigdha-cchāyā-taruṣu vasatiṃ rāma-giry-āśrameṣu ।। 

atha karuṇa-vipralambhaḥ-
dvayor ekasya maraṇe punar ujjīvanāvadhau । 
virahaḥ karuṇo' nyasya saṅgamāśānuvartanāt ।।
karuṇa-bhrama-kāritvāt so' yaṃ karuṇa ucyate । 
sañcāriṇo' nubhāvāś ca karuṇe' pi pravāsavat ।।

yathā-
atha madana-vadhūr upaplavāntaṃ
vyasana-kṛśo pratipālayāṃ babhūva ।
śaśina iva divātanasya rekhā
kiraṇa-parikṣaya-dhūsarā pradoṣam ।। 

atrākāśa-sarasvatī-pratyayena rater vipralambhaḥ kṛśatvādy-anumitair glāny-ādibhiḥ vyabhicāri-bhāvaiḥ poṣitaḥ samaya-paripālanādibhir anubhāvair vyajyate ।

atra kecid āhuḥ-karuṇo nāma vipralambha-śṛṅgāro nāsti । ubhayālambanasya tasya ekatraivāsambhavāt । yatra tv ekasyāpāye sati tad-itara-gatāḥ pralāpādayo bhavanti sa śokān na bhidyate iti । yatra punar-ujjīvanena sambhogo nāsti, tatra satyaṃ śoka eva । yatra so' sti tatra vipralambha eva । anyathā sambhoga-śiraske anyatarāpāya-lakṣaṇe vairūpya-śāpa-pravāse' pi śoka-rūpatvāpatteḥ ।

nanv evaṃ pravāsa-karuṇayoḥ ko bheda iti ced ucyate-śarīreṇa deśāntara-gamane pravāsaḥ । prāṇair deśāntara-gamane karuṇa iti ।

atra kecid ayoga-śabdasya pūrvānurāga-vācakatvaṃ viprayoga-śabdasya mānādi-vācakatvaṃ cābhipretya ayogo viprayogaś ceti sambhogād anyasya śṛṅgārasya vibhāgam āhuḥ । vipralambha-padasyāprayoge ca kāraṇaṃ bruvate- uktvā saṅketam aprāptau tad-vyatikrame nāyikāntarānusaraṇe ca vipralambha-śabdasya prayogaḥ । vañcanārthatvāt tasya । tat-sāmānyābhidhāyitve tu vipralambha-śabdasya upacaritatvāpatter iti । tad ayuktam । caturvidhe' pi vipralambhe vañcana-rūpasyārthasya mukhyata eva siddheḥ । tathā ca śrī-bhojaḥ-

vipralambhasya yadi vā vañcanāmātra-vācinaḥ ।
vinā samāse caturāś caturo' rthān niyuñjate ।।
pūrvānurāge vividhaṃ vañcanaṃ vrīḍitādibhiḥ ।
māne viruddhaṃ tat prāhuḥ punar īrṣyāyitādibhiḥ ।।
nyāviddhaṃ dīrgha-kālatvāt pravāse tat pratīyate ।
viniṣiddhaṃ tu karuṇe karuṇatvena gīyate ।। 

atha sambhogaḥ-
sparśanāliṅganādīnām ānukūlyān niṣevaṇam । 
ghaṭate yatra yūnor yat sa sambhogaś caturvidhaḥ ।।

atrāyam arthaḥ-prāg-asaṅgatayoḥ saṅgata-viyuktayor vā nāyikā-nāyakayoḥ paraspara-samāgame prāg-utpannā tadānīntanī vā ratiḥ prepsitāliṅganādīnāṃ prāptau satyāṃ upajāyamānair harṣādibhiḥ saṃsṛjyamānā candrodayādibhir uddīpitā smitādibhir vyajyamānā prāpta-prakarṣā sambhoga-śṛṅgāra ity ākhyāyate । sa ca vakṣyamāṇa-krameṇa caturvidhaḥ ।

saṅkṣiptaḥ saṅkīrṇaḥ sampannataraḥ samṛddhimān iti te । 
pūrvānurāga-māna-pravāsa-karuṇānusambhavāḥ kramataḥ ।।

tatra saṅkṣiptaḥ-
yuvānau yatra saṃkṣiptān sādhvasa-vrīḍitādibhiḥ । 
upacārān niṣevete sa saṃkṣipta itīritaḥ ।।

puruṣa-gata-sādhvasena saṅkṣipto, yathā-

līlā-hitulia-selo rakkhadu vo rāhiāi tthaṇa-paṭṭhe ।
hariṇo puḍhama-samāama-saddhasa-basa-bebilo hattho ।।

(līlābhitulita-śailo rakṣatu vo rādhikā-stana-sparśe ।
hareḥ prathama-samāgama-sādhvasa-vaśa-vepana-śīlo hastaḥ ।।)

strī-sādhvasāt saṅkṣipto, yathā-
cumbaneṣv adhara-dāna-varjitaṃ
sanna-hasta-madayopagūhane ।
kliṣṭa-manmatham api priyaṃ prabhor
durlabha-pratikṛtaṃ vadhūratam ।। 

atha saṅkīrṇaḥ-
saṅkīrṇas tu parādhīna vyalīka-maraṇādibhiḥ । 
saṅkīryamāṇaḥ sambhogaḥ kiñcit puṣpeṣu-peśalaḥ ।।

yathā-
vimarda-ramyāṇi samatsarāṇi
vibhejire tair mithunai ratāni ।
vaiyātya-visrambha-vikalpitāni
mānāvasādād viśadīkṛtāni ।।

atha sampannaḥ-
bhaya-vyalīka-smaraṇādy-abhāvāt prāpta-vaibhavaḥ । 
proṣitāgatayor yūnor bhogaḥ sampanna īritaḥ ।।

yathā-
daṃta-kkhaaṃ kabole kaaggahubbellio a dhammillo ।
parighummirāa diṭṭhī piāgamaṃ sāhai bahūe ।।

(danta-kṣataṃ kapole kaca-grahodveellitaś ca dhammillaḥ ।
parighūrṇana-śīlā ca dṛṣṭiḥ priyāgamaṃ sādhayati vadhvāḥ ।।)

atra aprathama-sambhogatvād bhayābhāvaḥ । danta-kṣatādiṣv aṅgārpaṇānukūlyena vyalīka-smaraṇādy-abhāvaḥ । tābhyām upārūḍha-vaibhavaḥ sampadyate sambhogaḥ ।

atha samṛddhimān-
punar ujjīvane bhoga-samṛddhiḥ kiyatī bhavet । 
śivābhyām eva vijñeyam ity ayaṃ hi samṛddhimān ।।

yathā-
candrāpīḍaṃ sā ca jagrāha kaṇṭhe
kaṇṭha-sthānaṃ jīvitaṃ ca prapede । tenāpūrvā sā samullāsa-lakṣmīm
indu-spṛṣṭāṃ sindhu-lekheva bheje ।।

yathā vā-
akalia-parirambha-bibbhamāi
ajaṇia-cumbaṇa-ḍambarāi dūraṃ ।
aghaḍia-ghaṇa-tāḍaṇāi ṇiccaṃ
ṇamaha aṇaṃga-rahīṇa mohaṇāiṃ ।।

(akalita-parirambha-vibhramāṇi
ajanita-cumbana-ḍambarāṇi dūram ।
aghaṭita-ghana-tāḍanāni nityaṃ
namatānaṅga-ratyor mohanāni ।।)

atra punar-ujjīvitenaa kāmena saha ratyā rater bāhyopacārānapekṣayaiva tat-phala-rūpa-sukha-prāpti-kathanāt sambhogaḥ samṛddhyati ।

atha hāsyaḥ-
vibhāvair anubhāvaiś ca svocitair vyabhicāribhiḥ । 
hāsaḥ sadasya-rasyatvaṃ nīto hāsya itīryate ।।
tatrālasya-glāni-nidrā-vyādhy-ādyā vyabhicāriṇaḥ । 
eṣa dvedhā bhaved ātma-para-sthiti-vibhāgataḥ ।।
ātmasthas tu yadā svasya vikārair hasati svayam । 

yathā bāla-rāmāyaṇe-bhṛṅgiriṭiḥ -aho tribhuvanādhipater asya anucarasya mahārha-veṣatā ।

kaupīnācchādane valkam akṣa-sūtraṃ jaṭā-cchaṭāḥ ।
rudrāṅkuśas tripuṇḍraṃ ca veṣo bhṛṅgiriṭer ayam ।। 

atra bhṛṅgiriṭiḥ sva-veṣa-vaikṛtenaiva svayam ātmānaṃ hasati ।

parasthas tu para-prāptair etair hasati cet param ।। 

yathā-
trastaḥ samasta-jana-hāsa-karaḥ kareṇos
tāvat kharaḥ prakharam ullalayāṃcakāra ।
yāvac calāsana-vilola-nitamba-bimba-
visrasta-vastram avarodha-vadhūḥ papāta ।। 

prakṛti-vaśāt sa ca ṣoḍhā smita-hasite vihasitāvahasite ca । 
apahasitātihasitake jyeṣṭhādīnāṃ kramād dve dve ।।

tatra smitam -
smitaṃ cālakṣya-daśanaṃ dṛk-kapola-vikāśa-kṛt ।। 

yathā-
utphulla-gaṇḍa-maṇḍalam ullasita-dṛg-anta-sūcitākūtam ।
namayantyāpi mukhāmbujam unnamitaṃ rāga-sāmrājyam ।। 

atra gaṇḍa-maṇḍala-vikāsa-dṛg-antollāsābhyāṃ nāyikāyāḥ smitaṃ vyajyate ।

hasitaṃ, yathā-
tad eva lakṣya-daśana-śikharaṃ hasitaṃ bhavet ।। 
smayamānam āyatākṣyāḥ
kiṃcid abhivyakta-daśana-śobhi mukham ।
asamagra-lakṣya-kesaram
ucchvasad iva paṅkajaṃ dṛṣṭam ।। 

atra kiñcid abhivyakta-daśanatvād idaṃ hasitam ।

vihasitaṃ, yathā-
tad eva kuñcitāpāṅga-gaṇḍaṃ madhura-niḥsvanam । 
kālocitaṃ sānurāgam uktaṃ vihasitaṃ bhavet ।।

yathā-
savidhe' pi mayy apaśyati śiśujana-ceṣṭā-vilokana-vyājāt ।
hasitaṃ smarāmi tasyāḥ sa-svanam ākuñcitāpāṅgam ।।

avahasitam, yathā-
phulla-nāsā-puṭaṃ yat syān nikuñcita-śiro' ṃsakam । 
jihmāvaloka-nayanaṃ tac cāvahasitaṃ matam ।।

yathā-
kharvāṭa-dhammilla-bharaṃ kareṇa
saṃspṛṣṭa-mātraṃ patitaṃ vilokya ।
nikuñcitāṃsaṃ kuṭilekṣaṇāntaṃ
phullāgra-nāsaṃ hasitaṃ sakhībhiḥ ।।

kampitāṅgaṃ sāśru-netraṃ tac cāpahasitaṃ bhavet ।। 

yathā-
samaṃ putra-premṇā karaṭa-yugalaṃ cumbitu-mano
gajāsye kṛṣṭāsye niviḍa-milad-anyonya-vadanam ।
apāyāt pāyād vaḥ pramatha-mithunaṃ vīkṣya tad idaṃ
hasan krīḍānṛtta-ślatha-calita-tundaḥ sa ca śiśuḥ ।।

atihasitam, yathā-
karopagūḍha-pārśvaṃ yad uddhatāyata-niḥsvanam ।
bāṣpākulākṣa-yugalaṃ tac cātihasitaṃ bhavet ।। 

yathā-
iti vācam uddhatam udīrya
sapadi saha veṇu-dāriṇā ।
soḍha-ripu-bala-bharo' sahanaḥ
sa jahāsa datta-kara-tālam uccakaiḥ ।। 

atha vīraḥ-
vibhāvair anubhāvaiś ca svocitair vyabhicāribhiḥ ।
nītaḥ sadasya-rasyatvam utsāho vīra ucyate ।। 
eṣa tridhā samāsena dāna-yuddha-dayodbhavāḥ ।
dāna-vīro dhṛtir harṣo matyādyā vyabhicāriṇaḥ ।। 
smita-pūrvābhibhāṣitvaṃ smita-pūrvaṃ ca vīkṣitam ।
prasāde bahu-dātṛtvaṃ tadvad vācānumoditam । 
guṇāguṇa-vicārādyās tv anubhāvāḥ samīritāḥ ।।

yathā-
amuṣmai caurāya pratinihata-mṛtyu-pratibhiye
prabhuḥ prītaḥ prādād uparitana-pāda-dvaya-kṛte ।
suvarṇānāṃ koṭīr daśa daśana-koṭi-kṣata-girīn
gajendrānapy aṣṭau mada-mudita-kūjan madhulihaḥ ।।

yuddha-vīre harṣa-garvāmarṣādayā vyabhicāriṇā । 
asāhāyye' pi yuddhecchā samarād apalāyanam ।
bhītābhaya-pradānādyā vikārās tatra kīrtitāḥ ।। 

yathā-
rathī niṣaṅgī kavacī dhanuṣmān
dṛptah sa rājanyakam eka-vīraḥ ।
vilolayāmāsa mahā-varāhaḥ
kalpa-kṣayodvṛttam ivārṇavāmbhaḥ ।। 

dayā-vīre dhṛti-mati-pramukhā vyabhicāriṇaḥ ।
svārtha-prāṇa-vyayenāpi vipanna-trāṇa-śīlatā । 
āśvāsanoktayaḥ sthairyam ity ādyās tatra vikriyāḥ ।।

yathā-
ārtaṃ kaṇṭha-gata-prāṇaṃ parityaktaṃ sva-bāndhavaiḥ ।
trāye nainaṃ yadi tataḥ kaḥ śarīreṇa me guṇaḥ ।। 

atha adbhutaḥ-
vibhāvair anubhāvaiś ca svocitair vyabhicāribhiḥ । 
nītaḥ sadasya-rasyatvaṃ vismayo' dbhutatāṃ vrajet ।।
atra dhṛtyāvega-jāḍya-harṣādyā vyabhicāriṇaḥ । 
ceṣṭās tu netra-vistāra-svedāśru-pulakādayaḥ ।।

yathā-
soḍhāhe namateti dūta-mukhataḥ kāryopadeśāntaraṃ
tat tādṛk samarāṅgaṇeṣu bhujayor vikrāntam avyāhatam ।
bhītānāṃ parirakṣaṇaṃ punar api sve sve pade sthāpanaṃ
smāraṃ smāram arātayaḥ pulakitā recarla-siṃha-prabhoḥ ।।

atra nāyaka-guṇātiśaya-janito virodhināṃ vismayaḥ smṛti-harṣādibhiḥ vyabhicāribhir upacitaḥ pulakādibhir anubhāvair vyajyamāno' dbhutatvam āpadyate ।

atha raudraḥ-
vibhāvair anubhāvaiś ca svocitair vyabhicāribhiḥ । 
krodhaḥ sadasya-rasyatvaṃ nīto raudra itīryate ।।
āvega-garvaugryāmarṣa-mohādyā vyabhicāriṇaḥ । 
prasveda-bhrukuṭī-netra-rāgādyās tatra vikriyāḥ ।।

yathā karuṇākandale-
ātmākṣepa-kṣobhitaiḥ pīḍitoṣṭhaiḥ
prāptodyogair yaugapadyād abhedyaiḥ ।
bhindhi-cchindhi-dhvānibhir bhilla-vargair
darpād andhair āniruddhir niruddhaḥ ।।

atra vajra-viṣayo bhilla-varga-krodhaḥ svātmākṣepādibhir uddīpitā darpāndha-paruṣa-vāg-ārambhādy-anumitair garvāsūyādibhiḥ paripoṣitaḥ svoṣṭha-pīḍana-śatru-nirodhādibhir anubhāvair abhivyakto raudratayā niṣpadyate ।

atha karuṇaḥ-
vibhāvair anubhāvaiś ca svocitair vyabhicāribhiḥ । 
nītaḥ sadasya-rasyatvaṃ śokaḥ karuṇa ucyate ।।
atrāṣṭau sāttvikā jāḍya-nirveda-glāni-dīnatāḥ । 
ālasyāpasmṛti-vyādhi-mohādyā vyabhicāriṇaḥ ।।

yathā karuṇākandale-
kulasya vyāpattyā sapadi śatadhoddīpita-tanur
muhur bāṣpaṃ śvāsān malinam api rāgaṃ prakaṭayan ।
ślathair aṅgaiḥ śūnyair asakṛd uparuddhaiś ca karaṇair
yuto dhatte glāniṃ karuṇa iva mūrto yadupatiḥ ।।

atra bandhu-vyāpatti-janito vasudevasya śoko bandhu-guṇa-smaraṇādibhir uddīpito mlānatvendriya-śūnyatvādi-sūcitair dainya-moha-glānyādi-sañcāribhiḥ prapañcito muhur bāṣpa-śvāsa-malina-mukha-rāgādibhir anubhāvair abhivyaktaḥ karuṇatvam āpadyate ।

atha bībhatsaḥ-
vibhāvair anubhāvaiś ca svocitair vyabhicāribhiḥ । 
jugupsā poṣam āpannā bībhatsatvena rasyate ।।
atra glāni-śramonmāda-mohāpasmāra-dīnatāḥ । 
viṣāda-cāpalāvega-jāḍyādyā vyabhicāriṇaḥ ।
sveda-romāñca-nāmāgra-cchādanādyāś ca vikriyāḥ ।। 

yathā-
aṃhaḥ-śeṣair iva parivṛto makṣikāmaṇḍalībhiḥ
pūya-klinnaṃ vraṇam abhimṛśan vāsasaḥ khaṇḍakena ।
rathopānte drutam apasṛtaṃ saṅkucan netra-koṇaṃ
channa-ghrāṇaṃ racayati janaṃ dadru-rogī daridraḥ ।।

atra dardu-rogi-viṣayā rathyā-jana-jugupsā makṣikā-pūyādibhir uddīpitā tvarāpasaraṇānumitair viṣādādibhiḥ poṣitā netra-saṅkocanādibhir abhivyaktā bībhatsatām āpnoti ।

atha bhayānakaḥ-
vibhāvair anubhāvaiś ca svocitair vyabhicāribhiḥ ।
bhayaṃ sadasya-rasyatvaṃ nītaṃ proktaṃ bhayānakaḥ ।। 
tatra santrāsa-maraṇa-cāpalāvega-dīnatāḥ ।
viṣāda-mohāpasmāra-śaṅkādyā vyabhicāriṇaḥ । 
vikriyās tv āsya-śoṣādyāḥ sāttvikāś cāśru-varjitāḥ ।।

yathā-
śrī-siṃha-kṣiti-nāyakasya ripavo dhāṭī-śruter ākulāḥ
śuṣyat-tālu-puṭaṃ skhalat-pada-talaṃ vyālokayanto diśaḥ ।
dhāvitvā katham apy upetya tamasā gāḍhopagūḍhāṃ guhām
anviṣyanti tad-antare' pi kara-saṃsparśena gartāntaram ।।

atra nāyaka-pratibhūpatināṃ bhayaṃ tad-dhāṭī-śravaṇādinoddīpitaṃ vyākulatva-tālu-śoṣa-pada-skhalanādy-anumitair āvega-śaṅkātrāsādibhir vyabhicāribhir upacitaṃ palāyana-guhā-praveśa-gartāntarānveṣaṇādibhir anubhāvair anubhūyamānaṃ bhayānakatvena niṣpadyate ।

kecit samāna-balayo rasayoḥ saṅkaraṃ viduḥ । 
na parīkṣākṣamam idaṃ mataṃ prekṣāvatāṃ bhavet ।।
tuṣyatve pūrva āsvādaḥ katarasyety aniścayāt । 
spardhāparatvād ubhayor anāsvāda-prasaṅgataḥ ।।
tayor anyatarasyaiva prāyeṇāsvādanād api । 
yugapad rasanīyatvaṃ nobhayor upapadyate ।
eṣām aṅgāṅgi-bhāvena saṅkaro mama saṃmataḥ ।। 

tathā ca bhāratīye-
bhāvo vāpi raso vāpi pravṛttir vṛttir eva vā ।
sarveṣāṃ samavetānāṃ rūpaṃ yasya bhaved bahu ।।
sa mantavyo rasaḥ sthāyī śeṣāḥ sañcāriṇo matāḥ ।। iti ।

tulādhṛtatvam anayor na syāt prakaraṇādinā ।
kavi-tātparya-viśrānter ekatraivāvalokanāt ।। 

atha paraspara-viruddha-rasa-pratipādanam-
ubhau śṛṅgāra-bībhatsāv ubhau vīra-bhayānakau ।
raudrādbhutāv ubhau hāsya-karuṇau prakṛti-dviṣau ।। 
svabhāva-vairiṇor aṅgāṅgi-bhāvenāpi miśraṇam ।
vivekibhyo na svadate gandha-gandhakayor iva ।। 
virodhino' pi sāṃnidhyād atiraskāra-lakṣaṇam ।
poṣaṇaṃ prakṛtasyeti ced aṅgatvaṃ na tāvatā ।। 
yat kiñcid upakāritvād aṅgasyāṅgitvam aṅgini ।
na tat-saṃnidhi-mātreṇa carvaṇānupakārataḥ ।। 
anyathā pānakādyeṣu śarkarāder ivāpatet ।
antarā patitasyāpi tṛṇāder upakāritā । 
tac carvaṇābhimāne syāt satṛṇābhyavahāritā ।।

nisarga-vairiṇor aṅgāṅgi-bhāvāt svādābhāvo, yathā-
lālā-jalaṃ sravatu vā daśanāsthi-pūrṇam
apy astu vā rudhira-bandhuritādharaṃ vā ।
susnigdha-māṃsa-kalitojjvala-locanaṃ vā
saṃsāra-sāram idam eva mukhaṃ bhavatyāḥ ।।

atra śṛṅgāra-rasāṅgatām aṅgīkṛtavatā bībhatsena aṅgino' pi vicchedāya mūle kuṭhāro vyāpāritaḥ । evam anyeṣām api virodhinām aṅgāṅgi-bhāvenāsvādābhāvas tatra tatrodāharaṇe draṣṭavyaḥ ।

bhṛtyor nāyakasyeva nisarga-dveṣiṇor api । 
aṅgayor aṅgino vṛddhau bhaved ekatra saṅgatiḥ ।।

yathā-
kastūryā tat-kapola-dvaya-bhuvi makarī-nirmitau prastutāyāṃ
nirmitsūnāṃ sva-vakṣasy atiparicayanāt tvat-praśastīr upāṃśu ।
vīra śrī-siṃha-bhūpa tvad-ahita-kubhujāṃ rājya-lakṣmī-sapatnīm
ānavyājena lajjāṃ sapadi vidadhate svāvarodhe pragalbhāḥ ।।

atra pratināyaka-gatayoḥ śṛṅgāra-bībhatsayoḥ nāyaka-gata-vīra-rasāṅgatvād ekatra samāveśo na doṣāya ।

nanv atra śatrūṇāṃ sva-vakṣasi nāyaka-viruda-vilekhanena jīvitānta-nirmita-sthānīyena janitā nija-jīvita-jugupsā svāvarodha-sāṃnidhyādibhir uddīpitā lajjānumitair nirveda-dainya-viṣādādibhir upacitā tad-anumitair eva mānasika-kutsādibhiḥ abhivyaktā satī nāyaka-gataṃ śaraṇāgata-rakṣā-lakṣaṇaṃ vīraṃ puṣṇātīti pratīyate । na punaḥ pratināyaka-gatasya śṛṅgārasya nāyaka-vīropakaraṇatvam, ucyate-nāyaka-kṛpā-kaṭākṣa-sthirīkṛta-rājyānāṃ pratināyakānāṃ tādṛśāḥ vinodāḥ sambhaveyuḥ । nānyatheti tasya śṛṅgārasya nāyaka-vīropakaraṇatva-viruda-dhāraṇādi-paricayena rājya-lakṣmī-sapatnī-pada-prayogeṇa cābhivyajyate ।

atha rasābhāsaḥ-
aṅgenāṅgī rasaḥ svecchā-vṛtti-vardhita-sampadā । 
amātyenāvinītena svāmīvābhāsatāṃ vrajet ।।

tathā ca bhāva-prakāśikāyām-
śṛṅgāro hāsya-bhūyiṣṭhaḥ śṛṅgārābhāsa īritaḥ ।
hāsyo bībhatsa-bhūyiṣṭho hāsyābhāsa itīritaḥ ।।
vīro bhayānaka-prāyo vīrābhāsa itīritaḥ ।
adbhutaḥ karuṇāśleṣād adbhutābhāsa ucyate ।।
raudraḥ śoka-bhayāśleṣād raudrābhāsa itīritaḥ ।
karuṇo hāsya-bhūyiṣṭhaḥ karuṇābhāsa ucyate ।।
bībhatso' dbhuta-śṛṅgārī bībhatsābhāsa ucyate ।
sa syād bhayānakābhāso raudra-vīropasaṅgamāt ।। iti ।

atra śṛṅgāra-rasasya arāgād aneka-rāgāt tiryag-rāgāt mleccha-rāgāc ceti caturvidham ābhāsa-bhūyastvam । tatra arāgas tv ekatra rāgābhāvaḥ । tena rasasyābhāsatvaṃ, yathā-
sa rāmo naḥ sthātā na yudhi purato lakṣmaṇa-sakho
bhavitrī rambhoru tridaśa-vadana-glānir adhunā ।
prayāsyaty evoccair vipadam acirād vānara-camūr
laghiṣṭhedaṃ ṣaṣṭhākṣara-para-vilopāt paṭha punaḥ ।। 

atra sītāyāṃ rāvaṇa-viṣaya-rāgātyantābhāvād ābhāsatvam ।

nanv ekatra rāgābhāvād rasasyābhāsatvaṃ na yujyate । prathamam ajātānurāge vatsa-rāje jātānurāgāyāḥ ratnāvalyāḥ-

dullaha-jaṇāṇurāo lajjā guruī parabbaso appā ।
pia-sahi visamaṃ pemmaṃ maraṇaṃ saraṇaṃ nu varam ekkaṃ ।। 

[durlabha-janānurāgo lajjā gurvī para-vaśa ātmā ।
priya-sakhi viṣamaṃ prema maraṇaṃ śaraṇaṃ nu varam ekam ।।]

ity atra pūrvānurāgasyābhāsatva-prasaṅga iti ced ucyate । abhāvo hi trividhaḥ prāg-abhāvo' tyantābhāvaḥ pradhvaṃsābhāvaś ceti । tatra prāg-abhāve darśanādi-kāraṇeṣu sambhāviteṣu rāgotpatti-sambhāvanayā nābhāsatvam । itarayos tu kāraṇa-sad-bhāve' pi rāgānutpatter ābhāsatvam eva । anye tu striyā eva rāgābhāve rasasyābhāsatvaṃ pratijānate । puruṣe' pi rāgābhāve rasasyānāsvādanīyatvāt । yathā-

gate premāveśe praṇaya-bahu-māne' pi galite
nivṛtte sad-bhāve jana iva jane gacchati puraḥ ।
tad utprekṣyotprekṣya priya-sakhi gatāṃs tāṃś ca divasān
na jāne ko hetur dalati śatadhā yan na hṛdayam ।। 

atra hṛdaya-dalanābhāva-pūrva-gata-divasotprekṣādy-anumitair nirveda-smṛty-ādibhir abhivyakto' pi striyā anurāgaḥ premāveśa-ślathanādi-kathitena puruṣa-gata-rāga-dhvaṃsanena cārutāṃ nāpnoti ।

puruṣa-rāgātyantābhāvena rasābhāsatvaṃ, yathā-

dhyāna-vyājam upetya cintayasi kām unmīlya cakṣuḥ kṣaṇaṃ
paśyānaṅga-śarāturaṃ janam imaṃ trātāpi no rakṣasi ।
mithyā-kāruṇiko' si nirghūṇataras tvattaḥ kuto' nyaḥ pumān
serṣyaṃ māra-vadhūbhir ity abhihito buddho jinaḥ pātu vaḥ ।। 

atra jinasya rāgātyantābhāvena rasābhāsatvam ।

anekatra yoṣito rāgābhāsatvaṃ, yathā-
paraspareṇa kṣatayoḥ prahartror
utkrāntavāyvoḥ samakālam eva ।
amartya-bhāve' pi kayościd āsīd
ekāpsaraḥ-prārthanayor vivādaḥ ।। 

atra kasyāścid divya-vanitāyā vīra-dvaye raṇānivṛtti-maraṇa-prāpta-devatābhāve anurāgasya nirupamānaśūra-guṇopādher avaiṣamyeṇa pratibhāsanādābhāsatvam ।

anekatra puṃso rāgād, yathā-

ramyaṃ gāyati menakā kṛta-rucir vīṇā-svanair urvaśī
citraṃ vakti tilottamā paricayaṃ nānāṅga-hāra-krame ।
āsāṃ rūpam idaṃ tad uttamam iti premānavasthā dviṣā
bheje śrī-yanapota-siṃha-nṛpate tvat-khaḍga-bhinnātmanā ।।

atra nāyaka-khaḍga-dhārā-galitātmanaḥ kasyacit svarga-pratināyaka-vīrasya menakādi-svarloka-gaṇikāsu avaiṣamyeṇa rāgād ābhāsatvam ।

nanv evaṃ dakṣiṇādīnām api rāgasyābhāsatvam iti cet, na । dakṣiṇasya nāyakasya nāyikāsu anekāsu vṛtti-mātreṇaiva sādhāraṇyam । na rāgeṇa । tad ekasyām eva rāgasya prauḍhatvam । itarāsu tu madhyamatvaṃ mandatvaṃ ceti tad-anurāgasya nābhāsatā । atra tu avaiṣamyeṇa anekatra pravṛtter ābhāsatvam upapadyate ।

tiryag-rāgād, yathā-
madhu dvirephaḥ kusumaika-pātre
papau priyāṃ svām anuvartamānaḥ ।
śṛṅgeṇa ca sparśa-nimīlitākṣīṃ
mṛgīm akaṇḍūyata kṛṣṇa-sāraḥ ।। 

mleccha-rāgād, yathā-
ajjaṃ mohaṇa-suhiaṃ muatti mottū palāie halie ।
dara-phuḍia-beṇṭa-bhāroṇaāi hasiaṃ ba phalahīe ।। 

[āryāṃ mohana-sukhitāṃ mṛteti muktvā palāyite halike ।
dara-sphuṭita-vṛnta-bhārāvanatayā hasitam iva kārpāsyā ।।]

atra surata-mohana-supti-maraṇa-daśayor vivekābhāvena hālikasya mlecchatvaṃ gamyate ।

nanu tiryaṅ-mleccha-gatayor ābhāsatvaṃ na yujyate । tayor vibhāvādi-sambhavāt । āsvāda-yogyatā-pratīter iti cet, na । bho mleccha-rasa-vādin ! uktalādhipateḥ śṛṅgāra-rasābhimānino narasiṃhadevasya cittam anuvartamānena vidyādhareṇa kavinā bāḍham abhyantarī-kṛto' si । evaṃ khalu samarthitam ekāvalyām anena-

apare tu rasābhāsaṃ tiryakṣu pracakṣate । tan na parīkṣā-kṣamam । teṣv api vibhāvādi-sambhavāt । vibhāvādi-jñāna-śūnyās tiryañco na bhājanaṃ bhavitum arhanti rasasyeti cet, na । manuṣyeṣv api keṣucit tathā-bhūteṣu rasa-viṣaya-bhāvābhāva-prasaṅgāt । vibhāvādi-sambhavo hi rasaṃ prati prayojakaḥ । na vibhāvādi-jñānam । tataś ca tiraścām apy asty eva rasaḥ iti । 

na tāvat tiraścāṃ vibhāvatam upapadyate । śṛṅgāre hi samujjvalasya śucino darśanīyasyaiva vastuno muninā vibhāvatvenāmnātam । tiraścam udvartana-majjanākalpa-racanādy-abhāvād ujjvala-śuci-darśanīyatvānām asambhāvanā prasiddhaiva ।

atha sva-jāti-yogyair dharmaiḥ kāriṇāṃ kariṇīṃ prati padye iva) vibhāvatvam iti cen, na । tasyāṃ kakṣyāyāṃ kariṇāṃ kariṇī-rāgaṃ prati kāraṇatvaṃ na punar vibhāvatvam ।

kiṃ ca, jāti-yogyair dharmair vastuno na vibhāvatvam । api tu bhāvaka-cittollāsa-hetubhiḥ rati-viśiṣṭair eva ।

kiṃ ca, vibhāvādi-jñānaṃ nāma aucitya-vivekaḥ । tena śūnyās tiryañco na vibhāvatām arhanti ।

tarhi vibhāvādi-jñāna-rahiteṣu manuṣyeṣu rasābhāsa-prasaṅga iti cet, naiṣa doṣaḥ । viveka-rahita-janopalakṣaṇa-mleccha-gatasya rasasyābhāsatve sveṣṭāvāpteḥ ।

kiṃ ca vibhāvādi-sambhavo hi rasaṃ prati prayojako na vibhāvādi-jñānam ity etan na yujyate । tathā hi-vibhāvāder viśiṣṭasya vastu-mātrasya vā sambhavo rasaṃ prati prayojakaḥ । viśiṣṭa-prayojakatvāṅgīkāre vivekādi-praveśo' ṅgīkṛta iti asmad-anusaraṇam eva śaraṇaṃ gato' si ।

atra vivekaṃ vinā tad-itara-viśeṣavattvaṃ vaiśiṣṭyam iti cen, na । viśeṣāṇāṃ dharmiṇi paramotkarṣānusandhāna-tat-parāṇām anyonya-sahiṣṇūnām iyattayā niyamāsambhavāt ।

atha yadi vastu-mātrasya tarhi anvāsitam arundhatyā svāhayeva havir bhujam ity ādāv api strī-puṃsa-vyakti-mātra-vibhāva-sad-bhāvād anvāsanālakṣaṇānubhāva-sambhavāc ca śṛṅgāraḥ svadanīyaḥ prasajyeta । kiṃ ca-

ajjaṃ mohaṇa-suhiaṃ muatti mottū palāie halie ।
dara-phuḍia-beṇṭa-bhāroṇaāi hasiaṃ ba phalahīe ।।
saṅkhyaka-padyaṃ draṣṭavyam ।

ity ādiṣu strī-puṃsa-vyakti-mātra-vibhāva-sadbhāvaḥ sphuṭa eva । tad-aviveka-janita-hāsya-paṅka-nirmagnaṃ śṛṅgāra-gandha-gajam uddhartuṃ tvaratām ity alaṃ rasābhāsāpalāpa-saṃrambheṇa ।

nanu sītādi-vibhāvair vastu-mātrair eva yoṣin-mātra-pratītau sāmājikānāṃ rasodayaḥ । na punar viśiṣṭaiḥ । tat katham iti ced, ucyate । atra janaka-tanayatva-rāma-parigrahatvādi-viruddha-dharma-parihāreṇa lalitojjvala-śuci-darśanīyatvādi-viśiṣṭa eva śabdataḥ । sītādi-vibhāvo yoṣit-sāmānyaṃ tādṛśam eva jñāpayati । na punaḥ strī-jāti-mātram iti sakalam api kalyāṇam ।

hariścandro rakṣākaraṇa-ruci-satyeṣu vacasāṃ
vilāse vāgīśo mahati niyame nīti-nigame ।
vijetā gāṅgeyaṃ jana-bharaṇa-saṃmohana-kalā-
vrateṣu śrī-siṃha-kṣitipatir udāro viharate ।। 

nitya śrīyannapota-kṣitipati-januṣaḥ siṃha-bhūpāla-mauleḥ
saundaryaṃ sundarīṇāṃ hariṇa-vijayināṃ vāgurā locanānām ।
dānaṃ mandāra-cintāmaṇi-sura-surabhī-garva-nirvāpaṇāṅkaṃ
vijñānaṃ sarva-vidyā-nidhi-budha-pariṣac-chemuṣī-bhāgya-rekhā ।। 

iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre rasikollāso nāma
dvitīyo vilāsaḥ
।।

tṛtīyo vilāsaḥ
bhāvakollāsaḥ

sa kṣemadāyī kamalānukūlaḥ
kaṭhora-pārāvata-kaṇṭha-nīlaḥ ।
kṛpā-nidhir bhavya-guṇābhirāmaḥ
paraḥ pumān raja-mahīdhra-vāsī ।। 

bhavatv iti sambandhaḥ smaraṇīyaḥ ।

tad īdṛśa-rasādhāraṃ nāṭyaṃ rūpakam ity api ।
naṭasyātipravīṇasya karmatvān nāṭyam ucyate ।। 
yathā mukhādau padmāder ārope rūpaka-prathā ।
tathaiva nāyakāropo naṭe rūpakam ucyate । 
tac ca nāṭyaṃ daśa-vidhaṃ vākyārthābhinayātmakam ।। 

tathā ca bhāratīye -
nāṭakaṃ saprakaraṇam aṅko vyāyoga eva ca ।
bhāṇaḥ samavakāraś ca vīthī prahasanaṃ ḍimaḥ ।
īhāmṛgaś ca vijñeyo daśadhā nāṭya-lakṣaṇam ।।

rasetivṛtta-netāras tat-tad-rūpaka-bhedakāḥ । 
lakṣitau rasanetārāv itivṛttaṃ tu kathyate ।।
itivṛtta-kathā-vastu-śabdāḥ paryāya-vācinaḥ । 
itivṛttaṃ prabandhasya śarīraṃ trividhaṃ hi tat ।।
khyātaṃ kalpyaṃ ca saṅkīrṇaṃ khyātaṃ rāma-kathādikam । 
kavi-buddhi-kṛtaṃ kalpyaṃ mālatī-mādhavādikam ।।
saṅkīrṇam ubhayāyattaṃ lava-rāghava-ceṣṭitam । 
lakṣyeṣv etat tu bahudhā divya-martyādi-bhedataḥ ।।
tac cetivṛttaṃ vidvadbhiḥ pañcadhā parikīrtitam । 
bījaṃ binduḥ patākā ca prakarī kāryam ity api ।।

atha bījaḥ-
yat tu svalpam upakṣiptaṃ bahudhā vistṛtiṃ gatam । 
kāryasya kāraṇaṃ prājñais tad bījam iti kathyate ।
uptaṃ bījaṃ taror yadvad aṅkurādi-prabhedataḥ ।। 
phalāya kalpate tadvan nāyakādi-vibhedataḥ ।
phalāyaitad bhaved yasmād bījam ity abhidhīyate ।। 

yathā bāla-rāmāyaṇe prathama-dvitīyāṅkayoḥ kalpite mukha-sandhau svalpo rāmotsāho bījam ity ucyate ।

atha binduḥ-
phale pradhāne bījasya prasaṅgoktaiḥ phalāntaraiḥ ।
vicchinne yad aviccheda-kāraṇaṃ bindur ucyate ।। 
jala-bindur yathā siñcaṃs taru-mūlaṃ phalāya hi ।
tathaivāyam upakṣipto bindur ity abhidhīyate ।। 

yathā tatraiva tṛtīya-caturthāṅkayoḥ kalpite pratimukha-sandhau nikṣipto rāvaṇa-virodha-mūlaṃ sītā-parigraho bindur ucyate ।

atha patākā
yat pradhānopakaraṇa-prasaṅgāt svārtham ṛcchati ।
sā syāt patākā sugrīva-makarandādi-vṛttavat ।। 

atha prakarī-
yat kevalaṃ parārthasya sādhakaṃ ca pradeśa-bhāk ।
prakarī sā samuddiṣṭā nava-vṛndādi-vṛttavat ।। 

patākā-prakarī-vyapadeśo bhāva-prakāśikā-kāreṇoktaḥ, yathā-

yathā patākā kasyāpi śobhākṛc cihna-rūpataḥ ।
svasyopanāyakādīnāṃ vṛttāntas tadvad ucyate ।।
śobhāyai vedikādīnāṃ yathā puṣpākṣatādayaḥ ।
tatha rtu-varṇanādis tu prasaṅge prakarī bhavet ।। iti ।

atha patākā-sthānakāni-
aṅgasya ca pradhānasya bhāvyavasthasya sūcakam ।
yad āgantuka-bhāvena patākā-sthānakaṃ hi tat ।। 
etad dvidhā tulya-saṃvidhānaṃ tulya-viśeṣaṇam ।
tatrādyaṃ tri-prakāraṃ syād dvitīyaṃ tv ekam eva hi ।
evaṃ caturvidhaṃ jñeyaṃ patākā-sthānakaṃ budhaiḥ ।। 

tathā ca bharataḥ -
sahasaivārtha-sampattir guṇavaty upacārataḥ ।
patākā-sthānakam idaṃ prathamaṃ parikīrtitam ।। iti ।

yathā ratnāvalyām-
vidūṣakaḥ- bhoḥ ! esā kkhu abarā debī bāsabadattā । 

rājā 

ity atra iyaṃ vāsavattety anenopacāra-prayogeṇa bhāvino vāsavadattā-kopasya sūcanāt sahasārtha-sampatti-rūpam idam ekaṃ patākā-sthānakam ।

tathā ca -
vacaḥ sātiśayaṃ śliṣṭaṃ kāvya-bandha-samāśrayam ।
patākā-sthānakam idaṃ dvitīyaṃ parikīrtitam ।। iti ।

yathā uttara-rāma-carite -
iyaṃ gehe lakṣmīr iyam amṛta-vartir nayanayor
asāv asyāḥ sparśo vapuṣi bahalaś candana-rasaḥ ।
ayaṃ kaṇṭhe bāhuḥ śiśira-masṛṇo mauktika-saraḥ
kim asyā na preyo yadi param asahyas tu virahaḥ ।।

pratīhārī-deva upasthitaḥ ।

rāmaḥ-aye kaḥ ? ity atra bhaviṣyataḥ sītā-virahasya sūcanād idaṃ śliṣṭaṃ nāma dvitīyaṃ patākā-sthānakam ।

tathā ca -
arthopakṣepaṇaṃ yatra līnaṃ sa-vinayaṃ bhavet ।
śliṣṭa-pratyuttaropetaṃ tṛtīyam idam iṣyate ।।

yathā veṇī-saṃhāre, rājā-

lolāṃśukasya pavanākulitāṃśukāntaṃ
tvad-dṛṣṭi-hāri mama locana-bāndhavasya ।
adhyāsituṃ tava ciraṃ jaghana-sthalasya
paryāptam eva karabhoru maoru-yugmam ।।

kañcukī-deva bhagnam । deva bhagnam !

rājā-kena ?

kañcukī-deva bhīmena ।

rājā-āḥ kiṃ pralapasi ?

ity atra śliṣṭa-pratyuttareṇa kañcuki-vākyena bhāvino duryodhanoru-bhaṅgasya sūcanena śliṣṭottaraṃ nāma tṛtīyam idaṃ patākā-sthānakam ।

tathā ca -
dvy-artho vacana-vinyāsaḥ suśliṣṭaḥ kāvya-yojitaḥ ।
upanyāsa-suyuktaś ca tac caturtham udāhṛtam ।। iti ।

yathā-
uddāmotkalikāṃ vipāṇḍur arucaṃ prārabdha-jṛmbhāṃ kṣaṇād
āyāsaṃ śvasanodgamair aviralair ātanvatīm ātmanaḥ ।
adyodyāna-latām imāṃ samadanāṃ nārīm ivānyāṃ dhruvaṃ
paśyan kopa-vipāṭala-dyuti mukhaṃ devyāḥ kariṣyāmy aham ।।

ity atra viśeṣaṇa-śleṣeṇa bhāvino ratnāvalī-sandarśanasya sūcanāt tulya-viśeṣaṇaṃ nāma caturthaṃ patākā-sthānakam idam ।

atha kāryam-
vastunas tu samastasya dharma-kāmārtha-lakṣaṇam । 
phalaṃ kāryam iti śuddhaṃ miśraṃ vā kalpayet sudhīḥ ।। 

śuddhaṃ, yathā mālatī-mādhave, kāmandakī-
yat prāg eva manorathair vṛtam abhūt kalyāṇam āyuṣmatos
tat puṇyair mad-upakramaiś ca phalitaṃ kleśo' pi mac-chiṣyayoḥ ।
niṣṇātaś ca samāgamo' bhivihitas tvat-preyasaḥ kāntayā
samprītau nṛpa-nandanau yad aparaṃ preyas tad apy ucyatām ।।

ity atra kāvyopasaṃhāra-ślokena tṛtīya-puruṣārthasyaiva phala-kathanāt śuddhaṃ kāryam idam ।

miśraṃ, yathā bāla-rāmāyaṇe -

rugṇaṃ cājagavaṃ na cātikupito bhargaḥ sura-grāmaṇīḥ
setuś ca grathitaḥ prasanna-madhuro dṛṣṭaś ca vārāṃ nidhiḥ ।
paulastyaś carama-sthitaś ca bhagavān prītaḥ śrutīnāṃ kaviḥ
prāptaṃ yānam idaṃ ca yācitavate dattaṃ kuberāya ca ।।

ity anenopasaṃhāra-ślokena miśrasya trivarga-phalasya kathanān miśram idam ।

pradhānam aṅgam iti ca tad vastu dvividhaṃ punaḥ । 
pradhānaṃ netṛ-caritaṃ pradhāna-phala-bandhi ca ।।
kāvye vyāpi pradhānaṃ tad yathā rāmādi-ceṣṭitam । 
nāyakārtha-kṛd-aṅgaṃ syān nāyaketara-ceṣṭitam ।।
nityaṃ patākā prakarī cāṅgaṃ bījādayaḥ kvacit । 
bījatvād bījam ādau syāt phalatvāt kāryam antataḥ ।।
tayoḥ sandhān a-hetutvān madhye binduṃ prakalpayet । 
yathāyogaṃ patākāyāḥ prakaryāś ca niyojanam ।।

atha kāryasya pañcāvasthāḥ-
kāryasya pañcadhāvasthā nāyakādi-kriyā-vaśāt । 
ārambha-yatna-prāpty-āśā-niyatāpti-phalāgamāḥ ।
tatra mukhya-phalodyoga-mātram ārambha iṣyate ।। 

yathā bāla-rāmāyaṇe mukha-sandhau rāmasya lokottarotkarṣa-prāptaye vyavasāya-mātram ārambhaḥ ।

atha yatnaḥ-
yatnas tu tat-phala-prāptyām autsukyena tu vartanam ।। 

yathā tatraiva pratimukha-sandhau tāṭaka-pātana-bhūta-pati-dhanur-dalanādiṣu rāmasya yatnaḥ ।

atha prāpty-āśā-
prāpty-āśā tu mahārthasya siddhi-sadbhāva-bhāvanā ।। 
siddha-sad-bhāvanā matā

yathā tatraiva garbha-sandhau mālavan māyā-prayoga-vana-pravāsa-sītāpaharaṇādibhir antaritāyāḥ rāmasya paramotkarṣa-prāpter dhanur-bhaṅgādi-sugrīva-sandhi-setu-bandhanādibhiḥ siddhi-sad-bhāva-bhāvanā-kathanāt prāpty-āśā ।

atha niyatāptiḥ-
niyatāptir avighnena kārya-saṃsiddhi-niścayaḥ ।। 

yathā tatraiva vimarśa-sandhau nikhila-rakṣaḥ-kula-nibarhaṇād avighnena rāmasya phala-saṃsiddhi-niścayo niyatāptiḥ ।

atha phalāgamaḥ-
samagreṣṭa-phalāvāptir bhaved eva phalāgamaḥ ।। 

yathā tatraiva nirvahaṇa-sandhau rāmasya tātājñā-nirbahaṇa-vaira-praśamana-rājyopabhogair lokottara-trivarga-phalasyāvāptiḥ phalāgamaḥ ।

atha sandhiḥ-
ekaikasyās tv avasthāyāḥ prakṛtyā caikayaikayā ।
yogaḥ sandhir iti jñeyo nāṭya-vidyā-viśāradaiḥ ।। 
patākāyās tv avasthānaṃ kvacid asti na vā kvacit ।
patākā-virahe bījaṃ binduṃ vā kalpayet sudhīḥ ।। 
mukhya-prayojana-vaśāt kathāṅgānāṃ samanvaye ।
avāntarārtha-sambandhaḥ sandhiḥ sandhāna-rūpataḥ ।। 

mukha-pratimukhe garbha-vimarśāv upasaṃhṛtiḥ ।
pañcaite sandhayaḥ

teṣu yatra bīja-samudbhavaḥ ।। 
nānā-vidhānām arthānāṃ rasānām api kāraṇam ।
tan mukhaṃ tatra cāṅgāni bījārambhānurodhataḥ ।। 
upakṣepaḥ parikaraḥ parinyāso vilobhanam ।
yuktiḥ prāptiḥ samādhānaṃ vidhānaṃ paribhāvanā । 
udbheda-bhedau karaṇam iti dvādaśa yojayet ।। 

tatropakṣepaḥ-
upakṣepas tu bījasya sūcanā kathyate budhaiḥ ।। 

yathā bāla-rāmāyaṇe pratijñāta-paulastya-nāmani prathae' ṅke-

śunaḥśepaḥ-prātaḥsavana eva yajamānaṃ draṣṭum icchāmiity upakramyaà rākṣasa-rakṣauṣadhaṃ rāmam ānetuṃ siddhāśramād ayodhyāṃ gatavatā tāta-viśvāmitreṇa yajñopanimantritasya parama-suhṛdaḥ śrotriya-kṣatriyasya sīradhvajasya sva-pratinidhiḥ preṣito' smi ity antena ( padyāt pūrvam] rāvaṇādi-duṣṭa-rākṣasa-śikṣā-lakṣaṇa-rāmotsāhopabṛṃhaka-viśvāmitrārambha-rūpasya bījasya sūcanād upakṣepaḥ ।

atha parikaraḥ-
parikriyā tu bījasya bahulīkaraṇaṃ matam ।। 

yathā tatraiva rākṣasaḥ-

sampreṣito mālyavatām aham adya
jñātuṃ pravṛttiṃ kuśikātmajasya ।
purīṃ nimīnāṃ mithilāṃ ca gantuṃ
tāṃ cāpy ayodhyāṃ raghu-rājadhānīm ।। 

kula-putraketi saprasāmad āśliṣṭo' smi ity upakramyaà sa hi naktaṃ-carāṇāṃ nisargāmitro viśvāmitro vrata-caryayā, vīra-vrata-caryayā samartho daśaratho' pi tathāvidha eva eva ( padyād anantaraṃ] ity antena viśvāmitrārambhasya mālyavadādi-vitarka-gocaratvena bahulīkaraṇāt parikaraḥ ।

atha parinyāsaḥ-
bīja-niṣpatti-kathanaṃ parinyāsa itīryate ।। 

yathā tatraiva rākṣasaḥ -kathaṃ tāpasaḥ । tatrāpi viśvāmitra-dharma-putraḥ śunaḥśepaḥ ity upakramyaà sampraty eva rākṣasa-bhayāt satre dīkṣiṣyamāṇaḥ sa bhagavān goptāraṃ rāmabhadraṃ varītum ayodhyāṃ gataḥ । rākṣasaḥ -hanta katham etad api niṣpannam । bhagavan mā kopīḥ ity ādinā kṛtaṃ yat kartavyam । samprati cāra-sañcārasyāyam avasaraḥ ( padyād anantaram] ity antena viśvāmitrānubhāva-kathanāt sarākṣatrāsa-kathanāc ca bīja-niṣpatteḥ parinyāsaḥ ।

atha vilobhanam-
nāyakādi-guṇānāṃ yad varṇanaṃ tad vilobhanam ।। 

yathā tatraiva rāvaṇaḥ-

yasyāropaṇa-karmaṇāpi bahavo vīra-vrataṃ tyājitāḥ ।।

ity upakramya, rāvaṇaḥ -

nirmālyaṃ nayana-śriyaḥ kuvalayaṃ vaktrasya dāsaḥ śaśī
kāntiḥ prāvaraṇaṃ tanor madhumuco yasyāś ca vācaḥ kila ।
viṃśatyā racitāñjaliḥ kara-puṭais tvāṃ yācate rāvaṇas
tāṃ draṣṭuṃ janakātmajāṃ hṛdaya he netrāṇi mitrīkuru ।। 

ity antena tad-guṇa-varṇanād vilobhanam ।

atha yuktiḥ-
samyak prayojanānāṃ hi nirṇayo yuktir iṣyate ।। 

yathā tatraiva paraśurāma-rāvaṇīya-nāmani dvitīyāṅke-

bhṛṅgiriṭiḥ -aye nirūpatāpi kvacin mahate' bhuyadayāya ity upakramya, bhṛṅgiriṭiḥ-ām, nārada yathā samarthayase । tathā hi-

ekaṃ kailāsam adriṃ kara-gatam akaroc cicchade krauñcam anyo
laṅkām ekaḥ kuberād ahṛta vasataye koṅkaṇānabdhito' nyaḥ ।
ekaḥ śakrasya jetā samiti bhagavataḥ kārtikeyasya cānyas
tat kāmaṃ karma-sāmyāt kim aparam anayor madhyagā vīra-lakṣmīḥ ।। 

ity antena rāghava-pratināyakayor bhārgava-rāvaṇayoḥ karma-sāmya-nirṇaya-kathanād yuktiḥ ।

atha prāptiḥ-
prājñaiḥ sukhasya samprāptiḥ prāptir ity abhidhīyate ।। 

yathā tatraiva nāradaḥ -

citraṃ netra-rasāyanaṃ tridaśatāsiddher mahā-maṅgalaṃ
mokṣa-dvāram apāvṛtaṃ mama manaḥ-prahlādanā-bheṣajam ।
sākaṃ nāka-purandhirbhir nava-pati-prāpty-utsukābhiḥ surāḥ
sarve paśyata rāma-rāvaṇa-raṇaṃ vakty eṣa vo nāradaḥ ।। 

ity atra nāradasya yuddhāvalokana-harṣa-prāpteḥ prāptiḥ ।

atha samādhānaṃ-
bījasya punar ādhānaṃ samādhānam ihocyate ।। 

yathā tatraiva bhṛṅgiriṭiḥ-yuddha-ruce mā nirbharaṃ saṃrambhasva । ayodhyāṃ gatvā paraṃ rāma-rāvaṇīyaṃ yojayiṣyāmi ( padyād anantaram] ity antena rāghavotsāha-bījasya nāradena punar ādhānāt samādhānam ।

atha vidhānaṃ-
sukha-duḥkha-karaṃ yat tu tad vidhānaṃ budhā viduḥ ।। 

yathā tatraiva prathamāṅke, sītā -ammo rakkhaso tti suṇia saccaṃ sajjhasa-kodahalāṇaṃ majjhe baṭṭāmi । ity upakramya sītā-tādasadānaṃdamissāṇaṃ antare ubabisissaṃ । ( padyāt pūrvam] ity antena sītāyāḥ adṛṣṭa-pūrva-rākṣasa-darśanena sukha-duḥkha-vyatikarākhyānād vidhānam ।

atha paribhāvanā-
ślāghyaiś citta-camatkāro guṇādyaiḥ paribhāvanā ।। 

yathā tatraiva, rāvaṇaḥ -aho tribhuvanātiśāyi makaradhvaja-sañjīvanaṃ rāmaṇīyakam asyāḥ । tathā hi-

indur lipta ivāñjanena jaḍitā dṛṣṭir mṛgīṇām iva
pramlānāruṇimeva vidrumalatā śyāmeva hema-prabhā ।
pāruṣyaṃ kalayā ca kokila-vadhū-kaṇṭheṣv iva prastutaṃ
sītāyāḥ purataś ca hanta śikhināṃ barhāḥ sagarhā iva ।। 

ity upakramya, śatānandaḥ -aho laṅkādhipater apūrva-garva-garimā । yan mamāpi śatānandasya na niścinute cetaḥ । kiṃ bhaviṣyati ( padyād anantaram] ity antena rāvaṇasya sītā-rāmaṇīyaka-darśanena śatānandasya rāvaṇotsāha-darśanena ca tayoś citta-camatkāra-kathanāt paribhāvanā ।

athodbhedaḥ-
udghātanaṃ yad bījasya sa udbhedaḥ prakīrtitaḥ ।। 

yathā tatraiva dvitīyāṅke, rāvaṇaḥ-traiyāmbakaḥ paraśur eṣa nisarga-caṇḍa ity ādi paṭhati । jāmadagnyaḥ-apakurvatāpi bhavatā param upakṛtam । yad eṣa smārito' smīty upakramya ( padyāt pūrvam]-

lokottaraṃ caritam arpayati pratiṣṭhāṃ
puṃsāṃ kulaṃ na hi nimittam udāratāyāḥ ।
vātāpitāpana-muneḥ kalaśāt prasūtir
līlāyitaṃ punar amuṣya samudra-pānam ।। 

ity antena gūḍha-śaṅkara-dhanur adhikṣepodghāṭanād vā lokottara-carita-sāmānya-varṇanena tirohita-rāmacandrotsāhodghāṭanād vā udbhedaḥ ।

atha bhedaḥ-
bījasyottejanaṃ bhedo yad vā saṅghāta-bhedanam ।। 

yathā tatraiva rāvaṇaḥ -atha yācita-paraśunā paraśurāmeṇa kim abhihitam āsīt ।

māyāmayaḥ-trailokya-māṇikya rāmodantam ākarṇayatu svāmī ।

paulastyaḥ praṇayena yācata iti śrtuvā mano modate
deyo naiṣa hara-prasāda-paraśus tenādhikaṃ tāmyati ।
tad vācyaḥ sa daśānano mama girā dattā dvijebhyo mahī
tubhyaṃ brūhi rasātala-tridivayor nirjitya kiṃ dīyatām ।। 

rāvaṇaḥ-kadā nu khalu paraśurāmo rasātala-tridivayor jetā dātā ca saṃvṛttaḥ । rāvaṇaḥ punaḥ pratigrahītā ca । tatas tvayā kim asau pratyuktaḥ । ity upakramya

māyāmayaḥ-deva prakṛti-roṣaṇo reṇukāputraḥ । tat tam evāgatam aham utprekṣe ।

rāvaṇaḥ-priyaṃ naḥ ( padyāt pūrvam] ity antena pratināyaka-rūpa-bhārgava-rāvaṇayor uttejanād bhedaḥ ।

atha karaṇam-
prastutārtha-samārambhaṃ karaṇaṃ paricakṣate ।। 

yathā tatraiva ( padyād anantaram] ubhāv api cāpāropaṇaṃ nāṭayataḥ ity upakramya ā aṅka-parisamāpteḥ jāmadagnya-rāvaṇayoḥ prastuta-yuddhārambha-kathanāt karaṇam ।

atha pratimukha-sandhiḥ-
bīja-prakāśanaṃ yatra dṛśyādṛśyatayā bhavet । 
tat syāt pratimukhaṃ bindoḥ prayatnasyānurodhataḥ ।।
iha trayodaśāṅgāni prayojyāni manīṣibhiḥ । 
vilāsa-parisarpau ca vidhutaṃ śama-narmaṇī ।।
narma-dyutiḥ pragamanaṃ nirodhaḥ paryupāsanam । 
puṣpaṃ vajram upanyāso varṇa-saṅgrahanaṃ tathā ।।

tatra vilāsaḥ-
vilāsaḥ saṅgamārthas tu vyāpāraḥ parikīrtitaḥ ।। 

yathā tatraiva vilakṣa-laṅkeśvara-nāmani tṛtīyāṅke ity ārabhya, pratīhāraḥ-

etenoccair vihasitam asau kākalī-garbha-kaṇṭho
laulyāc cakṣuḥ prahitam amunā sāṅga-bhaṅgaḥ sthito' yam ।
hārasyāgraṃ kalayati kareṇaiṣa harṣāc ca kiṃcit
straiṇaḥ puṃsāṃ nava-parigamaḥ kāmam unmāda-hetuḥ ।। 

ity antena rāmādīnāṃ sītālambanābhilāṣa-kathanād vilāsaḥ ।

atha parisarpaḥ-
pūrva-dṛṣṭasya bījasya tv aṅka-cchedādinā tathā ।
naṣṭasyānusmṛtiḥ śaśvat parisarpa iti smṛtaḥ ।। 

yathā tatraiva pratīhāraḥ -katham ete kṣatriya-jana-samucite' pi cāpāropaṇa-karmaṇi nikhilāḥ kṣatriyāḥ vitatha-sāmarthyāḥ vartante । tad eṣa param anākalita-sāro vikartana-kula-kumāra āste । yad vā, kim anenāpi-

yasya vajra-maṇer bhede bhidyante loha-sūcayaḥ ।
karotu tatra kiṃ nāma nārī-nakha-viḍambanam ।। 

bhavatu । tathāpi saṅkīrtayāmy enam । anākalita-sāro hi vīra-prakāṇḍa-sambhūtiḥ ity upakramya ।

hemaprabhā-saṃpaṇṇaṃ ca pia-sahīe pāṇi-ggahaṇam ity antena pūrvaṃ tāṭakādi-vadha-dṛṣṭasya paścān nikhila-kṣatriya-durāropa-dhūrjaṭi-cāpāropaṇa-prabhāva-varṇanād naṣṭasya rāmabhadrotsāhasya tad-dhanur-bhaṅga-kriyā-rūpeṇa smaraṇāt parisarpaḥ ।

atha vidhutam-
nāyakāder īpsitānām arthānām anavāptitaḥ ।
aratir yad bhaved tad dhi vidvadbhir vidhutaṃ matam । 
athavānunayotkarṣaṃ vidhutaṃ syān nirākṛtiḥ ।। 
yathā tatraiva bhārgava-bhaṅga-nāmani caturthe' ṅke, śatānandaḥ-

yasyāste jananī svayaṃ kṣitir ayaṃ yogīśvaras te pitā ।। 

ity ārabhya, rāmaḥ -rudaty api kamanīyā jānakī-ity antena -bhagavan bhārgava sadayaṃ prasīda ity ārabhya, jāmadagnyaḥ-nābhivādana-prasādyo reṇukā-sūnuḥ ( padyāt pūrvam] ity atra rāmānunayasya bhārgaveṇāsvīkārād vidhūtam ।

atha śamaḥ-
arateḥ śamanaṃ taj-jñāḥ śamam āhur manīṣiṇaḥ ।। 

yathā tatraiva hemaprabhā-jujjai paphulla-kodūhala-ttaṇaṃ । parasurāma-daṃsaṇeṇa uṇa sasajjha-sattaṇaṃ bhagga-dhana-ddaṇḍa-caṇḍa-caritassa purado rāmacaṃdassa । ity atra rāmacandra-parākrama-kathanāt sītāyāḥ arati-śamanāt śamaḥ ।

atha narma-
parihāsa-pradhānaṃ yad vacanaṃ narma tad viduḥ ।। 

yathā tatraiva tṛtīye' ṅke, rāmaḥ -

vācā kārmukam asya kauśika-pater āropaṇāyārpitaṃ
mad-dor-daṇḍa-haṭhāñcanena tad idaṃ bhagnaṃ kṛta-nyak-kṛti ।
no jāne janakas tad atra bhagavān vrīḍā-vaśād uttaraṃ
nikṣeptre nata-kandharo bhagavate rudrāya kiṃ dāsyati ।। 

ity atra janakādhipāpalāpena hāsa-pradhānaṃ narma ।

atha narma-dyutiḥ-
kopasyāpahnavārthaṃ yad dhāsyaṃ narma-dyutir matā ।। 

yathā tatraiva caturthāṅke viśvāmitro jāmadagnyaṃ prati-

rāmaḥ śiṣyo bhṛgubhava bhavān bhāgineyī-suto me
vāme bāhāv uta tad-itare kāryataḥ ko viśeṣaḥ ।
divyāstrāṇāṃ tava paśupater asya lābhas tu mattas
tat tvāṃ yāce virama kalahād āryakarmārabhasva ।। 

jāmadagnyaḥ mātur mātula na kiṃcid antaraṃ bhavato bhavānīvallabhasya ca । 

rāmaḥ jāmadagnya ! ekaḥ punar ayaṃ śastra-grahaṇādhikāro yad guruṣv api tiraskāraḥ ity antena bhārgava-rāghavayoḥ pūjya-viṣaya-krodhāpahnavārthaṃ hāsya-kathanān narma-dyutiḥ ।

atha pragamaṇam-
tat tu pragamanaṃ yat syād uttarottara-bhāṣaṇam ।। 

yathā tatraiva, rāmaḥ-

kiṃ punar imāḥ sarvaṅkaṣā roṣa-vācaḥ ।
sarvatyāgī pariṇata-vayāḥ saptamaḥ padma-yoneḥ ।। 

iti ślokānte jāmadagnyaḥ tat kim ?

rāmaḥ 
yasyācāryakam indu-maulir akarot sa-brahmacārī ciraṃ
jāto yatra guhaś cakāra ca bhuvaṃ yad gīta-vīra-vratām ।
tat kodaṇḍa-rahasyam adya bhagavan draṣṭaiṣa rāmaḥ sa te
helojjṛmbhita-jṛmbhakeṇa dhanuṣā kṣatraṃ ca nālaṃ vayam ।। 

jāmadagnyaḥ sādhu re kṣatriya-ḍimbha, sādhu । ity antena bhārgava-rāghavayor ukti-pratyukti-kathanāt pragamanam ।

atha nirodhaḥ-
yatra vyasanam āyāti nirodhaḥ sa nigadyate ।। 

yathā tatraiva jāmadagnyaḥ-

pakva-karpūra-niṣpeṣam ayaṃ nirapiṣat trayam ।
mama vrīḍāṃ ca caṇḍīśa-cāpaṃ ca svaṃ ca jīvitam ।। 

janakaḥ-kathaṃ sannyasta-śastrasyāpi punar astra-grahaṇa-kṣaṇo vartate ity upakramya,

prahiṇu tad iha bāṇān vārdhakaṃ māṃ dunoti ।। 

daśarathaḥ-bhoḥ sambandhin kṛtaṃ kārmuka-parigraha-vyasanena-ity antena janakasya bhārgava-nimittasya jarā-nimittasya vā vyasanasya kathanād nirodhaḥ ।

atha paryupāsanam-
ruṣṭasyānunayo yaḥ syāt paryupāsanam īritam ।। 

yathā tatraiva viśvāmitraḥ -

rāmaḥ śiṣyo bhṛgu-suta bhavān bhāgineyī-suto me ।। 

ity atra śloke roṣāndhasya bhārgavasyānunayo viśvāmitreṇa kṛta iti paryupāsanam ।

atha puṣpam-
sa-viśeṣābhidhānaṃ yat puṣpaṃ tad iti saṃjñitam ।। 

yathā tatraiva tṛtīyāṅke kohalaḥ-

karpūra iva dagdho' pi śaktimān yo jane jane ।। ity upakramya,

prakaṭita-rāmāmbhojaḥ kauśikavā sapadi lakṣmaṇānandī ।
sura-cāpa-namana-hetor ayam avatīrṇaḥ śarat-samayaḥ ।। 

ity ante rāmacandra-lakṣaṇārtha-viśeṣābhidhānāt puṣpam ।

atha vajram-
vajraṃ tad iti vijñeyaṃ sākṣān niṣṭhura-bhāṣaṇam ।। 

yathā tatraiva caturthāṅke, jāmadagnyaḥ-nidarśita-lāghava rāghava tad ākarṇaya yat te karomi-

truṭita-niviḍa-nāḍī-cakravāla-praṇālī-
prasṛta-rudhira-dhārā-carcitoccaṇḍa-ruṇḍam ।
maḍamaḍita-mṛḍānī-kānta-cāpasya bhaṅktuḥ
paraśur amara-vandyaḥ khaṇḍayaty adya muṇḍam ।। 

ity upakramya, yaḥ preta-nāthasyātithyam anubhavitu-kāma ity antena vajra-niṣṭhura-bhāṣaṇād vajram ।

athopanyāsaḥ-
yuktibhiḥ sahito yo' rthaḥ upanyāsaḥ sa iṣyate ।। 

yathā tatraiva mātaliḥ-ayaṃ hi pitṛ-bhakty-atiśayaḥ paraśurāmasya yad uta reṇukā-śiraś-chedaḥ ity upakramya-

yad vā te guravo' vicintya-caritās tebhyo' yam astv añjaliḥ ।। 

ity antena upapattibhiḥ pitur nideśa-karaṇād api mātṛ-vadha-karaṇasyaiva pratipādanād vā gurūṇām avicintya-caritatvopanyāsena sarvopapannatva-pratipādanād vā upanyāsaḥ ।

atha varṇa-saṃhāraḥ-
sarva-varṇopagamanaṃ varṇa-saṃhāra ucyate ।। 
yathā tatraiva jāmadagnyaḥ -kiṃ brūtha ? kena na varṇitaṃ dāśaratheḥ śaṅkara-kārmukāropaṇam ? ko na vismitas tad-bhaṅgena ? śṛṇuta bhoḥ ।

yaḥ kartā hara-cāpa-daṇḍa-dalane yaś cānumantā nanu
draṣṭā yaś ca parīkṣitā ca ya iha stotā ca vaktā ca yaḥ ।। 

ity upakramya-
rāmo rāma-mayaṃ svayaṃ guha-sahādhyāyī samanviṣyati ।। 

ity antena hara-cāpa-dalanasya niṣiddhayā kartṛtayā anumantṛtayā stotṛtayā ca rāghava-viśvāmitra-pīrādi-parāmarśena brāhmaṇa-kṣatriyādi-varṇānāṃ saṅgrahaṇād varṇa-saṃhāraḥ ।

atha garbha-sandhiḥ-
dṛṣṭādṛṣṭasya bījasya garbhas tv anveṣaṇaṃ muhuḥ । 
atrāpy ācāpatākānurodhād aṅgāni kalpayet ।।
abhūtāharaṇaṃ mārgo rūpodāharaṇe kramaḥ । 
saṅgrahaś cānumānaṃ ca toṭakādhibale tathā ।
udvegaḥ sambhramāksepau dvādaśaiṣāṃ tu lakṣaṇam ।। 

tatrābhūtāharaṇam-
abhūtāharaṇam tat syād vākyaṃ yat kapaṭāśrayam ।। 

yayā tatraiva unmatta-daśānana-nāmani pañcamāṅke mālyavān -vṛddha-buddhir hi prathamaṃ paśyati caramaṃ kāryam । yan mayā dhūrjaṭi-dhanur-adhikṣepataḥ prabhṛti mati-cakṣuṣā dṛṣṭam eva yad uta daśakandharo' nusandhāsyati sītā-haraṇam ।

māyā-mayaḥ tatas tataḥ ?

mālyavān tataś ca mayā mandodarī-pitur māyā-guror mayasya prathama-śiṣyo viśārada-nāmā yantra-kāraḥ sa-bahumānaṃ niyuktaḥ sītā-pratikṛti-karaṇāya । viracitā ca sā rāvaṇopacchandanārtham । abhihitaṃ ca-

sūtra-dhāra-calad-dāru-gātreyaṃ yantra-jānakī ।
vaktrastha-śārikālāpa laṅkendraṃ vañcayiṣyati ।। 

ity upakramya, rāvaṇaḥ aho matimān māyāmayaḥ । chālito' si janaka-rāja-putryāḥ pratikṛti-samarpaṇena ( padyād anantaram] ity antena mālyavat kapaṭa-vākya-saṃvidhānād abhūtāharaṇam ।

atha mārgaḥ-
mārgas tattvārtha-kathanam ।। 

yathā tatraiva nirdoṣa-daśaratha-nāmani ṣaṣṭhāṅke māyā-mayaḥ-ārya kim api dviṣatām apy āvarjakam udātta-jana-caritam । paśya-

krūra-kramā kim api rākṣasa-jātir ekā
tatrāpi kārya-parateti mayi prakarṣaḥ ।
rāmeṇa tu pravasatā pitur ājñayaiva
bāṣpāmbhasām aham apīha kṛto rasajñaḥ ।। 

ity upakramya, māyāmayaḥ-tataś ca vāmadeva-prabhṛtibhir mantribhir yathā-vṛttam abhidhāya sapādopagrahaṃ nivārito' pi tad idam abhidhāya prasthitaḥ-

mayā mūrdhni prahve pitur iti dhṛtaṃ śāsanam idaṃ
sa yakṣo rakṣo vā bhavatu bhagavān vā raghupatiḥ ।
nivartiṣye so' haṃ bharata-kṛta-rakṣāṃ raghupurīṃ
samāḥ samyaṅ nītvā vana-bhuvi catasraś ca daśa ca ।। 

ity antena rāma-pravāsa-viṣayasya māyamaya-duḥkhasya satyasyaiva vyaktatvād vā māyāmayādeḥ kapaṭatva-jñāne' pi rāmacandreṇa satyatayāṅgīkārād vā mārgaḥ ।

atha rūpam-
rūpaṃ sandeha-kṛd vacaḥ ।। 

yathā tatraiva ṣaṣṭhāṅke kaikeyī -paṇamāmi bhaavadiṃ saraūṃ jā pubbaṃ dīsamāṇā ṇayaṇa-pīūsa-gaṇḍūsa-kabalaṃ kareṃti asi । sā saṃpadaṃ hālāhala-kabaḍa-paḍirūbā paḍihāadi । kiṃ puṇa me aojjhā-daṃsaṇe bi akāraṇa-pajjāulaṃ hiaaṃ । 

ity upakramya, daśarathaḥ -

etac chrānta-vicitra-catvara-pathaṃ viśrānta-vaitālika-
ślāghā-ślokam aguñji-mañju-murajaṃ vidhvasta-gīta-dhvani ।
vyāvṛttādhyayanaṃ nivṛtta-sukavi-krīḍā-samasyaṃ namad-
vidvadvad vāda-kathaṃ kathaṃ puram idaṃ mauna-vrate vartate ।। 

ity antena kaikeyī-daśarathayor ayodhyā-viṣaya-viṣāda-vitarka-vinyāsād rūpam ।

athodāharaṇam-
sotkarṣa-vacanaṃ yat tu tad udāharaṇaṃ matam ।। 

yathā tatraiva asama-parākrama-nāmani saptamāṅke vibhīṣaṇaḥ-sakhe sugrīva ! atiśaśāṅka-śekharam idam āceṣṭitaṃ rāmadevasya yad anena-

nirvāṇaṃ jala-pāna-pīḍana-balair yasmin yugāntānalair
yasyābhāti kukūla-murmura-mṛduḥ kroḍe śikhī bāḍavaḥ ।
tasyāpy asya kṛśānu-saṅkrama-kṛta-jyotiḥ-śikhaṇḍaiḥ śarair
dattaś caṇḍa-davāgni-ambara-vidhir devasya vārāṃ-nidheḥ ।। 

ity upakramya, samudraḥ-tarhi bāla-nārāyaṇaṃ rāmam evopasarpāmaḥ । na hi rākāmṛgāṅkam antareṇa candra-maṇer ānanda-jala-niṣyandaḥ ( padyād pūrvam] ity antena samudra-kṣobhaka-rāmacandrotsāhotkarṣa-kathanād udāharaṇam ।

atha kramaḥ-
bhāva-jñānaṃ kramo yad vā cintyamānārtha-saṅgatiḥ ।। 

yathā tatraiva ṣaṣṭhāṅke mālyavān -na jāne kiṃ hi vṛttaṃ kaikeyī-daśarathayoḥ ।

māyamayaḥ-jayatv āryaḥ ।

śūrpaṇakhā-jedu jedu kaṇiṭṭhamādām aho । 

mālyavān-atha kiṃ vṛttaṃ tatra ?

māyamayaḥ-yathādiṣṭam āryeṇa ।

mālyavān -tarhi vistarataḥ kathyatām ।

ity antena mālyavac cintā-samakālam eva śūrpaṇakhā-māyāmayayor upagamanād vā mālyavato vilambāsahābhiprāya-parijñānavatā māyāmayena niṣpannasya kāryasya saṅkṣepa-kathanād vā kramaḥ ।

atha saṅgrahaḥ-
saṅgrahaḥ sāmadānārtha-saṃyogaḥ parikīrtitaḥ ।। 

yathā tatraiva saptamāṅke, samudraḥ -

indur lakṣmīr amṛta-madire kaustubhaḥ pārijātaḥ
svar-mātaṅgaḥ sura-yuvatayo deva dhanvantariś ca ।
manthāmreḍaiḥ smarasi tad idaṃ pūrvam eva tvayātta
sampraty abdhiḥ śṛṇu jala-dhanas tvāṃ prapannaḥ praśādhi ।। 

rāmaḥ -bhagavan ratnākara ! namas te । ity upakramya,

samudraḥ-yathā saptamo vaikuṇṭhāvatāraḥ ity antena samudra-rāmacandrayoḥ paraspara-priya-vacana-saṅgrahaṇāt saṅgrahaḥ ।

atha anumānam-
arthasyābhyūhanaṃ liṅgād anumānaṃ pracakṣate ।। 

yathā tatraiva pratīhārī -katham ayam anyādṛśa iva lakṣyate' mburāśiḥ ।

vandī -paśya । vilīyamāna-jala-mānuṣa-mithunam atyartha-kadarthyamāna-śaṅkhinī-yūtham ity upakramya,

pratīhārī-
āṃ jñātaṃ dhāmni vārāṃ raghupatir
viśikhāḥ prajvalantaḥ patanti ।। 

ity antena samudra-kṣobha-liṅgānumita-rāmotsāhārtha-kathanād anumānam ।

atha toṭakam-
saṃrambhaṃ tu vacanaṃ saṅgirante hi toṭakam ।। 

yathā tatraiva hanumān-yathādiśati svāmī । -

dṛpyad-vikrama-kelayaḥ kapi-bhaṭāḥ śṛṇvantu sugrīvajām
ājñāṃ mauli-niveśitāñjali-puṭāḥ sator iha vyūhane ।
dor-daṇḍa-dvaya-tāḍana-ślatha-dharā-bandhoddhṛtān bhūdharān
ānetuṃ sakalāḥ prayāta kakubhaḥ kiṃ nāma vo duṣkaram ।। 

ity upakramyāṅka-parisamāpteḥ kapi-rākṣasādi-saṃrambha-kathanāt toṭakam ।

atha adhibalam-
budhair adhibalaṃ proktaṃ kapaṭenātivañcanam ।। 

yathā tatraiva ṣaṣṭhāṅke māyāmayaḥ-athaikadā dayita-sneha-mayyā kaikeyyā samam asurānīka-vijayāya pūrita-suhṛn-manorathe daśarathe tgirviṣṭapa-tilaka-bhūtaṃ puruhūtaṃ prabhāvavati samupasthitavati tad-rūpa-dhāriṇau kuvalayābhirāmaṃ rāmaṃ saparicchadaṃ chalayituṃ ayodhyāṃ śūrpaṇakhā ahaṃ ca prāptavantau । ity upakramya,

mālyavān-kim asādhyaṃ vaidagdhyasya ity antena māyāmaya-śūrpaṇakhābhyāṃ kapaṭa-veṣa-dhāraṇena rāma-vāmadeva-vañcanād adhibalam ।

atha udvegaḥ-
śatru-vairādi-sambhūtaṃ bhayam udvega ucyate ।। 

yathā tatraiva -svasti mahārāja-daśarathāya ।

daśarathaḥ-api kuśalaṃ vayasyasya jaṭāyoḥ ।

ratnaśikhaṇḍaḥ-priya-suhṛd-upayogena ।

daśarathaḥ-bhadra samupaviśya kathyatām । vyākulo' smi ity upakramya,

kosalyā-hā debba tue kida-viḍaṃbaṃ samatthiaṃ baṇa-gadaṃ rāhava-kuṭuṃbaṃ । 

sumitrā-ṇa kebalaṃ baṇa-gadaṃ । ( padyād anantaraṃ] ity antena mātṛ-gata-bhīter upanyāsād udvegaḥ ।

atha sambhramaḥ-
śatru-vyāghrādi-sambhūtau śaṅkātrāsau ca sambhramaḥ ।। 

yathā tatraiva vāmadevaḥ -

he mad-vāṇi nijāṃ vimuñca vasati drāg dehi yātrāṃ bahiḥ

deva stambhaya cetanāṃ śravaṇayor abhyeti śuṣkāśaniḥ ।
vāmadevaḥ-
tvad-rūpād vipināya cīvaradharo dhanvī jaṭī śāsanaṃ
rāmaḥ prāpya gataḥ kutaścana vanaṃ saumitri-sītā-sakhaḥ ।। 

ubhau mūrcchataḥ । vāmadevaḥ-deva samāśvasihi ।

daśarathaḥ -kena punaḥ kāraṇena ity upakramya,

daśarathaḥ-vatsa rāmabhadra manye mamaiva malayācala-nivāsinaḥ priya-vayasyasya jaṭāyor api śoka-śaṅkur ayaṃ sarvaṅkaṣo bhaviṣyati । ity antena kausalyā-daśarathādīnāṃ rakṣas-tarakṣu-haryakṣa-prabhṛti-sañcaraṇa-dāruṇāraṇyādiṣu rāma-pravāsa-viṣaya-śaṅkā-trāsānuvṛtti-kathanāt sambhramaḥ ।

atha ākṣepaḥ-
garbha-bīja-samākṣepam ākṣepaṃ paricakṣate ।। 

yathā tatraiva pañcamāṅke śūrpaṇakhā -ajja ekka-mādua pekkha takkhaa-cūḍāmaṇī uppāḍido । baḍavāṇala-jālā-kalāpaaṃ ghuṃtalidaṃ । dasakaṇṭha-kaniṭṭha-bahiṇie accāhidaṃ । ity upakramya,

rāvaṇaḥ -tataḥ kiṃ tasyāḥ ?

śūrpaṇakhā-sāpi laṃkessarassa samucidatti abaharaṃtī tehiṃ kābālia-bbada-joggā kidaṃhi । 

ity antena aṅkānta-gata-bhāgena sakala-devatā-tejas tiraskaraṇa-rāvaṇātiśaya-varṇanā-garbhīkṛtasya rāmotsāhasya śūrpaṇakhā-karṇa-nāsā-nikṛntana-rūpeṇa samudbhedād ākṣepaḥ ।

atha vimarśa-sandhiḥ-
yatra pralobhana-krodha-vyasanādyair vimṛśyate । 
bījārtho garbha-nirbhinnaḥ sa vimarśa itīryate ।।
prakarī-niyatāptyānuguṇyād atrāṅga-kalpanam । 
apavādo' tha sampheṭo vidrava-drava-śaktayaḥ ।।
dyuti-prasaṅgau chalana-vyavasāyau nirodhanam । 
prarocanā vicalanam ādānaṃ syus trayodaśa ।।

atha apavādaḥ-
tatrāpavādo doṣāṇāṃ prakhyāpanam itīryate ।। 

yathā tatraiva aṣṭamāṅke vīra-vilāsa-nāmani ekaḥ-sakhe durmukha kim api mahān sattva-bhraṃśo daśakaṇṭhasya yat kumāra-siṃhanāda-vadham apy ākarṇya na śokaṃ kṛto nāpy amarṣaḥ । ity upakramya,

trijaṭā-kahaṃ deveṇa diṇṇo lajjā-deīe jalāṃjalī । ity antena rāvaṇa-gata-durbuddhi-doṣa-prakhyāpanād apavādaḥ ।

atha sampheṭaḥ-
doṣa-saṅgrathitaṃ vākyaṃ sampheṭaṃ sampracakṣate ।। 

yathā tatraiva, sumukhaḥ -sakhe durmukha ! kim api śauryātireko rāmānujasya yad amunā nikumbhilāṃ prasthitasya kumāra-meghanādasya sandiṣṭam, yad uta-
yāvan naiva nikumbhilāya-janataḥ siddhe havir lehini
prāpta-syandana-bāṇa-cāpa-kavacaḥ svaṃ manyase durjayam ।
vaidehī-viraha-vyathā-vidhurite' py ārye vidhāya krudho
vandhyās tāvad ayaṃ sa śakra-vijayiṃs tvāṃ lakṣmaṇo jeṣyati ।। 

ity upakramya, nepathye-

sītā-priyaṃ ca daliteśvara-kārmukaṃ ca
bāli-druhaṃ ca racitāmbudhi-bandhanaṃ ca ।
rakṣohaṇaṃ ca vijigīṣu-vibhīṣaṇaṃ ca
rāmaṃ nihatya caraṇau tava vanditāhe ।। 

ity antena, lakṣmaṇendrajit-kumbhakarṇānāṃ roṣa-vākya-grahaṇāt sampheṭaḥ ।

atha vidravaḥ-
virodha-vadha-dāhādir vidravaḥ parikīrtitaḥ ।। 

yathā tatraiva ( padyād anantaraṃ] sumukhaḥ-deva padātilavaḥ sumukhas tu manyate lakṣmaṇa-didhakṣayā kumāra-meghanādena pāvakīyaḥ śaraḥ saṃhita iti upakramya,

sumukhaḥ-ayam aparaḥ kṣate kṣārāvasekaḥ ।

ākarṇākṛṣṭa-cāponmukha-viśikha-śikhā-śekharaḥ śūla-pāṇir
bibhrāṇo bhairavatvaṃ bahula-kalakalārāva-raudrāṭṭa-hāsaḥ ।
dhyātaḥ saumitri-ṇātha prasarad-urutarottāla-vetāla-mālas
tad-vaktrād utpatadbhiḥ samajani śikhibhir bhasmasād indrajic ca ।। 

rāvaṇaḥ ity antena kapisenāvikṣobha-sugrīva-nirodha-kumbhakarṇa-vadhendrajid-bhasmīkaraṇa-rāvaṇa-mūrcchādi-saṅkathanād vidravaḥ ।

atha dravaḥ-
guru-vyatikramaṃ prāha dravaṃ tu bharato muniḥ ।। 

yathā tatraiva, karaṅkaḥ-

dhik śauṇḍīrya-madoddhataṃ bhuja-vanaṃ dhik candrahāsaṃ ca te
dhig vaktrāṇi nikṛtta-kaṇṭha-valaya-prītendu-maulīni ca ।
nidrā-lāvatighasmare pratidinaṃ svāpān mahā-medure
pratyāśā cira-vismṛtāyudha-vidhau yat kumbhakarṇe sthitā ।। 

ity atra svāminor daśakaṇṭha-kumbhakarṇayor anujīvinā rākṣasena nindā-karaṇād dravaḥ ।

atha śaktiḥ-
utpannasya virodhasya śamanaṃ śaktir iṣyate ।। 

yathā tatraiva rāvaṇa-vadha-nāmani navamāṅke, purandaraḥ-yat kulācala-sandoha-dahana-karmaṇi bhagavān kālāgnirudraḥ ity upakramya,

nepathye-
bāṇair lāñchita-ketu-yaṣṭi-śikharo mūrcchā-namat-sārathir
māsāsvādana-lubdha-gṛdhra-vihaga-śreṇībhir āsevitaḥ ।
rakṣo-nātha-mahā-kabandha-patana-kṣuṇṇākṣa-daṇḍo hayair
heṣitvā smṛta-mandurāsthiti-hṛtair laṅkāṃ ratho nīyata ।। 

ity antena niravaśeṣa-pratināyaka-bhūta-rāvaṇa-kaṇṭhotsādana-kathanena virodha-śamanāt śaktiḥ ।

atha dyutiḥ-
dyutir nāma samuddiṣṭā tarjanodvejane budhaiḥ ।। 

yathā tatraiva aṣṭamāṅke, rāvaṇaḥ -kim ayam atisatvaraḥ sura-samājaḥ ? śaṅke katipaya-yātudhāna-vadhān tāpasaṃ prati prīyate । 

harṣotkarṣaḥ kim ayam amarāḥ kṣudra-rakṣo-vadhād vas
tan me doṣṇāṃ vijita-jagatāṃ vikramaṃ vistṛtāḥ stha ।
kiṃ cādyaiva priya-raṇa-raso bodhyate kumbhakarṇas
tūrṇaṃ jetā sa ca diviṣadāṃ bodhyate meghanādaḥ ।। 

ity upakramya, nepathye-biraeha keli-ākaḍḍhaṇa-pāḍaṇijjaṃ goura-duvāraṃ, boḍheha bibiha-ppaharaṇa-saṇṇāha-daha-sahassāi । ity antena devatā-tarjana-laṅkā-pura-janodvejana-kathanād dyutiḥ ।

atha prasaṅgaḥ-
prastutārthasya kathanaṃ prasaṅgaḥ parikīrtitaḥ । 
prasaṅgaṃ kathayanty anye gurūṇāṃ parikīrtanam ।।

yathā tatraiva navamāṅke yama-puruṣaḥ-tatra-bhavato lulāya-lakṣaṇaḥ sakala-prāṇibhṛtāṃ vihita-nāśasya kīnāśasya kim api viśvātiśāyinī prabhaviṣṇutā ity upakramya,

daśarathaḥ-bhagavan gīrvāṇa-nātha sa-prasādam ito nidhīyantāṃ dṛṣṭayaḥ । ity antena yama-purandarādi-pūjya-saṅkīrtanād vā prastuta-rākṣasa-vadha-rūpasyārthasya prapañcanād vā prasaṅgaḥ ।

atha chalanam-
avamānādi-karaṇaṃ kāryārthe chalanaṃ viduḥ ।। 
nātya-śāstre atra chādana iti saṃjñā prāpyate ।

yathā tatraiva cāraṇaḥ -kim āha rāmabhadraḥ । re re rākṣasa-putra-
yad gaurī-caraṇābjayoḥ prathamatas tyakta-praṇāma-kriyaṃ
premārdreṇa sa-vibhrameṇa ca purā yenekṣitā jānakī ।
lūnaṃ te tad idaṃca rākṣasa-śiro jātaṃ ca śāntaṃ manaḥ
śeṣa-ccheda-vidhis tu samprati paraṃ svar-vandin-mokṣāya me ।। 

kim āha rāvaṇaḥ ? re re kṣatriyā-putra sulabha-vibhrama-carma-cakṣur asi ity upakramya,

rāmaḥ-tad ittham abhidhānam apavitraṃ te vaktram । ito nirviśatu vadha-śuddhim ity antena rāma-rāvaṇābhyāṃ parasparāvamānana-karaṇāt chalanam ।

atha vyavasāyaḥ-
vyavasāyaḥ sva-sāmarthya-prakhyāpanam itīryate ।। 

yathā tatraiva -

bho laṅkeśvara dīyatāṃ janakajā rāmaḥ svayaṃ yācate
ko' yaṃ te mati-vibhramaḥ smara nayaṃ nādyāpi kiṃcid gatam ।
naivaṃ cet khara-dūṣaṇa-triśirasāṃ kaṇṭhāsṛjā paṅkilaḥ
patrī naiṣa sahiṣyate mama dhanur jyā-bandha-bandhūkṛtaḥ ।। 

ity upakramya-kim āha rāvaṇaḥ ? re re mānuṣī-putra ! ayam asau akṣatriyo rāvaṇaḥ । tad atra dṛśyatām । kataro vinetā iti । kim āha rāmabhadraḥ ? haṃho amānuṣī-putra ! kṣatriyo rāmaḥ । ayam asau akṣatriyo rāvaṇaḥ । tad atra dṛśyatāṃ kataro vineyaḥ, kataro vinetā ity antena rāma-rāvaṇābhyāṃ sva-sāmarthya-prakhyāpanād vyavasāyaḥ ।

atha virodhanam-
virodhanaṃ nirodhoktiḥ saṃrabdhānāṃ parasparam ।। 
yathā tatraiva cāraṇaḥ-katham amarṣitābhyāṃ rāma-rāvaṇābhyāṃ pratyupakrāntam iṣu-varṣādvaitam ity upakramya, cāraṇaḥ-nanv ayam oṃkāro rāvaṇa-śiro-maṇḍala-cchedana-vidyāyāḥ ity antena saṃrabdhayo rāma-rāvaṇayoḥ divyāstra-prayoga-rūpa-paraspara-saṃrodha-karaṇād virodhanam ।

atha prarocanā-
siddhavad bhāvino' rthasya sūcanā syāt prarocanā ।। 

yathā tatraiva aṣṭamāṅke, karaṅkaḥ -sakhe kañkāla devaḥ kumbhakarṇaṃ prabodhayati । kiṃ ca prayatnena bodhito' py asau rāmeṇa punaḥ śāyitavya eva ।

kaṅkālaḥ-maṇṇe bibhīsaṇaṃ bajjia sabbassa bi esā gaī । 

karaṅkaḥ-tathaiva । ity atra bhaviṣyataḥ kumbhakarṇādi-rākṣasa-nāśasya kaṅkāla-karaṅkābhyāṃ siddhavat niścitya sūcanāt prarocanā ।

atha vicalanam-
ātma-ślāghā vicalanam ।। 

yathā tatraiva, karaṅkaḥ-kim āha kumbhakarṇaḥ-

āstāṃ dhanuḥ kim asinā parato bhusuṇḍī-
cakrair alaṃ bhavatu paṭṭiśam udgarādyaiḥ ।
dhāvat-plavaṅga-pṛtanā-kabala-krameṇa
yāsyāmy ahaṃ suhitatāṃ ca ripu-kṣayaṃ ca ।। 

sādhu vatsa, sādhu । satyaṃ mad-anujo' si, ity upakramya-

anena laṅkā yad akāri mat-purī
hanūmato gātra-gatena bhasmasāt ।
nijāparādha-praśamāya tad dhruvaṃ
niṣevituṃ mām upayāti pāvakaḥ ।। 

ity antena rāvaṇa-kumbhakarṇābhyām ātma-ślāghā kṛteti vicalanam ।

atha ādānaṃ-
ādānaṃ kārya-saṅgrahaḥ ।। 

yathā tatraiva navamāṅke purandaraḥ-sakhe daśaratha katham ayam ananya-sadṛśākāro rāmabhadra-puruṣakāraḥ । ataś ca-

nirdagdha-tripurendhano' stu giriśaḥ krauñcācala-cchedane
pāṇḍityaṃ viditaṃ guhasya kim u tāv ajñāta-yuddhotsavau ।
lūtvā paṅka-jalāvamānana-vanaṃ vīrasya laṅkā-pater
vīrāṇāṃ caritādbhutasya parame rāmaḥ sthitaḥ sīmani ।। 

ity upakramya-
raṇa-rasika-sura-strī-mukta-mandāra-dāmā
svayam ayam avatīrṇo lakṣmaṇa-nyasta-hastaḥ ।
viracita-jaya-śabdo vandibhiḥ syandanāṅgād
dinakara-kula-lakṣmī-vallabho rāmabhadraḥ ।। 

ity antena nikhila-bhuvana-bādhā-śamana-rūpa-rāvaṇa-vadha-sampādita-dharmādi-lakṣaṇa-kārya-viśeṣa-saṅgrahaṇād ādānam ।

atha nirvahaṇa-sandhiḥ-
mukha-sandhyādayo yatra vikīrṇā bīja-saṃyutāḥ ।
mahat-prayojanaṃ yānti tan-nirvahaṇam ucyate ।। 
sandhi-virodhau grathanaṃ nirṇayaḥ paribhāṣaṇe prasādaś ca ।
ānanda-samaya-kṛtayo bhāṣopagūhane tadvat ।। 
atha pūrva-bhāva-sayujāv upasaṃhāra-praśastī ca ।
iti nirvahaṇasyāṅgāny āhur amīṣāṃ tu lakṣaṇaṃ vakṣye ।। 

tatra sandhiḥ-
bījopagamanaṃ sandhiḥ ।। 

yathā tatraiva rāghavānanda-nāmani daśamāṅke laṅkā-hā duddhara-taba-visesa-paritosidārabindāsaṇa tihubaṇekkamalla dasa-kaṇṭha hā helā-bandīkida-mahinda mehanāda hā samara-saṃraṃbha-suppasaṇṇa kuṃbha-kaṇṇa kahiṃsi dehi me paḍibaaṇaṃ । ity upakramya,

alakā-sakhi dharma-jetari vibhīṣaṇe' pi netari tatrabhavatī sa-śoka-śaṅkur iva ।

laṅkā-jaṃ tiṇetta-mittassa ṇaarī bhaṇadī । ity antena duṣṭa-rākṣasa-śikṣā-rūpa-rāmotsāha-bījopagamanāt sandhiḥ ।

atha virodhaḥ-
kāryānveṣaṇaṃ virodhaḥ syāt ।। 

yathā tatraiva, nepathye-
rudrāṇi lakṣmi varuṇāni sarasvati dyauḥ
sāvitri dhātri sakalāḥ kula-devatāś ca ।
śuddhy-arthinī viśati śuṣmaṇi rāma-kāntā
tat saṃnidhatta sahasā saha loka-pālaiḥ ।। 

ity upakramya, laṅkā-aho devadāṇaṃ bi sīdāpakkha-bādo । adhavā sabbo guṇesu rajjadi । ṇa sarīresu । ity antena sītā-śuddhi-rūpa-kāryānveṣaṇād virodhaḥ ।

atha grathanam-
grathanaṃ tad-upekṣepaḥ ।। 

yathā tatraiva -
baddhaḥ setur lavaṇa-jaladho krodha-vahneḥ samittvaṃ
nītaṃ rakṣaḥ-kulam adhigatāḥ śuddhimantaś ca dārāḥ ।
tenedānīṃ vipina-vasatāveṣa pūrṇa-pratijño
diṣṭyāyodhyāṃ vrajati dayitā-prītaye puṣpakeṇa ।। 

tad bhoḥ sakala-plavaṅga-yūtha-patayaḥ ity ārabhya,

sampreṣitaś ca hanumān bharatasya pārśvaṃ
laṅkāṅganācakita-netra-nirīkṣita-śrīḥ ।
yāty eṣa vārinidhi-laṅghana-dṛṣṭa-sāro
rājyābhiṣeka-samayocita-kārya-siddheḥ ।। 

ity antena rāmābhiṣeka-rūpa-parama-kāropekṣād grathanam ।

atha nirṇayaḥ-
syād anubhūtasya nirṇayaḥ kathanam ।। 

yathā tatraiva rāmaḥ -

ayyasmad-agra-kara-yantra-nipīḍitānāṃ
dhārāmbhasāṃ smarasi majjana-keli-kāle ।
subhru tvayā nija-kucābharaṇaika-yogyam
atrābja-valli-dalam āvaraṇāya dattam ।। 

kiṃ ca-
tad iha kalaha-kelī saikate narmadāyāḥ
smarasi sutanu kiṃcin nau parādhīna-suptam ।
uṣasi jala-samīra-preṅkhaṇācārya-kāryaṃ
tad anu madana-mudrāṃ tac ca gāḍhopagūḍham ।। 

ity atra rāmeṇa svānubhūtārtha-kathanān nirṇayaḥ ।

atha paribhāṣā-
paribhāṣā tv anyonyaṃ jalpanam athavā parivādaḥ ।। 

yathā tatraiva sītā-ajja-utta dasakaṇṭha-ṇisūaṇa vārāṇasī-saṃkittaṇeṇa sumarābidamhi akkhiāṇaddaṃ jaṇaṇī-bhūdaṃ mihilāṃ mahā-ṇāarīṃ । ity upakramya,

vibhīṣaṇaḥ-iha hi khalu kṣatriyāntakarasya bhaṅgo bhārgava-muner dattaḥ ।

sugrīvaḥ-
apāṃ phenena tṛpto' sau snātaś candrikayā ca saḥ ।
yad aprasūta-kauśalyaṃ kṣatraṃ kṣapitavān muniḥ ।। 

ity antena sītā-rāma-vibhīṣaṇa-sugrīvāṇām anyonya-saṃjalpanena vā sugrīveṇa bhārgava-parīvāda-sūcanād vā paribhāṣaṇam ।

atha prasādaḥ-
śuśrūṣādi-prāptaṃ prasādam āhuḥ prasannatvam ।। 

yathā tatraiva, rāmaḥ -

haṃho puṣpaka-vāyu-vega-muninā dhūmaḥ puraḥ pīyate
chāyāṃ mā kuru ko' py ayaṃ dina-maṇāv ekāgra-dṛṣṭiḥ sthitaḥ ।
dūrād atra bhava pradakṣiṇa-gatiḥ sthāṇor idaṃ mandiraṃ
kiñcit tiṣṭha tapasvinas tava puro yāvat paryānty adhvanaḥ ।। 

ity upakramya, agastyaḥ-

kā dīyatāṃ tava raghūdvaha samyag-āśīr
niṣkaṇṭakāni vihitāni jaganti yena ।
āśāsmahe nanu tathāpi saha sva-vīrair
bhū-kāśyapopama-suta-dvitayā vadhūḥ syāt ।। 

rāmaḥ-param anugṛhītaṃ raghu-kulam ity antena agastya-dattāśīrvāda-rūpa-prasāda-kathanāt prasādaḥ ।

atha ānandaḥ-
abhilaṣitārtha-samāgamam ānandaṃ prāhur ācāryāḥ ।। 

yathā tatraiva, rāmaḥ-haṃho vimāna-rāja vimucya vasudhā-savidha-vartinī gatiṃ kiñcid uccair bhava । kutūhalinī jānakī divya-loka-darśana-vyatikarasya । 

yathā yathārohati baddha-vegaṃ
vyomnaḥ śikhāṃ puṣpakam ānatāṅgi ।
mahāmbudhīnāṃ valayair viśālais
tathā tathā saṅkuciteva pṛthvī ।। 

sura-cāraṇa-kiṃnara-vidyādhara-kula-saṅkulaṃ gagana-garbham īkṣasva । vidyādharaḥ ataḥ parama-gamyā asmādṛśāṃ bhuvaḥ । sa ca brahma-loka iti śrūyate ।

ity antena sītādīnām abhilaṣita-divya-loka-darśana-rūpārtha-siddher ānandaḥ ।

atha samayaḥ-
samayo duḥkha-saṅkṣayaḥ ।। 

yathā tatraiva, bharataḥ ārya ! rāvaṇa-vidrāvaṇa bharato' ham abhivādaye । ity upakramya ity antena bandhūnām anyonyāvalokana-pariṣvaṅgādibhir duḥkhāpagama-kathanāt samayaḥ ।

atha kṛtiḥ-
kṛtir api labdhārtha-susthirīkaraṇam ।। 

yathā tatraiva, hanumān-deva mattaḥ śruta-vṛttānto vasiṣṭhaḥ samaṃ bharata-śaturghnābhyām anyābhiś ca prakṛtibhir bhavad-abhiṣeka-sajjas tiṣṭhati । ity upakramya, vasiṣṭhaḥ kā dīyatāṃ tva raghūdvaha samyag āśīr ity ādi paṭhati ।

rāmaḥ ārṣaṃ hi vacanaṃ vibhinna-vaktṛkam api na visaṃvadati yad agastya-vācā vasiṣṭho' pi brūte ity antena agastya-labdhāśīrvādasya vasiṣṭha-vacana-saṃvādena sthirīkaraṇāt kṛtiḥ ।

atha bhāṣaṇam-
mānādyāptiś ca bhāṣaṇam ।। 

yathā tatraiva, vasiṣṭhaḥ-

rāmo dānta-daśānanaḥ kim aparaṃ sītā satīṣv agraṇīḥ
saumitriḥ sadṛśo' stu kasya samare yenedrajin nirjitaḥ ।
kiṃ brūmo bharataṃ ca rāma-virahe tat-pādukārādhakaṃ
śatrughnaḥ kathito' grajasya ca guṇair vandyaṃ kuṭumbaṃ raghoḥ ।। 

ity atra vasiṣṭhena raghu-kuṭumbasya rāmacandrādi-sat-puruṣotpatti-sthānatayā tallakṣaṇa-bahu-māna-prāpti-kathanād bhāṣaṇam ।

atha upagūhanam-
upagūhanam adbhuta-prāptiḥ ।। 

yatha tatraiva, alakā-aho nu khalu bhoḥ pati-vratā-mayaṃ jyotiḥ anabhibhavanīyaṃ jyotir-antaraiḥ । yataḥ,
praviśantyā citācakraṃ jānakyā pariśuddhaye ।
na bhedaḥ ko' pi nirṇītaḥ payasaḥ pāvakasya ca ।। 

ity upakramya, nepathye-
yogīndraś ca narendraś ca yasyāḥ sa janakaḥ pitā ।
viśuddhā rāma-gṛhiṇī babhau daśaratha-snuṣā ।। 

ity antena sītāyāḥ niḥśaṅka-jvalana-praveśa-nirapāya-nirgamana-rūpāścarya-kathanād upagūhanam ।

atha pūrva-bhāvaḥ-
dṛṣṭa-krama-kāryasya syād dṛṣṭiḥ pūrva-bhāvas tu ।। 

yathā tatraiva -vatsa rāmabhadra praśasto muhūrto vartate । tad adhyāssva pitryaṃ siṃhāsanam ity upakramya, vasiṣṭhaḥ-rāmabhadra dhanyo' si । yasya te bhagavān kubero' rthī ity antena vasiṣṭhena rāmabhadrasyābhiṣekāṅgīkaraṇa-kubera-vimāna-pratyarpaṇa-rūpayor arthayor darśanāt pūrva-bhāvaḥ ।

atha upasaṃhāraḥ-
dharmārthādy-upagamanād upasaṃhāraḥ kṛtārthatā-kathanam ।। 

yathā tatraiva, vasiṣṭhaḥ-vatsa rāmabhadra kiṃ te bhūyaḥ priyam upakaromi ।

rāmaḥ-kim ataḥ priyam asti ।

rugṇaṃ cājagavaṃ na cāpi kupito bhargaḥ sura-grāmaṇīḥ
setuś ca grathitaḥ prasanna-madhuro dṛṣṭaś ca vārāṃ nidhiḥ ।
paulastyaś caramaḥ sthitaś ca bhagavān prītaḥ śrutīnāṃ kaviḥ
prāptaṃ yānam idaṃ ca yācitavate dattaṃ kuberāya ca ।। 

ity atra rugṇaṃ cājagavaṃ ity anena bhūta-pati-dhanur dalanena sītādhigama-rūpakām aprāpteḥ paulasytaś caramaḥ sthitaḥ ity anena śaraṇāgata-rakṣaṇena dharma-prāpteḥ prāptaṃ yānam idaṃ cety atra vimāna-ratna-lābhenārtha-prāpteś ca na cāpi kupito bhargaḥ sura-grāmiṇīr ity ādibhiḥ pādānta-vākyaiḥ rāmacandreṇa sva-kṛtārthatā-kathanād upasaṃhāraḥ ।

kiṃ ca, rugṇaṃ cājagavaṃ setuś ca grathita ity ādibhyāṃ yuddhotsāha-siddheḥ paulastyaś caramaḥ sthitaḥ ity atra vibhīṣaṇasya pālanena dayā-vīra-siddheḥ yācitavate dattaṃ kuberāya cety anena dānavīra-siddheś ca rāmabhadreṇa svakṛtārthatā-kathanād vā upasaṃhāraḥ ।

atha praśastiḥ-
bharataiś carācarāṇām āśīr āśaṃsanaṃ praśastiḥ syāt ।। 

yathā tatraiva, tathā cedam astu bharata-vākyam-

samyak saṃskārra-vidyā-viśadam upaniṣad-bhūtam arthādbhutānāṃ
grathnantu grantha-bandhaṃ vacanam anupatat-sūkti-mudrāḥ kavīndrāḥ ।
santaḥ santarpitāntaḥ-karaṇam anuguṇaṃ brahmaṇaḥ kāvya-mūrtes
tat tattvaṃ sāttvikaiś ca prathama-piśunitaṃ bhāvayanto' rcayantu ।। 

ity atra kavīndrāṇāṃ nirdoṣa-sūkti-grathanāśaṃsanena bhāvakānāṃ ca tad-grantha-bhāvanāśaṃsanena ca sakala-vyavahāra-pravartaka-vāṅmaya-rūpa-jagan-maṅgala-kathanāt praśastir iti sarvaṃ praśastam ।

rasa-bhāvānurodhena prayojanam apekṣya ca ।
sāphalyaṃ kāryam aṅgānām ity ācāryāḥ pracakṣate ।। 
keṣāṃcid eṣām aṅgānāṃ vikalpaṃ kecid ūcire ।
mukhādi-sandhiṣv aṅgānāṃ kramo' yaṃ na vivakṣitaḥ ।। 
kramasyānādṛtatvena bharatādibhir ādimaiḥ ।
lakṣyeṣu vyutkrameṇāpi kathanena vicakṣaṇaiḥ ।। 
catuḥ-ṣaṣṭhi-kalā-marma-vedinā siṃha-bhūbhujā ।
lakṣitā ca catuḥṣaṣṭhir bāla-rāmāyaṇe sphuṭam ।। 

atha sandhy-antarāṇi-
mukhādi-sandhiṣv aṅgānām aśaithilya-pratītaye ।
sandhy-antarāṇi yojyāni tatra tatraikaviṃśatiḥ ।। 
ācāryāntara-saṃmatyā camatkārodayād api ।
vakṣye lakṣaṇam eteṣām udāhṛtim api sphuṭam ।। 
sāma-dāne bheda-daṇḍau pratyutpanna-matir vadhaḥ ।
gotra-skhalitam ojaś ca dhīḥ krodhaḥ sāhasaṃ bhayam ।। 
māyā ca saṃvṛtir bhrāntir dūtyaṃ hetv-avadhāraṇam ।
svapna-lekhau madaś citram ity etāny ekaviṃśatiḥ ।। 

tatra sāma-
tatra sāma priyaṃ vākyaṃ svānuvṛtti-prakāśanam ।। 

yathā mālavikāgnimitre, rājā-aye na bhetavyam ।

mālavikā -jo ṇa bhāadi so mae bhaṭṭiṇī-daṃsaṇe diṭṭha-sāmattho bhaṭṭā । 

rājā-
dākṣiṇyaṃ nāma bimboṣṭhi nāyakānāṃ kula-vratam ।
tan me dīrghākṣi ye prāṇās te tvad-āśā-nibandhanāḥ ।। 

ity atra rājño vacanaṃ nāma ।

atha dānaṃ-
dānam ātma-pratinidhir bhūṣaṇādi-samarpaṇam ।। 

yathā mālatī-mādhave, mālatī-pia-sahi sabbadā sumaridabbahmi । esā bi māhaba-sahatthaṇimmāṇamaṇoharā baula-mālā māladī-ṇibbisesaṃ pia-sahīe daṭṭabbā । sabbadā hiaeṇa a dhāraṇijjā iti ।

atra mālatyā martukāmāyāḥ pratinidhitayā lavaṅgikāyāṃ bakulamālā-samarpaṇaṃ dānam ।

atha bhedaḥ-
bhedas tu kapaṭālāpaiḥ suhṛdāṃ bheda-kalpanam ।। 

yathā mālatī-mādhave, kāmandakī-

rājñaḥ priyāya suhṛde sacivāya kāryād
dattvātmajāṃ bhavatu nirvṛtimānamātyaḥ ।
durdarśanena ghaṭatāmiyam apy anena
dhūma-graheṇa vimalā śaśinaḥ kaleva ।। 

mālatī -hā tāda tumaṃ bi ṇāma mama ebbaṃ ti sabbahā jidaṃ bhoatihṇāe । ity atra kāmandakyā mālatī-taj-janakayor bheda-kalpanaṃ bhedaḥ ।

atha daṇḍaḥ-
daṇḍas tv avinayādīnāṃ dṛṣṭyā śrutyātha tarjanam ।। 

dṛṣṭyā, yathā mālatī-mādhave, mādhavaḥ-re re pāpa !

praṇayi-sakhī-salīla-parihāsa-rasādhigatair
lalita-śirīṣa-puṣpa-hananair api tāmyati yat ।
vapuṣi vadhāya tatra tava śastram upakṣipataḥ
patatu śirasy akāṇḍayam adaṇḍa ivaiṣa bhujaḥ ।। 

atrāghora-ghaṇṭasyāvinaya-darśanena mādhava-kṛta-tarjanaṃ daṇḍaḥ ।

śrutyā, yathā śākuntale, rājā -

kaḥ paurave vasumatīṃ śāsati śāsitari durvinītānām ।
ayam ācaraty avinayaṃ mugdhāsu taspasvi-kanyāsu ।। 

atrāvinaya-śrutyā duṣyantena kṛtaṃ tarjanaṃ daṇḍaḥ ।

atha pratyutpanna-matiḥ-
tāt-kālikī ca pratibhā pratyutpanna-matir smṛtā ।। 

yathā mālavikāgnimitre, rājā-na khalu mudrām adhikṛtya bravīmi । etayor baddhayoḥ kiṃ-nimitto mokṣaḥ । kiṃ devyāḥ parijanam atikramya bhavān sandiṣṭaḥ ity evam anayā praṣṭavyam ।

vidūṣakaḥ-ṇaṃ pucchido hmi । puṇo mandassa bi me tasmiṃ pañcuppaṇṇā madī āsi । 

rājā-kathyatām ।

vidūṣakaḥ-bhaṇidaṃ mae, debbaciṃtaehiṃ viṇṇāvido rāā । sobasaggaṃ bo ṇakkhattaṃ tā avassaṃ sabba-bandha-mokkho karīadutti । 

rājā -tatas tataḥ ?

vidūṣakaḥ-taṃ suṇia devīe irāvadī-cittaṃ rakkhaṃtīe rāā kila moedi tti ahaṃ saṃdiṭṭho tti tado jujjadi tti tāe ibbaṃ saṃpādido attho । 

rājā -sakhe ! priyo' haṃ khalu tava । 

ity atra vidūṣakasya samucitottara-pratibhā pratyutpanna-matiḥ ।

atha vadhaḥ-
vadhas tu jīvita-droha-kriyā syād ātatāyinaḥ ।। 

yathā veṇī-saṃhāre, kṛṣṇaḥ-ahaṃ punaś cārvākeṇa rakṣasā vyākulīkṛtaṃ bhavantam upalabhyārjunena saha tvaritataram āyātaḥ ।

yudhiṣṭhiraḥ-kiṃ nāma cārvākeṇa rakṣasā vayam evaṃ vipralabdhāḥ ?

bhīmaḥ -bhagavan kvāsau dhārtarāṣṭra-sakho rākṣasaś cārvāko yenāryasya mahāṃś citta-vibhramaḥ kṛtaḥ ।

kṛṣṇaḥ-nigṛhītaḥ sa durātmā nakulena ।

yudhiṣṭhiraḥ-priyaṃ naḥ, priyaṃ naḥ । ity atra cārvāka-nigraho vadhaḥ ।

atha gotra-skhalitam-
tad gotra-skhalitaṃ yat tu nāma-vyatyaya-bhāṣaṇam ।। 

yathā vikramorvaśīye prathamaḥ-aye sadoṣāvakāśa iva te vākya-śeṣaḥ ।

dvitīyaḥ-ām । tarhi ubbasīe baaṇaṃ pamāda-kkhalidaṃ āsi । 

prathamaḥ-katham iva ?

dvitīyaḥ-lacchī-bhūmiāe baṭṭamāṇā ubbasī vāruṇī-bhūmiāe baṭṭamāṇāe meṇaāe pucchidā । sahi samāadā ede tellokka-purisā sakesavā loa-bālā । kadamassiṃ de bhāvāhiṇibesotti 

prathamaḥtatas tataḥ ?

dvitīyaḥ-tado tāe purisottame tti bhaṇidabbe purūravasi tti ṇiggadā bāṇī । ity atra nāma-vyatikramaḥ sphuṭa eva ।

atha aujaḥ-
ojas tu vāg-upanyāso nija-śakti-prakāśakaḥ ।। 

yathā uttara-rāma-carite, kuśaḥ-sakhe daṇḍāyana !

āyuṣmataḥ kila lavasya narendra-sainyair
āyodhanaṃ nanu kim āttha sakhe tatheti ।
adyāstam etu bhuvaneṣu sa rāja-śabdaḥ
kṣattrasya śastra-śikhinaḥ śamam adya yāntu ।। 

ity atra ojaḥ spaṣṭam eva ।

atha dhīḥ-
iṣṭārtha-siddhi-paryantā cintā dhīr iti kathyate ।। 

yathā mālavikāgnimitre caturthāṅke rājā -sakhe kim atra kartavyam ?

vidūṣakaḥ -atthi ettha ubāo । 

rāja-kim iva ?

vidūṣakaḥ -ko bi adiṭṭho suṇissad । kaṇṇe de kahemi evaṃ bia । ity āvedayati ।

rājā saharṣaṃ-suṣṭhu prayujyatāṃ siddhaye । ity atra vidūṣakeṇa dhāriṇī-hasta-maṇi-mudrikākarṣāṇa-hetu-bhūtasya bhujaga-viṣa-vega-kapaṭasya cintanaṃ dhīḥ ।

atha krodhaḥ-
krodhas tu cetaso dīptir aparādhādi-darśanāt ।। 

yathā ratnāvalyāṃ tṛtīyāṅke, vāsavadattā-hañje kaṃcaṇamāle edeṇa ebba ladāpāseṇa bandhia gehaṇa eṇaṃ bahmaṇaṃ । eṇaṃ duṭṭha-kaṇṇaāṃ a aggado karehi । ity atra vāsavadattāyāḥ roṣaḥ krodhaḥ ।

atha sāhasam-
sva-jīvita-nirākāṅkṣo vyāpāraḥ sāhasaṃ bhavet ।। 

yathā mālatī-mādhave-

aśastra-pātam avyāja-puruṣāṅgopakalpitam ।
vikrīyate mahā-māṃsaṃ gṛhyatāṃ gṛhyatām idam ।। 
sva-śastra-pūta-nirvyāja-puruṣāṅgopakalpitam iti mudrita-mālatī-mādhava-pāṭhaḥ ।

atra mādhavasya mahā-māṃsa-vikraya-vyāpāraḥ sāhasam ।

atha bhayam-
bhayaṃ tv ākasmika-trāsaḥ ।। 

yathā abhirāma-rāghave dvitīyāṅke, baṭuḥ-ayya parittāahi parittāahi । accahide paḍido hmi । ity ādau baṭu-trāso bhayam ।

atha māyā-
māyā kaitava-kalpanā ।। 

yathā ratnāvalyāṃ, rājā -devi paśya-

eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ ।
eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ।। 

ity atra aindrajālika-kalpitaṃ kaitavaṃ māyā ।

atra saṃvṛttiḥ-
saṃvṛttiḥ svayam uktasya svayam pracchādanaṃ bhavet ।। 

yathā śākuntale, rājā -aticapalo' yaṃ baṭuḥ । kadācid imāṃ kathām antaḥ-purebhyaḥ kathayet । bhavatu । enam eva vakṣye-

kva vayaṃ kva parokṣa-manmatho
mṛgaśāvaiḥ samam edhito janaḥ ।
parihāsa-vijalpitaṃ sakhe
paramārthena na gṛhyatāṃ vacaḥ ।। 

atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ ।

atha bhrāntiḥ-
bhrāntir viparyaya-jñānaṃ prasaṅgasya hy aniścayāt ।। 

yathā veṇī-saṃhāre dvitīyāṅke, bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a । tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā । 

rājā -kiṃ nāmātiśayita-divya-rūpiṇo nakulasya darcānenotsukā jātā । tat katham anayā pāpayā mādrī-sutānuraktayā vayam evaṃ vipralabdhāḥ । mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi । aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ । duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ । ity atra devī-svapnasya aniścayād duryodhanasya viparīta-jñānaṃ bhrāntiḥ ।

atha māyā-
māyā kaitava-kalpanā ।। 

yathā ratnāvalyāṃ, rājā -devi paśya-

eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ ।
eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ।। 

ity atra aindrajālika-kalpitaṃ kaitavaṃ māyā ।

atra saṃvṛttiḥ-
saṃvṛttiḥ svayam uktasya svayam pracchādanaṃ bhavet ।। 

yathā śākuntale, rājā -aticapalo' yaṃ baṭuḥ । kadācid imāṃ kathām antaḥ-purebhyaḥ kathayet । bhavatu । enam eva vakṣye-

kva vayaṃ kva parokṣa-manmatho
mṛgaśāvaiḥ samam edhito janaḥ ।
parihāsa-vijalpitaṃ sakhe
paramārthena na gṛhyatāṃ vacaḥ ।। 

atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ ।

atha bhrāntiḥ-
bhrāntir viparyaya-jñānaṃ prasaṅgasya hy aniścayāt ।। 

yathā veṇī-saṃhāre dvitīyāṅke, bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a । tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā । 

rājā -kiṃ nāmātiśayita-divya-rūpiṇo nakulasya darcānenotsukā jātā । tat katham anayā pāpayā mādrī-sutānuraktayā vayam evaṃ vipralabdhāḥ । mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi । aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ । duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ । ity atra devī-svapnasya aniścayād duryodhanasya viparīta-jñānaṃ bhrāntiḥ ।

atha dūtyam-
dūtyaṃ tu sahakāritvaṃ durghaṭe kārya-vastuni ।। 

yathā mālavikāgnimitre vidūṣakaḥ-alaṃ bhavado dhīradaṃ ujjhia paridebideṇa । diṭṭhā kkhu mae tattahodīe mālabiāe piasahī baulābaliā । suṇābidāa maha jaṃ bhavadā saṃdiṭṭhaṃ । rājā-tataḥ kim uktavatī ।

vidūṣakaḥ-vijñāpaya bhaṭṭārakamà tathāpi ghaṭayiṣyāmi iti । atra ca bakulāvalikayā mālavikāgnimitrayor ghaṭane sahakāritvam aṅgīkṛtam iti dūtyam ।

atha hetv-avadhāraṇam-
niścayo hetunārthasya mataṃ hetv-avadhāraṇam ।। 

yathā śākuntale, rājā-

strīṇām aśikṣita-paṭutvam amānuṣīṣu
sandṛśyate kim uta yāḥ pratibodhavatyaḥ ।
prāg antarikṣa-gamanāt svam apatya-jātam
anyair dvijaiḥ para-bhṛtāḥ khalu poṣayanti ।। 

atra para-bhṛtānidarśanopabṛṃhitena strītva-hetunā mṛṣā-bhāṣaṇa-lakṣaṇasyārthasya niścayo hetv-avadhāraṇam ।

atha svapnaḥ-
svapno nidrāntare mantra-bheda-kṛd vacanaṃ matam ।। 

yathā mālavikāgnimitre vidūṣakaḥ -bhodi mālabie ! 

nipuṇikā-sudaṃ bhaṭṭiṇīe । kassa eso attaṇioa-saṃpādaṇ vissasaṇijjo hadāso । sabba-kālaṃ ido ebba sotthibāaṇa-modaehiṃ kucchiṃ pūria saṃpadaṃ mālabiaṃ ussibiṇābedi । 

vidūṣakaḥ-irāvadiṃ adikkamaṃtī hohi । 

ity atra vidūṣakasyotsvapnāyitaṃ svapnaḥ ।

atha lekhaḥ-
vivakṣitārtha-kalitā patrikā lekha īritaḥ ।। 

yathā vikramorvaśīye rājā -sakhe ! bhūrja-patra-gato' yam akṣara-vinyāsaḥ । ity ārabhya,

rājā-vayasya aṅguli-svedena dūṣyerann akṣarāṇi । dhāryatām ayaṃ priyāyāḥ sva-hasta-lekhaḥ । ity atra urvaśī-prahita-patrikārtho lekhaḥ ।

atha madaḥ-
madas tu madyajaḥ ।। 

yathā mālavikāgnimitre ity atrerāvatī-madaḥ ।

atha citram-
citraṃ cākārsya vilekhanam ।। 

yathā śākuntale rājā akāraṇa-parityāgānuśaya-tapta-hṛdayas tāvad anukampyatām ayaṃ janaḥ punar darśanena । ity ārabhya, rājā-

darśana-mukham anubhavataḥ sākṣād iva tan-mayena hṛdayena ।
smṛti-kāriṇā tvayā me punar api citrīkṛtā kāntā ।।

ity antena citraṃ sphuṭam iti kalyāṇam ।

bhāga-kalpanayāṅgānāṃ mukha-pramukha-sandhiṣu । 
pratyekaṃ niyatatvena yojyā tatraiva kalpanā ।।
sandhy-antarāṇāṃ vijñeyaḥ prayogas tv avibhāgataḥ । 
tathaiva darśanād eṣām anaiyatyena sandhiṣu ।।
tad eṣām avicāreṇa kathito daśarūpake । 
sandhy-antarāṇām aṅgeṣu nāntarbhāvo mato mama ।।
sāmādy-upāya-dakṣeṇa sandhyādi-guṇa-śobhitā । 
nirvyūḍhaṃ siṃha-bhūpena sandhy-antara-nirūpaṇam ।।

atha ṣaṭ-triṃśad bhūṣaṇāni-
evam aṅgair upāṅgaiś ca suśliṣṭaṃ rūpaka-śriyaḥ । 
śarīraṃ vas tv alaṅkuryāt ṣaṭ-triṃśad bhūṣaṇaiḥ sphuṭam ।।
bhūṣaṇākṣara-saṅghātau hetuḥ prāptir udāhṛtiḥ । 
śobhā saṃśaya-dṛṣṭāntāv abhiprāyo nidarśanam ।।
siddhi-prasiddhī dākṣiṇyam arthāpattir viśeṣaṇam । 
padoccayas tulya-tarko vicāras tad-viparyayaḥ ।।
guṇātipāto' tiśayo niruktaṃ guṇa-kīrtanam । 
garhaṇānunayo bhraṃśo leśa-kṣobhau manorathaḥ ।।
anukti-siddhiḥ sārūpyaṃ mālā madhura-bhāṣaṇam । 
pṛcchopadiṣṭa-dṛṣṭāni ṣaṭ-triṃśad-bhūṣaṇāni hi ।।

tatra bhūṣaṇam-
guṇālaṅkāra-bahulaṃ bhāṣaṇaṃ bhūṣaṇaṃ matam ।। 

yathā rāmānande-
khaṃ vaste kalabiṅka-kaṇṭha-malinaṃ kādambinī kambala-
carcāṃ pārayatīva dardura-kulaṃ kolāhalair unmadam ।
gandhaṃ muñcati sikta-lāja-surabhir varṣeṇa siktā sthalī
durlakṣo' pi vibhāvyate kamalinī-hāsena bhāsāṃ patiḥ ।।

atra śleṣa-prasāda-samādhi-samatādīnāṃ guṇānāṃ upamā-rūpakotprekṣa-hetūnām alaṅkārāṇāṃ ca sambhavād idaṃ bhūṣaṇam ।

atha akṣara-saṅghātaḥ-
vākyam akṣara-saṅghāto bhinnārthaṃ śliṣṭa-varṇakam ।।

yathā śākuntale rājā iyaṃ khalu kathā mām eva lakṣyīkaroti । yadi tāvad asya śiśor mātaraṃ nāmataḥ pṛcchāmi । athavā anyāyyaḥ para-dāra-vyavahāraḥ । ity upakramya,

tāpasī-sabba-damaṇa ! sauṃdalābaṇṇaṃ pekkha 

bālaḥ -kahiṃ vā me ajjū । 

ubhe-ṇāma-sārisseṇa baṃcido māubacchalo । 

dvitīyā-baccha, imassa mittiā-morassa raṃmattaṇaṃ dekkha tti bhaṇido' si । 

rājā -kiṃ vā śakuntalety asya mātur ākhyā । atra śakunta-lāvaṇyam ity atra śakuntalā-nāmākṣarāṇāṃ pratibhānād ayam akṣara-saṅghātaḥ ।

atha hetuḥ-
sa hetur iti nirdiṣṭo yat sādhyārtha-prasādhakaḥ ।। 

yathā ratnāvalyāṃ, rājā -

spaṣṭākṣaram idaṃ yatnān madhuraṃ strī-svabhāvataḥ ।
alpāṅgatvād anirhrādi manye vadati śārikā ।।

atra śārikālāpa-sādhanāya yatna-spaṣṭākṣaratvādi-hetūnāṃ kathanād ayaṃ hetuḥ ।

atha prāptiḥ-
eka-deśa-parijñānāt prāptiḥ śeṣābhiyojanam ।।

yathā vikramorvaśīye, rājā 

haṃsa prayaccha me kāntāṃ gatir asyās tvayā hatā ।
vibhāvitaikadeśena deyaṃ yad abhiyujyate ।।

atra haṃse priyā-gamana-mātra-vibhāvya-priyā-haraṇābhiyogaḥ prāptiḥ ।

atha udāharaṇam-
vākyaṃ yad gūḍha-tulyārthaṃ tad udāharaṇaṃ matam ।।

yathā śākuntale, rājā -katham ātmāpahāraṃ karomi ? bhavatu, evaṃ tāvad enāṃ vakṣye । bhavati yaḥ pauraveṇa rājñā dharmādhikāre niyuktaḥ so' ham avighna-kriyopalambhāya dharmāraṇyam idam āyātaḥ । ity ārabhya,

śakuntalā-tumhe avedha । kiṃ bi hiae karia matedha । ṇa bo baaṇaṃ suṇissaṃ । atra sābhiprāya-gūḍhārthatayā tad idam udāharaṇam ।

atha śobhā-
śobhā svabhāva-prākaṭyaṃ yūnor anyonyam ucyate ।।

yathā ratnāvalyāṃ, sāgarikā -eṇaṃ pekkhia adisaddhaseṇa ṇa sakkaṇomi padādo padaṃ bi gantuṃ । tā kiṃ vā ettha karissaṃ ? 

vidūṣakaḥ -aho accariaṃ । īrisaṃ kaṇṇāraaṇaṃ māṇusaloe ṇa dīsadi । bho baassa taha takkemi paāvaiṇobi edaṃ ṇimmābia puṇo puṇo bihmao saṃbutto tti । 

rājā-sakhe mamāpy etad eva manasi vartate ity ādinā sāgarikā-vatsarājayor anyonya-nirvarṇanena rūpātiśaya-prakaṭanaṃ śobhā ।

atha saṃśayaḥ-
aniścayāntaṃ yad vākyaṃ saṃśayaḥ sa nigadyate ।। 

yathā mālatī-mādhave, makarandaḥ-

yātā bhaved bhagavatī-bhavanaṃ sakhī no
jīvanty athaiṣyati na vety abhiśaṅkito' smi ।
prāyeṇa bāndhava-suhṛt-priya-saṅgamādi
saudāminī-sphuraṇ-cañcalam eva saukhyam ।।

ity atra mālatī kāmandhakyāḥ gṛhaṃ gatā vā jīvati vā na veti saṃśayena vākya-samāpter ayaṃ saṃśayaḥ ।

atha dṛṣṭāntaḥ-
sva-pakṣe darśanaṃ hetor dṛṣṭāntaḥ sādhya-siddhaye ।। 

yathā śākuntale, rājā-

śama-pradhāneṣu tapodhaneṣu
gūḍhaṃ hi dāhātmakam asti tejaḥ ।
sparśānukūlā iva sūrya-kāntās
tad anya-tejo' bhibhavād vamanti ।। 

ity atra tapodhaneṣu gūḍha-dāhātmaka-tejaḥ-sadbhāve sādhye tat-sādhakasya anya-tejas tiraskāra-janita-tejaḥ-samudgāra-rūpasya hetoḥ sūrya-kānteṣu darśitatvād dṛṣṭāntaḥ ।

atha abhiprāyaḥ-
abhiprāyas tv abhūtārtho hṛdyaḥ sāmyena kalpitaḥ । 
abhiprāyaṃ pare prāhur mamatāṃ hṛdya-vastuni ।।

yathā ratnāvalyāṃ, rājā-

kiṃ padmasya ruciṃ na hanti nayanānandaṃ vidhatte na kiṃ
vṛddhiṃ vā jhaṣaketanasya kurute nāloka-mātreṇa kim ।
vaktrendau tava saty ayaṃ yad aparaḥ śītāṃśur ujjṛmbhate
darpaḥ syād amṛtena ced iha tad apy asty eva bimbādhare ।। 

ity atra candra-sāmyena mukhe amṛta-kalpanād ayam abhiprāyaḥ । athavā tatraivātihṛdya-bimbādhare rājño mamatvam abhiprāyaḥ ।

atha nidarśanaṃ-
yathārthānāṃ prasiddhānāṃ kriyate parikīrtanam । 
paropekṣā-vyudāsārthaṃ tan nidarśanam ucyate ।।

yathā śākuntale, rājā-upapadyate-

mānuṣīṣu kathaṃ vā syād asya rūpasya sambhavaḥ ।
na prabhā-tarala-jyotir udeti vasudhā-talāt ।। 

atra prati-vastu-nyāyena sadṛśa-vastu-kīrtanaṃ nidarśanam ।

atha siddhiḥ-
atarkitopapannaḥ syāt siddhir iṣṭārtha-saṅgamaḥ ।। 

yathā mālavikāgnimitre, vidūṣakaḥ -hī hī baassa edaṃ khu sīhupāṇu-bejjidassa macchaāḍiā ubaṇadā । 

rājā-aye kim etat ?

vidūṣakaḥ-esā ṇādiparikkhidabesā ūsuabaaṇā eāiṇī mālabiā adūre baṭṭadi । 

rājā -kathaṃ mālavikā ।

vidūṣakaḥ-aha iṃ । 

rājā-śakyam idānīṃ jīvitam avalambitam ity atra irāvatī-saṅketaṃ gacchato rājñaḥ mālavikā-darśana-siddhir acintitā siddhiḥ ।

atha prasiddhiḥ-
prasiddhir loka-vikhyātair vākyair artha-prasādhanam ।। 

yathā śākuntale, rājā-

sarasijam anuviddhaṃ śavalenāpi ramyaṃ
malinam api himāṃśor lakṣma lakṣmīṃ tanoti ।
ityam adhika-manojñā balkalenāpi tanvī
kim iva hi madhurāṇāṃ maṇḍanaṃ nākṛtīnām ।।

atra śavalādy-anuvedhe' pi ramaṇīyatayā prasiddhānāṃ sarasijādīnāṃ kathanena śakuntalā-manojñatā-sādhanaṃ prasiddhiḥ ।

atha dāksiṇyam-
cittānuvartanaṃ yatra tad dākṣiṇyam itīritam ।। 

yathā śākuntale, senāpatiḥ-jayatu svāmī ।
rājā-bhadra senāpate mandotsāhaḥ kṛto' smi mṛgayāpavādinā māḍhavyena ।

senāpatiḥ -sakhe sthira-pratibandho bhava । ahaṃ tāvat svāminaś citta-vṛttim anuvartiṣye । pralapatv eṣa vaidheyaḥ । nanu prabhur eva nidarśanam ।

medaś cheda-kṛśodaraṃ laghu bhavaty utthāna-yogyaṃ vapuḥ
sattvānām api lakṣyate vikṛtimac cittaṃ bhaya-krodhayoḥ ।
utkarṣaḥ sa ca dhanvināṃ yad iṣavaḥ sidhyanti lakṣye cale
mithyaiva vyasanaṃ vadanti mṛgayāmīdṛg vinodaḥ kutaḥ ।। 

ity atra senāpateḥ rāja-cittānuvartanaṃ dākṣiṇyam ।

atha arthāpattiḥ-
uktārthānupapattyā'nyo yasminn arthaḥ prakalpyate ।
vākya-mādhurya-saṃyuktā sārthāpattir udāhṛtā ।। 

yathā ratnāvalyāṃ, vidūṣakaḥ-bhoḥ esā kkhu tue apubbā sirī samāsādidā । 

rājā-vayasya, satyam ।

śrīr eṣā pāṇir apy asyāḥ pārijātasya pallavaḥ ।
kuto' nyathā sravaty eṣa sveda-cchadmāmṛta-dravaḥ ।। 

atra sveda-cchadmāmṛta-dravotpatter anyathānupapattyā pāṇeḥ pārijātatva-kalpanād iyam arthāpattiḥ ।

atha viśeṣaṇam-
siddhān bahūn pradhānārthān uktvā yatra prayujyate ।
viśeṣa-yuktaṃ vacanaṃ vijñeyaṃ tad viśeṣaṇam ।। 

yathā mālatī-mādhave, mādhavaḥ 

makarandaḥ -katham acireṇaiva nirmāya likhitaḥ ślokaḥ । 

jagati jayinas te te bhāvā navendu-kalādayaḥ
prakṛti-madhurāḥ santy evānye mano madayanti ye ।
mama tu yad iyaṃ yātā loke vilocana-candrikā
nayana-viṣayaṃ janmany ekaḥ sa eva mahotsavaḥ ।। 

ity atra indukalādīn mano-mada-hetutayā prasiddhān uktvā tat-samāna-mādhuryāyām api mālatyāṃ viśeṣa-kathanād idaṃ viśeṣaṇam ।

atha padoccayaḥ-
bahūnāṃ tu prayuktānāṃ padānāṃ bahubhiḥ padaiḥ ।
uccayaḥ sadṛśārtho yaḥ sa vijñeyaḥ padoccayaḥ ।। 

yathā karpūra-mañjaryām, rājā -

saha divasa-ṇisāhiṃ dīharā sāsa-daṃḍā
saha maṇi-balaehiṃ bāha-dhārā galaṃti ।
tuha suhaa bioe tīa ubbeaṇīe
sahaa taṇu-ladāe dubbalā jīvidāsā ।। 

[saha divasa-niśābhyāṃ dīrghāḥ śvāsa-daṇḍāḥ
saha maṇi-valayair bāṣpa-dhārā galanti ।
tava subhaga viyoge tasyā udveginyāḥ
saha ca tanu-latayā durbalā jīvitāśā ।।]

ity atra śvāsa-daṇḍādīnāṃ dīrgha-bhāvādi-kriyāsu divasa-niśādibhiḥ saha samāveśād ayaṃ padoccayaḥ ।

atha tulyārthakaḥ-
rūpakair upamābhir vā tulyārthābhiḥ prayojitaḥ । apratyakṣārtha-saṃsparśas tulya-tarka itīritaḥ ।। 

yathā mālatī-mādhave, mādhavaḥ -diṣṭyā lavaṅgikā-dvitīyā mālaty api -
āścaryam utpala-dṛśo vadanāmalendu- sāṃnidhyato mama muhur jadimānam etya ।
jātyena candramaṇineva mahī-dharasya sandhāryate drava-mayo manasā vikāraḥ ।। 

ity atra indu-candrakāntādy-upamayā paratyakṣasya sneha-rūpa-vikārasya kathanāt tulya-tarkaḥ ।।

atha vicāraḥ-
vicāras tv eka-sādhyasya bahu-sādhana-varṇanam ।। 

yathā mālatī-mādhave, makarandaḥ-vayasya mādhava sarvathā samāśvasihi-

yā kaumudī nayanayor bhavataḥ sujanmā
tasyā bhavān api manoratha-labdha-bandhuḥ ।
tat saṅgamaṃ prati sakhe na hi saṃśayo' sti
yasmin vidhiś ca madanaś ca kṛtābhiyogaḥ ।। 

atra saṅgama-rūpa-sādhyārtha-siddhaye parasparānurāga-siddhi-madana-rūpāṇām upāyānāṃ sad-bhāva-kathanād vicāraḥ ।

atha tad-viparyayaḥ-
vicārasyānyathābhāvo vijñeyas tad-viparyayaḥ ।। 

yathā rāmānande-
vyarthaṃ yatra kapīndra-sakhyam api me vīryaṃ kapīnām api
prajñā jāmbavato' pi yatra na gatiḥ putrasya vāyor api ।
mārgaṃ yatra na viśvakarma-tanayaḥ kartuṃ nalo' pi kṣamaḥ
saumitrer api patriṇām aviṣayas tatra priyā kvāpi me ।।

atra bahūpāya-sāmarthyābhāva-kathanād vicāra-viparyayaḥ spaṣṭa eva ।

atha guṇātipātaḥ-
guṇātipāto vyatyasta-guṇākhyānam udāhṛtam ।। 

yathā veṇī-saṃhāre, bhīmaḥ-bho bho alam alam āśaṅkayā ।
kartā dyūta-cchalānāṃ jatu-maya-śaraṇoddīpanaḥ so' timānī kṛṣṇākeśottarīya-vyapanayana-marut pāṇḍavā yasya dāsāḥ ।
rājā duḥśāsanāder gurur anuja-śatasyāṅga-rājasya mitraṃ kvāste duryodhano' sau kathayata na ruṣā draṣṭum abhyāgatau svaḥ ।। 

atra adhikṣepa-vākyatvād vyatyasta-guṇākhyānaṃ spaṣṭam eva ।

atha atiśayaḥ-
bahūn guṇān kīrtayitvā sāmānyena ca saṃśrayān । 
viśeṣaḥ kīrtyate yatra jñeyaḥ so' tiśayo budhaiḥ ।।

yathā vikramorvaśīye, rājā -anena priyopalabdhi-śaṃsinā mandra-kaṇṭha-garjitena samāśvāsito' smi । sādharmyāc ca bhūyasī me tvayi prītiḥ ।

mām āhuḥ pṛthivī-bhṛtām adhipatiṃ nāgādhirājo bhavān
avyucchinna-pṛthu-pravṛtti bhavato dānaṃ mamāpy arthiṣu ।
strī-ratneṣu mamorvaśī priyatamā yūthe taveyaṃ vaśā
sarvaṃ mām anu te priyā-virahajāṃ tvaṃ tu vyathāṃ mānubhūḥ ।। 

ity atra samāna-dharmaṇi gajādhirāje purūravasā priyā-virahābhāva-kathanād atiśayaḥ ।

atha niruktiḥ-
niruktir niravadyoktir nāmāny artha-prasiddhaye ।। 
niruktam in the printed edition

yathā śākuntale, priyaṃvadā-halā sauṃdale ! ettha ebba dāva muhuttaaṃ ciṭṭha । jāba tue ubagadāe ladā-saṇāho bia aaṃ kesara-rukkhao paḍibhādi । 

śakuntalā-ado khu piaṃbadāsi tumaṃ । atra priyaṃvadāyāḥ priya-bhāṣaṇād idaṃ nāma-dheyam ity uktir niruktiḥ ।

atha guṇa-kīrtanam-
loke guṇātirikānāṃ bahūnāṃ yatra nāmabhiḥ ।
eko' pi śabdyate tat tu vijñeyaṃ guṇa-kīrtanam ।। 

yathā uttara-rāma-carite, vāsantī-

tvaṃ jīvitaṃ tvam asi me hṛdayaṃ dvitīyaṃ
tvaṃ kaumudī nayanayor amṛtaṃ tvam aṅge ।
ity ādibhiḥ priya-śatair anurudhya mugdhāṃ
tām eva śāntam athavā kim ihottareṇa ।। 

ity atra amṛta-kaumudī-prabhṛtināmabhiḥ sītā-śaṃsanaṃ guṇa-kīrtanam ।

atha garhaṇam-
yatra saṅkīrtayan doṣān guṇam arthena darśayet । guṇān vā kīrtayan doṣān darśayed garhaṇaṃ tu tat ।। 

yathā mālatī-mādhave, lavaṅgikā-bhaabadi kisaṇa-cauddasī-raaṇi-mahā-masāṇa-saṃcāra-ṇibbaḍia-bisama-bbabasāo ṇiṭṭhābida-caṇḍa-pāsaṇḍ-uddaṇḍa-bhua-daṇḍa-sāhaso sāhasio kkhu eso । ado kkhu me pia-sahī ukkaṃpidā । 

makarandaḥ -sādhu lavaṅgike sādhu । sthāne khalv anurāgopakārayor garīyasor upanyāsaḥ । 

ity atra mahā-māṃsa-vikraya-sāhasasya doṣa-rūpeṇa kathene' pi mādhavānurāgotpādana-guṇatayā paryavasitam idaṃ pramukha-garhaṇatvād garhaṇam ।

guṇa-kīrtane doṣa-paryavasānam, yathā mālatī-mādhave, madayantikā -dummaṇāadi vā iaṃ vāmasīlā । 

lavaṅgikā-kahaṃ ṇāma ṇava-vahū-vissaṃbhaṇobāajāṇaaṃ laḍahaṃ biaḍḍha-mahura-bhāsaṇaṃ arosaṇaṃ akādaraṃ de bhādaraṃ bhattāraṃ samāsādia dummaṇāissadi me piasahī । 

madayantikā-pekkha buddha-rakkhide ! bippadībaṃ ubālabhīāmo । 

ity atra mukhato guṇa-kīrtanam apy antato doṣāyeti garhaṇam idam ।

atha anunayaḥ-
abhyarthanā-paraṃ vākyaṃ vijñeyo' nunayo budhaiḥ ।। 

yathā veṇi-saṃhāre, dhṛtarāṣṭraḥ-sañjaya ! mad-vacanād brūhi bhāradvājam aśvatthāmānam-

smarati na bhavān pītaṃ stanyaṃ vibhajya sahāmunā
mama ca mṛditaṃ kṣaumaṃ bālye tvad-aṅga-vivartanaiḥ ।
anuja-nidhana-sphītāc chokād atipraṇayāc ca yad
vacana-vikṛtiṣv asya krodho mudhā kriyate tvayā ।। 

ity atra aśvatthāma-prārthanam anunayaḥ ।

atha bhraṃśaḥ-
patanaṃ prakṛtād arthād anyasmin bhraṃśa īritaḥ ।। 

yathā prasanna-rāghave, rāvaṇaḥ -kathaya kva tāvat karṇānta-niveśanīya-guṇaṃ kanyā-ratnaṃ kārmukaṃ ca ।

mañjarīkaḥ-idaṃ tāvat kārmukam । kanyā tu caramaṃ locana-patham avatariṣyati ।

rāvaṇaḥ -dhiṅ mūrkha ! kathaṃ re rāśi-nakṣatra-pāṭhakānāṃ goṣṭhīṃ na dṛṣṭavān asi । te' pi kanyām eva prathamaṃ prakaṭayanti । caramaṃ dhanuḥ ।

mañjarīkaḥ -katham ayaṃ vācāṭatām eva prakaṭayati । 

ity atra rāvaṇena dhanuḥ-kanyayoḥ prakṛtam arthaṃ parityajya rāśi-lakṣaṇasyārthasya prasañjanād ayaṃ bhraṃśaḥ ।

atha leśaḥ-
leśaḥ syād iṅgita-jñāna-kṛd viśeṣaṇavad vacaḥ ।। 

yathā mālatī-mādhave, kāmandakī-

asau vidyāśābhiḥ śiśur api vinirgatya bhavanād
ihāyātaḥ sampraty avikala-śarac-candra-vadanaḥ ।
yadāloka-sthāne bhavati puram unmāda-taralaiḥ
kaṭākṣair nārīṇāṃ kuvalayita-vātāyanam iva ।। 

ity atra kāmandakyā mālaty-anurāga-jñāna-nivedanasya unmāda-taralair iti viśeṣaṇasya kathanād ayaṃ leśaḥ ।

atra kṣobhaḥ-
kṣobhas tv anya-gate hetāv anyasmin kārya-kalpanaṃ ।। 

yathā ratnāvalyāṃ, rājā -devi ! kim idaṃ akāryaṃ kriyate ?
mama kaṇṭha-gatāḥ prāṇāḥ pāśe kaṇṭha-gate tava ।
anarthārtha-prayatno' yaṃ tyajyatāṃ sāhasaṃ priye ।। 

atra pāśe vāsavadattā-kaṇṭha-gate tat-kārya-bhūtasya prāṇānāṃ kaṇṭha-gatatvasya vatsa-rājena svasmin kalpanāt kṣobhaḥ ।

atha manorathaḥ-
manorathas tu vyājena vivakṣita-nivedanam ।। 

yathā śākuntale, śakuntalā -ladā-ballaa saṃdāba-hāraa āmaṃtemi tumaṃ bhūobi pairbhoassa । 

atra latā-maṇḍapa-vyājena duṣyantāmantraṇaṃ manorathaḥ ।

atha anukta-siddhiḥ-
prastāvanaiva śeṣo' rtho yatrānukto' pi gṛhyate । 
anukta-siddhir eṣā syād ity āha bharato muniḥ ।।
Nāṭ prastāvenaiva śeṣo' rthaḥ kṛtsno yan na pratīyate । vacanena vinānukta-siddhiḥ sā parikīrtitā ।।

atha sārūpyaṃ-
dṛṣṭa-śrutānubhūtārtha-kathanādi-samudbhavam । 
sādṛśyaṃ yatra saṅkṣobhāt tat sārūpyaṃ nirūpyate ।।

yathā veṇi-saṃhāre, bhīmaḥtiṣṭha tiṣṭha bhīru ! kvādhunā gamyate ? 

yudhiṣṭhiraḥ -durātman ! bhīmārjuna-śatro duryodhana-hataka !
āśaiśavād anudinaṃ janitāparādhaḥ
kṣībo balena bhujayor hata-rāja-putra ।
āsādya me' ntaram idaṃ bhuja-pañjarasaya
jīvan prayāsi na padāt padam adya pāpa ।। 

bhīmaḥ-aye katham āryaḥ suyodhana-śaṅkayā nirdayaṃ mām āliṅgati ?

ity atra cārvāka-śrāvita-duryodhana-vijaya-saṅkathā-saṅkṣepeṇa yudhiṣṭhirādīnāṃ bhīme suyodhana-buddhi-kathanād idaṃ sārūpyam ।

atha mālā-
īpsitārtha-prasiddhy-arthaṃ kathyante yatra sūribhiḥ । 
prayojanāny anekāni sā mālety abhidhīyate ।।

yathā dhanañjaya-vijaye-

go-rakṣaṇaṃ sama-daśātrava-māna-bhaṅgaḥ
prītir virāṭa-nṛpater upakāriṇaś ca ।
paryāptam ekam api me samartosavāya
sarvaṃ punar militam atra mamaiva bhāgyaiḥ ।। 

atha madhura-bhāṣaṇam-
yat prasannena manasā pūjyaṃ pūjayitur vacaḥ । 
stuti-prakāśanaṃ tat tu jñeyaṃ madhura-bhāṣaṇam ।।

yathā anargha-rāghave, daśarathaḥ -bhagavan viśvāmitra !
kaccit kāntāra-bhājāṃ bhavati paribhavaḥ ko' pi śauvāpado vā
pratyūhena kratūnāṃ na khalu makha-bhujo bhuñjate vā havīṃṣi ।
kartuṃ vā kaccid antar vasati vasumatī-dakṣiṇaḥ sapta-tantur
yat samprāpto' si kiṃ vā raghu-kula-tapasām īdṛśo' yaṃ vivartaḥ ।। 

viśvāmitraḥ -
janayati tvayi vīra diśāṃ patīn
api gṛhāṅgaṇa-mātra-kuṭumbinaḥ ।
ripur iti śrutir eva na vāstavī
pratibhayonnatir astu kutas tu naḥ ।। 

ity ādāv anyonyaṃ pūjā-vacanaṃ madhura-bhāṣaṇam ।

atha pṛcchā-
praśnenaivottaraṃ yatra sā pṛcchā parikīrtitā ।। 

yathā-
sarva-kṣiti-bhṛtāṃ nātha dṛṣṭā sarvāṅga-sundarī ।
rāmā ramye vanānte' smin mayā virahitā tvayā ।। 

ity atra parvatānāṃ nātha mayā virahitā priyā tvayā dṛṣṭeti praśne rājñāṃ nātha tvayā virahitā mayā dṛṣṭety uttarasya pratīyamānatvād iyaṃ pṛcchā ।

atha upadiṣṭam-
pratigṛhya tu śāstrārthaṃ yad vākyam abhidhīyate ।
vidvan-manoharaṃ svantam upadiṣṭaṃ tad ucyate ।। 

yathā śākuntale, śakuntalā -paurava rakkha abiṇaaṃ । maaṇa-saṃtattābi ṇa hu attaṇo pahabāmi । 

rājā-bhīru alaṃ guru-janād bhayena । na te vidita-dharmā hi bhagavān doṣam atra grahīṣyati kulapatiḥ । api ca-
gāndharveṇa vivāhena bahvyo rājarṣi-kanyakāḥ ।
śrūyante pariṇītās tāḥ pitṛbhiś cānumoditāḥ ।। 

ity atra śāstrānurodhenaiva pravṛttatvād idam upadiṣṭam ।

atha dṛṣṭam-
yathādeśaṃ yathā-kālaṃ yathā-rūpaṃ ca varṇyate ।
yat pratyakṣaṃ parokṣaṃ vā tad dṛṣṭam dṛṣṭavan matam ।। 

yathā mālavikāgnimitre, rājā-aho sarvāsv avasthāsu cārutā śobhāntaraṃ puṣyati । tathā hi-

vāmaṃ sandhi-stimita-valayaṃ nyasya hastaṃ nitambe
kṛtvā śyāmā-viṭapa-sadṛśaṃ srasta-muktaṃ dvitīyam ।
pādāṅguṣṭhālulita-kusume kuṭṭime pātitākṣaṃ
nṛttād asyāḥ sthitam atitarāṃ kāntam ṛjvāyatārdham ।। 

ity atra itara-samakṣaṃ sthitāyāḥ saṃsthāna-jāti-varṇanād idaṃ pratyakṣa-dṛṣṭam ।

apratyakṣa-dṛṣṭaṃ, yathā padmāvatyāṃ-

vyatyasta-pāda-kamalaṃ valita-tribhaṅgī-
saubhāgyam aṃsa-viralī-kṛta-keśa-pāśam ।
piñchāvataṃsam urarīkṛta-vaṃśa-nālaṃ
vyāmohanaṃ navam upaimi kṛpā-viśeṣam ।।

ity atra apratyakṣasyaiva gopāla-sundarasya saṃsthāna-viśeṣa-jāti-varṇanād api dṛṣṭavad ābhāsanād idam apratyakṣa-dṛṣṭam ।

śrī-siṃha-bhūpena kavīśvarāṇāṃ
viśrāṇitāneka-vibhūṣaṇena ।
ṣaṭ-triṃśad uktāni hi bhūṣaṇāni
sa-lakṣma-lakṣyāṇi muner matena ।। 

sākṣad evopadeśena prāyo dharma-samanvayāt ।
aṅgāṅgi-bhāva-sampanna-samasta-rasa-saṃśrayāt ।। 
prakṛty-avasthā-sandhyādi-sampatty-upanibandhanāt ।
āhuḥ prakaraṇādīnāṃ nāṭakaṃ prakṛtiṃ budhāḥ ।। 
atideśa-bala-prāpata-nāṭakāṅgopajīvanāt ।
anyāni rūpakāṇi syur vikārā nāṭakaṃ prati ।। 
ato hi lakṣaṇaṃ pūrvaṃ nāṭakasyābhidhīyate ।
divyena vā mānuṣeṇa dhīrodāttena saṃyutam ।। 
śṛṅgāra-vīrānyatara-pradhāna-rasa-saṃśrayam ।
khyāteti vṛtta-sambaddhaṃ sandhi-pañcaka-saṃyutam ।। 
prakṛty-avasthā-sandhy-aṅga-sandhy-antara-vibhūṣaṇaiḥ ।
patākā-sthānakair vṛtti-tad-aṅgaiś ca pravṛttibhiḥ ।। 
viṣkambhakādibhir yuktaṃ nāṭakaṃ tat trivargadam ।
tad etan nāṭakārambha-prakāro vakṣyate mayā ।। 
vidher yathaiva saṅkalpo mukhatāṃ pratipadyate ।
pradhānasya prabandhasya tathā prastāvanā smṛtā ।। 
arthasya pratipādyasya tīrthaṃ prastāvanocyate ।
prastāvanāyās tu mukhe nāndī kāryā śubhāvahā ।। 
āśīrnamaskriyā-vastunirdeśānyatamā smṛtā ।
candranāmāṅkitā prāyo maṅgalārtha-padojjvalā ।। 
aṣṭābhir daśabhiś ceṣṭā seyaṃ dvādaśabhiḥ padaiḥ ।
samair vā viṣamair vāpi prayojyety apare jaguḥ ।। 

tatrāśīr-anvitā nāndī yathābhirāma-rāghave-

kriyāsuḥ kalyāṇaṃ bhujaga-śayanād utthitavataḥ
kaṭākṣāḥ kāruṇya-praṇaya-rasa-veṇī-laharayaḥ ।
harer lakṣmī-līlā-kamala-dala-saubhāgya-suhṛdaḥ
sudhā-sāra-smerāḥ sucarita-viśeṣaika-sulabhāḥ ।।

namaskriyāvatī nāndī, yathā uttara-rāma-carite-

idaṃ kavibhyaḥ pūrvebhyah namo-vākaṃ praśāsmahe ।
vandemahi ca tāṃ vāṇīm amṛtām ātmanaḥ kalām ।। 

vastu-nirdeśavatī nāndī, yathā prabodha-candrodaye-

antar-nāḍī-niyamita-marul-laṅghita-brahma-randhraṃ
svānte śānti-praṇayini samunmīlad-ānanda-sāndram ।
pratyag-jyotir jayati yaminaḥ spaṣṭa-lālāṭa-netra-
vyāja-vyaktīkṛtam iva jagad-vyāpi candrārdha-mauleḥ ।। 

aṣṭā-padānvitā, yathā mahāvīra-carite-

atha svasthāya devāya nityāya hata-pāpmane ।
tyakta-krama-vibhāgāya caitanya-jyotiṣe namaḥ ।। 

daśa-padānvitā yathā abhirāma-rāghave kriyāsuḥ kalyāṇam ity ādi । dvādaśa-padānvitā, yathā anargha-rāghave-

niṣpratyūham upāsmahe bhagavataḥ kaumodakī-lakṣmaṇaḥ
koka-prīti-cakora-pāraṇa-paṭū jyotiṣmatī locane ।
yābhyām ardha-vibodha-mugdha-madhura-śrīr ardha-nidrāyito
nābhī-palvala-puṇḍarīka-mukulaḥ kamboḥ sapatnī-kṛtaḥ ।। 

atraiva maṅgalārtha-pada-prāyatvaṃ candranāmāṅkitatvaṃ ca draṣṭavyam ।

nāndy-ante tu praviṣṭena sūtradhāreṇa dhīmatā ।
prasādhanāya raṅgasya vṛttir yojyā hi bhāratī ।। 
aṅgāny asyāś ca catvāri bharatenāvabhāṣire ।
prarocanāmukhe caiva vīthī-prahasane iti ।। 
vīthī prahasanaṃ sva-sva-prasaṅge vakṣyate sphuṭam ।
prarocanā tu sā proktā prakṛtārtha-praśaṃsayā ।। 
sadasya-citta-vṛttīnāṃ saṃmukhīkaraṇaṃ ca yat ।
praśaṃsā tu dvidhā jñeyā cetanācetanāśrayā । 
acetanau deśa-kālau kālo madhu-śaran-mukhaḥ ।।

tatra vasanta-praśaṃsayā prarocanā, yathā padmāvatyāṃ-

rājat-koraka-kaṇṭakā madhukarī-jhaṅkāra-huṅkāriṇīr
ālola-stavaka-stanīr aviralādhūta-pravālādharāḥ ।
āliṅganti latā-vadhūr atitarām āsanna-śākhā-karair
atyārūḍha-rasālasāla-rasikāḥ kānte vasantodaye ।।

śarat-praśaṃse, yathā veṇī-saṃhāre-

sat-pakṣāṃ madhura-giraḥ prasādhitāśā madoddhatārambhāḥ ।
nipatanti dhārtarāṣṭrāḥ kāla-vaśān medinī-pṛṣṭhe ।। 

deśas tu devatārāja-tīrtha-sthānādir ucyate । 
tad adya kāla-nāthasya yātretyādiṣu lakṣyatām ।।
cetanās tu kathā-nātha-kavi-sabhya-naṭāḥ smṛtāḥ । 
kathā-nāthās tu dharmārtha-rasa-mokṣopayoginaḥ ।।
dharmopayoginas tatra yudhiṣṭhira-nalādayaḥ । 
arthopayogino rudra-narasiṃha-nṛpādayaḥ ।।
rasopayogino vidyādhara-vatseśvarādayaḥ । 
mokṣopayogino rāma-vāsudevādayo matāḥ ।।
eke tv abhedam icchanti dharma-mokṣopayoginoḥ ।। 

kavayas tu prabandhāras te bhaveyuś caturvidhāḥ ।
udātta uddhataḥ prauḍho vinīta iti bhedataḥ ।। 

tatra udāttaḥ-
antar-gūḍhābhimānoktir udātta iti gīyate ।। 

yathā mālavikāgnimitre-

purāṇam ity eva na sādhu sarvaṃ
na cāpi kāvyaṃ navam ity avadyam ।
santaḥ parīkṣyāntarad bhajante
mūḍhaḥ para-pratyayaneya-buddhiḥ ।। 

atra santaḥ parīkṣety anena sva-kṛteḥ parīkṣaṇa-kṣamatva-kalpito nija-garvaḥ kāli-dāsena vivakṣita iti tasyodāttatvam ।

atha uddhataḥ-
parāpavādāt svotkarṣa-vādī tūddhata ucyate ।। 

yathā mālatī-mādhave-
ye nāma kecid iha naḥ prathayanty avajñāṃ
jānanti te kim api tān prati naiṣa yatnaḥ ।
utpatsyate' sti mama ko' pi samāna-dharmā
kālo hy ayaṃ niravadhir vipulā ca pṛthvī ।। 

atra jānanti te kim apīti parāpavādāt mama tu ko' pi samāna-dharmety ātmotkarṣa-kathanāc ca bhavabhūter uddhatatvam ।

yathā prauḍhaḥ-
yathocita-nijotkarṣa-vādī prauḍha itīritaḥ ।। 

yathā karuṇākandale-
kavir bhāradvājo jagad-avadhi-jāgran-nija-yaśā
rasa-śreṇī-marma-vyavaharaṇa-hevāka-rasikaḥ ।
yadīyānāṃ vācāṃ rasika-hṛdayollāsana-vidyāv
amandānandātmā pariṇamati sandarbha-mahimā ।।

atra rasa-prauḍhi-sandarbha-prasādayor nāṭaka-nirmāṇocitayor eva kathanāt nijotkarṣaṃ prakaṭayann ayaṃ kaviḥ prauḍha ity ucyate ।

yuktyā nijotkarṣa-vādī prauḍha ity aparaiḥ smṛtaḥ ।। 

yathā mamaiva-nedānīntana-dīpikā kim u tamaḥ-saṅghātam unmūlayed ity ādi ।

atra jyotsnādi-dṛṣṭānta-mukhena mādhuryaujaḥ-prasādākhyānāṃ guṇānāṃ sva-sāhityaṃ rasaucityena pratipādayann ayaṃ kaviḥ prauḍha ity ucyate ।

atha vinītaḥ-
vinīto vinayotkarṣāt svāpakarṣa-prakāśakaḥ ।। 

yathā rāmānande-
guṇo na kaścin mama vāṅ-nibandhe
labhyeta yatnena gaveṣito' pi ।
tathāpy amuṃ rāma-kathā-prabandhaṃ
santo' nurāgeṇa samādriyante ।।

atra vinayotkarṣād apakarṣam ātmany āropayann ayaṃ kavir vinīta ity ucyate ।

atha sabhyāḥ-
sabhyās tu vibudhair jñeyā ye didṛkṣānivtā janāḥ । 
te' pi dvidhā prārthanīyāḥ prārthak iti ca sphuṭam ।।
idaṃ prayokṣye yuṣmābhir anujñā dīyatām iti । 
samprārthyāḥ sūtradhāreṇa prārthanīyā iti smṛtāḥ ।।
tvayā prayogaḥ kriyatām ity utkaṇṭhita-cetasaḥ । 
ye sūtriṇaṃ prārthayante te sabhyāḥ prārthakāḥ smṛtāh ।।

atha naṭāḥ-
raṅgopajīvinaḥ proktā naṭās te' pi tridhā smṛtāḥ । 
vādakā gāyakāś caiva nartakāś ceti kovidaiḥ ।।
vīṇā-veṇu-mṛdaṅgādi-vādakā vādakāḥ smṛtāḥ । 
ālāpana-dhruvāgīta-gāyakā gāyakā matāḥ ।
nānā-prakārābhinaya-kartāro nartakāḥ smṛtāḥ ।। 

tad evam-
vistarād uta saṅkṣepāt prayuñjīta prarocanām ।। 

tatra saṅkṣiptā prarocanā, yathā ratnāvalyām-

śrīharṣo nipuṇaḥ kaviḥ pariṣad apy eṣā guṇa-grāhiṇī
loke hāri ca vatsa-rāja-caritaṃ nāṭye ca dakṣā vayam ।
vastv-ekaikam apīha vāñchita-phala-prāpteḥ padaṃ kiṃ punar
mad-bhāgyopacayād ayaṃ samuditaḥ sarvo guṇānāṃ gaṇaḥ ।। 

atra kathā-nāyaka-kavi-sabhya-naṭānāṃ catūrṇāṃ saṅkṣepeṇa varṇanād iyaṃ saṅkṣipta-prarocanā । vistarāt tu bāla-rāmāyaṇādiṣu draṣṭavyā ।

evaṃ prarocayan sabhyān sūtrī kuryād athāmukham । 
sūtra-dhāro naṭīṃ brūte sva-kāryaṃ prati yuktitaḥ ।।
prastutākṣepa-citroktyā yat tad āmukham īritam । 
trīṇyāmukhāṅgāny ucyante kathodghātaḥ pravartakaḥ ।।
prayogātiśayaś ceti teṣāṃ lakṣaṇam ucyate । 
sūtriṇo vākyam arthaṃ vā svetivṛtta-samaṃ yadā ।
svīkṛtya praviśet pātraṃ kathodghāto dvidhā mataḥ ।। 

tatra vākyena kathodghāto, yathā ratnāvalyāṃ-
dvīpād anyasmād api madhyād api jala-nidher diśo' py antāt ।
ānīya jhaṭiti ghaṭayati vidhir abhimatam abhimukhī-bhūtaḥ ।। 

iti sūtradhārasya priyā-samāśvāsana-vākyaṃ svasyānukūlatayā paṭhato yaugandharāyaṇasya praveśāt kathodghātaḥ ।

arthena kathodghāto, yathā veṇī-saṃhāraḥ-

nirvāṇa-vaira-dahanāḥ praśamādarīṇāṃ
nandantu pāṇḍu-tanayāḥ saha mādhavena ।
rakta-prasādhita-bhuvaḥ kṣata-vigrahāś ca
svasthā bhavantu kuru-rāja-sutāḥ sa-bhṛtyāḥ ।। 

atrottarārdhe sūtradhāreṇa dhārtarāṣṭrāṇāṃ svarga-sthiti-nirupadrava-lakṣaṇayor arthayor vivakṣitayoḥ satoḥ bhīmena svasthā bhavantu mayi jīvati dhārtarāṣṭrā iti nirupadrava-lakṣaṇasyaivārtha-viśeṣasya grahaṇena praveśaḥ kṛta iti ayam arthena kathodghātaḥ ।

atha pravartakaḥ-
ākṣiptaṃ kāla-sāmyena pravṛttiḥ syāt pravartakam ।। 

yathā bāla-rāmāyaṇe-
prakaṭita-rāmāmbhojaḥ kauśikavān sapadi lakṣmaṇānandī ।
śara-cāpa-namana-hetor ayam avatīrṇaḥ śarat-samayaḥ ।। 

atra viśvāmitra-rāma-lakṣmaṇānāṃ śarat-samaya-varṇana-sāmyena praveśaḥ pravartakaḥ ।।

atha prayogātiśayaḥ 
eṣo' yam ity upakṣepāt sūtradhāra-prayogataḥ । 
prayoga-sūcanaṃ yatra prayogātiśayo hi saḥ ।।

yathā mālavikāgnimitre-
śirasā prathama-gṛhītām ājñām icchāmi pariṣadaḥ kartum ।
devyā iva dhāriṇyāḥ sevā-dakṣaḥ parijano' yam ।। 

atrāyam ity upakṣepeṇākṣiptaḥ parijana-praveśaḥ prayogātiśayaḥ ।

tathā ca śākuntale-
tavāsmi gīta-rāgeṇa hāriṇā prasabhaṃ hṛtaḥ ।
eṣa rājeva duṣyantaḥ sāraṅgeṇātiraṃhasā ।। 

ity atra eṣa ity upakṣipto duṣyanta-praveśaḥ prayogātiśayaḥ ।

prastāvanā-sthāpaneti dvidhā syād idam āmukham । 
vidūṣaka-naṭī-pāripārśvikaiḥ saha saṃlāpan ।।
stoka-vīthy-aṅga-sahitāny āmukhāṅgāni sūtra-bhṛt । 
yojayed yatra nāṭya-jñair eṣā prastāvanā smṛtā ।।
sarvāmukhāṅga-vīthy-aṅga-sametair vākya-vistaraiḥ । 
sūtradhāro yatra naṭī-vidūṣaka-naṭādibhiḥ ।।
saṃlapana prastutaṃ cārtham ākṣipet sthāpanā hi sā । 
śṛṅgāra-pracure nāṭye yogyaḥ syād āmukha-kramaḥ ।।
ratnāvalydike prāyo lakṣyatāṃ kovidair ayam । 
vīrādbhutādi prāye tu prāyaḥ prastāvanocitā ।।
anargha-rāghavādyeṣu prāyaśo vīkṣyatām iyam । 
hāsya-bībhatsa-raudrādi-prāye tu sthāpanā matā ।।
vīra-bhadra-vijṛmbhādau sā prāyeṇa samīkṣyatām । 
kathitāny āmukhāṅgāni vīthy-aṅgāni pracakṣmahe ।।
āmukhe' pi ca vīthyāṃ ca sādhāraṇye' pi saṃmataḥ । 
vīthy-aṅga-saṃprathā teṣāṃ vīthyām āvaśyakatvataḥ ।।
udghātyakāvalagita-prapañca-trigate chalam । 
vākkely-adhibale gaṇḍam avasyandita-nālike ।।
asat-pralāpa-vyāhārau mṛdavaṃ ca trayodaśa । 
tatrodghātyakam anyonyālāpa-mālā dvidhā hi tat ।
gūḍhāratha-pada-paryāya-kramāt praśnottara-kramāt ।। 

tatra gūḍhārtha-pada-paryāya-kramād udghātyakaṃ, yathā vīrabhadra-vijṛmbhita-nāmani ḍime-
sakhe ko' yaṃ raudraḥ kathaya mahitaḥ ko' pi hi raso
raso nāmāyaṃ kaḥ smṛti-surabhir āsvāda-mahimā ।
samāsvādaḥ ko' yaṃ krama-galita-vedyāntara-matir
mano' vasthā jñātaṃ nanu vadasi nidrāntaram iti ।।

atra raudra-rasa-svarūpa-vivecanāya rasāsvādāvasthā-lakṣaṇair gūḍhārtha-pada-paryāyair naṭa-sūtradhārayoḥ saṃlāpād idam ādimam udghātyakam ।

praśnottara-kramād, yathā tatraiva ḍime-

sevyaṃ kiṃ param uttamasya caritaṃ lokottaraḥ kaḥ pumān
śrī-siṃhaḥ sa tu kīdṛśo vada nidhir dharmasya dharmas tu kaḥ ।
satyoktir vacanaṃ tu kiṃ kavi-nutaṃ ko nāma tādṛk kavir
viśveśaḥ sa tu kīdṛśo vijayate viśveṣu viśveśavat ।।

atra gūḍhārtha-pada-paryāya-rahita-praśnottara-krameṇa naṭa-sūtradhārayoḥ saṃlāpāt prakṛta-kavi-varṇanopayuktam idam udghātyakam ।

atha avalagitam-
dvidhāvalagitaṃ proktam arthāvalaganātmakam ।
anya-prasaṅgād anyasya saṃsiddhiḥ prakṛtasya va ।। 

anya-prasaṅgād anyasya siddhyā avalagitaṃ, yathā abhirāma-rāghave anapota-nāyakīye-

hanta sārasvataṃ cakṣuḥ kavīnāṃ krānta-darśinām ।
atiśayya pravarteta niyatārtheṣu vastuṣu ।।

atra sūtradhāreṇa kavīnāṃ sārasvataṃ cakṣur iti kavi-sāmānya-varṇanena svābhilaṣita-kavi-viśeṣotkarṣa-sādhana-rūpāt prakṛtāerthāvalaganād avalagitam idam ।

anya-prasaṅgena prakṛtasya siddhir, yathā anargha-rāghave-

sūtradhāraḥ-māriṣa, sthāne khalu bhavataḥ kutūhalam ।

tat tādṛg ujjvalakakutstha-kula-praśasti-
saurabhya-nirbhara-gabhīra-manoharāṇi ।
vālmīki-vāg-amṛta-kūpa-nipāna-lakṣmīm
etāni bibhrati murāri-kaver vacāṃsi ।। 

atrāprakṛta-vālmīki-varṇana-prasaṅgena prakṛta-māriṣa-kutūhalotkarṣa-saṃsādhana-rūpāt prakṛta-nāṭyāvalaganād idaṃ dvitīyam avalagitam ।

atha prapañcaḥ-
prapañcas tu mithaḥ stotram asad-bhūtaṃ ca hāsya-kṛt ।। 

yathā vīrabhadra-vijṛmbhaṇe-
nāṭyācāryas tvam asi suhṛdāṃ tvādṛśānāṃ prasādāt
ko' yaṃ gīta-śrama-vidhir aho bhinna-kaṇṭho' dya jātaḥ ।
jñātaṃ jñātaṃ parihasasi māṃ bhāṣitair bhāva-garbhair
maivaṃ vācyaṃ tvam asi hi gurus tatra ceṣṭiḥ pramāṇam ।।

atra naṭa-sūtradhārayor anyathārthasyānyonya-stotrasya hāsyāyaiva pravṛttatvāt prapañcaḥ ।

atha trigatam-
śruti-sāmyād anekārtha-yojanaṃ trigataṃ bhavet ।। 

yathābhirāma-rāghave, pāripārśvikaḥ-

vāṇī-muraja-kvaṇitaṃ śruti-subhagaṃ kiṃ sudhā-mucaḥ stanitam ।
jaladasya kim ā jñātaṃ tava madhura-gabhīra-vāg-vilāso' yam ।।

atra sūtradhāra-vāg-vilāse muraja-jalada-dhvani-vitarka-sambhāvanāt trigatam ।

atha chalam-
proktaṃ chalaṃ sasotprāsaiḥ priyābhāsair vilobhanam ।। 

yathā abhirāma-rāghave-

vidvān asau kalāvān api rasiko bahu-vidha-prayogajñaḥ ।
iti ca bhavantaṃ vidmo nirvyūḍhaṃ sādhu tat tvayā sarvam ।।

atra viparīta-lakṣaṇayā prahelikārtham ajānataḥ pāripārśvikasyopālambhanāt chalam ।

atha vākkeliḥ-
sākāṅkṣasyaiva vākyasya vākkeliḥ syāt samāptitaḥ ।। 

yathā maheśvarānande-

kula-śoka-haraṃ kumāram ekaṃ
kuhanā-bhairava-pāraṇonmukhābhyām ।
upahūya kṛtādaraṃ pitṛbhyām
upari prastutam oṃ namaḥ śivāya ।।

atra vākye sākāṅkṣe viśeṣāṃśam anuktvā namaḥ śivāyeti samāpti-kathanād vāk-keliḥ ।

atha adhibalam-
spardhayānyonya-sāmarthya-vyaktis tv adhibalaṃ bhavet ।। 

yathā vīrabhadra-vijṛmbhaṇe-

mā bhūc cintā taveyaṃ mayi sati kuśale duṣkaraḥ kiṃ prayogo
mānin jānāsi kiṃ tvaṃ kim api na viditā cāturī me tvayā kim ।
āstāṃ sva-stotra-kanthā kṛtam iha kathaitair bhūta-pūrvaiḥ prasaṅgaiḥ
patnyāhaṃ vaśya-karmā sapadi naṭavidhāv eṣa sajjībhavāmi ।।

atra naṭa-sūtradhārayoḥ paraspara-spardhayā sva-sva-prayoga-sāmarthya-prakāśanād adhibalam ।

atha gaṇḍam-
gaṇḍaṃ prastuta-sambandhi bhinnārthaṃ sahasoditam ।। 

yathā veṇī-saṃhāre-
nirvāṇa-vaira-dahanāḥ praśamādarīṇāṃ
nandantu pāṇḍu-tanayāḥ saha mādhavena ।
rakta-prasādhita-bhuvaḥ kṣata-vigrahāś ca
svasthā bhavantu kuru-rāja-sutāḥ sa-bhṛtyāḥ ।। 

tatra sūtradhāreṇa nirupadrava-lakṣaṇe' rthe vivakṣite' pi svarga-sthiti-lakṣaṇārtha-sūcakasya rakta-prasādhitaa-bhuva ity ādi-śliṣṭa-vākyasya sahasā prastuta-sambandhitayā bhāṣitatvād gaṇḍam ।

atha avasyanditam-
pūrvoktasyānyathā vyākhyā yatrāvasyanditaṃ hi tat ।। 

yathā veṇī-saṃhāre, sūtradhāraḥ-

sat-pakṣā madhura-giraḥ prasādhitāśā madoddhatārambhāḥ ।
nipatanti dhārtarāṣṭrāḥ kāla-vaśān medinī-pṛṣṭhe ।। 

pāripārśvikaḥ -śāntaṃ pāpam । pratihatam amaṅgalam ।

sūtradhāraḥ-mā bhaiṣīḥ । nanu śarat-samaya-varṇanāśaṃsayā haṃsān dhārtarāṣṭrā iti vyapadiśāmi ।

atra pūrvoktasya suyodhanādi-nipātasya haṃsa-pātatvena vyākhyānād idam avasyanditam ।

atha nālikā-
prahelikā nigūḍhārthā hāsyārthaṃ nālikā smṛtā । 
antar-lāpā bahir-lāpety eṣā dvedhā samīritā ।।

tatra antar-lāpā, yathā prasanna-rāghave-

pratyaṅkam aṅkurita-sarva-navāvatāran-
navyollasat-kusuma-rāji-virāji-bandham ।
gharmetarāṃśum iva vakratayātiramyaṃ
nāṭya-prabandham atimañjula-saṃvidhānam ।। 

atra prasanna-rāghava-nāmety uttarasya saptākṣarāṣṭa-paṅkti-krameṇa likhite' sminn eva śloke mṛgyatvād antar-lāpo nāmeyam ।

bahir-lāpā, yathā bāla-rāmāyaṇe-
kama-baḍḍhanta-vilāsaṃ rasāsale kaṃ karei kandappo ।

sūtradhāraḥ-aye praśnottaram । seyam asmat-prītir iti devādeśaḥ । tat svayam eva vācayāmi-

nirbhaya-gurur vyadhatta ca vālmīki-kathāṃ kim anusṛtya ।। 

ity atra bāla-rāmāyaṇam ity uttarasya bahir eva mṛgyatvād bahir-lāpā nāma nālikeyam ।

atha asat-pralāpaḥ-
asambaddha-kathālāpo' sat-pralāpa itīritaḥ ।। 

yathā vīrabhadra-vijṛmbhaṇe, naṭaḥ-
patnī parilambi-kucā tanayā mama danturāpi taruṇa-vayāḥ ।
krīḍā-kapir asti gṛhe tad ahaṃ nāṭya-prayoga-marmajñaḥ ।।

atra naṭena svakīya-nāṭya-prayoga-marmajñatve hetutayā kathitānāṃ krīḍā-kapi-sad-bhāvādīnām asambaddhatvād ayam asat-pralāpaḥ ।

atha vyāhāraḥ-
anyārthaṃ vacanaṃ hāsya-karaṃ vyāhāra ucyate ।। 

yathā ānanda-kośa-nāmani prahasane- naṭī-ayya ko ṇioo ? 

sūtradhāraḥ-ārye gargarike nūnam ānanda-kośa-nābhilāṣiṇī pariṣad iyam ।

naṭī-tā daṃsedu ayyo । tado kiṃ bilaṃbeṇa । 

sūtradhāraḥ-ayi gāyike gargarike bhavatyā mukha-vyāpāreṇa bījotthāpanānusandhāyinā bhavitavyam ।

naṭī -kīriso so muha-bābāro । 

sūtradhāraḥ-nanv amum eva śiśiram adhikṛtya dhruvā-gāna-rūpaḥ ।

ity atra ānanda-kośa-bījotthāpana-mukha-vyāpārāṇāṃ rūpaka-bījotthāpana-dhruvā-gānārthānām api anyārtha-pratītyā hāsyakaratvād ayaṃ vyāhāraḥ ।

atha mṛdavam-
doṣā guṇā guṇā doṣā yatra syur mṛdavaṃ hi tat ।। 

yathā-
nārhāḥ kevala-veda-pāṭha-vidhinā kīrā iva chāndasāḥ
śāstrīyābhyasanāc chunām iva nṛṇām anyonya-kolāhalaḥ ।
vyarthaṃ kāvyam asatya-vastu-ghaṭanāt svapnendrajālādivad
vyākīrṇa-vyavahāra-nirṇaya-kṛte tv ekaiva kāryā smṛtiḥ ।।

atra kāvyādiṣu guṇa-bhūteṣv api doṣatva-kathanād mṛdavam idam ।

evam āmukham āyojya sūtradhāre sahānuge ।
niṣkrānte' that tad-ākṣiptaiḥ pātrair vastu prapañcayet ।। 
vastu sarvaṃ dvidhā sūcyam asūcyam iti bhedataḥ ।
rasa-hīnaṃ bhaved atra vastu tat sūcyam ucyate ।। 
yad vastu nīrasaṃ tat tu sūcayet sūcakās tv amī ।
viṣkambha-cūlikāṅkāsyāṅkāvatāra-praveśakāḥ ।। 

tatra viṣkambho bhūta-bhāvi-vastv-aṃśa-sūcakaḥ ।
amukhya-pātra-racitaḥ saṅkṣepaika-prayojanaḥ ।। 
sa śuddho miśra ity ukto miśraḥ syān nīca-madhyamaiḥ ।
so' yaṃ ceṭī-naṭācārya-saṃlāpa-parikalpitaḥ ।। 
mālavikāgnimitrasya prathamāṅke nirūpyatām ।
śuddhaḥ kevala-madhyo' yam ekāneka-kṛto dvidhā ।। 
ratnāvalyām eka-śuddhaḥ prāpta-yaugandharāyaṇaḥ ।
aneka-śuddho viṣkambhaḥ ṣaṣṭhāṅke' nargha-rāghave । 
nirūpyatāṃ samprayukto mālyavacchuka-sāraṇaiḥ ।।

atha cūlikā-
vandi-māgadha-sūtādyaiḥ pratisīrāntara-sthitaiḥ । 
arthopakṣepaṇaṃ yat tu kriyate sā hi cūlikā ।।
sā dvidhā cūlikā khaṇḍa-cūlikā ceti bhedataḥ । 
pātrair yavanikāntaḥsthaiḥ kevalaṃ yā tu nirmitā ।।
ādāv aṅkasya madhye vā cūlikā nāma sā smṛtā । 
praveśa-nirgamābhāvād iyam aṅkād bahir gatā ।।

aṅkādau cūlikā, yathā anargha-rāghave saptamāṅke, nepathye-

tamisrā-mūrcchāla-trijagad-agadṅkāra-kiraṇe
raghūṇāṃ gotrasya prasavitari deve savitari ।
puraḥsthe dik-pālaiḥ saha para-gṛhāvāsa-vacanāt
praviṣṭo vaidehī dahanam atha śuddhā ca niragāt ।। 

ity ādau nepathya-gatair eva pātraiḥ sītā-jvalana-praveśa-nirgamādīnām arthānāṃ prayogānucitānāṃ sūcanād iyaṃ cūlikā ।

aṅka-madhye, yathā ratnāvalyāṃ dvitīyāṅke, -

kaṇṭhe kṛttāvaśeṣaṃ kanaka-mayam adhaḥ śṛṅkhalā-dāma karṣan krāntvā dvārāṇi helācala-caraṇa-raṇat-kiṅkaṇī-cakravālaḥ ।
dattātaṅko' ṅganānām anusṛta-saraṇiḥ sambhramād aśva-pālaiḥ prabhraṣṭo' yaṃ plavaṅgaḥ praviśati nṛpater mandiraṃ mandurāyāḥ ।। 

atra nepathya-gataiḥ pātraiḥ prayogānucitasya vānara-viplavādy-arthasya sūcanād iyaṃ madhya-cūlikā ।

atha khaṇḍa-cūlikā-
raṅga-nepatha-saṃsthāyi-pātra-saṃlāpa-vistaraiḥ । 
ādau kevalam aṅkasya kalpitā khaṇḍa-cūlikā ।
praveśa-nirgamāprāpter iyam aṅkād bahir-gatā ।। 

yathā bāla-rāmāyaṇe saptamāṅkasyādau, vaitālikaḥ-bhadra candana-caṇḍa parityaja nidrā-mudrām । vimuñca nijoṭajābhyantaram ।

nepathye-ayya kappura-caṃḍa esā miṭṭhā pabhāda-ṇiddā । 

karpūra-caṇḍaḥ-aho utsāha-śaktir bhavataḥ । amantra-śīlo mahī-patiḥ apara-prabandha-darśī kaviḥ apāṭha-ruciś ca vadnī na ciraṃ nandati ।

nepathye-tā ettha saṃtthara-tthido ṇimīlida-ṇaaṇo jebba suppabhādaṃ paṭhissaṃ । 

karpūra-caṇḍaḥ-etad api bhavato bhūri । tad upaślokayāvo rāmabhadram । 

mārtaṇḍaika-kula-prakāṇḍa-tilakas trailokya-rakṣā-maṇir
viśvāmitra-mahāmuner nirupadhiḥ śiṣyo raghu-grāmaṇīḥ ।
rāmas tāḍita-tāṭakaḥ kim aparaṃ pratyakṣa-nārāyaṇaḥ
kausalyā-nayanotsavo vijayatāṃ bhū-kāśyapasyātmajaḥ ।। 

nepathye-
kandapp-uddāma-dappa-ppasamaṇa-guruṇo bahmaṇo kāla-daṇḍe
pāṇiṃ deṃtassa gaṃgā-taralida-sasiṇo pabbaī-ballahassa ।
cābaṃ caṃḍāhisiṃjāraba-harida-ṇahaṃ karṣaṇāruddha-majjhaṃ
jaṃ bhaggaṃ tassa saddo ṇisuṇiti huaṇe bittharaṃto ṇamāi ।। 

[kandarpoddāma-darpa-praśamana-guror brahmaṇaḥ kāla-daṇḍe
pāṇiṃ dātur gaṅgā-taralita-śaśinaḥ parvatī-vallabhasya ।
cāpaṃ caṇḍābhiśiñjā-rava-bharita-nabhaḥ karṣaṇāruddha-madhyaṃ
yat bhagnaṃ tasya śabdo niḥśrūyate bhuvane vistaran na māti ।।]

atra praviṣṭena karpūra-caṇḍena yavanikāntargatena candana-caṇḍena ca paryāya-pravṛtta-vāg-vilāsais tāṭakāvadhādi-vibhīṣaṇābhaya-pradānāntasya rāmabhadra-caritasya bāhulyāt prayogānucitasya sūcanād iyaṃ khaṇḍa-cūlikā ।

enāṃ viṣkambham evānye prāhur naitan mataṃ mama ।
apraviṣṭasya saṃlāpo viṣkambhe na hi yujyate । 
tad viṣkambha-śiraskatvān mateyaṃ khaṇḍa-cūlikā ।।

atha aṅkāsyam-
pūrvāṅkānte sampraviṣṭaiḥ pātrair bhāvy-aṅka-vastunaḥ । 
sūcanaṃ tad-avicchityai yat tad aṅkāsyam īritam ।।
yathā hi vīra-carite dvitīyāṅkāvasānake । 
praviṣṭena sumantreṇa sūcitaṃ rāma-vigrahe ।।
vasiṣṭha-viśvāmitrādi-samābhāṣaṇa-lakṣaṇam । 
vastūttarāṅke pūrvārthāvicchedenaiva kalpitam ।।

athāṅkāvatāraḥ-
aṅkāvatāraḥ pātrāṇāṃ pūrva-kāryānuvartinām । 
avibhāgena sarveṣāṃ bhāviny aṅke praveśanam ।।
dvitīyāṅke mālavikāgnimitre sa nirūpyatām । 
pātreṇāṅka-praviṣṭena kevalaṃ sūcitatvataḥ ।
bhaved aṅkād abāhyatvam aṅkāsyāṅkāvatārayoḥ ।। 

atha praveśakaḥ-
yan nīcaiḥ kevalaṃ pātrair bhāvi-bhūtārtha-sūcanam ।
aṅkayor ubhayor madhye sa vijñeyaḥ praveśakaḥ ।। 
so' yaṃ ceṭi-dvayālāpa-saṃvidhānopakalpitaḥ ।
mālatī-mādhave prājñair dvitīyāṅke nirūpyatām ।। 
asūcyaṃ tu śubhodātta-rasa-bhāva-nirantaram ।
prārambhe yady asūcyaṃ syād aṅkam evātra kalpayet ।। 
rasālaṅkāra-vastūnām upalālana-kāṅkṣiṇām ।
janany-aṅkavadādhāra-bhūtatvād aṅka ucyate ।। 
aṅkas tu pañcaṣair dvitrair aṅgino' ṅgasya vastunaḥ ।
rasasya vā samālamba-bhūtaiḥ pātrair manoharaḥ । 
saṃvidhāna-viśeṣaḥ syāt tatrāsūcyaṃ prapañcayet ।।

atha asūcyavibhāgaḥ-
asūcyaṃ tad dvidhā dṛśyaṃ śrāvyaṃ cādyaṃ tu darśayet । 
dvedhā dvitīyaṃ svagataṃ prakāśaṃ ceti bhedataḥ ।।
svagataṃ svaika-vijñeyaṃ prakāśaṃ tad dvidhā bhavet । 
sarva-prakāśaṃ niyata-prakāśaṃ ceti bhedataḥ ।।
sarva-prakāśaṃ sarveṣāṃ sthitānāṃ śravaṇocitam । 
dvitīyaṃ tu sthiteṣv apy eṣv ekasya śravaṇocitam ।।
dvidhā vibhāvyate' nyac ca janāntam apavāritam । 
tripatākā-kareṇānyān apavāryāntarā kathām ।।
anyenāmantraṇaṃ yat syāt taj janāntikam ucyate । 
rahasyaṃ kathyate' nyasya parāvṛtyāpavāritam ।।
itthaṃ śrāvyaṃ ca dṛśyaṃ ca prayujya susamāhitaiḥ ।
pātrair niṣkramaṇaṃ kāryam aṅkānte samam eva hi ।।
aṅka-cchedaś ca kartavyaḥ kālāvasthānurodhataḥ । 
dinārdha-dinayor yogyam aṅke vastu pravartayet ।।

atha garbhāṅkaḥ-
aṅka-prasaṅgād garbhāṅka-lakṣaṇaṃ vakṣyate mayā । 
rasanāyaka-vastūnāṃ mahotkarṣāya kovidaiḥ ।।
aṅkasya madhye yo' ṅkaḥ syād asau garbhāṅka īritaḥ । 
vastu-sūcaka-nāndīko diṅ-mātra-mukha-saṅgataḥ ।।
arthopakṣepakair hīnaś cūlikā-parivarjitaiḥ । 
aneṣyad-vastu-viṣayaḥ pātraiś tri-caturair yutaḥ ।।
nātiprapañcetivṛttaḥ svādhārāṅkāṅga-śobhitaḥ । 
prastutārthānubandhī ca pātra-niṣkramaṇāvadhiḥ ।।
prathamāṅke na kartavyaḥ so' yaṃ kāvya-viśāradaiḥ । 
so' yam uttara-rāme tu rasotkarṣāya kathyatām ।।
netur utkarṣako jñeyo bāla-rāmāyaṇe tv ayam । 
amogha-rāghave so' yaṃ vastūtkarṣaika-kāraṇam ।।

nāṭake aṅka-niyamaḥ-
nāṭake' ṅkā na kartavyāḥ pañca-nyūnā daśādhikāḥ । 
tad īdṛśa-guṇopetaṃ nāṭakaṃ bhukti-muktidam ।।

tathā ca bharataḥ-
dharmārtha-sādhanaṃ nāṭyaṃ sarva-duḥkhāpanoda-kṛt ।
āsevadhvaṃ tad ṛṣayas tasyotthānaṃ tu nāṭakam ।। iti ।

pūrṇādi-nāṭaka-bhedānaṅgīkāraḥ-
nāṭakasya tu pūrṇādi-bhedāḥ kecana kalpitāḥ । 
teṣāṃ nātīva ramyatvād aparīkṣākṣamatvataḥ ।
muninānādṛtatvāc ca tān uddeṣṭum udāsmahe ।। 

atha prakaraṇam-
yatretivṛttam utpādyaṃ dhīra-śāntaś ca nāyakaḥ ।
rasaḥ pradhānaṃ śṛṅgāraḥ śeṣaṃ nāṭakavad bhavet ।। 
tad dhi prakaraṇaṃ śuddhaṃ dhūrtaṃ miśraṃ ca tat tridhā ।
kula-strī-nāyakaṃ śuddhaṃ mālatī-mādhavādikam ।। 
gaṇikā-nāyikaṃ dhūrtaṃ kāmadattāhvayādikam ।
kitava-dhyputakārādi-vyāpāraṃ tv atra kalpayet ।। 
miśraṃ tat kulajā-veśye kalpite yatra nāyike ।
dhūrta-śuddha-kramopetaṃ tan mṛcchakaṭikādikam ।। 

nāṭikāyāḥ na pṛthag-rūpatvam-
nāṭikā tv anayor bhedo na pṛthag rūpakaṃ bhavet ।
prakhyātaṃ nṛpater vṛttaṃ nāṭakād āhṛtaṃ yataḥ ।। 
buddhi-kalpita-vastutvaṃ tathā prakaraṇād api ।
vimarśa-sandhi-rāhityaṃ bhedakaṃ cen na tan matam ।। 
ratnāvalyādike lakṣye tat-sandher api darśanāt ।
strī-prāya-caturaṅkādi-bhedakaṃ cen na tan matam ।। 
eka-dvi-try-aṅka-pātrādi-bhedenānantatā yataḥ ।
devī-vaśāt saṅgamena bhedaś cet tan na yujyate ।
mālavikāgni-mitrādau nāṭikātva-prasaṅgataḥ ।। 

prakaraṇikā-nāṭikayor anusaraṇīyā hi nāṭikā-saraṇiḥ ।
ata eva bharata-muninā nāṭyaṃ daśadhā nirūpitaṃ pūrvam ।। 

atha utṛṣṭikāṅkaḥ-
khyātena vā kalpitena vastunā prākṛtair naraiḥ ।
anvitaḥ kaiśikī-hīnaḥ sāttvatyārabhaṭī-mṛduḥ ।। 
strīṇāṃ vilāpa-vyāpārair upetaḥ karuṇāśrayaḥ ।
nānā-saṅgrāma-saṃnāha-prahāramaraṇotkaṭaḥ ।। 
mukha-nirvāhavān yaḥ syād eka-dvi-try-aṅka icchayā ।
utsṛṣṭikāṅkaḥ sa jñeyaḥ sa-viṣkambha-praveśakaḥ ।। 
asminn amaṅgala-prāye kuryān maṅgalam antataḥ ।
prayojyasya vadhaḥ kāryaḥ punar ujjīvanāvadhiḥ ।। 
ujjīvanād apy adhikaṃ manoratha-phalo' pi vā ।
vijñeyam asya lakṣyaṃ tu karuṇākandalādikam ।। 

atha vyāyogaḥ-
khātetivṛtta-sampanno niḥsahāyaka-nāyakaḥ ।
yukto daśāvaraih khyātair uddhataiḥ pratināyakaiḥ ।। 
vimarśa-garbha-rahito bhāraty-ārabhaṭī-sphuṭaḥ ।
hāsya-śṛṅgāra-rahita ekāṅko raudra-saṃśrayaḥ ।। 
eka-vāsara-vṛttāntaḥ prāpta-viṣkambha-cūlikaḥ ।
astrī-nimitta-samaro vyāyogaḥ kathito budhaiḥ । 
vijñeyam asya lakṣyaṃ tu dhanañjaya-jayādikam ।।

atha bhāṇaḥ-
svasya vānyasya vā vṛttaṃ viṭena nipuṇoktinā । 
śaurya-saubhāgya-saṃstutyā vīra-śṛṅgāra-sūcakam ।।
buddhi-kalpitam ekāṅkaṃ mukha-nirvahaṇānvitam । 
varṇyate bhāratī-vṛttyā yatra taṃ bhāṇam īrate ।।
eka-pātra-prayojye' smin kuryād ākāśa-bhāṣitam । 
anyenānuktam apy anyo vacaḥ śrutveva yad vadet ।।
iti kiṃ bhaṇasīty etad bhaved ākāśa-bhāṣitam । 
lāsyāṅgāni daśaitasmin saṃyojyānyatra tāni tu ।।
geya-padaṃ sthita-pāṭhyam āsīnaṃ puṣpa-gandhikā । 
pracchedakas trimūḍhaṃ ca saindhavākhyaṃ dvimūḍhakam ।
uttamottamakaṃ cānyad ukta-pratyuktam eva ca ।। 

atha geya-padam-
vīṇādi-vādanenaiva sahitaṃ yatra bhāvyate ।
lalitaṃ nāyikā-gītaṃ tad geya-padam ucyate ।। 
cañcat-puṭādinā vākyābhinayo nāyikā-kṛtaḥ ।
bhūmi-cārī-pracāreṇa sthita-pāṭhyaṃ tad ucyate ।। 
bhrū-netra-pāṇi-caraṇa-vilāsābhinayānvitam ।
yojyam āsīnayā pāṭhyam āsīnaṃ tad udāhṛtam ।। 
nānā-vidhena vādyena nānā-tāla-layānvitam ।
lāsyaṃ prayujyate yatra sā jñeyā puṣpa-gandhikā ।। 
anyāsaṅgama-śaṅkinyā nāyakasyātiroṣayā ।
prema-ccheda-prakaṭanaṃ lāsyaṃ pracchedakaṃ viduḥ ।। 
aniṣṭhura-ślakṣṇa-padaṃ sama-vṛttair alaṅkṛtam ।
nāṭyaṃ puruṣa-bhāvāḍhyaṃ trimūḍhakam udāhṛtam ।। 
deśa-bhāṣā-viśeṣeṇa calad-valaya-śṛṅkhalam ।
lāsyaṃ prayujyate yatra tat saindhavam iti smṛtam ।। 
cārībhir lalitābhiś ca citrārthābhinayānvitam ।
spaṣṭa-bhāva-rasopetaṃ lāsyaṃ yat tad dvimūḍhakam ।। 
aparijñāta-pārśvasthaṃ geya-bhāva-vibhūṣitam ।
lāsyaṃ sotkaṇṭha-vākyaṃ tad uttamottamakaṃ bhavet ।। 
kopa-prasāda-janitaṃ sādhikṣepa-padāśrayam ।
vākyaṃ tad ukta-pratyuktaṃ yūnoḥ praśnottarātmakam ।। 
śṛṅgāra-mañjarī-mukhyam asyodāharaṇaṃ matam ।
lāsyāṅga-daśakaṃ tatra lakṣyaṃ lakṣya-vicakṣaṇaiḥ ।। 

atha samavakāraḥ-
prakhyātenetivṛttena nāyakair api tad-vidhaiḥ ।
pṛthak-prayojanāsaktair militair deva-dānavaiḥ ।। 
yuktaṃ dvādaśabhir vīra-pradhānaṃ kaiśikī-mṛdu ।
try-aṅkaṃ vimarśa-hīnaṃ ca kapaṭa-traya-saṃyutam ।। 
tri-vidravaṃ tri-śṛṅgāraṃ vidyāt samavakārakam ।
mohātmako bhramaḥ proktaḥ kapaṭas trividhas tv ayam ।। 
sattvajaḥ śatrujo daiva-janitaś ceti sattvajaḥ ।
krūra-prāṇi-samutpannaḥ śatrujas tu raṇādijaḥ ।। 
vātyāvarṣādi-sambhūto daivajaḥ kapaṭaḥ smṛtaḥ ।
udāharaṇam eteṣām āvege lakṣyatāṃ budhaiḥ ।। 
jīva-grāho' pi moho vā kapaṭād vidravas tataḥ ।
kapaṭa-traya-sambhūter ayaṃ ca trividho mataḥ । 
dharmārtha-kāma-sambaddhas tridhā śṛṅgāra īritaḥ ।।
dharma-śṛṅgāraḥ-
vratādi-janitaḥ kāmo dharma-śṛṅgāra īritaḥ । 
pārvatī-śiva-sambhogas tad udāharaṇaṃ matam ।।

artha-śṛṅgāraḥ-
yatra kāmena sambaddhair arthair arthānubandhibhiḥ । 
bhujyamānaiḥ sukha-prāptir artha-śṛṅgāra īritaḥ ।।
sārvabhauma-phala-prāpti-hetunā vatsa-bhūpateḥ । 
ratnāvalyā samaṃ bhogo vijñeyā tad udāhṛtiḥ ।।

kāma-śṛṅgāraḥ-
durādara-surā-pāna-para-dārādi-kelijaḥ । 
tat-tad-āsvāda-lalitaḥ kāma-śṛṅgāra īritaḥ ।।
tad udāharaṇaṃ prāyo dṛśyaṃ prasanādiṣu । 
śṛṅgāra-tritayaṃ tatra nātra bindu-praveśakau ।।
mukha-pratimukhe sandhī vastu dvādaśa-nāḍikam । 
prathame kalpayed aṅke nāḍikā ghaṭikā-dvayam ।।
mukhādi-sandhi-trayavāṃś caturnāḍika-vastukaḥ । 
dvitīyāṅkas tṛtīyas tu dvi-nāḍika-kathāśrayaḥ ।।
nirvimarśa-catuḥ-sandhir evam aṅkās trayaḥ smṛtāḥ । 
vīthī-prahasanāṅgāni kuryād atra samāsataḥ ।।
prastāvanāyāḥ prastāve prokto vīthy-aṅga-vistaraḥ । 
daśa prahasanāṅgāni tat-prasaṅge pracakṣmahe ।
udāharaṇam etasya payodhi-mathanādikam ।। 

atha vīthī-
sūcya-pradhāna-śṛṅgārā mukha-nirvahaṇānvitā ।
eka-yojyā dviyojyā vā kaiśikī-vṛtti-nirmitā ।। 
vīthy-aṅga-sahitaikāṅkā vīthīti kathitā budhaiḥ ।
asyāṃ prāyeṇa lāsyāṅga-daśakaṃ yojayen na vā ।। 
sāmānyā parakīyā vā nāyikātrānurāgiṇī ।
vīthy-aṅga-prāya-vṛttitvān nocitā kula-pālikā । 
lakṣyam asyās tu vijñeyaṃ mādhavī-vīthikādikam ।।

atha prahasanam-
vastu-sandhy-aṅka-lāsyāṅga-vṛttayo yatra bhāṇavat । 
raso hāsyaḥ pradhānaṃ syād etat prahasanaṃ matam ।।
viśeṣeṇa daśāṅgāni kalpayed atra tāni tu । 
avagalitāvaskandau vyavahāro vipralambha upapattiḥ ।
bhayam anṛtaṃ vibhrāntir gadgada-vāk ca pralāpaś ca ।। 

tatra avagalitam-
pūrvam ātma-gṛhītasya samācārasya mohataḥ ।
dūṣaṇaṃ tyajanaṃ cātra dvidhāvagalitaṃ matam ।। 

yathā ānanda-kośa-nāmani prahasane, mithyā-tīrthaḥ-

yāni dyanti galād adhaḥ sukṛtino lomnāṃ ca teṣāṃ sthitiṃ
yāny ūrdhvaṃ paripoṣayanti puruṣās teṣāṃ muhuḥ khaṇḍanam ।
kṛtvā sarva-jagad-viruddha-vidhinā sañcāriṇāṃ mādṛśāṃ
śrī-gītā ca harītakī ca harato hantopabhogyaṃ vayaḥ ।।

atra kenāpi yati-bhraṣṭena sva-gṛhītasya yaty-āśramasya dūṣaṇād idam avagalitam ।

tyajanād, yathā prabodha-candrodaye, kṣapaṇakaḥ-

ayi pīṇa-ghaṇatthaṇa-sohaṇi palitatthakulaṃga-viloaṇi ।
jai lamasi kāvāliṇī-bhāvehiṃ sābakā kiṃ kalissaṃdi ।।

aho kāvāliṇīadaṃsaṇaṃ jebba ekkaṃ saukkhamokkha-sāhaṇam । bho kābālia hagge tuhake saṃpadaṃ dāso saṃbutto । maṃ pi mahābhairavānusāsaṇe dikkhaya ।

[ayi pīna-ghana-stana-śobhane paritrasta-kuraṅga-vilocane ।
yadi ramase kāpālinī-bhāvaiḥ śrāvakāḥ kiṃ kariṣyanti ।

aho kāpālinī-darśanam eva ekaṃ saukhya-mokṣa-sādhanam । bho kāpālika ahaṃ tava samprataṃ dāsaḥ saṃvṛttaḥ । mām api mahā-bhairavānuśāsane dikṣaya ।]

ity ādau kṣapaṇakasya sva-mārga-paribhraṃśa avagalitam ।

atha avaskandaḥ-
avaskandas tv anekeṣām ayogyasyaika-vastunaḥ ।
sambandhābhāsa-kathanāt sva-sva-yogyatva-yojanā ।। 

yathā prahasane -

yatiḥ-sākṣād bhūtaṃ vadati kucayor antaraṃ dvaita-vādaṃ

bauddhaḥ-dṛṣṭyor bhedaḥ kṣaṇika-mahimā saugate datta-pādaḥ ।

jainaḥ-bāhvor mūle nayati śucitām arhatī kāpi dīkṣā

sarve-nābher mūlaṃ prathayati phalaṃ sarva-siddhānta-sāram ।।

atra yati-bauddha-jainānāṃ gaṇikāyāṃ sva-sva-siddhānta-dharma-sambandha-kathanena sva-sva-pakṣa-parigraha-yogyatva-yojanād avaskandaḥ ।

atha vyavahāraḥ-
vyavahāras tu saṃvādo dvitrāṇāṃ hāsya-kāraṇam ।। 

yathā tatraiva prahasane bauddhaḥ -kuto maṇḍa eka-daṇḍī ।

mithyā-tīrthaḥ -kṣaṇikavādī na sambhāṣaṇīya eva । tathāpi daṇḍam antardhāya niruttaraṃ karomi । aye śūnya-vādin ! adaṇḍaḥ amuṇḍo' ham āgalād asmi ।

jainaḥ -nūnam asau māyāvādī । aham api kim apy antardhāya prastutaṃ pṛcchāmi । aye mahā-pariṇāma-vādin ! bṛhad-bīja lomnāṃ samāna-jātīyatve' pi keṣāñcit saṅkartanam anyeṣāṃ saṃrakṣaṇam iti vyavasthitau kiṃ pramāṇam ?

mithyā-tīrthaḥ-jīvad amedhyaṃ jaṅgama-narako nara-piśāco' yam antardhāyāpi na sambhāṣaṇīyaḥ ।

niṣkaccha-kīrtiḥ -sakhe ! ārhata-mune vāde tvayā ayam apratipattiṃ nāma nigraha-sthānam āropito māyāvādī ।

mithyā-tīrthaḥ -nūnam imāv api mādṛśāv eva liṅga-dhāraṇa-mātreṇa kukṣimbharaī syātām । 

ity atra yati-bauddha-jainānāṃ saṃvādo vyavahāraḥ ।

atha vipralambhaḥ-
vipralambho vañcanā syād bhūtāveśādi-kaitavāt ।। 

yathā prahasane -

priyām ahaṃ pūrva-bhṛtāṃ nāmnā svacchanda-bhakṣiṇī ।
gṛhṇāmy enāṃ yadi trātuṃ kṛpā vaḥ śrūyatām idam ।।
surāghaṭānāṃ saptatyā viṃśatyā dṛpta-gaḍḍuraiḥ ।
chāgaiś ca daśabhiḥ kāryā ciraṇṭī-tarpaṇa-kriyā ।।
adya kartum aśakyaṃ cet tat-paryāptatamaṃ dhanam ।
āsthāpyam asyāḥ sākṣiṇyāḥ jaraṭhāyāḥ paṭāñcale ।।

niṣkaccha-kīrtiḥ-he vratinau ! kim atra vidheyam ?

mithyā-tīrthaḥ-bhoḥ ahiṃsā-vādin ! mriyamāṇaḥ prāṇī na rakṣaṇīya iti kiṃ yuṣmad-dharmaḥ ?

arūpāmbaraḥ -ekena sukham upādeyam । anyena dhanaṃ pradeyam iti kiṃ yuṣmad-dharmaḥ ?

niṣkaccha-kīrtiḥ sāntarhāsaṃ sva-dhanaṃ yati-dhanaṃ ca jaraṭhāyāḥ paṭāñcale baddhvā sabalātkāraṃ jainasya kaṭakaṃ tasyāḥ pāda-mūle' rpayati ।)

madhumallikā -ammo devadā vilambeṇa kuppissadi । tā ciraṃṭi-ātappaṇaṃ kāduṃ gacchemi । 

ity ādau bhūtāveśa-kaitavena jaina-bauddha-saṃnyāsino vilobhya dhanaṃ kayāpi gaṇikayā gṛhītam ity ayaṃ vipralambhaḥ ।

atha upapattiḥ-
upapattis tu sā proktā yat prasiddhasya vastunaḥ ।
loka-prasiddhayā yuktyā sādhanaṃ hāsya-hetunā ।। 

yathā tatraiva prahasane mithyā-tīrthaḥ -aye upasarit-tīre pippala-nāmā vanaspatiḥ । yaś ca gītāsu bhagavatā nija-vibhūtitayā nirdiṣṭaḥ । katham asya taror iyatī mahima-sambhāvanā । upapadyata eva-

tat padaṃ tanu-madhyāyā yenāśvattha-dalopamam ।
tad-aśvattho' smi vṛkṣāṇām ity ūce bhagavān hariḥ ।। iti ।

atra loka-prasiddhena aśvattha-daloru-mūlayoḥ sāmyena hetunā loka-prasiddhasyaiva bhagavad-aśvatthayor aikyasya sādhanaṃ hāsya-kāraṇam upapattiḥ ।

atha bhayam-
smṛtaṃ bhayaṃ tu nagara-śodhakādi-kṛto daraḥ ।। 

yathā tatraiva prahasane jainaḥ-aho arājako' yaṃ viṣayaḥ yat nagara-parisarāśrita-tapasvināṃ dhanaṃ coryate ।

nagara-rakṣakāḥ-aye kim apahṛtaṃ dhanam । kiyat 

arūpāmbaraḥ-dhik kaṣṭam । nagara-śīghrakāḥ samāyānti । ity ādau jainādīnāṃ bhaya-kathanād bhayam ।

atha anṛtam-
anṛtaṃ tu bhaved vākyam asabhya-stuti-gumphitam । 
tad evānṛtam ity āhur apare sva-mata-stuteḥ ।।

yathā tatraiva prahasane -

bālātapena parimṛṣṭam ivāravindaṃ
māñjiṣṭha-celam iva mānmatham ātapatram ।
sālakta-lekham iva saukhya-karaṇḍam adya
yūnāṃ mude taruṇi tat padam ārtavaṃ te ।।

atra ārtavāruṇasyoru-mūlasya varṇanād idam anṛtam ।

aparaṃ, yathā karpūra-mañjaryām, bhairavānandaḥ-

raṃḍā caṃḍā dikkhadā dhamma-dārā
majjaṃ maṃsaṃ pijjae khajjae a ।
bhikkhā bhojjaṃ camma-khaṇḍaṃ ca sejjā
kolo dhammo kassa ṇo bhādi rammo ।। 

[raṇḍā caṇḍā dīkṣitā dharma-dārā
madyaṃ māṃsaṃ pīyate khādyate ca ।
bhikṣā bhojyaṃ carma-khaṇḍaṃ ca śayyā
kaulo dharmaḥ kasya no bhāti ramyaḥ ।।]

atha vibhrāntiḥ-
vastu-sāmya-kṛto moho vibhrāntir iti gīyate ।। 

yathā tatraiva prahasane bauddhaḥ -

hema-kumbhavatī ramya-toraṇā cāru-darpaṇā ।
kāpi gandharva-nagarī dṛśyate bhūmi-cāriṇī ।।

jainaḥ-aye kṣaṇa-bhaṅga-vādin etad utpāta-phalaṃ prathama-darśino bhavata eva pariṇamet । 

bauddhaḥ -hanta kim apade bhrānto' smi ।

na purīyaṃ viśālākṣī na toraṇam ime bhruvau ।
na darpaṇam imau gaṇḍau na ca kumbhāv imau stanau ।।

ity atra bauddhasya moho vibhrāntiḥ ।

atha gadgada-vāk-
asatya-ruditonmiśraṃ vākyaṃ gadgada-vāg bhavet ।। 

yathā tatraiva prahasane guhyagrāhī -

anupātta-bāṣpa-kaṇikaṃ gadgada-niḥśvāsa-kalitam avyaktam ।
anayor asatya-ruditaṃ suratānta-daśāṃ vyanaktīva ।।

atra gadgada-vāktvaṃ spaṣṭam ।

atha pralāpaḥ-
pralāpaḥ syād ayogyasya yogyatvenānumodanam ।। 

yathā tatraiva prahasane rājā -aye viḍālākṣa asmadīye nagare viṣaye ca-

pati-hīnā ca yā nārī jāyā-hīnaś ca yaḥ pumān ।
tau dampatī yathā-kāmaṃ bhavetām iti ghuṣyatām ।।

viḍālākṣaḥ-devaḥ pramāṇam । 

guhya-grāhī -

naṣṭāśva-bhagna-śakaṭa-nyāyena pratipāditam ।
ucitā te mahārāja seyaṃ kāruṇya-ghoṣaṇā ।।

api ca-
manvādayo mahīpālāḥ śataśo gām apālayan ।
na kenāpi kṛto mārga evam āścarya-śaukhyadaḥ ।।

atra ayogyasyāpi rājādeśasya dharmādhikāriṇā guhya-grāhiṇā nyāya-parikalpanayā yogyatvenānumodanād ayaṃ pralāpaḥ ।

prahasanasya śuddhādi-bhedāḥ-
śuddhaṃ kīrṇaṃ vaikṛtaṃ ca tac ca prahasanaṃ tridhā ।
śuddhaṃ śrotriya-śākhāder veṣa-bhāṣādi-saṃyutam ।। 
ceṭa-ceṭī-jana-vyāptaṃ tal lakṣyaṃ tu nirūpyatām ।
ānanda-kośa-pramukhaṃ tathā bhagavad-ajjukam ।। 
kīrṇaṃ tu sarvair vīthy-aṅgaiḥ saṅkīrṇaṃ dhūrta-saṅkulam ।
tasyodāharaṇaṃ jñeyaṃ bṛhat-saubhadrakādikam ।। 
yac cedaṃ kāmukādīnāṃ veṣa-bhāṣādi-saṅgataiḥ ।
ṣaṇḍatāpa-savṛddhādyair yutaṃ tad vaikṛtaṃ bhavet । 
kalikeli-prahasana-pramukhaṃ tad udāhṛtam ।।

atha ḍimaḥ-
khyātetivṛttaṃ nirhāsya-śṛṅgāraṃ raudra-mudritam । 
sāttvatī-vṛtti-viralaṃ bhāraty-ārabhaṭī-sphuṭam ।।
nāyakair uddhatair deva-yakṣa-rākṣasa-pannagaiḥ । 
gandharva-bhūta-vetāla-siddha-vidyādharādibhiḥ ।।
samanvitaṃ ṣoḍaśabhir nyāya-mārgaṇa-nāyakam । 
caturbhir āṅkair anvītaṃ nirvimarśaka-sandhibhiḥ ।।
nirghātolkoparāgādi-ghora-krūrāji-sambhramam । 
sa-praveśaka-viṣkambha-cūlikaṃ hi ḍimaṃ viduḥ ।
asyodāharaṇaṃ jñeyaṃ vīrabhadra-vijṛmbhitam ।। 

atha īhāmṛgaḥ-
yatretivṛttaṃ miśraṃ syāt sa-viṣkambha-praveśakam ।
catvāro' ṅkā nirvimarśa-garbhāḥ syuḥ sandhayas trayaḥ ।। 
dhīroddhattaś ca prakhyāto divyo martyo' pi nāyakaḥ ।
divya-striyam anicchantīṃ kanyāṃ vāhartum udyataḥ ।। 
strī-nimittāji-saṃrambhaḥ pañcaṣāḥ pratināyakāḥ ।
rasā nirbhaya-bībhatsā vṛttayaḥ kaiśikīṃ vinā ।। 
svalpas tasyāḥ praveśo vā so' yam īhāmṛgo mataḥ ।
vyājān nivārayed atra saṅgrāmaṃ bhīṣaṇa-kramam ।। 
tasyodāharaṇaṃ jñeyaṃ prājñair māyā-kuraṅgikā ।
itthaṃ śrī-siṃha-bhūpena sarva-lakṣaṇa-śālinā । 
sarva-lakṣaṇa-sampūrṇo lakṣito rūpaka-kramaḥ ।।

atha nāṭaka-paribhāṣā-
atha rūpaka-nirmāṇa-parijñānopayoginī । 
śrī-siṃha-dharaṇīśena paribhāṣā nirūpyate ।।
paribhāṣātra maryādā pūrvācāryopakalpitā । 
sā hi naur atigambhīraṃ vivikṣor nāṭya-sāgaram ।।
eṣā ca bhāṣā-nirdeśa-nāmabhis trividhā matā । 
tatra bhāṣā dvidhā bhāṣā vibhāṣā ceti bhedataḥ ।।
caturdaśa vibhāṣāḥ syuḥ prācyādyā vākya-vṛttayaḥ । 
āsāṃ saṃskāra-rāhityād viniyogo na kathyate ।।
uttamādiṣu tad-deśa-vyavahārāt pratīyatām । 
bhāṣā dvidhā saṃskṛtā ca prākṛtī ceti bhedataḥ ।।
kaumāra-pāṇinīyādi-saṃskṛtā saṃskṛtā matā । 
iyaṃ tu devatādīnāṃ munīnāṃ nāyakasya ca ।
liṅgināṃ ca viṭādīnm anīcānāṃ prayujyate ।। 

atha prākṛtī-
prakṛteḥ saṃskṛtāyās tu vikṛtiḥ prākṛtī matā । 
ṣaḍ-vidhā sā prākṛtaṃ ca śaurasenī ca māgadhī ।।
paiśācī cūlikā paiśācy apabhraṃśa iti kramāt । 
atra tu prākṛtaṃ strīṇāṃ sarvāsāṃ niyataṃ bhavet ।।
kvacic ca devī gaṇikā mantrijā ceti yoṣitām । 
yoginy-apsarasoḥ śilpa-kāriṇyā api saṃskṛtam ।।
ye nīcāḥ karmaṇā jātyā teṣāṃ prākṛtam ucyate । 
chadma-liṅgavatāṃ tadvaj jainānām iti kecana ।।
adhame madhyame cāpi śaurasenī prayujyate । 
dhīvarādy-atinīceṣu māgadhī ca niyujyate ।।
rakṣaḥ-piśāca-nīceṣu paiśācī-dvitayaṃ bhavet । 
apabhraṃśas tu caṇḍāla-yavanādiṣu yujyate ।।
nāṭakādāv apabhraṃśa-vinyāsasyāsahiṣṇavaḥ । 
anye caṇḍālakādīnāṃ māgadhy-ādīn prayuñjate ।।
sarveṣāṃ kāraṇa-vaśāt kāryo bhāṣā-vyatikramaḥ । 
māhātmyasya paribhraṃśaṃ madasyātiśayaṃ tathā ।।
pracchādanaṃ ca vibhrāntiṃ yathālikhita-vācanam । 
kadācid anuvādaṃ ca kāraṇāni pracakṣate ।।

atha nirdeśa-paribhāṣā-
sākṣād anāma-grāhyāṇāṃ janānāṃ pratisaṃjñayā । 
āhvāna-bhaṅgī nāṭyajñair nirdeśa iti gīyate ।।
sa tridhā pūjya-sadṛśa-kaniṣṭha-viṣayatvataḥ । 
pūjyās tu devo munayo liṅginas tat-samāstriyaḥ ।।
bahuśrutāś ca bhagavac-chabda-vācyā bhavanti hi । 
āryeti brāhmaṇo vācyo vṛddhas tāteti bhāṣyate ।।
upādhyāyeti cācāryo gaṇikā tv ajjukākhyayā । 
mahārājeti bhūpālo vidvān bhāva itīryate ।।
chandato nāmabhir vācyā brāhmaṇais tu narādhipāḥ । 
deveti nṛpatir vācyo bhṛtyaiḥ prakṛtibhis tathā ।।
sārvabhaumaḥ parijanair bhaṭṭa-bhaṭṭāraketi ca । 
vācyo rājeti munibhir apatya-pratyayena vā ।।
vidūṣakeṇa tu prāyaḥ sakhe rājan nitīcchayā । 
brāhmaṇaiḥ sacivo vācyo hy amātya saciveti ca ।।
śaiṣāir āryety athāyuṣman iti sārathinā rathī । 
tapasvi-sādhu-śabdābhyāṃ praśāntaḥ paribhāṣyate ।।
svāmīti yuva-rājas tu kumāro bhartṛ-dārakaḥ । 
āvutteti svasur bhartā syāleti pṛtanā-patiḥ ।।
bhaṭṭinī svāminī devī tathā bhaṭṭāriketi ca । 
paricārajanair vācyā yoṣito rāja-vallabhāḥ ।।
rājñā tu mahiṣī vācyā devīty anyāḥ priyā iti । 
sarveṇa patnī tv āryeti pitur nāmnā sutasya vā ।।
tāta-pādā iti pitā mātāmbeti sutena tu । 
jyeṣṭhās tv āryā iti bhrātrā tathā syur mātulādayaḥ ।।

atha sadṛśa-nirdeśaḥ-
sadṛśaḥ sadṛśo vācyo vayasyety āhvayena vā । 
haleti sakhyā tu sakhī kathanīyā sakhīti vā ।।

atha kaniṣṭha-nirdeśaḥ-
suta-śiṣya-kanīyāṃso vācyā guru-janena hi । 
vatsa-putraka-dīrghāyus-tāta-jāteti saṃjñayā ।।
anyaḥ kanīyān āryeṇa janena paribhāṣyate । 
śilpādhikāra-nāmabhyāṃ bhadra bhadra-mukheti ।।
vācye nīcātinīce tu haṇḍe hañje iti kramāt । 
bhartrā vācyāḥ sva-sva-nāmnā bhṛtyāḥ śilpocitena vā ।।
evam ādi prakāreṇa yojyā nirdeśa-yojanā । 
loka-śāstrāvirodhena vijñeyā kāvya-kovidaiḥ ।।

atha nāma-paribhāṣā-
anukta-nāmnaḥ prakhyāte kañcuki-prabhṛter api । 
itivṛtte kalpite tu nāyakāder api sphuṭam ।।
rasa-vastūpayogīni kavir nāmāni kalpayet । 
vinayandhara-bābhravya-jayandhara-jayādikam ।।
kāryaṃ kañcukināṃ nāma prāyo viśvāsa-sūcakam । 
latālaṅkāra-puṣpādi-vastūnāṃ lalitātmanām ।।
nāmabhir guṇa-siddhair ceṭīnāṃ nāma kalpayet । 
karabhaḥ kalahaṃsaś cety ādi nāmānujīvinām ।।
karpūra-caṇḍa-kāmpilyety ādikaṃ nāma vandinām । 
subuddhi-vasubhūtyādi-mantriṇāṃ nāma kalpayet ।।
devarātaḥ somarāta iti nāma purodhasaḥ । 
śrīvatso gautamaḥ kautso gārgyo maudgalya ity api ।।
vasantakaḥ kāpileya ity ākhyeyo vidūṣakaḥ । 
pratāpa-vīra-vijaya-māna-vikrama-sāhasaiḥ ।।
vasanta-bhūṣaṇottaṃsa-śekharāṅka-padottaraiḥ । 
dhīrottarāṇāṃ netṝṇāṃ nāma kurvīta kovidaḥ ।।
candrāpīḍaḥ kāmapāla ity ādyaṃ lalitātmanām । 
ugravarmā caṇḍasena ity ādy-uddhata-cetasām ।।
datta-senānta-nāmāni vaiśyānāṃ kalpayet sudhīḥ । 
karpūra-mañjarī candralekhā rāgataraṅgikā ।।
padmāvatīti prāyeṇa nāmnā vācyā hi nāyikā । 
devyas tu dhāriṇī-lakṣmī-vasumatyādi-nāmabhiḥ ।।
bhogavatī kāntimatī kamalā kāmavallarī । 
irāvatī haṃsapadīty ādi-nāmnā tu bhoginī ।।
viprakṣatra-viśaḥ śarma-varma-dattānta-nāmabhiḥ । 
śikhaṇḍāṅgada-cūḍānta-nāmnā vidyādharādhipāḥ ।।
kuṇḍalānanda-ghaṇṭānta-nāmnā kāpālikā janāḥ । 
yogasundarikā vaṃśaprabhā vikaṭamudrikā ।।
śaṅkha-keyūrikety ādi-nāmnā kāpālika-striyaḥ । 
ānandinī siddhimatī śrīmatī sarvamaṅgalā ।।
yaśovatī putravatīty ādi-nāmnā suvāsinī । 
ity ādi sarvam ālocya lakṣaṇaṃ kṛta-buddhinā ।।
kavinā kalpitaṃ kāvyam ācandrārkaṃ prakāśate । 
lakṣya-lakṣaṇa-nirmāṇa-vijñāna-kṛta-buddhibhiḥ ।।
parīkṣyatām ayaṃ grantho vimatsara-manīṣayā । 
bharatāgama-pārīṇaḥ śrīmān siṃha-mahīpatiḥ ।
rasikaḥ kṛtavān evaṃ rasārṇava-sudhākaram ।। 

saṃrambhād anapota-siṃha-nṛpater dhāṭī-samāṭīkane
niḥsāṇeṣu dhaṇaṃ dhaṇaṃ dhaṇam iti dhvānānusandhāyiṣu ।
modante hi raṇaṃ raṇaṃ raṇam iti prauḍhās tadīyā bhaṭā
bhrāntiṃ yānti tṛṇaṃ tṛṇaṃ tṛṇam iti pratyarthi-pṛthvī-bhujaḥ ।। 

matvā dhātrā tulāyāṃ laghur iti dharaṇīṃ siṃha-bhūpāla-candre
sṛṣṭe tatrātigurvyāṃ tad-upanidhitayā sthāpyamānaiḥ krameṇa ।
cintāratnaugha-kalpa-druma-tati-surabhī-maṇḍalaiḥ pūritāntāpy
ūrdhvaṃ nītā laghimnā tad-ari-kula-śataiḥ pūryate' dyāpi sā dyauḥ ।। 

iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre bhāvakollāso nāma
tṛtīyo vilāsaḥ
।।

samāptaś cāyaṃ rasārṇava-sudhākaraḥ

śrī-toya-śaila-vasatiḥ sa tamāla-nīlo
jīyād dharir muni-cakora-suśāradenduḥ ।
lakṣmī-stanastavaka-kuṅkuma-kardama-śrī-
saṃlipta-nirmala-viśāla-bhujāntarālaḥ ।।

malaya-giri-nivāsī māruto yacchatāṅgas
taruṇa-śiśira-raśmir yat suhṛt-puṇya-kīrtiḥ ।
carati ciram anaṅgaḥ kvāpi kari apy adṛśyaḥ
sa jayatu rasikaughair vanditaḥ pañcabāṇaḥ ।।

aśeṣāṇāṃ dvijanuṣām āśīrvāda-paramparā ।
taraṅgayatu kalyāṇaṃ kavīnāṃ cāyur āyatam ।।