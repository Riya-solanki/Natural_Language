Māṇḍūkyopaniṣad

śāntipāṭaḥ

oṃ bhadraṃ karṇebhiḥ śṛṇuyāma devāḥ bhadraṃ
paśyemākṣabhiryajatrāḥ ।
sthirairaṅgaistuṣṭuvāṃ sastanūbhir vyaśema devahitaṃ yadāyuḥ ।।

svasti na indro vṛddhaśravāḥ svasti naḥ pūṣā viśvavedāḥ ।
svasti nastārkṣyo ariṣṭanemiḥ svasti no bṛhaspatir dadhātu ।।

oṃ śāntiḥ । śāntiḥ । śāntiḥ ।।

oṃ pūrṇamadaḥ pūrṇamidaṃ pūrṇāt pūrṇamudacyate ।
pūrṇasya pūrṇamādāya pūrṇamevāvaśiṣyate ।।

oṃ śāntiḥ । śāntiḥ । śāntiḥ ।।

māṇḍūkya upaniṣad

omityetadakṣaramidaṃ sarvaṃ tasyopavyākhyānaṃ bhūtaṃ
bhavadbhaviṣyaditi sarvamoṅkāra eva ।
yaccānyattrikālātītaṃ tadapyoṅkāra eva ।।

sarvaṃ hyetad brahmāyamātmā brahma so ayamātmā catuṣpāt ।।

jāgaritasthāno bahiḥ prajñaḥ saptāṅgaḥ
ekonaviṃśatimukhaḥ sthūlabhugvaiśvānaraḥ prathamaḥ pādaḥ ।।

svapnasthāno antaḥ prajñaḥ saptāṅga ekonaviṃśatimukhaḥ
praviviktabhuktaijaso dvitīyaḥ pādaḥ ।।

yatra supto na kañcana kāmaṃ kāmayate na
kañcana svapnaṃ paśyati tatsuṣuptam ।
suṣuptasthāna ekībhūtaḥ prajñānaghana evānandamayo
hyānandabhukcetomukhaḥ prājñastṛtīyaḥ pādah ।।

eṣa sarveśvara eṣa sarvajña eṣo antaryāmyeṣa yoniḥ sarvasya prabhavāpyayau hi bhūtānām

māṇḍūkya kārikā

bahiḥ prajño vibhurviśvo hyantaḥ prajñastu taijasaḥ ।
ghanaprajñastathā prājña eka eva tridhā smṛtaḥ ।।

dakṣiṇākṣimukhe viśvo manasyantastu taijasaḥ ।
ākāśe ca hydi prājñastridhā dehe vyavasthitaḥ ।।

viśvo hi sthūlabhuṅnityaṃ taijasaḥ praviviktabhuk ।
ānandabhuk tathā prājñastridhā bhogaṃ nibodhata ।।

sthūlaṃ tarpayate viśvaṃ praviviktaṃ tu taijasam ।
ānandaśca tathā prājñaṃ tridhā tṛptiṃ nibodhata ।।

triṣu dhāmasu yadbhojyaṃ bhoktā yaśca prakīrtitaḥ ।
vedaitadubhayaṃ yastu sa bhuñjāno na lipyate ।।

prabhavaḥ sarvabhāvānāṃ satāmiti viniścayaḥ ।
sarvaṃ janayati prāṇaścetoṃ aśūnpuruṣaḥ pṛthak ।।

vibhūtiṃ prasavaṃ tvanye manyante sṛṣṭicintakāḥ ।
svapnamāyāsarūpeti sṛṣṭiranyairvikalpitā ।।

icchāmātraṃ prabhoḥ sṛṣṭiriti sṛṣṭau viniścitāḥ ।
kālātprasūtiṃ bhūtānāṃ manyante kālacintakāḥ ।।

bhogārthaṃ sṛṣṭirityanye krīḍārthamiti cāpare ।
devasyaiṣa svābhāvo ayamāptakāmasya kā spṛhā ।।

māṇḍūkya upaniṣad

nāntaḥ prajñaṃ na bahiḥ prajñaṃ nobhayataḥ prajñaṃ na prajñānaghanaṃ na prajñaṃ nāprajñam । 
adṛśyamavyavahāryamagrāhyamalakṣaṇamacintyamavyapa
deśyamekātmapratyayasāraṃ prapañcopaśamaṃ śāntaṃ
śivamadvaitaṃ caturthaṃ manyante sa ātmā sa vijñeyaḥ ।।

māṇḍūkya kārikā

nivṛtteḥ sarvaduḥkhānāmīśānaḥ prabhuravyayaḥ ।
advaitaḥ sarvabhāvānāṃ devasturyo vibhuḥ smṛtaḥ ।।

kāryakāraṇabaddhau tāviṣyete viśvataijasau ।
prājñaḥ kāraṇabaddhastu dvau tau turye na siddhytaḥ ।।

nātmānaṃ na paraṃ caiva na satyaṃ nāpi cānṛtam ।
prājñaḥ kiñcana saṃvetti turyaṃ tatsarvadṛksadā ।।

dvaitasyāgrahaṇaṃ tulyamubhayoḥ prājñaturyayoḥ ।
bījanidrāyutaḥ prājñaḥ sā ca turye na vidyate ।।

svapnanidrāyutāvādyau prājñastvasvapnanidrayā ।
na nidrāṃ naiva ca svapnaṃ turye paśyanti niścitāḥ ।।

anyathā gṛhṇataḥ svapno nidrā tattvamajānataḥ ।
viparyāse tayoḥ kṣīṇe turīyaṃ padamaśnute ।।

anādimāyayā supto yadā jīvaḥ prabudhyate ।
ajamanidramasvapnamadvaitaṃ budhyate tadā ।।

prapañco yadi vidyeta nivarteta na saṃśayaḥ ।
māyāmātramidaṃ dvaitamadvaitaṃ paramārthataḥ ।।

vikalpo vinivarteta kalpito yadi kenacit ।
upadeśādayaṃ vādo jñāte dvaitaṃ na vidyate ।।

māṇḍūkya upaniṣad

so ayamātmādhyakṣaramoṅkāro adhimātraṃ
pādā mātrā mātrāśca pādā akāra ukāro makāra iti ।।

jāgaritasthāno vaiśvānaro akāraḥ prathamā
mātrāpterādimattvādvāpnoti ha vai sarvān
kāmānādiśca bhavati ya evaṃ veda ।।

svapnasthānastaijasa ukāro dvitīyā mātrotkarṣād
ubhayatvādvotkarṣati ha vai jñānasantatiṃ samānaśca
bhavati nāsyābrahmavitkule bhavati ya evaṃ veda ।।

suṣuptasthānaḥ prājño makārastṛtīyā mātrā miterapītervā
minoti ha vā idaṃ sarvamapītiśca bhavati ya evaṃ veda ।।

māṇḍūkya kārikā

viśvasyātvavivakṣāyāmādisāmānyamutkaṭam ।
mātrāsaṃpratipattau syādāptisāmānyameva ca ।।

taijasasyotvavijñāna utkarṣo dṛśyate sphuṭam ।
mātrāsaṃpratipattau syādubhayatvaṃ tathāvidham ।।

makārabhāve prājñasya mānasāmānyamutkaṭam ।
mātrāsaṃpratipattau tu layasāmānyameva ca ।।

triṣu dhāmasu yastulyaṃ sāmānyaṃ vetti niścitaḥ ।
sa pūjyaḥ sarvabhūtānāṃ vandyaścaiva mahāmuniḥ ।।

akāro nayate viśvamukāraścāpi taijasam ।
makāraśca punaḥ prājñaṃ nāmātre vidyate gatiḥ ।।

māṇḍūkya upaniṣad

amātraścaturtho avyavahāryaḥ prapañcopaśamaḥ śivo advaita
evamoṅkāra ātmaiva saṃviśatyātmanātmānaṃ ya evaṃ veda ।
ya evaṃ veda ।।

māṇḍūkya kārikā

oṅkāraṃ pādaśo vidyātpādā mātrā na saṃśayaḥ ।
oṅkāraṃ pādaśo jñātvā na kiñcidapi cintayet ।।

yuñjīta praṇave cetaḥ praṇavo brahma nirbhayam ।
praṇave nityayuktasya na bhayaṃ vidyate kvacit ।।

praṇavo hyaparaṃ brahma praṇavaśca paraḥ smṛtaḥ ।
apūrvo anantaro abāhyo anaparaḥ praṇavo avyayaḥ ।।

sarvasya praṇavo hyādirmadhyamantastathaiva ca ।
evaṃ hi praṇavaṃ jñātvā vyaśnute tadanantaram ।।

praṇavaṃ hīśvaraṃ vidyātsarvasya hṛdi saṃsthitam ।
sarvavyāpinamoṅkāraṃ matvā dhīro na śocati ।।

amātro anantamātraśca dvaitasyopaśamaḥ śivaḥ ।
oṅkāro vidito yena sa munirnetaro janaḥ ।।