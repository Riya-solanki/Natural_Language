Mṛtyuvañcanopadeśatārāsādhana

mṛtyuvañcanopadeśatārāsādhana

utthāya pūrvasaṃdhyāyāṃ bhūpradeśe manohare ।
mṛdvāsanopaviṣṭaḥ san svahṛdi candramaṇḍale ।।

pañcamasya prathamaṃ tu dvitīyasvarayojitam ।
ardhendubindusaṃyuktaṃ sitaraśmivibhūṣitam ।।

tasya śuklamayūkhais tu tārām ākṛṣya vyomani ।
dvibhujāṃ sitadehāṃ tu varadotpaladhāriṇīm ।।

pañcopacārapūjābhiḥ pūjayitvā tu bhaktitaḥ ।
pāpānāṃ deśanāṃ paścāt tataḥ puṇyānumodanam ।।

tatpariṇāmanāṃ caiva triśaraṇagamanaṃ tathā ।
oṃ śūnyatājñānavajrasvabhāvātmako aham iti paṭhet ।।

iti svaparaśūnyaṃ vai dhyātvā yogī vidhānavit ।
sitāravindamadhyasthacandrabimbāsanopari ।।

pūrvoktabījaniṣpannāṃ tārādevīṃ manoramām ।
ābaddhavajraparyaṅkāṃ varadotpaladhāriṇīm ।।

śaraccandrakarākārāṃ pṛṣṭhacandrasamāśritām ।
sarvālaṅkārasampūrṇāṃ ṣoḍaśābdavapuṣmatīm ।।

sarvasaṃbuddhatatputramātaraṃ kāmarūpadhām ।
dhyātvāryatārāṃ hṛdaye tasyāś cakraṃ sitadyuti ।।

aṣṭakoṣṭhakam aṣṭābhir akṣaraiḥ paripūritam ।
oṃhāvyañjanamadhyasthasādhyanāmādyanābhikam ।।

dhyāyād ekāgracittaḥ san ṣaṇ māsān dṛḍhaniścayaḥ ।
japed akhinnacittaḥ san mantram enaṃ daśākṣaram ।।

oṅkāram ādito dattvā paścāt tāre prayojayet ।
tuttāre syāt ture paścāt svāhāntaṃ sārvakarmikaḥ ।।

brahmendraviṣṇucandrārkarudradikpālamanmathaiḥ ।
apy akhaṇḍitaromāgro mṛtyuṃ jayati muktavat ।।

valīpalitadaurbhāgyavyādhidāridryasaṃkṣayaḥ ।
siṃhādyaṣṭamahābhītiduḥkhasaṃdohanāśanam ।।

ayācitānnapānādiharmyavastrādisaṃgamaḥ ।
khaḍgāñjanapādalepabhadrakumbhādisiddhayaḥ ।।

kavitā vaktṛtā medhā prajñā caikāntanirmalā ।
anyā ca vāñchitā siddhiś cakrād asmāt prajāyate ।।

।। mṛtyuvañcanopadeśatārāsādhanaṃ samāptam ।।