
Udīcya Śyāmilaka Pāḍatāḍitaka

[] śrīmahākaviśyāmilakaviracitaṃ pādatāḍitakam

l dehatyāgena śambhor nayanahutavahe mānito yena kopaḥ
sendrā yasyānuśiṣṭiṃ srajam iva vibudhā dhārayanty uttamāṅgaiḥ
pāyāt kāmaḥ sa yuṣmān pravitatavanitālocanāpāṅgaśārṅgo
bāṇā yasyendriyārthā munijanamanasāṃ sādakā bhedakāś ca
api ca
sabhrūkṣepaṃ sahāsaṃ stananihitakarām īkṣamāṇena devīṃ
saṃtrāsākṣiptavāgbhiḥ saha gaṇapatibhir nandinā vanditena
pāyād vaḥ puṣpaketur vṛṣapatikakudāpāśrayanyastadoṣṇā
yasya kruddhena bāhyaṃ karaṇam apahṛtaṃ śambhunā na prabhāvaḥ
evam āryamiśrān śirasā praṇipatya vijñāpayāmi yad vayam āryaśyāmilakasya kṛtiṃ pādatāḍitakaṃ nāma bhāṇaṃ prayoktuṃ

[] vyavasitāḥ tat tasya kaver matipariśramam avadhānadānenānugrahītum icchāmaḥ kutaḥ
idam iha padaṃ mā bhūd evaṃ bhavatv idam anyathā
kṛtam idam ayaṃ granthenārtho mahān upapāditaḥ
iti manasi yaḥ kāvyārambhe kaver bhavati śramaḥ
sanayanajalo romodbhedaḥ satāṃ tam apohati
kutaḥ
nirgamyatāṃ bakabiḍālasamapracārair
āryaiś ca rājasacivaiḥ śamavṛttibhiś ca
tiṣṭhantu ḍiṇḍikavinarmakalāvidagdhā
nirmakṣikaṃ madhu pipāsati dhūrtagoṣṭhī
kutaḥ
na prāpnuvanti yatayo ruditena mokṣaṃ
svargāyatiṃ na parihāsakathā ruṇaddhi
tasmāt pratītamanasā hasitavyam eva
vṛttiṃ budhena khalu kaurukucīṃ vihāya
ko nu khalu mayi vijñāpanāvyagre śabda iva śrūyate hanta vijñātam eṣa hi sa viṭamaṇḍapaṃ praviśya dhūrtacākrikaḥ khalatiśyāmilako ghaṇṭām āhatya ghoṣayati ya eṣaḥ

[] vyatikarasukhabhedaḥ kāminīkāmukānāṃ
divasasamayadūto dundubhīnāṃ purodhāḥ
kalam uṣasi kharatvād yasya kaṇṭhīravāṇāṃ
balavad abhinadanto gardabhā nānuyānti
kiṃ ca tāvad anena ghuṣyate 
jayati madanasya ketuḥ
kāntaṃ praty udyato vilāsinyāḥ
śirasā prārthayitavyaḥ
sālaktakanūpuraḥ pādaḥ

vi mā tāvad bhoḥ kim atra ghoṣayitavyam yad evam
praṇayakalahodyatena
srastāṃśukadarśitorumūlena
jitam eva madakalāyā
nūpuramukhareṇa pādena
aye kenaitad dhasitam dadruṇamādhavo apy atraiva aṃgho dadruṇamādhava kim atra hāsyasthānam kiṃ bravīṣi - pratyakṣaṃ hi me tad yad atīte ahani tatrabhavatyā surāṣṭrāṇāṃ vāramukhyayā samadanayā madanasenikayā tatrabhavāṃs tauṇḍikokir viṣṇunāgaś caraṇakamalena śirasy anugṛhīta iti suṣṭhu khalv idam ucyate - eti jīvantam ānando naraṃ varṣaśatād

[] apīti viṣṇunāgo api nāmaivaṃ sarvakāmijanasādhāraṇaṃ caraṇatāḍanasaṃjñakaṃ śirasy abhiṣekaṃ prāptavān kiṃ bravīṣikuto asya tāni bhāgadheyāni yaḥ sa īdṛśānāṃ praṇayakalahotsavānāṃ pātraṃ bhaviṣyati sa hi tasyā veśadevatāyās taṃ saṃmānaviśeṣam avamānaṃ manyamānaḥ krodhaparivyaktanayanarāgaḥ prasphuritabhrukuṭīvakraṃ lalāṭaṃ kṛtvā śiro vinirdhūya daśanair oṣṭham abhidaśya pāṇinā pāṇim abhihatya dīrghaṃ niḥśvasyoktavān hā dhik puṃścali, anātmajñe, yayā tvayā mamāsmin
prayatakarayā mātrā yatnāt prabaddhaśikhaṇḍake
caraṇavinate pitrāghrāte śiśur guṇavān iti
sakusumalavaiḥ śāntyambhobhir dvijātibhir ukṣite
śirasi caraṇo nyasto garvān na gauravam īkṣitam
evaṃ cānenoktā virajyamānasaṃdhyārāgeva rajani varṇāntaram upagatā atiprabhātacandraniṣprabhaṃ vadanam udvahantī vyapagatamadarāgā bhraśyamānopacārā
kim idam iti viṣādāt svinnasarvāṅgayaṣṭiḥ
bhayavigalitaśobhā vāntapuṣpeṇa mūrdhnā
na punar iti vadantī pādayos tasya lagnā
praṇipātāvanatā cānena nirdhūyoktā carṣaṇi, mā sprākṣīḥ, kardanena na māṃ ḍhaukitum arhasīti kaṣṭaṃ bhoḥ, kokilā khalu kauśikam anuvartate madanasenikāpi taṃ puruṣavetālaṃ

[] kadaryam apavīryam anuvartata iti bhavati me vismayaḥ bhavati ca punar mahāmātraputro rājñaḥ śāsanādhikṛta iti dānakāmāv upekṣate śabdakāmāḥ khalv etā bhavanti kāme hi prayojanam anekavidham ity upadiśyate kiṃ bravīṣi - labdhaṃ khalu śabdakāmayā śabdapradhānārjanāc chabdasya vyasanam iti sā hi tapasvinī
tiryaktrapāvanatapakṣmapuṭapravāntair
dhautādharastanamukhī nayanāmbupātaiḥ
svāṅgeṣv alīyata navaiḥ sahasā stanadbhir
udvejitā jaladharair iva rājahaṃsī iti
na ca bhoḥ citram idaṃ śrotavyaṃ śrutam na ca khalv asmābhir viditārthair apy atītaṃ pṛṣṭam tatas tataḥ kiṃ bravīṣi tataḥ sa mayā nirbhartsyoktaḥ aye vaiyākaraṇakhasūcin, sumanaso musalena mā kṣautsīr vallakīm ulmukena mā vādīr, vākkṣureṇa kisalayaklībāṃ mā cchetsīr mattakāśinīm iti evam ukto mām anādṛtya viṭamahattarabhaṭṭijīmūtagṛhaṃ gataḥ tataḥ sā

[] tapasvinī karakisalayaparyastakapolam ānanaṃ kṛtvā praruditā tata utthāpya mayoktā sundari, na vānaro veṣṭanam arhati, gardabho vā varapravahaṇaṃ voḍhum alam alaṃ ruditena hāsyaḥ khalv eṣa tapasvī naivaṃ mahāntaṃ śiraḥsatkāram arhati
kiṃ kāmī na kacagrahair yam abalāḥ kliśyanti mattā balād
yaṃ badhnanti na mekhalābhir athavā na ghnanti karṇotpalaiḥ
pakṣe tasya tu manmathaḥ sukṛtinas tasyotsavo yauvanaṃ
dāseneva rahasy apetavinayāḥ krīḍanti yenāṅganāḥ
evaṃ coktā smitapuraḥsaram apāṅgena me vacaḥ pratigṛhya saśiraḥpādam avakuṇṭhya vāsasā śayanatalam alaṃkṛtavatī aham api kāmipratyavarasya duścaritam anucintayan prabhātam - iti rajñaḥ prabhātanāndīsvanair utthāpitaḥ kṛtakartavyas tad eva duḥsvapnadarśanam ivāpanetuṃ brāhmaṇapīṭhikāṃ gataḥ tasyāṃ ca brāhmaṇapīṭhikāyāṃ pūrvagataṃ kīrṇakeśaṃ viṣṇunā-

[] gam evārtarūpam ātmakarmācakṣamāṇam asāv ahaṃ bhoḥ evaṃkarmā taṃ mā vṛṣalyāḥ pādāvadhūtaśiraskaṃ trātum arhanti traividyavṛddhā ity uktavantam apaśyam evaṃ coktā brāhmaṇāś calakapolasūcitahāsam anyonyam avalokya muhūrtam iva dhyātvoktavantaḥ bhoḥ sādho, avalokitāny asmābhir manuyamavasiṣṭhagautamabharadvājaśaṅkhalikhitāpastambahārītapraceto devalavṛddhagārgyaprabhṛtīnāṃ maharṣīṇāṃ dharmaśāstrāṇi nāsyaivaṃvidhasya mahataḥ pātakasya prāyaścittam avagacchāma iti evaṃ cokto viṣaṇṇataravaktra ucchritya hastāv upākrośat bho bhoḥ, caturtho varṇa iti na mām arhatha bhūmidevāḥ parityaktum kutaḥ
āryo asmi śuddhacarito asmi kulodgato asmi
śabde ca hetusamaye ca kṛtaśramo asmi
rājño asmi śāsanakaro na pṛthagjano asmi
trāyadhvam ārtam agatiṃ śaraṇāgato asmi
evaṃ coktāyāṃ tasyāṃ pariṣadi

[] kaiścid gaur ayam ity aratnicalanair anyonyam āghaṭṭitaṃ
syād unmatta iti sthitaṃ smitamukhaiḥ kaiścic ciraṃ vīkṣitam
kaiścit kāmapiśāca ity api tṛṇaṃ dattvāntare dhikkṛtaḥ
kaiścid duṣkṛtakāriṇīti ca punaḥ saivāṅganā śocitā
evamavasthāyāṃ ca saṃsadi tasyāṃ pratipattimūḍheṣu brāhmaṇeṣu prāyaścittavipralambhavihvale krośati viṣṇunāge teṣām ekatama ācāryaputraḥ svayaṃ cācāryo daṇḍanītyānvīkṣikyor anyāsu ca vidyāsv abhivinītaḥ kalāsv api ca sarvāsu paraṃ kauśalam anuprāpto vāgmī cāntevāsigaṇaparivṛtaḥ parihāsaprakṛtiḥ śāṇḍilyo bhavasvāmī nāma brāhmaṇaḥ savyetaraṃ hastam udyamya smitodagrayā vācā pariṣadam āmantryoktavān aye bho viṣṇunāga, na bhetavyam alam alaṃ viṣādena astīdaṃ dharmavacanaṃ yathā deśajātikulatīrthasamayadharmāś cāmnāyair aviruddhāḥ pramāṇam iti ato viṭajātiṃ saṃnipātya viṭamukhyebhyaḥ prāyaścittaṃ mṛgyatām te hi tvām asmāt kilbiṣān mocayiṣyanti ity ukte sādhuvādānuyātram ūrdhvāṅgulipranṛttam avartata

[] tasyāṃ pariṣadi tac chrutvā viṣṇunāgo apy anugṛhīta iti prasthitaḥ tvaṃ cāpi viṭasaṃnipātakarmaṇi niyukta iti bāḍham kiṃ bravīṣi - ke punar iha bhavato viṭāḥ saṃmatā iti nanu bhavān eva tāvad agre viṭaḥ kiṃ bravīṣi - katham aham api nāma viṭaśabdenānugṛhīta iti kaḥ saṃśayaḥ? śrūyatām
divasam akhilaṃ kṛtvā vādaṃ saha vyavahāribhir
divasavigame bhuktvā bhojyaṃ suhṛdbhavane kvacit
nisi ca ramase veśastrībhiḥ kṣipasy api cāyudhaṃ
jalam api ca te nāsty āvāse tathāpi ca katthase
tat kathaṃ tvam aviṭaḥ kiṃ bravīṣi - yady evam anugṛhītaḥ saṃnipātayiṣyasi viṭān viṭalakṣaṇaṃ tāvac chrotum icchāma iti prathamaḥ kalpaḥ śrūyatām
svaiḥ prāṇair api vidviṣaḥ praṇayiṇām āpatsu yo rakṣitā
yasyārtau bhavati sva eva śaraṇaṃ khaḍgadvitīyo bhujaḥ
saṃgharṣān madanāturo mṛgayate yaṃ vāramukhyājanaḥ
sa jñeyo viṭa ity apāvṛtadhano yo nityam evārthiṣu
api ca
caraṇakamalayugmair arcitaṃ sundarīṇāṃ

[] samakuṭam iva tuṣṭyā yo bibharty uttamāṅgam
sa viṭa iti viṭajñaiḥ kīrtyate yasya cārthān
salilam iva tṛṣārtāḥ pāṇiyugmair haranti
kiṃ bravīṣi - uktaṃ viṭalakṣaṇaṃ, viṭān idānīm upadeṣṭum arhasīti śrūyatāṃ tatrabhavān kāmacāro bhāṇur, lomaśo gupto amātyo viṣṇudāsaḥ, śaibya āryarakṣito, dāśerako rudravarmāvantikaḥ skandasvāmī, hariścandro bhiṣag, ābhīrakaḥ kumāro mayūradatto, mārdaṅgikaḥ sthāṇur gāndharvasenaka, upāyanirantakathaḥ, pārvatīyaḥ prathamo aparāntādhipatir indravarmānandapurakaḥ kumāro makhavarmā, saurāṣṭriko jayanandako, maudgalyo dayitaviṣṇur ity evamādayo yathāsaṃbhavaṃ saṃnipātyāḥ kiṃ

[] bravīṣi - sarvaṃ tāvat tiṣṭhatu dayitaviṣṇur api bhavato viṭaḥ saṃmata iti kaḥ saṃdehaḥ kiṃ bravīṣi - eṣa yo ayaṃ rājño baleṣvadhikṛtaḥ pāraśavaḥ kavir iti bāḍham evam evaitat kiṃ bravīṣi - mā tāvad bhoḥ
yaḥ saṃkucaty upahitapraṇayo api rājño
yo maṅgalaiḥ svapiti ca pratibudhyate ca
devārcanād api ca gulgulugandhavāsā
yo asau kiṇatrayakaṭhoralalāṭajānuḥ
api ca
devakulād rājakulaṃ rājakulād yāti devakulam eva
iti yasya yānti divasāḥ kuladvaye saṃprasaktasya
katham asāv api viṭa iti ā evam etat astīdam asya viṭabhāvapratyanīkabhūtaṃ purāṇaghṛtagandha iva kiṃ tu
pūrvāvantiṣu yasya veśakalahe hastāgraśākhā hṛtā

[] sakthnoḥ saṃyati yasya padmanagare dviḍbhir nikhātāv iṣū
bāhū yasya vibhidya bhūr adhigatā yantreṣuṇā vaidiśe
yo vājīkaraṇārtham ujjhati vasūny adyāpi vaidyādiṣu
yasmād dadāti sa vasūni vilāsinībhyaḥ
kṣīṇendriyo api ramate ratisaṃkathābhiḥ
tasmāl likhāmi dhuri taṃ viṭapuṃgavānāṃ
rāgo hi rañjayati vittavatāṃ na śaktiḥ katham asāv aviṭaḥ
kiṃ bravīṣi - evaṃ ced agraṇīr viṭānām iti tasmād evāyaṃ dhuri likhitaḥ gacchatu bhavān svasti bhavate sādhayāmas tāvat eṣo asmi nagararathyām avatīrṇaḥ aho nu khalu jambūdvīpatilakabhūtasya sarvaratnāviṣkṛtavibhūteḥ sārvabhaumanarendrādhiṣṭhitasya sārvabhaumanagarasya parā sriḥ iha hi
saṃgītair vanitāvibhūṣaṇaravaiḥ krīḍāśakuntasvanaiḥ
svādhyāyadhvanibhir dhanuḥsvanayutaiḥ sūnāsiśabdair api
pātrīṇāṃ gṛhasārasapratirutaiḥ kakṣyāntareṣu svanaiḥ

[] saṃjalpān iva kurvate vyatikarāt prāsādamālāḥ sitāḥ
api ca
giribhyo araṇyebhyaḥ salilanidhikacchād api maror
narendrair āyātair diśi disi niviṣṭais ca śatasaḥ
vicitrām ekasthām anavagatapūrvām avikalām
iha sraṣṭuḥ sṛṣṭer bahuviṣayatāṃ pasyati janaḥ
śakayavanatukhārapārasīkair
magadhakirātakaliṅgavaṅgakāśaiḥ
nagaram atimudāyutaṃ samantān
mahiṣakacolakapāṇḍyakeralaiś ca
aye ko nu khalv eṣo avamuktakañcukayā dhavalaśibikayebhyavidhavālīlāṃ viḍambayann ita evābhivartate bhavatu vijñātam eṣa hi sa vetradaṇḍakuṇḍikābhāṇḍasūcito vṛṣalacaukṣo amātyo viṣṇudāsaḥ anena hy evaṃ mahaty api prāḍvivākakarmaṇi niyuktena dhyānābhyāsaparavattayopekṣāvihāriṇeva bhikṣuṇā nātyarthaṃ rājakāryāṇi kriyante tathā hi

[] karavicalitajānuḥ kaiścid ardhāsanasthaiḥ
samavanataśirobhiḥ kaiścid ākṛṣṭapādaḥ
adhikaraṇagato api krośatāṃ kāryakāṇāṃ
vipaṇivṛṣa ivaiṣa dhyāti nidrāṃ ca yāti tat kāmaṃ viṭajanapratyanīkabhūtam asya darśanam tathāpi dharmam upadiśann abhigamya eva kā gatir? upasarpāmy enam eṣa khalu dūrād eva mām avalokya śibikām avatāryāvatarati aye bhoḥ, marṣayatu bhavān nārhasy asmān upacārayantraṇayā vijanikartum kiṃ bravīṣi - kaś ca bhavantam upacarati ācāro ayam asmābhir anuvartyata iti mā tāvad bhoḥ - evam upacaratā yuktaṃ nāma bhavatā tatrabhavatīm anaṅgasenām anaṅgasenām iva praṇayābhimukhīṃ tathā vimukhayitum kiṃ bravīṣi - kiṃ mayā na tasyāḥ praṇayānurūpaḥ saṃparigrahaḥ kṛtaḥ paśyatu bhavān sā hi mayā
svastīty uktvā vandanāyāṃ kṛtāyām
āsīnāyāṃ vācitaṃ yogaśāstram
netre cāsyā vāyuneveryamāṇe

[] saṃprekṣyoktā putri sarpiḥ pibeti
tat kathaṃ na saṃpratigṛhītā mayeti aho kāminyā lalitasaṃparigrahaḥ kṛtaḥ eṣa māṃ prahasya caukṣopāyanena bījapūrakeṇa prasādayati aye bho, yuṣmadantevāsina eva vayam īdṛśeṣu prayojaneṣu notkoṭanābhir vañcayituṃ sakyāḥ sarvathādots - īdṛsa evāstu bhavān sādhayāmas tāvat eṣa bho anekadesasthalajajalajasāraphalgupaṇyakrayavi kra yo pasthitastri puruṣasaṃ bādhāntarā paṇāṃ sārvabhaumasya vipaṇim anuprāptaḥ aho batāsyāḥ
sakunīnām ivāvāse pracāreṣu gavām iva
janānāṃ vyavahāreṣu saṃnipāto mahādhvaniḥ
tathā hi
svaraḥ sānusvāraḥ paripatati karmāravipaṇau
bhramārūḍhaṃ kāṃsyaṃ kuraravirutānīva kurute
dhṛtaṃ śaṅkhe śastraṃ rasati turagasvāsapiśunaṃ
samantāc cāpnoti krayam api jano vikrayam api
api cedānīm
sumanasa imā vikrīyante hasantya iva sriyā

[] carati caṣakaḥ pānāgāreṣv ataḥ paripīyate
karadhṛtatṛṇair māṃsakrāyair apāṅganirīkṣitā
nagaravihagāḥ sūnām ete patanty asimālinīm
api ca
aṃsenāṃsam abhighnatāṃ vivadatāṃ tat tac ca saṃkrīṇatāṃ
sasyānām iva paṅktayaḥ pracalitā nṭṇām amī rāśayaḥ
dyūtād āhṛtamāṣakāś ca kitavā veśāya gacchanty amī
saṃprāptāḥ paricārakaiḥ sakusumaiḥ sāpūpamāṃsāsavaiḥ
tad yāvad aham apīdānīṃ mahājanasaṃmardadurgamaṃ vipaṇimārgam utsṛjyemāṃ puṣpavīthikām antareṇa pānāgārāṇy apasavyam upāvartamānaḥ pūrṇabhadraśṛṅgāṭakam avatīrya makararathyayā veśamārgam avagāhiṣye tat kāmam asaṃgṛhītamāṣakasya veśapraveśo nirāyudhasya saṃgrāmāvataraṇam ity ubhayam apārthakaṃ kevalam ayaśase cānarthāya ca kiṃ tu suhṛnnideśo ayam asmābhir avaśyaṃ nirvartayitavyaḥ viśeṣeṇa hi bhūyād veśe viṭasaṃnipātaḥ aye ko nu khalv eṣa rohitakīyair mārdaṅgikaiḥ kaṃsapātraveṇumiśrair yodheyaka-

[] varṇair upagīyamāna ekaśravaṇāvalambitakuraṇṭakaśekharo viralam apasavyam ākuladaśam uttarīyam apavartikayā saṃkṣipan muhur muhuḥ prakaṭaikasphik savyena pāṇinā madyabhājanam utkṣipya nṛtyann āpānamaṇḍapaṃ hāsayati āḥ jñātam eṣa hi sa bālhikaputraḥ sarvadhūrtaparihāsaikabhājanabhūto veśakukkuṭo bāṣpo dhāntraḥ bhoḥ yat satyaṃ na kadācid apy enam amattam apītaṃ vā paśyāmi samaṃ cāyam amṛkṣitahasto māṣakārdhenāpi tat kuto asyaitad upapadyate hanta vijñātam eṣa hi purobhāgī lajjāviyuktaḥ sarvaṃkaṣaḥ sārvajanīnatvāt
ābaddhamaṇḍalānāṃ
pibatām upadaṃśamuṣṭim ādāya
pravisati bāṣpo madhyaṃ

[] naṭanaṭiceṭāśvabandhānām
aho nu khalv asya pānopārjane vijñānam tad alam anenābhibhāṣitena ito vayam idam aparaṃ jaṅgamaṃ jīrṇodyānaṃ viṭajanasya eṣā hi purāṇapuṃścalī dharaṇiguptā nāma kāmadevāyatanād devatāyā upayācitaṃ nirvartya sphuṭitakāśavallarīśvetam āgalitam aṃsadeśād upari keśahastaṃ vinyasyantī sadyodhautanivasanā vigalitam uttarīyam ekāṃse pratisamādadhānā balivikṣepopanipatitair balibhṛtaiḥ parivṛtaṃ mayūraṃ nṛtyantam apāṅgenāvalokayantī makarayaṣṭiṃ pradakṣiṇīkaroti bhoḥ yat satyam adyāpy asyāś cirātikrāntaṃ yauvanavibhramaṃ vilāsaśeṣaṃ kathayati tathā hi
śvetābhir nakharājibhiḥ parivṛtau vyāvṛttamūlau stanau
sṛkvaṇyoḥ śithilaś ca madhyagaḍulo niṣpītapūrvo adharaḥ

[] sabhrūkṣepam udāhṛtaṃ paricayād adyāpi yuktottaraṃ
rūpaṃ hi prahṛtaṃ prasahya jarayā nāsyā vilāsā hṛtāḥ
tan na śakyam enām anabhibhāṣyātikramitum eṣā hy asmākaṃ priyavayasyaṃ mārdaṅgikaṃ sthāṇumitraṃ mitraṃ vyapadiśantī krauñcarasāyanopayogam ātmanaḥ prakāśayati tat katham enām upasarpāmi ājñātam asyā hidots itas tṛtīye ahani tapasvī sthāṇumitraś cumbanātiprasaṅgāt tathā bībhatsam anubhūtavān aho dhig akaruṇo rāgaḥ
cumbanaraktaḥ so asyā
daśanaṃ cyutamūlam ātmano vadane
jihvāmūlaspṛṣṭaṃ
khāḍ iti kṛtvā niraṣṭhīvat

[] tat kamaṃ veśam avatitīrṣus tīrtham idam atikrāman vañcitaḥ syām tathāpi tv āviṣkṛtam asyāḥ sthāṇumitravadane dantanipatanam tan nābhigamanena vrīḍāṃ punaruktīkaromi sarvathā namo asyai sādhayāmy aham eso asmi veśam avatīrṇaḥ aho nu khalu veśasya parā śrīḥ iha hi - etāni pṛthakpṛthaṅniviṣṭāni ruciravapranemisālaharmyaśikharakapotapālīsiṃhakarṇagopānasīvalabhīpuṭāṭṭālakāvalokanapratolīviṭaṅkaprāsādasaṃbādhāny asaṃbādhakakṣyāvibhāgāni bhāge nimitāni sunirmitarucirakhātapūritasiktasuṣiraphūtkṛtotkoṭitaliptalikhitasūkṣmasthūlaviviktarū paśatani baddhāni baddhasaṃdhidvāragavākṣavitardisaṃjavanavīthīnirvyūhakāny

[] ekadvitripādapālaṃkṛtamadhyakoddeśāny uddeśyavṛkṣakaharitakaphalamālyaṣaṇḍamaṇḍitāni puṇḍarīkaśabalitavimalavāpītoyāni toyāntaravihitadāruparvatabhūmilatāgṛhacitraśālālaṃkṛtāni parārdhyamuktāpravālakiṅkiṇījālāviṣkṛtapariṣkarāṇy ucchritasaubhāgyavaijayantīpatākāny utpatantīva gaganatalam avanitalād bhavanavarāvataṃsakāni vāramukhyānām yatraite
āsīnair avalīḍhacakravalayair mīladbhir āvantikair
dhāryārūḍhakirātasaṃgatadhurās tiṣṭhanti karṇīrathāḥ
ete ca dviguṇīkṛtottarakuthā nidrālasādhoraṇāḥ
kāmbojāś ca kareṇavaś ca kathayanty antargatān svāminaḥ
api cāsmin veśe
nayanasalilair yair evaiko vrajann abhivāhyate
pratatavisṛtais tair evānyo gṛhān atinīyate
akṛśavibhaveṣv āsām āsthā tathāpi kṛtavyayāḥ
samanupatitā nirbhartsyante balāt kila mātṛbhiḥ

[] iyam anunayati priyaṃ kruddham eṣā priyeṇānunītā prasīdaty
asau saptatantrīr nakhair ghaṭṭayantī kalaṃ kākalīpañcamaprāyam utkaṇṭhitā valgugītāpadeśena vikrośati
iyam upahitadarpaṇā kāminā maṇḍyate kāminī kāmino maulim
eṣā nibadhnāty asau śārikāṃ spaṣṭam ālāpayaty eṣa matto
mayūro anayā cūtapuṣpeṇa saṃtarjito nṛtyati
katham iyam atikandukakrīḍayā madhyam āyāsayaty alpam eṣā
priyeṇopaviṣṭā sahākṣaiḥ parikrīḍati prauḍhayā cānayaitat svayaṃ likhyate citram ākhyāyikāsau punar vācyate
alam alam atisaṃbhrameṇāsyatāṃ vāsu bhadre cirād dṛśyase
kiṃ bravīṣy adya taṃ praṣṭum arhasy ahaṃ yena mugdhā tathā
vañciteti prasādyāsi naḥ svasti te sarvathā sādhayāmo vayam

[] idam aparaṃ suhṛtpattanam upasthitam eṣa hi sa bālhikaḥ kāṅkāyano bhiṣag aiśānacandriḥ hariścandraś candra iva kumudavāpīṃ veśavīthīm avabhāsayann ita evābhivartate tat kim asyeha prayojanam ā jñātam eṣa hi tasyāḥ pūrvapraṇayinyā yaśomatyā bhaginīṃ priyaṅguyaṣṭikāṃ kāmayate asmān api rahasyenātisaṃdhatte tan na śakyam enam apratipadya gantum yāvad upasarpāmi aṃgho veśabisavanaikacakravāka, kuto bhavān kiṃ bravīṣi - eṣa hi tasyāḥ priyasakhyās te kanīyasīṃ priyaṅguyaṣṭikām auṣadhena saṃbhāvyāgacchāmīti na khalu tasyāḥ suratasubhikṣāyā āmayāvasanno madanāgnis tasya dīpanīyakam uddiṣṭavān asi kiṃ bravīṣi - muktaḥ parihāsaḥ kaṣṭā khalu tasyāḥ śirovedaneti vayasya yat sat yam kiṃ bravīṣi - kaḥ saṃdehaḥ? kṛcchrasādhyeti evam etat śirovedanā nāma gaṇikājanasya lakṣyavyādhiyautakam paśyatu bhavān
lalāṭe vinyasya kṣatajasadṛśaṃ candanarasaṃ
mṛṇālaiḥ krīḍantī kuvalayapalāśaiḥ sakamalaiḥ
[] salīlaṃ bhrūkṣepair anugatasukhaprāśnikakathā
viraktā raktā vā śirasi rujam ākhyāti gaṇikā
kiṃ bravīṣi - sadāpi nāma tvaṃ karkaśaparihāsaḥ eṣa khalu tām auṣadhaṃ prāpāyyāgacchāmīti yuktam etat asaṃśayaṃ hi
dhūnvantyāḥ karapallavaṃ valayinaṃ ghnantyāḥ padā kuṭṭimaṃ
bibhrantyāś cyutam aṃśukaṃ saraśanaṃ nābher adhaḥ pāṇinā
tasyā dīrghatarīkṛtākṣam apibaḥ keśagrahair ānanaṃ
sā vā tvaddaśanacchadauṣadhamalaṃ bālā tvayā pāyitā
kiṃ bravīṣi - vayasya eva tathā vidhāsyatīti cora yadi na punar asmān rahasyenāvakṣepsyasi kiṃ tv adya sarvaviṭaiḥ sarvaviṭamahattarasya bhaṭṭijīmūtasya gṛhe kenacit prayojanena saṃnipatitavyam tad vayasyo apy ahīnakālam āgacchet kiṃ bravīṣi - viditam evaitad viṭajanasya yathā viṣṇunāgaprāyaścittadānāyāparāhṇe samāgantavyam iti tad gacchatu bhavān aham apy āgacchāmīti tathā nāma svasti bhavate sādhayāmas tāvat katham idaṃ sarvaviṭair viditam tena hy alpapariśramo asmi saṃjātaḥ kevalaṃ veśyāsuhṛtsamāgamaiḥ

[] kālo anupālayitavyaḥ aye kasya khalv ayam ahūṇo hūṇamaṇḍanamaṇḍita āryaghoṭakaḥ pāṭaliputrikāyāḥ puṣpadāsyā bhavanadvāram āviṣkaroti ā jñātam ebhir ihābaddhaśvetakāṣṭhakaṛnikāprahasitakapoladeśair bad dhakarair asajjam apy asakṛt sajjam iti sāñjaliprativādibhir lāṭaḍiṇḍibhiḥ sūcitaḥ senāpateḥ senakasyāpatyaratnaṃ bhaṭṭimakhavarmā bhaviṣyati tan na śakyam enam anabhibhāṣātikramitum atikrāman hi snehamādhyasthaṃ darśayeyam yāvad enam upasarpāmi bhoḥ kaḥ suhṛdgṛhe eṣa khalu bhaṭṭimakhavarmā mām āhvayati kiṃ bravīṣi - vayasya kim adyāpy apūrvapratihāropasthānena cirotsanno rājabhāvo asmāsv ādhīyate sthīyatāṃ muhūrtam āgacchāmīti sakhe sthito asmi ita ito bhavān eṣa khalu pulināvatīrṇavṛṣabhapadoddharaṇakhelaiś caraṇavinyāsair bhavanakakṣyām alaṃkurvann ita evābhivartate bhaṭṭiḥ aho nu khalv asya vilāseṣv abhyāsaḥ veśo vilāsa ity upapannam etad api ca
vilolabhujagāminā rucirapīvarāṃsorasā
vilāsacaturabhruvā muhur apāṅgaviprekṣiṇā
anena hi narendrasadma viśatā padair mantharair

[] avīṇam amṛdaṅgam ekanaṭanāṭakaṃ nāṭyate yāvad enam ālapāmi bhaṭṭimakhavarman, kim ayam atidivāvihāreṇa suhṛjjana utkaṇṭhyate sādhu muhūrtam api tāvad yuṣmaddarśanenānugṛhyeta eṣa khalu vihasann ākulāpasavyaparidhānaṃ śvāsaviṣamitākṣaraṃ svāgatam ity añjalinābhyupaiti bho yadaitāvad anenādyaiva puṣpadāsī puṣpavatīti mahyam ākhyātā, tathāpi katham upabhuktaiva lāṭaḍiṇḍino nāmaite nātibhinnāḥ piśācebhyaḥ kutaḥ sarvo hi lāṭaḥ
nagnaḥ snāti mahājane ambhasi sadā nenekti vāsaḥ svayaṃ
keśān ākulayaty adhautacaraṇaḥ śayyāṃ samākrāmati
yat tad bhakṣayati vrajann api pathā dhatte paṭaṃ pāṭitaṃ
chidre cāpi sakṛt prahṛtya sahasā lāṭaś ciraṃ katthate
sarvathā kṛtam anena svadeśaupayikam mā tāvad bhoḥ
avicintya phalaṃ vallyās
tvayā puṣpavadhaḥ kṛtaḥ
kiṃ bravīṣi - katham iti
idaṃ hi rajasā dhvastam
uttarīyaṃ vilokyatām
kiṃ bravīṣi - śayyāntāvalambitaṃ tāmbūlāvasiktam etad

[] avagacchāmīti mā tāvat idaṃ kṣudramuktāphalāvakīrṇam iva lalāṭaṃ svedabindubhiḥ kim iti vakṣyati eṣa pārśvam avadhāyoccaiḥ prahasitaḥ haṇḍe jaghanyakāmuka katham anayā chalitaḥ kiṃ bravīṣi - kaś chalito nāma, nanv anugṛhīto asmi śrūyatām sā hi
vipulataralalāṭā saṃyatāgrālakatvād
racitajaghanabhārā vāsasārdhorukeṇa
vivṛtatanur apoḍhaprāgalaṃkārabhārā
kathaya katham agamyā puṣpitā strīlatā syāt
api ca śrotum arhati bhavān
pārśvāvartitalocanā nakhapadāny ālokayantī mayā
dṛṣṭā ceṣad avāṅmukhī svabhavanapratyātape avasthitā
saṃgṛhyātha karadvayena kaṭhināv utkampamānau stanau
prāviśyāntaragāram argalavatā dvāraṃ kareṇāvṛṇot
tato aham anudrutaṃ praviśya
kacanigrahadīrghalocanāṃ
rabhasāvartitavalgitastanīm
kim asīti nahīti vādinīṃ
samacumbaṃ sahasā vilāsinīm iti
bhoḥ, citraḥ khalu prastāvaḥ pṛcchāmas tāvad enām

[] tatas tataḥ kiṃ bravīṣi - atha sakhe
samupasthitasya jaghanaṃ
raśanātyāgād viviktatarabimbam
pāṇibhyāṃ vrīḍitayā
nimīlite me anayā nayane iti
dhik tvām astu avikatthana, udvejanīyo hy asi nindyaś cāryajanasya saṃvṛttaḥ kiṃ bravīṣi - evam apy anugṛhīto asmi na tvayā mahābhārate śrutapūrvam
yasyāmitrā na bahavo
yasmān nodvijate janaḥ
yaṃ sametya na nindanti
sa pārtha puruṣādhamaḥ iti
bho, etat khalu ḍiṇḍitvaṃ nāma tathāpi - sādhu bhoḥ, prīto asmi bhavato anena ḍiṇḍitvena sarvathā viṭeṣv ādhirājyam arhasi ayam idānīm āśīrvādaḥ kiṃ bravīṣi - avahito'smīti śrūyatām
prabhātam avagamya pṛṣṭham upagūhya suptasya te
pragalbham adhiruhya pārśvam apavāsasaikoruṇā
tathaiva hi kacagraheṇa parivartya vaktrāmbujaṃ
pibatv atha ca pāyayatv adharam ātmanas tvāṃ priyā

[] eṣa khalv anugṛhīto asmīty uktvā palāyate namo astu bhagavate sādhayāmas tāvat aye kā nu khalv eṣā svabhavanāvalokanam apsarā vimānam ivālaṃkaroti eṣā hi sā kāśīnāṃ vāramukhyā parākramikā nāma sukhamatiḥ piñcholayā krīḍantī rūpalāvaṇyavibhramair locanam anugṛhṇāti āścaryam
viracitakucabhārā hemavaikakṣyakeṇa
sphuṭavivṛtanitambā vāsasārdhorukeṇa
vicarati calayantī kāmināṃ cittam eṣā
kisalayam iva lolā cañcalaṃ veśavallyāḥ
api ca
gaṇḍāntāgalitaikakuṇḍalamaṇicchāyānuliptānanām
anvabhyastatayā hikārapiśunaiḥ śvāsair avāktālubhiḥ
piñcholām adhare niveśya madhurām āvādayantīm imāṃ
maṇḍūkasvanaśaṅkito gṛhaśikhī paryeti vakrānanaḥ
kiṃ nu khalv asyā udavasitād indrasvāmino rahasyasacivo hiraṇyagarbhako niṣpatyeta evābhivartate kim atrāścaryam indrasvāmī hiraṇyagarbhako veśa iti saṃhitam idaṃ taptaṃ tapteneti eṣa mām añjalinopasarpati haṇḍe hiraṇyagarbhaka, kim idaṃ veśadevāyatanam aparāntapiśācair vidhvaṃsayitum iṣyate

[] kiṃ bravīṣi - eṣa khalu svāmino asmi videśarāgeṇaivaṃ dhuri niyuktaḥ eṣā hi pūrvaṃ pañcasuvarṇaśatāni gaṇayati adhunā sahasreṇāpy upanimantritāpi mātrāpi viniyujyamānā naiva śakyate tīrtham avatārayitum tad arhasi tvam api tāvad enāṃ gamayitum iti atyārjavaḥ khalv asi na hi śatasahasreṇāpi prāṇā labhyante kiṃ bravīṣi - kiṃ cāsyāḥ prāṇasaṃdehe kāraṇam asmāsu paśyasīti āviṣkṛtaṃ hi tatrabhavatyā bhartṛsvāminaś cāmaragrāhiṇyā kuṭaṅgadāsyā svāminaḥ saṃsargāt tathābhūtaṃ vyasanam anubhūtam kiṃ bravīṣi - ālabhasva tāvad idaṃ me śarīram sat yam evedam iti asatyena na svāminam evaṃ brūyāt kiṃ bravīṣi - cirābhyastam evedam asmatsvāmipādānām iti ata eva na śakyam anyathā kārayitum na caitad evam paśyatu bhavān
kāvye gāndharve nṛttaśāstre vidhijñaṃ
dakṣaṃ dātāraṃ dakṣiṇaṃ dākṣiṇātyam
veśyā kā necchet svāminaṃ koṅkaṇānāṃ
syāc ced asya strīṣv ārjavāt saṃnipātaḥ
api ca

[] saṃcārayan kalabhakaṃ gajanartakaṃ vā
veśyāṅgaṇeṣu bhagadatta ivendradattaḥ
udvīkṣyate stananiviṣṭakarāmbujābhir
vyāghro mṛgībhir iva vāravilāsinībhiḥ
api caiṣā bhartur no adhirājasya syālaṃ pāraśavaṃ kauśikaṃ siṃhavarmāṇaṃ mitram apadiśantī sarvān kāminaḥ pratyākhyānena vrīḍayati kiṃ bravīṣi - kiṃ ca tasyaiṣātikāmitayāvamanyata iti yuṣmaddeśaupayikam eva kila satatam atisevanam kiṃ bravīṣi - deśaupayikam adeśaupayikam iti nāvagacchāmi vispaṣṭam abhidhīyatām iti evam anugṛhītaḥ kathaṃ na kathayiṣyāmi śrūyatām
śravaṇanikaṭajair nakhāvapātair
vanagajadamya ivāṅkitaḥ pratodaiḥ
vivṛtajaghanabhūṣaṇāṃ vivastrāṃ
vṛṣa iva vatsatarīm ihopayāti
kiṃ bravīṣi - tena hy anenaivopāyanenainam upasthāsyāmīti
yady evam indrasvāmī vijñāpyaḥ
daśanamaṇḍalacitrakakundarāṃ
dayitamālyanivāsitamekhalām

[] tvadaparaṃ prati sā jaghanasthalīṃ
na vivṛṇoti vṛtāpi śataṃśataiḥ
svasti bhavate sādhayāmas tāvat aye ko nu khalv eṣa śaurpakārikāyā rāmadāsyā bhavanān niṣpatya ḍiṇḍigaṇaparivṛto veśam āviṣkaroti etaj jaṅgamaṃ viṭatīrtham udīcyānāṃ bālhikānāṃ kārūśamaladānāṃ ceśvaro mahāpratīhāro bhadrāyudha eṣaḥ
viracitakuntalamauliḥ
śra vaṇārpitakāṣṭha vi pulasitakalaśaḥ
janam ālapañ jakārair
unnāṭayatīva lāṭānām
kā ca tāvad asya lāṭeṣu sādhudṛṣṭir etāvat sarvo hi lāṭaḥ
saṃveṣṭya dvāv uttarīyeṇa bāhū
rajjvā madhyaṃ vāsasā saṃnibadhya
pratyudgacchan saṃmukhīnaṃ śakāraiḥ
pādāpātair aṃsakubjaḥ prayāti
api ca

[] urasi kṛtakapotakaḥ karābhyāṃ
vadati jajeti yakārahīnam uccaiḥ
samayugalanibaddhamadhyadeśo
vrajati ca paṅkam iva spṛśan karāgraiḥ
sarvathā nāsty apiśācam aiśvaryam athavāsyaivaikasya deśāntaravihāro yuktaḥ kutaḥ
yenāparāntaśakamālavabhūpatīnāṃ
kṛtvā śiraḥsu caraṇau caratā yatheṣṭam
kāle abhyupetya jananīṃ jananīṃ ca gaṅgām
āviṣkṛtā magadharājakulasya lakṣmīḥ
api ca
velānilair mṛdubhir ākulitālakāntā
gāyanti yasya caritāny aparāntakāntāḥ
utkaṇṭhitāḥ samavalambya latās tarūṇāṃ
hintālamāliṣu taṭeṣu mahārṇavasya
kiṃ tad gītam
u hi māṇuso tti bhaḍḍā-
uheṇa ṇavi kovi licchai āuhe
ṇa soṇṇāri tassa kammasiddhiṃ
viḍā hi khalu bhuñjanti sokarasiddhiṃ

[] eṣa khalu pradyumnadevāyatanasya vaijayantīm abhilikhati etaḍ ḍiṇḍitvaṃ nāma bhoḥ ḍiṇḍino hi nāmaite nātiviprakṛṣṭā vānarebhyaḥ bhoḥ kiṃ ca tāvad asya ḍiṇḍikeṣu priyatvam ḍiṇḍino hi nāma
ālekhyam ātmalipibhir gamayanti nāśaṃ
saudheṣu kūrcakamaṣīmalam arpayanti
ādāya tīkṣṇataradhāram ayovikāraṃ
prāsādabhūmiṣu ghuṇakriyayā caranti
kiṃ ca tāvad ayaṃ likhati nirapekṣa iti
sthāne khalv asyedaṃ nāma suṣṭhu khalv idam ucyate - arthaṃ nāma śīlasyopaharatīti tathā hy eṣa dhāntras tāṃ naḥ priyasakhīm anapekṣayā veśatāpasīvratena karśayati sā hi tapasvinī
netrāmbu pakṣmabhir arālaghanāsitāgrair
netrāmbudhautavalayena kareṇa vaktram
śokaṃ guruṃ ca hṛdayena samaṃ bibharti
trīṇi tridhā trivalijihmitaromarājiḥ
tad upālapsye tāvad en am bho bhagavan nirapekṣa, karuṇātmakasya bhavato maitrīm ādāya vartamānasya tvayi muditāyāṃ yoṣiti yuktam upekṣāvihāritvam kiṃ bravīṣi - gṛhīto vañcitakasyārthaḥ spṛṣṭo asmy upāsakatvena īdṛśaḥ saṃsāradharma

[] ity uktaṃ tathāgateneti mā tāvad bhoḥ tasyām eva bhagavatas tathāgatasya vacanaṃ pramāṇaṃ nānyatra kiṃ bravīṣi - kutra vā kadā vā mama tathāgatasya vacanam apramāṇam iti iyaṃ pratijñā kiṃ bravīṣi - kutaḥ saṃdeha iti bhadramukha śrūyatām
śramaniḥsṛtajihvam unmukhaṃ
hṛdi niḥsaṅganikhātasāyakam
samavekṣya mṛgaṃtathāgataṃ
smarasi tvaṃ na mṛgaṃ tathāgatam
eṣa prahasitaḥ kiṃ bravīṣi - na khalu tathāgataśāsanaṃ śaṅkitavyam anyad dhi śāstram, anyā puruṣaprakṛtir, na vayaṃ vītarāgā iti yady evam arhati bhavāṃs tatrabhavatīṃ rādhikāṃ tathābhūtāṃ śokasāgarād uddhartum kiṃ bravīṣi - yad ājñāpayati vayasyo ayam añjaliḥ sādhu mucyeyam iti sarvathā durlabhas te mokṣaḥ, kiṃ tv iyam āśīḥ pratigṛhyatām
viproṣyāgata utsukām avanatām utsaṅgam āropaya
skandhe vaktram upopadhāya rudatīṃ bhūyaḥ samāśvāsaya
ābaddhāṃ mahiṣīviṣāṇaviṣamām unmucya veṇīṃ tato
lambaṃ locanatoyaśauṇḍam alakaṃ chindhi priyāyāḥ svayam
eṣa prahasya gataḥ ito vayam aye ko nu khalv eṣa ita evābhivartate

[] duścīvarāvayavasaṃvṛtaguhyadeśo
bastānanaḥ kapilaromaśapīvarāṃsaḥ
āyāti mūlakam adan kapipiṅgalākṣo
dāśerako yadi na nūnam ayaṃ piśācaḥ
bhavatu, dṛṣṭam eṣa khalu bhrātur athavā vayasyasya tatrabhavato dāśerakādhipater apatyaratnasya guptakulasyāvāse dṛṣṭapūrvaḥ tat kim asyeha prayojanam eṣa māṃ kṛtāñjalir upasarpati kiṃ bravīṣi - guptakuleṇa pekkhasi ovārida v aṇap añcadiccu gaṇikā kidepsayadi tahṇā, ṇaṃ poravīthīe aṣeṣāayitaṃ puṃṇi kāvi gaṇikā ṇa dīṣai tahammi taṣṣa adīye, teṇayyuṃ samaṃ khelanto ṇiyyudiṣṣaye, ambā hi me ṣāvitā tuyyaṃ atthakeṇa dāṇi gaṇikā kāmuppūlida aṣṣeṇa kulonthiṃ theṇe va kāmā ṇa yaṣṣe, jai gacchāmi

[] viṣikkha e daṇḍituṃ homi diṣuvaśoviṣu eka evaṃ ti aho deśaveṣabhāṣādākṣiṇyasampadupeto guptakulasya yuvarājasya madanadūtaḥ veśa eva vartamāno veśam āpaṇābhidhānena pṛcchati tan na śakyam īdṛśaṃ ratnam avabodhya vināśayitum īdṛśa evāstu evaṃ tāvad enaṃ vakṣye bhadra, rājavīthyāṃ lāvaṇikāpaṇeṣu mṛgyatāṃ gaṇikā eṣa praharṣāt praṇipatya gataḥ ito vayam kva nu khalv idānīṃ dāśerakadarśanāvadhūtaṃ cakṣuḥ prakṣālayeyam bhavatu, dṛṣṭam etad dhi tad asmākaṃ pūrvapraṇayinyāḥ śūrasenasundaryā niveśanam katham apāvṛtapakṣadvāram eva yāvad etat praviśāmi kva nu khalv imaṃ pādapracāraśramam apanayeyam bhavatu, dṛṣṭam iyaṃ khalu priyaṅguvīthikā priyevotsaṅgena śilātalena mām upanimantrayate yāvad atropaviśāmi kim ihābhilikhitam 
sakhi prathamasaṃgame na kalahāspadaṃ vidyate
na cāsya vimanaskatām aśṛṇavaṃ na vākalyatām
yuvānam abhisṛtya taṃ ciramanorathaprārthitaṃ
kim asy amṛditā ṅgarāgaracanā tathaivāgatā iti
kasyāścit khalv iyaṃ kenāpi pratyākhyātapraṇayāyā daurbhāgyaghoṣaṇā ghuṣyate tat kaṃ nu khalu pṛccheyam

[] aye iyaṃ caraṇābharaṇaśabdasūcitā śūrasenasundarīta evābhivartate yaiṣā
ālambyaikena kāntaṃ kisalayamṛdunā pāṇinā chattradaṇḍaṃ
saṃgṛhyaikena nīvīṃ calamaṇiraśanāṃ bhraśyamānāṃśukāntā
āyāty abhyutsmayantījvalitataravapur bhūṣaṇānāṃ prabhābhiḥ
sajyotiṣkā sacandrā savihagavirutā śarvarīdevateva
bho yat satyam abhyutthāpayatīva mām apy asyās tejasvitā eṣā māṃ kapotakenopasarpati alam asmān upacāreṇa pratyādeṣṭum kim āha bhavatī - cirād api tāvat svāminām upagatānām upacāreṇa tāvad ayaṃ jana ātmānam anugṛhṇīyād iti alam alam atyupālambhena idam ucitam utsaṅgāsanam anugṛhyatām eṣā me śirasā pratigṛhītam ity uktvā śilātalārdhaṃ śroṇībimbenākṣipantīvopaviśati aye na khalv atropaveṣṭavyam kim āha bhavatī - kimartham iti nanv idaṃ kasyāpi caritaṃ kenāpi pratyākhyātapraṇayāyāḥ ślokasaṃjñakam ayaśo asmābhir dṛṣṭam kathaṃ hastābhyāṃ pramārṣṭi cori na śakyam idaṃ pramārṣṭum idaṃ hi me hṛdi likhitam eṣā kiṃ vārayati kim āha bhavatī - jānīta evāsmatsvāmī yathāsmatsakhyāḥ kusumāvatikāyāḥ priyavayasyaṃ citrācāryaṃ śivasvāminaṃ prati

[] mahān madanonmāda iti suṣṭhu jānīmaḥ kiṃ ca tatrabhavatyā kusumāvatikayā tatrabhavān abhigamanenānugṛhītaḥ kim āha bhavatī - madanaviklavasya strīhṛdayasyāyaṃ svabhāvaḥ kṛtam anayā strīcāpalyam iti citraḥ khalu prastāvaḥ pṛcchāmas tāvad enām bhavati, visrambhaḥ pṛcchati na pararahasyakutūhalatā tat katham anayoś cirābhilaṣitasamāgamotsavo nirvṛtto abhūt kim āha bhavatī - śrūyatām iti avahito asmi kim āha bhavatī - tasyāṃ kila vāruṇīmadalakṣyeṇa tatrabhavatānugṛhītāyāṃ tatrabhavato vayasyasya
gataḥ pūrvo yāmaḥ śrutivirasayā mallakathayā
dvitīyo vikṣiptaḥ palalaguḍabāhyavyatikaraiḥ
tṛtīyo gātrāṇām upacayakathābhir vigalitas
tatas tan nirvṛttaṃ kathayitum alaṃ tvayy api yadi iti
sundari, kutas tvayaitad upalabdham kim āha bhavatī - tasyaiva sakhyur udavasitād āgatāt pratihārapadmapālād upalabdhavṛttāntayā mayaiṣa ślokaḥ sukhaprāśnikahastenānupreṣitaḥ tataḥ sā tenaiva paricārakeṇa saha mām upasthitā lajjāvilakṣam upahasantīva

[] mām uktavatī na ca rahasyānākhyānena bhavatīm avakṣeptum arhāmi śrūyatām idam apūrvam iti tato anayā yathāvṛttaṃ sarvaṃ mahyam ākhyātam tena hi tvam apy anena śrotrāmṛtena saṃvibhaktum arhasīti eṣā satalaghātaṃ prahasya kathayati sundari, kiṃ bravīṣi - śrūyatām idānīṃ yan mama priyasakhyā kathitam sā hi mām uktavatī priyasakhi, sa hi mayā
āliṅgito api bahudhā paricumbito api
śroṇyarpito api karajair upacodito api
khinnāsmi dārv iva yadā na sa mām upaiti
śayyāṅgam ekam upagūhya tato asmi suptā iti
tato mayoktā kṛcchraṃ batānubhūtavaty asi kim etan nāvagacchāmīti tato niḥśvasya mām uktavatī
yadā sarvopāyaiś caṭubhir upayāto api sa mayā
na yatnaṃ kurvāṇo mayi manasijecchām alabhata
tatas tasmin sarvapratihatavidhānāsmi sahasā
svadaurbhāgyaṃ matvā stanataṭavikampaṃ praruditā
tataḥ sa māṃ rudatīm utsaṅgam āropya muhur muhur vyarthaiś cumbanapariṣvaṅgair āśvāsayan nāma dṛḍham ātmānam āyāsitavān uktaṃ ca mayā kiṃ te pāṇibhyāṃ spṛṣṭayeti tato

[] vrīḍārjitasādhvasasvedavepathuḥ śuṣyateva mukhena nātipragalbhākṣaram uktavān
na ninditum anindite subhagatāṃ nijām arhasi
cyutaṃ hi mama cakṣur etad abhito nidhiṃ paśyataḥ
vadhāya kila medaso yad apibaṃ purā gulguluṃ
tad etad upahanti me vyatikarāmṛtaṃ tvadgatam iti
tato mayā cintitam
medaḥkṣayāya pīto
yadi gulgulur indriyakṣayaṃ kurute
dhūpārtho api na kāryo
gulgulunā kāmayānena iti
evam āvayoś ciraprārthitam apārthakaṃ samāgamanaṃ prāptakālam icchatoḥ
rajanīvyapayānasūcako
nṛpater dundubhipāripārśvikaḥ
apaṭhat stutimaṅgalāny alaṃ
sakhi ghaṇṭām abhihatya ghāṇṭikaḥ
tatas tenaiva dakṣiṇeneva suhṛdā tasmāt saṃkaṭāt parimocitā kāminā savrīḍaṃ muhūrtam anugamya preṣitā svagṛham āgatā

[] ca tvayā ca sukhaprāśnikābhidhānenopahasitāsmi tad etat te
sarvam aśeṣataḥ kathitam aham idānīṃ mithyāprajāgaraṃ
divāsvapnenāpaneṣyāmīty uktvā mayānujñātā gatā tadanantarāgatena svāmināpy etac chrutam iti tena hy anenaiva parihāsaplavena tatrabhavataḥ śivadattasya putraṃ śivasvāminaṃ puruṣadambhagambhīrakīrtisāgaram avagāhiṣye paśyatu bhavatī
yo gulguluṃ pibati medasi saṃpravṛddhe
tasya kṣayaṃ vrajati caṇḍy acireṇa medaḥ
strīṇāṃ bhavaty atha sa yauvanaśālinīnām
ālekhyayakṣa iva darśanamātraramyaḥ
eṣā prahasyotthitā yāsyāmīti bhavatv alam añjalinā ito vayam kiṃ nu khalv imāny uddaṇḍapuṇḍarīkavanaṣaṇḍaśobhānukārīṇy udgrīvavadanapuṇḍarīkāṇi vismayavitatākṣimālāśabalāny urasi nihitakarapallavāny anyonyasaṃjñāparivartakāni nivṛttakandukapiñcholākṛtakaputrakaduhitṛkākrīḍanakāni veśarathyāyāṃ pratibhavanacchāyāsu veśakanyakāvṛndakāny avalokayanti aye kiṃ nu khalv idam

[] arañjaram idaṃ luṭhaty atha dṛtiḥ samākṛṣyate
kabandham idam utthitaṃ vrajati kiṃ kusūladvayam
bhavet kim idam adbhutaṃ bhavatu sāṃprataṃ lakṣitaṃ
tad etad upaguptasaṃjñam udaraṃ samutsarpati
bhoḥ suṣṭhu khalv idam ucyate dhūrtapariṣatsu
karabhogair guptagalo
harikṛṣṇaḥ kṛṣṇa eva vanamahiṣaḥ
gomahiṣo haribhūtir
dṛtir upagupto anilādhmātaḥ iti
kathaṃ ca tāvad imaṃ sā tapasvinī gaṅgāyamunayoś cāmaragrāhiṇī pustakavācikā madayantī priyavayasyaṃ nas tatrabhavantaṃ traividyavṛddhaṃ pustakavācakam utsṛjyopaguptam anuraktā tathā cāsya komalābhyāṃ bhujābhyāṃ pariṣvajyate athavā na tasyāḥ pariṣvaṅgena prayojanaṃ sā hi tapasvinī nivṛttakāmatantrā rajo aparodhāt kevalaṃ kuṭumbatantrārthaṃ śabdakāmam anuvartate gamyaś cāyam asyāḥ apumāñ śabdakāma iti

[] dāttakīyāḥ kiṃ ca tāvad ayam āvigna iva ā jñātam tasyā eva mātrā paṇārtham adhikaraṇāyākṛṣyata iti veśe mayopalabdham tataḥ śvaśrvā saha kṛtavivādenānena bhavitavyam mahad idaṃ parihāsavastu na śakyam asyātikramaṇād ātmānaṃ vañcayitum yāvad en am upasarpāmi haṇḍe veśavīthīyakṣa, kuto bhavān eṣa pādacārakhedāt kākocchvāsaśramaviṣamitākṣaram ayam añjalir ity uktvā sthitaḥ svasti bhavate kiṃ bravīṣi - eṣa khalu tayā vṛddhapuṃścalyā saha vivādārthaṃ gatvā kumārāmātyādhikaraṇād āgacchāmīti kathaṃ bhavantaṃ jayena vardhayāmaḥ utāhosvid daṇḍasāhāyyena saṃbhāvayāmaḥ kim āha bhavān - kuto jayadaṇḍābhyāṃ saha saṃyogaḥ kevalaṃ kleśo anubhūyata iti kasmāt kiṃ bravīṣi -
pradhyāti viṣṇudāso
bhrātrā kila tarjito asmi koṅkena
drāk tenābhihato ahaṃ
krośati viṣṇuḥ svapiti cātra
api ca
mṛgayante tadadhikṛtā
mṛgayante pustapālakāyasthāḥ
kāṣṭhakamahattarair api

[] vidhṛto asmi ciraṃ mṛgayamānaiḥ
api ca tato mayāvadhṛtam
gaṇikāyāḥ kāyasthān
kāyasthebhyaś ca vimṛśato gaṇikāḥ
gaṇikāyai dātavyaṃ
ratir api tāvad bhavaty asyām iti
diṣṭyā kāyasthavāgurātītaṃ bhavantam akṣataṃ paśyāmi sarvathā pratibuddho asi idānīm iyam āśīḥ
kalamadhuraraktakaṇṭhī
śayane madirālasā samadanā ca
vaktrāparavaktrābhyām
upatiṣṭhatu vāramukhyā tvām
eṣa satalaghātaṃ prahasya prasthitaḥ ito vayam aye ayam aparaḥ
srasteṣv aṅgeṣv āḍhakāṃl lāṭabhaktyā
dattvā citrān ko ayam āyāti mattaḥ
vibhrāntākṣo gaṇḍavichinnahāso
veśasvargaṃ kiṃkṛte ayaṃ praviṣṭaḥ
bhavatu vijñātam
śarkarapālasya gṛhe
jātaḥ kīreṇa carmakāreṇa
eṣa khalu koṅkaceṭyāṃ

[] piśācikāyāṃ tṛṇapiśācaḥ
api ca
śarkarapālaṃ pitaraṃ
vyapadiśati bhrātaraṃ ca nirapekṣam
prāyeṇa dauṣkuleyāḥ
sahaiva dambhena jāyante
bhoḥ kiṃ nu khalu pṛccheyam kim asya veśapraveśe prayojanam iti aye ayaṃ jaradviṭo bhaṭṭiravidatta ita evābhivartate yāvad enaṃ pṛcchāmi aṃgho bhaṭṭiravidatta, kaccij jānīte bhavān asya puruṣavetālasya veśapraveśaprayojanam kiṃ bravīṣi - bhavān eva jānīta iti tad gacchatu bhavān kva nu khalv idaṃ puruṣakāntārāvagāhanaśrāntaṃ mano vinodayeyam bhavatu, dṛṣṭam
idam aparaṃ priyasuhṛdaḥ
suhṛdbhayād arpitārgalaṃ bhavanam
veśyāsuratavimardeṣv
akṛtavirāmasya rāmasya

[] tat kathaṃ praviśāmi 
yathā kāñcīśabdaś carati vikalo nūpuraravair
yathā muṣṭyāghātaḥ patati valayodghātapiśunaḥ
yathā niḥśūtkāraṃ śvasitam api cāntargṛhagataṃ
dhruvaṃ rāmā rāmaṃ yuvativiparītaṃ ramayati
tad alam iha praviṣṭakena kaḥ suratarathākṣabhaṅgaṃ kariṣyati ito vayam aye ayam aparaḥ kaḥ
dagdhaḥ śālmalivṛkṣaḥ
katipayaviṭapāgraśeṣatanuśākhaḥ
kṛṣṇaḥ kṛśo viṭabako
veśanalinyā marupiśācaḥ
bhavatu vijñātam eṣa hi sauparas tauṇḍikokiḥ sūryanāgaḥ tataḥ kim ihāsya prayojanam katham eṣa māṃ dṛṣṭvaivottarīyāvakuṇṭhanena mukham apavārya kāmadevāyatanam apasavyaṃ kṛtvā prasthitaḥ bho yadā tāvad adya tṛtīye ahani bahiḥśivike kuṭaṅkāgāraniketanābhiḥ patākāveśyābhiḥ saṃprayukto mlecchāśvabandhakair vyavahārārthaṃ śrāvaṇikair adhikaraṇam

[] upanīyamānaḥ skandakīrtinā baladarśakena svāmino me viṣṇoḥ syālīpatir iti kṛtvā kṛcchrāt pramocita iti vayasyaviṣṇunā me kathitam tat kim ayam idānīm asmād veśasaṃsargād vrīḍita ivātmānaṃ pariharati pārthivakumārasaṃnikarṣa enam anayā pravṛttyā vrīḍayati āścaryam guṇavān khalu guṇavatāṃ saṃnikarṣaḥ yad ayam api nāmaivaṃ guṇābhimukhaḥ tan na śakyam enam apratyabhijñānena sakāmaṃ kartum yāvad aham apy āyatanaṃ pradakṣiṇīkurvan nāma saṃmukhīnam enaṃ parihāsāvaskandena hanmi eṣa māṃ pratimukham evāvalokya prahasitaḥ haṇḍe sūryanāga, kim ayaṃ veśanavāvatāro andhakāranṛttam iva suhṛdavakṣepeṇa viphalīkriyate kiṃ bravīṣi - ka iva mamehārthaḥ ahaṃ hi kārāyām avaruddhasya mātulasya maudgalyasya pāraśavasya

[] haridattasya pūrvapraṇayinīm akalyarūpām adya vārttāṃ praṣṭuṃ tenaiva prahito asmi tvaṃ tu māṃ katham apy avagacchasīti āścaryam idaṃ hi bhavataḥ suhṛdvyāpāreṣu sthairyaṃ tasyāś ca vāramukhyāyāḥ pūrvapraṇayiṣv āpadgateṣv api pratipattiś ca ataś cainām
varṇānurūpojjvalacāruveṣāṃ
lakṣmīm ivālekhyapaṭe niviṣṭām
sāpahnavāṃ kāmiṣu kāmavanto
arūpāṃ virūpām api kāmayante
api ca - atiduṣkarakāriṇīṃ cainām avagacchāmi kutaḥ asaṃśayaṃ hi sā
kārānirodhād avikāragauraṃ
devārcanājātakiṇaṃ lalāṭe
āsyaṃ bṛhacchmaśruvitānanaddhaṃ
kālāsthinirbhugnam ivāvaleḍhi
kim āha bhavān - ata evāsyām asmākam ādara iti bhavatv evam suhṛdanuraktaṃ bhavantaṃ khyāpayāmo vayam eṣa

[] khalu prasīdatu svāmīti pādamūlayor upagṛhṇāti kiṃ bravīṣi - nārhati svāmī mamaivaṃ veśapraveśaṃ kvacid api prakāśīkartum iti bho vayasya, kaś candrodayaṃ prakāśayati nanu yadaiva bhavāṃs tatrabhavatyā rūpadāsyāḥ paricārikāṃ kubjāṃ prati baddhamadanānurāgas tadaivaitasmin pradeśa udakatailabinduvṛttyā vikasitaṃ yaśo mā tāvad bhoḥ
pariṣvaktā vakṣaḥ kṣipati gaḍunā yā atibṛhatā
trike bhugnā neṣṭe jaghanam upadhātuṃ samadanā
sarūpā ṭiṭṭibhyā bhavati śayitā yā ca śayane
kathaṃ tāṃ tvaṃ kubjām avanatamukhābjāṃ ramayasi
kiṃ bravīṣi - śāntaṃ pāpaṃ śāntaṃ pāpaṃ pratihatam aniṣṭaṃ svāgatam anvākhyānāya paśyatu bhavān
savibhrāntair yātaiḥ karabhalalitaṃ yā prakurute
muhur vikṣiptābhyāṃ jalam iva bhujābhyāṃ tarati yā
mukhasyottānatvād gagana iva tārā gaṇayati

[] spṛśet kas tāṃ prājñaḥ kṛmijanitarogām iva latām iti
aho dhik kaṣṭam evaṃ dharmajñasya bhavato na yuktam upayuktastrīnindāṃ kartum api ca
yady api vayasya kubjā
nāḍīnalikākṛśā ca gaḍulā ca
asatām iva saṃprītir
mukharamaṇīyā bhavati yāvat
na ceyaṃ tābhyo araṇyavāsinībhyaḥ patākāveśyābhyaḥ pāpīyasī kiṃ bravīṣi - kābhya iti kathaṃ na jānīṣe
yās tvaṃ mattāḥ kākiṇīmātrapaṇyā
nīcair gamyāḥ sopacārair niyamyāḥ
lokaiś channaṃ kāmam icchan prakāmaṃ
kāmodrekāt kāminīr yāsy araṇye
kiṃ bravīṣi - kutas tvayaitad upalabdham iti sahasracakṣuṣo hi vayam īdṛśeṣu prayojaneṣu api ca padāt padam ārokṣyati bhavān
tyaktvā rūpājīvāṃ
yas tvaṃ kubjāṃ vayasya kāmayase
kubjām api hi tyaktvā

[] gantāsi svāminīm asyāḥ eṣa prahasya prasthitaḥ ito vayaṃ sādhayāmaḥ aye ayam aparaḥ kaḥ siṃhalikāyā mayūrasenāyā gṛhān niṣpatya skandhavinyastanivasano vimalakuṭilāsipāṇibhir dākṣiṇātyaiḥ parivṛto bhadrāṅkaṃ viralam uttarīyam ākarṣann āndhrakaṃ kārṣṇāyasaṃ nivasitaḥ kuṅkumānuraktacchavis tāmbūlasamādānavyagrapāṇir ita evābhivartate bhavatu, dṛṣṭam eṣa hi vidarbhavāsī talavaro hariśūdraḥ bho yadā tāvad ayaṃ tāṃ kāverikām anurakta iti mamaiva samakṣaṃ sapādaparigraham anunayann apy uktas tayā
tām ehi kiṃ tava mayā
jyotsnā yadi ka iva dīpaśikhayārthaḥ
virama saha saṃgrahītuṃ
bilvadvayam ekahastena iti
tat katham aneneyam anunītā bhaviṣyati kim ayam anuraktām api tyaktvā anyāṃ prakāśaṃ kāmayata iti veśapratyakṣam ātmano daurbhāgyam ayaśasyam iti svayam eva prasannā

[] āhosvit kāmyamānaṃ kāmayante striya iti strīsvabhāvād asyāḥ saṃgharṣa utpannaḥ utāho parivyayārthakarśitayā matraivānuniyukta bhaviṣyati sarvatha prakṣyamas tāvad enam 
tāṃ sundarīṃ darīm iva
siṃhasya manuṣyasiṃha siṃhalikam
yuktaṃ bhavato moktuṃ
dramiḷīs uratābhilaṣeṇa
kiṃ bravīṣi - anunītā mayā mayūrasena eṣa tasyā eva gṛhād āgacchāmīti kathaya kathaya katham avaśīrṇaprāyaḥ saṃdhir anuṣṭhitaḥ kiṃ bravīṣi - adya tṛtīye ahany aham api veśyādhyakṣapratihāradrauṇilakagṛhe prekṣāyām upanimantritas tatra ca mayūrasenāyā lāsyavāro buddhipūrvaka ity avagacchāmi tataḥ prasāriteṣv ātodyeṣu devatāmaṅgalaṃ pūrvam upohya prastute gītake pranṛttāyāṃ nartakyāṃ prathamavastuny eva

[] mayūrasenāyāḥ khalu nṛtte prayogadoṣā gṛhītā iti mā tāvad bhoḥ- mayūrasenāyāḥ khalu nṛtte prayogadoṣā gṛhyante kasyāyam ataṭaprapātaḥ kiṃ bravīṣi - bhagavatyā vāruṇyā iti yuktaṃ nityasaṃnihitā bhagavatī surādevī pratihāragṛhe atha kam antarīkṛtyāyaṃ surāvibhramaḥ kiṃ bravīṣi - vayasyam eva te lāsakam upacandrakam iti upapannam āyatanaṃ hi sa īdṛśānām api tu sa viṣayas tasyaiṣaḥ tatas tataḥ kiṃ bravīṣi - tata upacandrapakṣe sarvasāmājikajanaḥ mayāpi mayūrasenāyāḥ pakṣaḥ parigṛhīta iti sādhu vayasya, deśakālaupayikam anuṣṭhitam tatas tataḥ kiṃ bravīṣi - tato na teṣāṃ buddhiṃ paribhavāmi aparibhūtā me sadasyā āgamapradhānatayā mama prāśnikānumate pratiṣṭhitaḥ pakṣa iti
[] sādhu vayasya ananyasādhāraṇena paṇyena krītā tatrabhavatī tatas tataḥ kiṃ bravīṣi - tataḥ sarvagaṇikājanapratyakṣaṃ datte pāritoṣike mayūrasenāyāḥ smitapuraḥsareṇāpāṅgapātinā kaṭākṣeṇa prasādita ivāsmi kāverikāyās tu punar asūyāpiśunam utthāya gacchantyā ākāreṇa bahūpālabdha ivāsmi tayoś ca kopaprasādayoḥ pratyakṣatayobhayataṭabhraṣṭa iva saṃdehasrotasā hriyamāṇas tasmāt saṃkaṭāt kathaṃcid gṛhān āgataḥ upaviṣṭaś ca kānayoḥ kiṃ pratipatsyata iti vitarkaḍolāṃ vāhayāmi tataḥ sahasaiva me priyayā sametya netre nimīlite tato vihasya mayoktā
netranimīlananipuṇe
kiṃ te hasitena cori gūḍhena
sūcayati tvā[ṃ] pāṇyor
ananyasādhāraṇaḥ sparśaḥ
evam uktayānayā surabhitaniḥśvāsasūcitamadaskhalitākṣaram abhihito aham ācakṣva mā kāham iti tato mayoktā
romāñcakarkaśābhyāṃ

[] pratyuktāsi nanu me kapolābhyām
yad vadasi punar mugdhe
svayam evācakṣva sāham iti
tata unmīlya mām uktavatī anenaiva romāñcasaṃjñakena kaitavenāyaṃ jana ākṛṣyata ity uktvā mā kapole cumbitvā prasthitā tato mayoktā
cumbitenedam ādāya
hṛdayaṃ kva gamiṣyasi
cori pādāv imau mūrdhnā
dhṛtau me sthīyatāṃ nanu
evaṃ coktā śayanam upagamyopaviṣṭā tato mayāsyāḥ svayaṃ pādau prakṣālitau anayā cāsmy uktaḥ gṛhītaṃ pādyam ehīdānīṃ kitavaḥ khalv asīti tato vikośamukulajālakeneva mālatīlatā vikasitenaikahastā valambitasaraśananivasanā paryaṅkāveṣṭanadviguṇamadhyabāhumṛṇālikātrikaparivartanasācīkṛtadarśanīyatarā tadānīṃ veṣṭamānamadhyaviṣamavalipranaṣṭanābhimaṇḍalaviṣamīkṛtaromarājir

[] ekastanāvagalitahārāpāśritetarastanakalaśapārśvā avagalitakapolaparyastakuṇḍalamakarādhiṣṭhitaviśeṣakakāntatareṇāṃsaparāvartaśobhināvasthānena lajjādvitīyā ratir iva rūpiṇī samutthitaikabhrūlatikena kuvalayaśabalaṃ jalam ivākirantī dṛṣṭivikṣepeṇa mam uktavatī yat te rocata iti tato aham āsannam ālekhyavarṇakapātraṃ gavākṣād ākṣipya caraṇanalinarāgāyopasthitaḥ atha vayasya, alaktakavinyāsavinyastacakṣur utkṣiptapārṣṇigulphanūpurādhiṣṭhitajaṅghākāṇḍāyās tasyā asaṃbhuktatvād anūrugrāhiṇo marmarasyopasaṃhārabhaṅgābhogānukāriṇaḥ kauśeyasyāsaṃyatatvād gajakalabhadaśanacchadāntaram iva kadalīgarbham iva cāntarūrum īkṣe īkṣamāṇaṃ cāpohyāvinītacakṣur asīty uktvā pādam ākṣipyorasi mā

[] tāḍitavati tato romāñcakavacakarkaśatvacā mayoktā sundari, nārhasi mām asamāptarāgam avakṣeptum iti tatas tayāham uktaḥ, sādhu khalu nimīlitākṣaḥ samāpayainam iti tatas tasyā lākṣārasaṃ nimīlitākṣo arpayāmi caraṇābhyāṃ sakacagraham adharoṣṭhe gṛhīto asmi tatas tathaiva vivṛtaromāñcaṃ mā samabhivīkṣyāśokasamadohalo asi namo astu te śāṭhyāyeti māṃ pariṣvajya śayanam upagatā tataḥ paraṃ devānāṃpriya evajñāsyatīti yady evam arhatibhavān api tauṇḍikokiviṣṇunāgaprāyaścittārthaṃ saṃnipatitān viṭān upasthātum kiṃ bravīṣi - śāntam etat punar api, yadi śiro me tasyāś caraṇakamalatāḍanenānugṛhyeta tad eva me prāyaścittam iti yady evaṃ yamunāhradanilayo yadupaticaraṇāṅkitalalāṭo nāgaḥ kāliya iva vainateyasyāvadhya idānīṃ sarvaviṭānām asi eṣa vihasyāyam añjalir iti prasthitaḥ yāvad aham api viṭasamājaṃ gacchāmi aho nu khalu suhṛtkathāvyagrair asmābhir atītam apy aho na vijñātaṃ saṃprati hi
sotkaṇṭhair iva gacchatīti kamalair mīladbhir ālokitaḥ
pracchāyair adhiruhya veśmaśikharāṇy utsāryamāṇātapaḥ

[] taiḥ spṛṣṭvā ciram unmukhīṣu kiraṇair udyānaśākhāsv asau
yāty astaṃ valabhīkapotanayanair ākṣiptarāgo raviḥ
api cedānīm
prākārāgre gavākṣaiḥ patati khagarutaiḥ sūcyamāno biḍālaḥ
prāsādebhyo nivṛtto vrajati samucitāṃ vāsayaṣṭiṃ mayūraḥ
sāṃdhyaṃ puṣpopahāraṃ pariharati mṛgaḥ sthaṇḍile svaptukāmas
toyād uttīrya cāsau bhavanakamalinīvedikāṃ yāti haṃsaḥ

ete prayānti ghanatāṃ valabhīṣu dhūpā
vaiḍūryareṇava ivotpatitā gavākṣaiḥ
rathyāsu caitam avagāḍham udagram etya
snānodakaugham anu ṣaṭcaraṇā bhramanti
aho nu khalv idānīm asya saṃmṛṣṭasiktāvakīrṇakusumapradvārājirasya prādoṣikopacāravyagraparicārakajanasya deśavayovibhavānurūpālaṃkāravyāpṛtavāramukhyājanasya pracaritamadanadūtīsaṃcāraramaṇīyasya pravṛttamattaviṭavidagdhaparihāsarasāntarasya snātānuliptapītapratītataruṇajanāvakīrṇacatuṣpathaśṛṅgāṭakasya veśamahāpathasya parā srīḥ iha hi
eṣā rauty upaveśitā gajavadhūr āruhyamāṇā śanair

[] etat kambalavāhyakaṃ pramadayā dvāḥsthaṃ samāruhyate
śiñjannūpuramekhalām upavahan veśyāṃ calatkuṇḍalāṃ
śroṇībhāram apārayann iva hayo gacchaty asau dhauritam
api cāsminn imāḥ
pradīpakaravallarījaṭilacāruvātāyanā
mayūragalamecakair anusṛtās tamobhiḥ kvacit
vibhānti gṛhabhittayo navasudhāvadātāntarās
tamālaharitālapaṅkakṛtapattralekhā iva
sarvathā ramaṇīyas tāvad ayam udbhidyamānacandrasanātha utsavaḥ pradoṣasaṃjñako jīvalokasya saṃprati hy eṣa bhagavāṃś cakṣuṣāṃ sādhāraṇaṃ rasāyanaṃ hasitam iva kumudavāpīnām udayati śītaraśmiḥ ya eṣaḥ
kiṃ nīlotpalapattracakravivarair abhyeṣi mā cumbituṃ
na tvāṃ paśyati rohiṇī kathaya me saṃtyajyatāṃ vepathuḥ
mattānāṃ madhubhājaneṣv itikathāḥ śrotuṃ sahāsā iva
strīṇāṃ kuṇḍalakoṭibhinnakiraṇaś candraḥ samuttiṣṭhati

gāyaty eṣā valgu kāntadvitīyā
suprakvāṇā spṛśyate asau vipañcī
baddhvā goṣṭhīṃ pīyate pānam etad
dharmyāgreṣu prāptacandrodayeṣu
api cedānīm eṣa bhagavān
viracayati mayūkhair dīrghikāmbhaḥsu setuṃ

[] visṛjati kadalīṣu svāḥ prabhādaṇḍarājīḥ
punar api ca sudhābhir varṇayan saudhamālāḥ
kṣarati kisalayebhyo mauktikānīva candraḥ
aho nu khalu kṣīrodenevodvelapravṛttavikīryamāṇavīcirāśinā jyotsnāsaṃjñakena payasā prasarpatānugṛhīta iva jīvalokaḥ saṃprati hi
ete vrajanti turagaiś ca kareṇubhiś ca
karṇīrathair api ca kambalavāhyakaiś ca
āliṅgitā yuvatibhir mṛditā yuvāno
gandharvasiddhamithunāni vihāyasīva

asāv anvārūḍho madalalitaceṣṭaḥ pramadayā
pariṣvaktaḥ pṛṣṭhe nibiḍataranikṣiptakucayā
parāvṛttaś cumban vrajati dayitāṃ yasya turago
gṛhān eṣo abhyāsād anupatati notkrāmati pathaḥ
kaś ca tāvad ayam asmiṃś candrātape apy andhakāra iva vartamāno veśarathyāyāṃ garbhagṛhabhogena tiṣṭhan nairlajyam āviṣkaroti āḥ jñātam eṣa saurāṣṭrikaḥ śakakumāro jayanandaka imāṃ ghaṭadāsīṃ barbarikām anuraktaḥ kiṃ ca tāvad anenaitasmāt
[] sarvaveśyāpattanād veśavad veśabarbaryā guṇavattvam avalokitam kiṃ ca tāvat
adhidevateva tamasaḥ kṛṣṇā śuklā dvijeṣu cākṣṇoś ca
asakalaśaśāṅkalekheva śarvarī barbarī bhāti
athavā saurāṣṭrikā vānarā barbarā ity eko rāsiḥ kim atrāścaryam tathā hi
gavalapratimāyām api
barbaryāṃ saktacakṣuṣo hy asya
alasasakaṣāyadṛṣṭer
jyotsnāpīyaṃ tamisreva
tad alam, ayam asya panthāḥ ito vayam iyam aparā kā
karṇadvayāvanatakāñcanatālapattrā
veṇyantalambimaṇimauktikahemagucchā
kūrpāsakotkavacitastanabāhumūlā
lāṭī nitambaparivṛttadaśāntanīvī

[] bhavatu vijñātam eṣā hi sā rākā rājñaḥ syālam ābhīrakaṃ mayūrakumāraṃ mayūram iva nṛtyantam āliṅgantī candraśālāgre veśavīthyām ātmanaḥ saubhāgyaṃ prakāśayati ayam api cārjavenānayā tapasvī krīta iva
api ca mayūrakumāraṃ
gaurī kṛṣṇam atidurbalaṃ sthūlā
svam iva pracchāyāgrakam
urasi vilagnaṃ vahaty eṣā
iyam aparā kā iyaṃ hi sā
tatrabhavataḥ sugṛhītanāmnaḥ śārdūlavarmaṇaḥ putrasya naḥ priyavayasyasya varāhadāsasya priyatamā yavanī karpūraturiṣṭhā nāma praticandrābhimukhaṃ madhunaḥ kāṃsyam aṅgulitrayeṇa dhārayantī kapolatalaskhalitabimbam avalambya kuṇḍalaṃ kiraṇaiḥ preṅkholitam aṃsadeśe śaśinam ivodvahantī yaiṣā
cakoracikurekṣaṇā madhuni vīkṣamāṇā mukhaṃ
vikīrya yavanī nakhair alakavallarīm āyatām
madhūkakusumāvadātasukumārayor gaṇḍayoḥ
pramārṣṭi madarāgam utthitam alaktakāśaṅkayā
api ca yavanī gaṇikā vānarī nartakī mālavaḥ kāmuko gardabho gāyaka iti guṇataḥ sādhāraṇam avagacchāmi sarvathā sadṛśayogeṣu nipuṇaḥ khalu prajāpatiḥ tathā hi

[] khadiratarum ātmaguptā
paṭolavallī samāśritā nimbam
śliṣṭo bata saṃyogo
yadi yavanī mālave saktā
tat kāmam iyam api me sakhī, na tv enām abhibhāṣiṣye ko hi nāma tāni vānarīniṣkūjitopamāni sītkārabhūyiṣṭhāny apratyabhijñeyavyañjanāni kiṃcitkāraṇāntarāṇi pradeśinīlālanamātrasūcitāni svayaṃ veśayavanīkathitāni śroṣyati tad alam anayā ayam aparaḥ kaḥ
pratimukhapavanair vegād
utkṣi ptāgrālakottarī yān tām
kāntāṃ harati kareṇvā
vāsavadattām ivodayanaḥ
ā viditam eṣa sa ibhyaputro viṭapravāla iti ḍiṇḍibhir abhyastanāmā surataraṇapaṭakaṭyambarāṇām adhipatis tāṃ veśasundarīm asmadbālikāṃ madanaparavaśaḥ pitur mātuś ca śāsanam upekṣyānurakta eva kāmam atiḍiṇḍī khalv ayam śvaśuraśabdāvakuṇṭhanās tu vayam tad alam anenābhibhāṣitena

[] ayam asyāñjalir itas tāvad vayam yāvad aham api viṭasamājaṃ gacchāmi eṣo asmi bhoḥ suvṛthātivāhite veśamahāpathe viṭamahattarasya bhaṭṭijīmūtasya samantāt saṃnipātitaviṭajanavāhanasahasrasaṃbādhapradvārāṅgaṇam utkṣiptarajatakalaśapādyaparicārakopasthitatoraṇaṃ bhavanam anuprāptaḥ suṣṭhu khalv idam ucyate - mahāntaḥ khalu mahatām ārambhā iti sāṃprataṃ hy etad daśārdhavarṇaṃ puṣpam utkīryate muktam āsajyate grathitam saṃcāryante dhūpāḥ prajvālyante dīpā ucyate svāgataṃ mucyate yānaṃ dṛśyate vibhrama upagīyate gītam upavādyate vādyaṃ dīyate hastaḥ kathyate ślakṣṇam āliṅgyate snigdham avalambyate sapraṇayam avanamyate savinayaṃ spṛśyate pṛṣṭham ānatasya gamyate sabhrūkṣepam āghrāyate śiraḥ sthīyate savibhramam upaviśyate salīlaṃ viśrāṇyate candanam ālipyate varṇakaṃ vinyasyate vilepanam utkīryate cūrṇaḥ parihāsyate viṭaiḥ pratigṛhyate vilāsinībhir iti kiṃ bahunā
puṣpeṣv ete jānudaghneṣu lagnāḥ
kṛcchrāt pādā vāmanair uddhriyante

[] vibhrāntākṣyaḥ ketakīnāṃ palāśān
sītkurvāṇāḥ pādalagnān haranti
api caite viṭamukhyāḥ
śrīmantaḥ sakhibhir alaṃkṛtāsanārdhāḥ
kurvantaś caturam amarmavedhi narma
veśyābhiḥ samupagatāḥ samaṃ samantād
ukṣāṇo vraja iva bhānti sopasaryāḥ
api caiṣām etat sadaḥ
nabha ivaśatacandraṃ yoṣitāṃ vaktracandraiḥ
kṛtaśabaladigantaṃ saṃpatadbhiḥ kaṭākṣaiḥ
saparigraham iva yūnāṃ bāhubhiḥ saṃprahārair
nicitam iva śilābhiś candanārdrair urobhiḥ
api cāsmin
ete vibhānti gaṇikājanakalpavṛkṣās
tādātvikāś ca khalu mūlaharāś ca vīrāḥ
bālye api kāṣṭhakalahān kathayanti yeṣāṃ
vṛddhāḥ suyodhanavṛkodarayor ivoccaiḥ
tad etāvad aham api suhṛnnideśaveṣṭane śirasi bhagavate citteśvarāyāñjaliṃ kṛtvā suhṛnnideśād imam adhikāraṃ puraskṛtya prāyaścittārthaṃ tatrabhavatas tauṇḍikoker viṣṇunāgasya ghoṣaṇāpūrvakaṃ viṭān vijñāpayāmi bho bhoḥ

[] sakalakṣititalasamāgatāḥ priyakalahāḥ kalahānāṃ ca niveditāro dhūrtamiśrāḥ śṛṇvantu śṛṇvantu bhavantaḥ
kāmas tapasviṣu jayaty adhikārakāmo
viśvasya cittavibhur indriyavājyadhīśaḥ
bhūtāni bibhrati mahānty api yasya śiṣṭiṃ
vyāvṛttamaulimaṇiraśmibhir uttamāṅgaiḥ

atha jayati mado vilāsinīnāṃ
sphuṭahasitapravikīrṇakarṇapūraḥ
skhalitagatir adhīradṛṣṭipātas
tadanu ca yauvanavibhramā jayanti
tad evaṃ vāramukhyājanacaraṇarajaḥpavitrīkṛtena śirasā dhūrtamiśrān praṇipatya vijñāpayāmi kiṃ caitad vijñāpyam iti śrūyatām
nāgavad viṣṇunāgo asāv
urasā veṣṭate kṣitau
prāyaścittārtham udvignaṃ
tam enaṃ trātum arhatha
kiṃ māṃ pṛcchanti bhavantaḥ- ko asyāpanaya iti śrūyatām
utkṣiptālakam īkṣaṇāntagalitaṃ kopāñcitāntabhruvā
daṣṭārdhoṣṭham adhīradantakiraṇaṃ protkampayantyā mukham
śiñjannūpurayā vikṛṣya vigaladraktāṃśukaṃ pāṇinā
mūrdhany asya sanūpuraḥ samadayā pādo arpitaḥ kāntayā
kiṃ kiṃ vadanti bhavantaḥ - kasyāḥ punar idam avijñātapuruṣāntarāyāḥ

[] pramādasaṃjñakam ayaśo vistīryata iti nanu tatrabhavatyāḥ saurāṣṭrikāyā madanasenikāyāḥ ete viṭā diṣṭyā neha kaścid iti saṃbhrāntā iva ya ete
nirdhūtahastā vinigūḍhahāsā
dhigvādino dhīramukhāni baddhvā
dhyāyanti saṃprekṣya parasparasya
jātānukampā iva nāma dhūrtāḥ
eteṣāṃ tāvad āsīnānāṃ niyukto viṭamahattaro bhaṭṭijīmūtaḥ
kṛpayā nāma paraṃ vaiklavyam upagataḥ ya eṣaḥ
kaṣṭaṃ kaṣṭam iti śvāsān
muñcan klānta iva dvipaḥ
jīmūta iva jīmūto
netrābhyāṃ vāri varṣati
eṣa mām āhvayati ayam āgato asmi kim ājñāpayati bhaṭṭiḥ - srutapūrvaṃ mayā bhūyo api vadasi evaṃ prāyascittārthaṃ brāhmaṇopagamanam tasmād evāham upaviṣṭas, tat samayapūrvakam upagṛhyantāṃ tatrabhavanto viṭā iti yad ājñāpayati bhaṭṭiḥ bho bhoḥ śṛṇvantu śṛṇvantu bhavantaḥ
dyūteṣu mā sma vijayiṣṭa paṇaṃ kadācin
mātuḥ śṛṇotu pitaraṃ vinayena yātu

[] kṣīraṃ śṛtaṃ pibatu modakam at tu mohād
vyūḍhāpatir bhavatu yo atra vaded ayuktam
api ca
paricaratu gurūn apaitu goṣṭhyā
bhavatu ca vṛddhasamo yuvā vinītaḥ
palitam abhisamīkṣya yātu śāntiṃ
ya idam ayuktam udāharen niṣaṇṇaḥ
eṣa dhārayakir anantakathaḥ sahasotthāya mām āhvayati kiṃ bravīṣi - tasyā evedam avijñātapraṇayāyāḥ pātakaṃ nātrabhavataḥ śrotum arhati bhavān
aśokaṃ sparśena drumam asamaye puṣpayati yaḥ
svayaṃ yasmin kāmo vitataśaracāpo nivasati
sa pādo vinyastaḥ paśuśirasi mohād iva yayā
nanu prāyaścittaṃ caratu suciraṃ saiva capalā iti
samyag āha bhavān tathā hi
upavīṇita eṣa gardabhaḥ
samupaślokita eṣa vānaraḥ
payasi śṛta eṣa māhiṣe
sahakārasya raso nipātitaḥ
api tv ārtānupātāni prāyascittāni ārtaś cāyam upāgatas, tad anugrahītum arhantibhavantaḥ tat kva nu khalv eṣāṃ goglanaptā

[] ya eṣa madarabhasacalitamaulim ekahastena pratisamābadhya kṣudramuktāvakīrṇam iva svedabindubhir lalāṭadeśaṃ pradeśinyā parimṛjya śrūyatām asya prāyaścittam iti mām āhvayati yāvad upasarpāmi ete viṭāḥ kaś ca tāvad ayaṃ viṭabhāvadūṣitākāraḥ prathamataro Viṭo viṭapariṣady utthāya prāyaścittam upadiśatīti kupitāḥ haṇḍe mallasvāmin, śrutam evam āhur atrabhavantaḥ kiṃ bravīṣi - mā tāvan, nanūcyantām atrabhavantaḥ
tāte pañcatvaṃ pañcarātre prayāte
mitreṣv ārteṣu vyākule bandhuvarge
ekaṃ krośantaṃ bālam ādhāya putraṃ
dāsyā sārdhaṃ pītavān asmi madyam
katham aham aviṭa iti evaṃ cet tvām anujānanti viṭamukhyo asīti āsyatām kiṃ bravīṣi - dīyatām asmai prāyascittam iti bāḍhaṃ bhūyaḥ śrāvayāmi tat kiṃ nu khalv eṣa māṃ śaibyaḥ kavir āryarakṣito vāyuvaiṣamyanipīḍitākṣaro mām āhvayan

[] na khalu na khalv idaṃ prāyaścittam iti pratiṣedhayati ativiṭaś caiṣa dhāntraḥ kutaḥ
vikrīṇāti hi kāvyaṃ
śrotriyabhavaneṣu madyacaṣakeṇa
yaḥ śibikule prasūto
bhartṛsthāne jarāṃ yātaḥ api ca
vikrīṇanti hi kavayo
yady evaṃ kāvyam adya caṣakeṇa
kāśiṣu ca kosaleṣu ca
bhargeṣu niṣādanagareṣu yāvad enam upasarpāmi sakhe, ayam asmi kiṃ bravīṣi -
dhṛto gaṇḍābhoge kamala iva baddho madhukaro
vilāsinyā mukto bakulatarum āpuṣpayati yaḥ
vilāso netrāṇāṃ taruṇasahakārapriyasakhaḥ
sa gaṇḍūṣaḥ sīdhoḥ katham iva śiraḥ prāpsyati paśoḥ iti
ayam aparo bhavakīrtir baddhakaraḥ prāyaścittārthaṃ mām āhvayati ativiṭaś caiṣa māṇavakaḥ kutaḥ
muṇḍāṃ vṛddhāṃ jīrṇakāṣāyavastrāṃ
bhikṣāhetor nirviśaṅkaṃ praviṣṭām
bhūmāv ārtāṃ pātayitvā sphurantīṃ
yo ayaṃ kāmī kāmakāraṃ karoti

[] yāvad enam upasarpāmi kiṃ bravīṣi - idam asyāḥ prāyaścittam
l badhyatāṃ mekhalādāmnā
samākṛṣya kacagrahaiḥ
atha tasyāḥ prasuptāyāḥ
pādau saṃvāhayatv ayam iti
bho etad api pratihatam eṣa ibhyaputraś ceṭaputrair abhyastanāmā gāndharvasenako hastam udyamya mām āhvayati yasyaiṣa hastaḥ
l vādyeṣu trividheṣv anekakaraṇaiḥ saṃcāritāgrāṅgulis
tāmrāmbhoruhapattravṛṣṭir iva yas tantrīṣu paryasyate
kolambānugatena yena dadhatā śroṇītaṭe vallakīm
ibhyāntaḥpurasundarīkararuhakṣepāḥ samāsvāditāḥ
yāvad enam upasarpāmi kiṃ brāvīṣi -
jaghanarathanitambavaijayantī
surataraṇavyatiṣaṅgayogavīṇā
kva ca maṇiraśanā varāṅganānāṃ
kva ca caraṇāv aśubhasya gardabhasya iti
ayam idānīṃ dākṣiṇātyaḥ kavir āryakaḥ prāyaścittam upadiśati kiṃ bravīṣi -
vibhramāceṣṭitenaiva
dṛṣṭikṣepeṇa bhūyasā
śiraḥ karṇotpalenāsya

[] tāḍyatāṃ mattayā tayā iti
etad api pratihatam anena gāndhārakeṇa hastimūrkheṇa kim idam ucyate bhavatā -
l nakhavilikhitaṃ karṇe nāryā niveśitabandhanaṃ
khacitaśabalaṃ dṛṣṭikṣepair apāṅgavilambibhiḥ
yadi narapaśor asyedaṃ bhoḥ śirasy abhipātyate
surabhirajasā prāyaścittaṃ kim asya bhaviṣyati iti
bāḍham evam etad iti pratipannā viṭamukhyāḥ imāv aparau mām āhvayataḥ
guptamaheśvaradattau
suhṛdāv ekāsanasthitāv etau
upagatakāvyapratibhau
vararucikāvyānusāreṇa
yāvad upasarpāmi haṇḍe guptaromaśa, kim āha bhavān -
pādaprakṣālanenāsyāḥ
śiraḥ prakṣālyatām iti
katham etad api pratiṣiddhaṃ traividyavṛddhair atisuhṛdbhir anugṛhītanāmnā maheśvaradattena
pādaprakṣālanaṃ tasyāḥ
pātum apy eṣa nārhati iti

[] ayam aparo asmatsuhṛt sauvīrako vṛddhaviṭaḥ svacchandasmitodagrayā vācā mantrayate kim āha bhavān -
nirbhūṣaṇāvayavacārutarāṅgayaṣṭiṃ
snānārdramuktajaghanasthitakeśahastām
tām ānayāmy aham ayaṃ tu dadhātu tasyāḥ
netraprabhāśabalamaṇḍalam ātmadarśam iti
idam api pratiṣiddham anena kavinā dāśerakeṇa rudravarmaṇā kiṃ bravīṣi -
l vidvān ayaṃ mahati kokikule prasūto
mantrādhikārasacivo nṛpasattamasya
veśyāṅganācaraṇapātarajo'vadhūtān
keśān na dhārayitum arhati muṇḍyatāṃ sa iti
eṣa khalv anugṛhīto asmīty uktvā viṣṇunāgo vijñāpayati kiṃ kila sadānandam idaṃ dāsīpadanyāsadharṣitaṃ śiro vicchinnam icchāmi prāg eva tu śiroruhāṇīti katham etad apy asya pratihatam anena viṭamahattareṇa bhaṭṭijīmūtena kim āha bhavān -
skhalitavalayaśabdair añcitabhrūlatānāṃ
khacitanakhamayūkhair aṅgulīyaprabhābhiḥ
kisalayasukumāraiḥ pāṇibhiḥ sundarīṇāṃ
suciram anabhimṛṣṭān dhārayatv eṣa keśān
api cedam asya prāyaścittaṃ śrūyatām
tasyā madālasavighūrṇitalocanāyāḥ
śroṇyarpitaikakarasaṃhatamekhalāyāḥ

[] sālaktakena caraṇena sanūpureṇa
paśyatv ayaṃ śirasi mām anugṛhyamāṇam iti
ete viṭāḥ sādhuvādānuyātrā etad eva prāyaścittam iti vādinaḥ saṃbhāvayanti viṭamahattaraṃ bhaṭṭijīmūtam eṣa sarvathānugṛhīto asmīty uktvā prasthitas tauṇḍikokir viṣṇunāgaḥ eṣa mām āhvayati viṭamahattaro bhaṭṭijīmūtaḥ ayam asmi kim āha bhavān - anuṣṭhitam idam kiṃ te bhūyaḥ priyam upaharāmīti bhoḥ śrūyatām
kuṭṭinyaś caturakathā bhavantv arogā
dhūrtānām adhikaśatāḥ paṇā bhavantu
bhūyāsuḥ priyaviṭasaṃgamāḥ pure asmin
vārastrīpraṇayamahotsavāḥ pradoṣāḥ
iti kaver udīcyasya viśveśvaradattaputra-
syāryaśyāmilakasya kṛtiḥ pādatāḍitakaṃ nāma bhāṇaḥ samāptaḥ ।।