Abhisamayālaṃkāra

abhisamayālaṅkāra 

namo mañjuśriye kumārabhūtāya

āryamaitreyanāthaviracitam abhisamayālaṅkāro nāma prajñāpāramitopadeśaśāstram

sarvākārajñātādhikāraḥ prathamaḥ

maṅgālācaraṇam

yā sarvajñatayā nayatyupaśamaṃ śāntaiṣiṇaḥ śrāvakān
yā mārgajñatayā jagaddhitakṛtāṃ lokārthasampādikā ।
sarvākāramidaṃ vadanti munayo viśvaṃ yayā saṃgatās
tasyai śrāvakabodhisattvagaṇino buddhasya mātre namaḥ ।।

grānthārambhaprayojanam sarvākārajñatāmārgaḥ śāsitrā yo atra deśitaḥ ।
dhīmanto vīkṣiṣiraṃstamanālīḍhaṃ parairiti ।।

smṛtau cādhāya sūtrārthaṃ dharmacaryāṃ daśātmikām ।
sukhena pratipatsīrannityārambhaprayojanam ।।

prajñāpāramitāyāḥ kāyikavyavasthāpanam
prajñāpāramitāṣṭābhiḥ padārthaiḥ samudīritā ।
sarvākārajñatā mārgajñatā sarvajñatā tataḥ ।।

sarvākārābhisambodho mūrdhaprāpto anupūrvikaḥ ।
ekakṣaṇābhisambodho dharmakāyaśca te aṣṭadhā ।।

cittotpādo avavādaśca nirvedhāṅgaṃ caturvidham ।
ādhāraḥ pratipatteśca dharmadhātusvabhāvakaḥ ।।

ālambanaṃ samuddeśaḥ sannāhaprasthitikriye ।
sambhārāśca saniryāṇāḥ sarvākārajñatā muneḥ ।।

dhyāmīkaraṇatādīni śiṣyakhaḍgapathau ca yau ।
mahānuśaṃso dṛṅmārga ehikāmutrikairguṇaiḥ ।।

kāritramadhimuktiśca stutastobhitaśaṃsitāḥ ।
pariṇāme anumode ca manaskārāvanuttamau ।।

nirhāraḥ śuddhiratyantamityayaṃ bhāvanāpathaḥ ।
vijñānāṃ bodhisattvānāmiti mārgajñatoditā ।।

prajñayā na bhave sthānaṃ kṛpayā na śame sthitiḥ ।
anupāyena dūratvam upāyenāvidūratā ।।

vipakṣapratipakṣau ca prayogaḥ samatāsya ca ।
dṛṅmārgaḥ śrāvakādīnāmiti sarvajñateṣyate ।।

ākārāḥ saprayogāśca guṇā doṣāḥ salakṣaṇāḥ ।
mokṣanirvedhabhāgīye śaikṣo avaivartiko gaṇaḥ ।।

samatā bhavaśāntyośca kṣetraśuddhiranuttarā ।
sarvākārābhisambodha eṣa sopāyakauśalaḥ ।।

liṅgaṃ tasya vivṛddhiśca nirūḍhiścittasaṃsthitiḥ ।
caturdhā ca vikalpasya pratipakṣaścaturvidhaḥ ।।

pratyekaṃ darśanākhye ca bhāvanākhye ca vartmani ।
ānantaryasamādhiśca saha vipratipattibhiḥ ।।

mūrdhābhisamayastredhā daśadhā cānupūrvikaḥ ।
ekakṣaṇābhisambodho lakṣaṇena caturvidhaḥ ।।

svābhāvikaḥ sasāmbhogo nairmāṇiko aparastathā ।
dharmakāyaḥ sakāritraścaturdhā samudīritaḥ ।।

sarvākārajñatā

- cittotpādaḥ

cittotpādaḥ parārthāya samyaksambodhikāmatā ।
samāsavyāsataḥ sā ca yathāsūtraṃ sa cocyate ।।

bhūhemacandrajvalanairnidhiratnākarārṇavaiḥ ।
vajrācalauṣadhīmitraiścintāmaṇyarkagītibhiḥ ।।

nṛpagañjamahāmārgayānaprasravaṇodakaiḥ ।
ānandoktinadīmevairdvāviṃśatividhaḥ sa ca ।।

- avavādaḥ

pratipattau ca satyeṣu buddharatnādiṣu triṣu ।
asaktāvapariśrānto pratipatsamparigrahe ।।

cakṣuḥṣu pañcasu jñeyaḥ ṣaṭsvabhijñāguṇeṣu ca ।
dṛṅmārge bhāvanākhye cetyavavādo daśātmakaḥ ।।

mṛdutīkṣṇendriyau śraddhādṛṣṭiprāptau kulaṅkalau ।
ekavīcyantarotpadya kārākārākaniṣṭhagāḥ ।।

plutāstrayo bhavasyāgraparamo rūparāgahā ।
dṛṣṭadharmaśamaḥ kāyasākṣī khaḍgaśca viṃśatiḥ ।।

- nirvedhāṅgam

ālambanata ākārāddhetutvāt samparigrahāt ।
caturvikalpasaṃyogaṃ yathāsvaṃ bhajatāṃ satām ।।

śrāvakebhyaḥ sakhaḍgebhyo bodhisattvasya tāyinaḥ ।
mṛdumadhyādhimātrāṇāmūṣmādīnāṃ viśiṣṭatā ।।

ālambanamanityādi satyādhāraṃ tadākṛtiḥ ।
niṣedho abhiniveśāderheturyānatrayāptaye ।।

rūpādyāyavyayau viṣṭhāsthiti prajñaptyavācyate ।
rūpāvādavasthitisteṣāṃ tadbhāvenāsvabhāvatā ।।

tayormithaḥ svabhāvatvaṃ tadanityādyasaṃsthitiḥ ।
tāsāṃ tadbhāvaśūnyatvaṃ mithaḥ svābhāvyametayoḥ ।।

anudgraho yo dharmāṇāṃ tannimittāsamīkṣaṇam ।
parīkṣaṇaṃ ca prajñāyāḥ sarvasyānupalambhataḥ ।।

rūpāderasvabhāvatvaṃ tadabhāvasvabhāvatā ।
tadajātiraniryāṇaṃ śuddhistadanimittatā ।।

tannimittānadhiṣṭhānānadhimuktirasaṃjñatā ।
samādhistasya kāritraṃ vyākṛtirmananākṣayaḥ ।।

mithastrikasya svābhāvyaṃ samādheravikalpanā ।
iti nirvedhabhāgīyaṃ mṛdumadhyādhimātrataḥ ।।

dvaividhyaṃ grāhyakalpasya vastutatpratipakṣataḥ ।
moharāśyādibhedena pratyekaṃ navadhā tu saḥ ।।

dravyaprajñaptyadhiṣṭhāno dvividho grāhako mataḥ ।
svatantrātmādirūpeṇa skandhādyāśrayatastathā ।।

cittānavalīnatvādinaiḥsvābhāvyādideśakaḥ ।
tadvipakṣaparityāgaḥ sarvathā samparigrahaḥ ।।

- pratipatterādhāraḥ

ṣoḍhādhigamadharmasya pratipakṣaprahāṇayoḥ ।
tayoḥ paryupayogasya prajñāyāḥ kṛpayā saha ।।

śiṣyāsādhāraṇatvasya parārthānukramasya ca ।
jñānasyāyatnavṛtteśca pratiṣṭhā gotramucyate ।।

dharmadhātorasambhedād gotrabhedo na yujyate ।
ādheyadharmabhedāttu tadbhedaḥ parigīyate ।।

- ālambanam

ālambanaṃ sarvadharmāste punaḥ kuśalādayaḥ ।
laukikādhigamākhyāśca ye ca lokottarā matāḥ ।।

sāsravānāsravā dharmāḥ saṃskṛtāsaṃskṛtāśca ye ।
śiṣyasādhāraṇā dharmā ye cāsādhāraṇā muneḥ ।।

- samuddeśaḥ

sarvasattvāgratācittaprahāṇādhigamatraye ।
tribhirmahattvairuddeśo vijñeyo ayaṃ svayambhuvām ।।

- sannāhapratipattiḥ

dānādau ṣaḍvidhe teṣāṃ pratyekaṃ saṃgraheṇa yā ।
sannāhapratipattiḥ sā ṣaḍbhiḥ ṣaṭkairyathoditā ।।

- prasthānapratipattiḥ

dhyānārūpyeṣu dānādau mārge maitryādikeṣu ca ।
gatopalambhayoge ca trimaṇḍalaviśuddhiṣu ।।

uddeśe ṣaṭsvabhijñāsu sarvākārajñatānaye ।
prasthānapratipajjñeyā mahāyānādhirohiṇī ।।

- sambhārapratipattiḥ

dayā dānādikaṃ ṣaṭkaṃ śamathaḥ savidarśanaḥ ।
yuganaddhaśca yo mārga upāye yacca kauśalam ।।

jñānaṃ puṇyaṃ ca mārgaśca dhāraṇī bhūmayo daśa ।
pratipakṣaśca vijñeyaḥ sambhārapratipatkramaḥ ।।

pramuditā bhūmiḥ

labhyate prathamā bhūmirdaśadhā parikarmaṇā āśayo hitavastutvaṃ sattveṣu samacittatā ।।

tyāgaḥ sevā ca mitrāṇāṃ saddharmālambanaiṣaṇā ।
sadā naiṣkramyacittatvaṃ buddhakāyagatā spṛhā ।।

dharmasya deśanā satyaṃ daśamaṃ vākyamiṣyate ।
jñeyaṃ ca parikarmaiṣāṃ svabhāvānupalambhataḥ ।।

vimalā bhūmiḥ

śīlaṃ kṛtajñatā kṣāntiḥ prāmodyaṃ mahatī kṛpā ।
gauravaṃ guruśuśrūṣā vīryaṃ dānādike aṣṭamam ।।

prabhākarī bhūmiḥ

atṛptatā śrute dānaṃ dharmasya ca nirāmiṣam ।
buddhakṣetrasya saṃśuddhiḥ saṃsārāparikheditā ।।

hrīrapatrāpyamityetat pañcadhā mananātmakam ।

arciṣmatī bhūmiḥ
vanāśālpecchatā tuṣṭirdhūtasaṃlekhasevanam ।।
śikṣāyā aparityāgaḥ kāmānāṃ vijugupsanam ।
nirvitsarvāstisantyāgo anavalīnānapekṣate ।।

sudurjayā bhūmiḥ

saṃstavaṃ kulamātsaryaṃ sthānaṃ saṅgaṇikāvaham । ātmotkarṣaparāvajñe karmamārgān daśāśubhān ।।

mānaṃ stambhaṃ viparyāsaṃ vimatiṃ kleśamarṣaṇam ।
vivarjayan samāpnoti daśaitān pañcamī bhuvam ।।

abhimukhī bhūmiḥ

dānaśīlakṣamāvīryadhyānaprajñāprapūraṇāt ।
śiṣyakhaḍgaspṛhātrāsacetasāṃ parivarjakaḥ ।।

yācito anavalīnaśca sarvatyāge apyadurmanāḥ ।
kṛśo api nārthināṃ kṣeptā ṣaṣṭhīṃ bhūmiṃ samaśnute ।।

dūraṅgamā bhūmiḥ

ātmasattvagraho jīvapudgalocchedaśāśvataḥ ।
nimittahetvoḥ skandheṣu dhātuṣvāyataneṣu ca ।।

traidhātuke pratiṣṭhānaṃ saktirālīnacittatā ।
ratnatritayaśīleṣu taddṛṣṭayabhiniveśitā ।।

śūnyatāyāṃ vivādaśca tadvirodhaśca viṃśatiḥ ।
kalaṅkā yasya vicchinnāḥ saptamīmetyasau bhuvam ।।

trivimokṣamukhajñānaṃ trimaṇḍalaviśuddhatā ।
karuṇāmananā dharmasamataikanayajñatā ।।

anutpādakṣamājñānaṃ dharmāṇāmekadheraṇā ।
kalpanāyāḥ samudghātaḥ saṃjñādṛkkleśavarjanam ।।

śamathasya ca nidhyaptiḥ kauśalaṃ ca vidarśane ।
cittasya dāntatā jñānaṃ sarvatrapratighāti ca ।।

sakterabhūmiryatrecchaṃ kṣetrāntaragatiḥ samam ।
sarvatra svātmabhāvasya darśanaṃ ceti viṃśatiḥ ।।

acalā bhūmiḥ

sarvasattvamanojñānamabhijñākrīḍanaṃ śubhā ।
buddhakṣetrasya niṣpattirbuddhasevāparīkṣaṇe ।।

akṣajñānaṃ jinakṣetraśuddhirmāyopamā sthitiḥ ।
saṃcintya ca bhavādānamidaṃ karmāṣṭadhoditam ।।

sādhumato bhūmiḥ

praṇidhānānyanantāni devādīnāṃ rūtajñatā ।
nadīva pratibhānānāṃ garbhāvakrāntiruttamā ।।

kulajātyośca gotraśca parivārasya janmanaḥ ।
naiṣkramyabodhivṛkṣāṇāṃ guṇapūre svasampadaḥ ।।

dharmamedhā bhūmiḥ

navabhūmīratikramya buddhabhūmau pratiṣṭhate ।
yena jñānena sā jñeyā daśamī bodhisattvabhūḥ ।।

[pratipakṣasambhāraḥ] pratipakṣo aṣṭadhā jñeyo darśanābhyāsamārgayoḥ ।
grāhyagrāhakavikalpānāmaṣṭānāmupaśāntaye ।।

- niryāṇapratipattiḥ

uddeśe samatāyāṃ ca sattvārthe yatnavarjane ।
atyantāya ca niryāṇaṃ niryāṇaṃ prāptilakṣaṇam ।।

sarvākārajñatāyāṃ ca niryāṇaṃ mārgagocaram ।
niryāṇapratipajjñeyā seyamaṣṭavidhātmikā ।।

ityabhisamayālaṅkāre nāma

prajñāpāramitopadeśaśāstre prathamādhikāraḥ ।

mārgajñatādhikāraḥ dvitīyaḥ

- dhyāmīkaraṇatādīni

dhyāmīkaraṇatā bhābhirdevānāṃ yogyatāṃ prati ।
viṣayo niyato vyāptiḥ svabhāvastasya karma ca ।।

- śrāvakamārgaḥ

caturṇāmāryasatyānāmākārānupalambhataḥ ।
śrāvakāṇāmayaṃ mārgo jñeyo mārgajñatānaye ।।

rūpādiskandhaśūnyatvācchūnyatānāmabhedataḥ ।
ūsmāṇau anupalambhena teṣāṃ mūrdhagataṃ matam ।।

kṣāntayasteṣu nityādiyogasthānaniṣedhataḥ ।
daśa bhūmīḥ samārabhya vistarāsthānadeśanāt ।।

agradharmagataṃ proktamāryaśrāvakartmani ।
tatkasya hetorbuddhena buddhvā dharmāsamīkṣaṇāt ।।

- pratyekabuddhamārgaḥ

paropadeśavaiyarthyaṃ svayambodhāt svayambhuvām ।
gambhīratā ca jñānasya khaḍgānāmabhidhīyate ।।

śuśrūṣā yasyā yasyārthe yatra yatra yathā yathā ।
sa so arthaḥ khyātyaśabdo api tasya tasya tathā tathā ।।

grāhyārthakalpanāhānād grāhakasyāprahāṇataḥ ।
ādhārataśca vijñeyaḥ khaḍgamārgasya saṃgrahaḥ ।।

prajñapteravirodhena dharmatāsūcanākṛtiḥ ।
ūṣmagaṃ mūrdhagaṃ rūpādyahānādiprabhāvitam ।।

adhyātmaśūnyatādyābhī rūpāderaparigrāhāt ।
kṣāntī rūpādyanutpādādyākārairagradharmatā ।।

- bodhisattvamārgaḥ

kṣāntijñānakṣaṇaiḥ satyaṃ satyaṃ prati caturvidhaiḥ ।
mārgajñatāyāṃ dṛṅmārgaḥ sānuśaṃso ayamucyate ।।

ādhārādheyatābhāvāttathatābuddhayormithaḥ ।
paryāyeṇānanujñānaṃ mahattā sāpramāṇatā ।।

parimāṇāntatābhāvo rūpāderavadhāraṇam ।
tasyāṃ sthitasya buddhatve anudgrahātyāgatādayaḥ ।।

maitryādi śūnyatā prāptirbuddhatvasya parigrahaḥ ।
sarvasya vyavadānasya sarvādhivyādhiśātanam ।।

nirvāṇagrāhaśāntatvaṃ buddhebhyo rakṣaṇādikam ।
aprāṇivadhamārabhya sarvākārajñatānaye ।।

svayaṃ sthitasya sattvānāṃ sthāpanaṃ pariṇāmanam ।
dānādīnāṃ ca sambodhāviti mārgajñatākṣaṇāḥ ।।

- bhāvanāmārgakāritram

sarvato damanaṃ nāma sarvataḥ kleśanirjayaḥ ।
upakramāviṣahyatvaṃ bodhirādhārapūjyatā ।।

sāsravo bhāvanāmārgaḥ

- bhāvanāmārgādhimuktiḥ

adhimuktistridhā jñeyā svārthā ca svaparārthikā ।
parārthikaivetyeṣā ca pratyekaṃ trividheṣyate ।।

mṛdvī madhyādhimātrā ca mṛdumṛdvādibhedataḥ ।
sā punastribidhetyevaṃ saptaviṃśatidhā matā ।।

- bhāvanāmārgādhimuktasya stutiḥ stobhaḥ praśaṃsā ca

stutiḥ stobhaḥ praśaṃsā ca prajñāpāramitāṃ prati ।
adhimokṣasya mātrāṇāṃ navakaistribhiriṣyate ।।

- pariṇāmanā

viśeṣaḥ pariṇāmastu tasya kāritramuttamam ।
nopalambhākṛtiścāsāvaviparyāsalakṣaṇaḥ ।।

vivikto buddhapuṇyaughasvabhāvasmṛtigocaraḥ ।
sopāyaścānimittaśca buddhairabhyanumoditaḥ ।।

traidhātukāprapannaśca pariṇāmo aparastridhā ।
mṛdurmadhyo adhimātraśca mahāpuṇyodayātmakaḥ ।।

- anumodanā

upāyānupalambhābhyāṃ śubhamūlānumodanā ।
anumode manaskārabhāvaneha vidhīyate ।।

anāsravo bhāvanāmārgaḥ

- abhinirhāraḥ

svabhāvaḥ śreṣṭhatā tasya sarvasyānabhisaṃskṛtiḥ ।
nopalambhena dharmāṇāmarpaṇā ca mahārthatā ।।

- atyantaviśuddhiḥ

buddhasevā ca dānādirupāye yacca kauśalam ।
hetavo atrādhimokṣasya dharmavyasanahetavaḥ ।।

mārādhiṣṭhānagambhīradharmatānadhimuktate ।
skandhādyabhiniveśaśca pāpamitraparigrahaḥ ।।

phalaśuddhiśca rūpādiśuddhireva tayordvayoḥ ।
abhinnācchinnatā yasmāditi śuddhirudīritā ।।

kleśajñeyatrimārgasya śiṣyakhaḍgajinaurasām ।
hānād viśuddhirātyantikī tu buddhasya sarvathā ।।

mṛdumṛdvādiko mārgaḥ śuddhirnavasu bhūmiṣu ।
adhimātrādhimātrādermalasya pratipakṣataḥ ।।

tridhātupratipakṣatvaṃ samatā mānameyayoḥ ।
mārgasya ceṣyate tasya codyasya parihārataḥ ।।

ityabhisamayālaṅkāre nāma prajñāpāramitopadeśaśāstre dvitīyādhikāraḥ ।

sarvajñatādhikāraḥ tṛtīyaḥ

- prajñayā na bhave sthānam

- kṛpayā na śame sthitiḥ

nāpare na pare tīre nāntarāle tayoḥ sthitā ।
adhvanāṃ samatājñānāt prajñāpāramitā matā ।।

- anupāyena dūratvam

- upāyenāvidūratā

anupāyena dūraṃ sā sanimittopalambhataḥ ।
upāyakauśalenāsyāḥ samyagāsannatoditā ।।

- vipakṣaḥ

rupādiskandhaśūnyatve dharmeṣu tryadhvageṣu ca ।
dānādau bodhipakṣeṣu caryāsaṃjñā vipakṣatā ।।

- pratipakṣaḥ

dānādiṣvanahaṃkāraḥ pareṣāṃ tanniyojanam ।
saṅgakoṭiniṣedho ayaṃ sūkṣmaḥ saṅgo jinādiṣu ।।

tadgāmbhīrya prakṛtyaiva vivekād dharmapaddhateḥ ।
ekaprakṛtikaṃ jñānaṃ dharmāṇāṃ saṅgavarjanam ।।

dṛṣṭādipratiṣedhena tasyā durbodhatoditā ।
rūpādibhiravijñānāt tadacintyatvamiṣyate ।।

evaṃ kṛtvā yathokto vai jñeyaḥ sarvajñatānaye ।
ayaṃ vibhāgo niḥśeṣo vipakṣapratipakṣayoḥ ।।

- prayogaḥ

rupādau tadanityādau tadapūriprapūrayoḥ ।
tadasaṅgatve caryāyāḥ prayogaḥ pratiṣedhataḥ ।।

avikāro na karttā ca prayogo duṣkarastridhā ।
yathābhavya phalaprāpteravandhyo abhimataśca saḥ ।।

aparapratyayo yaśca saptadhā khyātivedakaḥ ।

- samatā
caturdhāmananā tasya rūpādau samatā matā ।।
- darśanamārgaḥ

dharmajñānānvayajñānakṣāntijñānakṣaṇātmakaḥ ।
duḥkhādisatye dṛṅmārga eṣa sarvajñatānaya ।।

rūpaṃ na nityaṃ nānityamatītāntaṃ viśuddhakam ।
anutpannāniruddhādi vyomābhaṃ lepavarjitam ।।

parigraheṇa nirmuktamavyāhāraṃ svabhāvataḥ ।
pravyāhāreṇa nāsyārthaḥ pareṣu prāpyate yataḥ ।।

nopalambhakṛdatyantaviśuddhirvyādhyasambhavaḥ ।
apāyocchittyakalpatve phalasākṣātkriyāṃ prati ।।

asaṃsargo nimittaiśca vastuni vyañjane dvaye ।
jñānasya yā cānutpattiriti sarvajñatākṣaṇāḥ ।।

iti seyaṃ punaḥ seyaṃ seyaṃ khalu punastridhā ।
adhikāratrayasyaiṣā samāptiḥ paridīpitā ।।

ityabhisamayālaṅkāre nāma prajñāpāramitopadeśaśāstre tṛtīyādhikāraḥ ।

sarvākārābhisambodhādhikāraḥ caturthaḥ

- ākārāḥ

vastujñānaprakārāṇāmākārā iti lakṣaṇam ।
sarvajñatānāṃ traividhyāt trividhā eva te matāḥ ।।

asadākāramārabhya yāvanniścalatākṛtiḥ ।
catvāraḥ pratisatyaṃ te mārge pañcadaśa smṛtāḥ ।।

hetau mārge ca duḥkhe ca nirodhe ca yathākramam ।
aṣṭau te sapta pañceti ṣoḍaśeti ca kīrtitāḥ ।।

smṛtyupasthānamārabhya buddhatvākārapaścimāḥ ।
śiṣyāṇāṃ bodhisattvānāṃ buddhānāṃ ca yathākramam ।।

saptatriṃśaccatustriṃśattriṃśannava ca te matāḥ ।
trisarvajñatvabhedena mārgasatyānurodhataḥ ।।

kṛtādhikārā buddheṣu teṣūptaśubhamūlakāḥ ।
mitraiḥ sanāthāḥ kalyāṇairasyāḥ śravaṇabhājanam ।।

buddhopāsanasampraśnadānaśīlādicaryayā ।
udgrahadhāraṇādīnāṃ bhājanatvaṃ satāṃ matam ।।

- prayogāḥ

rūpādiṣvanavasthānāt teṣu yoganiṣedhataḥ ।
tattathatāgambhīratvāt teṣāṃ duravagāhataḥ ।।

tadaprāmāṇyataḥ kṛcchrāccireṇa pratibodhataḥ ।
vyākṛtāvavivartyatve niryāṇe sanirantare ।।

āsannabodhe kṣipraṃ ca parārthe avṛddhayahānitaḥ ।
dharmādharmādyadṛṣṭau ca rūpācintyādyadarśane ।।

rūpādestannimittasya tadbhāvasyāvikalpakaḥ ।
phalaratnapradātā ca śuddhakaḥ sāvadhiśca saḥ ।।

- guṇāḥ

mārāṇāṃ śaktihānyādiścaturdaśavidho guṇaḥ ।

- doṣāḥ
doṣāśca ṣaḍ viboddhavyāścaturbhirdaśakaiḥ saha ।।
- lakṣaṇāni

lakṣyate yena tajjñeyaṃ lakṣaṇaṃ trividhaṃ ca tat ।
jñānaṃ viśeṣaḥ kāritraṃ svabhāvo yaśca lakṣyate ।।

tathāgatasya nirvṛttau loke cālujyanātmake ।
sattvānāṃ cittacaryāsu tatsaṃkṣepe bahirgatau ।।

akṣayākāratāyāṃ ca sarāgādau pravistṛte ।
mahadgate apramāṇe ca vijñāne cānidarśane ।।

adṛśyacittajñāne ca tadunmiñjādisaṃjñakam ।
punastathatākāreṇa teṣāṃ jñānamataḥ param ।।

tathatāyāṃ munerbodhatatparākhyānamityayam ।
sarvajñatādhikāreṇa jñānalakṣaṇasaṃgrahaḥ ।।

śūnyatve sānimitte ca praṇīdhānavivarjite ।
anutpādānirodhādau dharmatāyā akopane ।।

asaṃskāre avikalpe ca prabhedālakṣaṇatvayoḥ ।
mārgajñatādhikāreṇa jñānalakṣaṇamiṣyate ।।

svadharmamupaniśritya vihāre tasya satkṛtau ।
gurutve mānanāyāṃ ca tatpūjākṛtakatvayoḥ ।।

sarvatra vṛttimajjñānamadṛṣṭasya ca darśakam ।
lokasya śūnyatākāraśūcakajñāpakākṣagam ।।

acintyaśāntatādarśi lokasaṃjñanirodhi ca ।
jñānalakṣaṇamityuktaṃ sarvākārajñatānaye ।।

acintyādiviśeṣeṇa viśiṣṭaiḥ satyagocaraiḥ ।
viśeṣalakṣaṇaṃ ṣaḍbhirdaśabhiścoditaṃ kṣaṇaiḥ ।।

acintyātulyate meyasaṃkhyayoḥ samatikramau ।
sarvāryasaṃgraho vijñavedyāsādhāraṇajñate ।।

kṣiprajñānyūnapūrṇatve pratipatsamudāgamau ।
ālambanaṃ ca sādhāraṃ sākalyaṃ samparigrahaḥ ।।

anāsvādaśca vijñeyo viśeṣaḥ ṣoḍaśātmakaḥ ।
viśeṣamārgo mārgebhyo yenānyebhyo viśiṣyate ।।

hitaṃ sukhaṃ ca trāṇaṃ ca śaraṇaṃ layanaṃ nṛṇām ।
parāyaṇaṃ ca dvīpaṃ ca pariṇāyakasaṃjñakam ।।

anābhogaṃ tribhiryānaiḥ phalāsākṣātkriyātmakam ।
paścimaṃ gatikāritramidaṃ kāritralakṣaṇam ।।

kleśaliṅganimittānāṃ vipakṣapratipakṣayoḥ ।
viveko duṣkaraikāntāvuddeśo anupalambhakaḥ ।।

niṣiddhābhiniveśaśca yaścālambanasaṃjñakaḥ ।
vipratyayo avighātī ca so apadāgatyajātikaḥ ।।

tathatānupalambhaśca svabhāvaḥ ṣoḍaśātmakaḥ ।
lakṣīva lakṣyate ceti caturthaṃ lakṣaṇaṃ matam ।।

- mokṣabhāgīyam

animittapradānādisamudāgamakauśalam ।
sarvākārāvabodhe asmin mokṣabhāgīyamiṣyate ।।

buddhādyālambanā śraddhā vīryaṃ dānādigocaram ।
smṛtirāśayasampattiḥ samādhiravikalpanā ।।

dharmeṣu sarvairākārairjñānaṃ prajñeti pañcadhā ।
tīkṣṇaiḥ subodhā sambodhirdurbodhā mṛdubhirmatā ।।

- virvedhabhāgīyam

ālambanaṃ sarvasattvā ūṣmaṇāmiha śasyate ।
samacittādirākārasteṣveva daśadhoditaḥ ।।

svayaṃ pāpānnivṛttasya dānādyeṣu sthitasya ca ।
tayorniyojanānyeṣāṃ varṇavādānukūlate ।।

mūrdhagaṃ svaparādhāraṃ satyajñānaṃ tathā kṣamā ।
tathāgradharmā vijñeyāḥ sattvānāṃ pācanādibhiḥ ।।

- avaivartiko gaṇaḥ

nirvedhāṅgānyupādāya darśanābhyāsamārgayoḥ ।
ye bodhisattvā vartante so atrāvaivartiko gaṇaḥ ।।

rūpādibhyo nivṛttyādyairliṅgairviśatidheritaiḥ ।
nirvedhāṅgaśitasyedamakvairtikalakṣaṇam ।।

rūpādibhyo nivṛttiśca vicikitsākṣaṇakṣayo ।
ātmanaḥ kuśalasthasya pareṣāṃ tanniyojanam ।।

parādhāraṃ ca dānādi gambhīre arthe apyakāṃkṣaṇam ।
maitraṃ kāyādyasaṃvāsaḥ paṃcadhāvaraṇena ca ।।

sarvānuśayahānaṃ ca smṛtisamprajñatā śuci ।
cīvarādi śarīre ca kṛmīṇāmasamudbhavaḥ ।।

cittākauṭilyamādānaṃ dhūtasyāmatsarāditā ।
dharmatāyuktagāmitvaṃ lokārthaṃ narakaiṣaṇā ।।

parairaneyatā mārasyānyamārgopadeśinaḥ ।
māra ityeva bodhaśca caryā buddhānumoditā ।।

ūṣmamūrdhasu sakṣāntiṣvagradharmeṣvavasthitaḥ ।
liṅgairamībhirviśatyā sambodherna nivartatte ।।

kṣāntijñānakṣaṇāḥ ṣaṭ ca pañca pañca ca dṛkpathe ।
bodhisattvasya vijñeyamavaivartikalakṣaṇam ।।

rūpādisaṃjñāvyāvṛttirdāḍharyaṃ cittasya hīnayoḥ ।
yānayorvinivṛttiśca dhyānādyaṅgaparikṣayaḥ ।।

kāyacetolaghutvaṃ ca kāmasevābhyupāyikī ।
sadaiva brahmacāritvamājīvasya viśuddhatā ।।

skandhādāvantarāyeṣu sambhāre sendriyādike ।
samare matsarādau ca neti yogānuyogayoḥ ।।

vihārapratiṣedhaśca dharmasyāṇoralabdhatā ।
niścitattvaṃ svabhūmau ca bhūmitritayasaṃsthitiḥ ।।

dharmārthaḥ jīvitatyāga ityamī ṣoḍaśa kṣaṇāḥ ।
avaivartikaliṅgāni dṛṅmārgasthasya dhīmataḥ ।।

gambhīro bhāvanāmārgo gāmbhīryaṃ śūnyatādikam ।
samāropāpavādāntamuktatā sā gabhīratā ।।

cintātulananidhyānānyabhīkṣṇaṃ bhāvanāpathaḥ ।
nirvedhāṅgeṣu dṛṅmārge bhāvanāmārga eva ca ।।

prābandhikatvādiṣṭo asau navadhā ca prakārataḥ ।
mṛdumadhyādhimātrāṇāṃ punarmṛddhādibhedataḥ ।।

asaṃkhyeyādinirdeśāḥ paramārthena na kṣamāḥ ।
kṛpāniṣyandabhūtāste saṃvṛtyābhimatā muneḥ ।।

hānivṛddhī na yujyete nirālāpasya vastunaḥ ।
bhāvanākhyena kiṃ hīnaṃ vartmanā kimupadāgatam ।।

yathā bodhistathaivāsāviṣṭasyārthasya sādhakaḥ ।
tathatālakṣaṇā bodhiḥ so api tallakṣaṇo mataḥ ।।

pūrveṇa bodhirno yuktā manasā paścimena vā ।
dīpadṛṣṭāntayogena gambhīrā dharmatāṣṭadhā ।।

utpāde ca nirodhe ca tathatāyāṃ gabhīratā ।
jñeye jñāne ca caryāyāmadvayopāyakauśale ।।

- bhavaśāntyoḥ samatā

svapnopamatvād dharmāṇāṃ bhavaśāntyorakalpanā ।
karmābhāvādicodyānāṃ parihārā yathoditāḥ ।।

- anuttarā kṣetraśuddhiḥ

sattvalokasya yāśuddhistasyāḥ śuddhyupahārataḥ ।
tathā bhājanalokasya buddhakṣetrasya śuddhatā ।।

- upāyakauśalam

viṣayo asya prayogasya śātravāṇāmatikramaḥ ।
apratiṣṭho yathāvedhamasādhāraṇalakṣaṇaḥ ।।

asakto anupalambhaśca nimittapranidhikṣataḥ ।
talliṅgaṃ cāpramāṇaṃ ca daśadhopāyakauśalam ।।

ityabhisamayālaṅkāre nāma prajñāpāramitopadeśaśāstre caturthādhikāraḥ ।।

mūrdhābhisamayādhikāraḥ pañcamaḥ

- liṅgama 

svapnāntare api svapnābhasarvadharmekṣaṇādikam ।
mūrdhaprāptasya yogasya liṅgaṃ dvādaśadhā matam ।।

- vivṛddhiḥ 

jambudvipajaneyattābuddhapūjāśubhādikām ।
upamāṃ bahudhā kṛtvā vivṛddhiḥ ṣoḍaśātmikā ।।

- nirudhiḥ 

trisarvajñatvadharmāṇāṃ paripuriranuttarā ।
aparityaktasattvārthā nirūḍhirabhidhīyate ।।

- cittasaṃsthitiḥ 

caturdvīpakasāhasradvitrisāhasrakopamaḥ ।
kṛtvā puṇyabahutvena samādhiḥ parikīrtitaḥ ।।

- darśanamārgaḥ 

pravṛttau ca nivṛttau ca pratyekaṃ tau navātmakau ।
grāhyau vikalpau vijñeyāvayathāviṣayātmakau ।।

dravyaprajñaptisatsattvavikalpau grāhakau matau ।
pṛthagjanāryabhedena pratyekaṃ tau navātmakau ।।

grāhyau cenna tathā sto arthau kasya tau grāhakau matau ।
iti grāhakabhāvena śūnyatālakṣaṇaṃ tayoḥ ।।

eṣa svabhāve gotre ca pratipatsamudāgame ।
jñānasyālambanābhrāntau pratipakṣavipakṣayoḥ ।।

svasminnadhigame kartṛtatkāritrakriyāphale ।
pravṛttipakṣādhiṣṭhāno vikalpo navadhā mataḥ ।।

bhavaśāntiprapātitvānnyūnatve adhigamasya ca ।
parigrahasyābhāve ca vaikalye pratipadgate ।।

parapratyagāmitve samuddeśanivartane ।
prādeśikatve nānātve sthānaprasthānamohayoḥ ।।

pṛṣṭhato gamane ceti vikalpo ayaṃ navātmakaḥ ।
nivṛttipakṣādhiṣṭhānaḥ śrāvakādimanobhavaḥ ।।

grāhakaḥ prathamo jñeyo grahaṇapratimokṣaṇe ।
manaskriyāyāṃ dhātūnāmupaśleṣe trayasya ca ।।

sthāne cābhiniveśe ca prajñaptau dharmavastunaḥ ।
saktau ca pratipakṣe ca yathecchaṃ ca gatikṣatau ।।

yathoddeśamaniryāṇe mārgāmārgāvadhāraṇe ।
sanirodhe samutpāde vastuyogaviyogayoḥ ।।

sthāne gotrasya nāśe ca prārthanāhetvabhāvayoḥ ।
pratyarthikopalambhe ca vikalpo grāhako aparaḥ ।।

bodhau sandarśanānyeṣāṃ taddhetośca parīndanā ।
tatprāptyanantaro hetuḥ puṇyabāhulyalakṣaṇaḥ ।।

kṣayānutpādayorjñāne malānāṃ bodhirucyate ।
kṣayābhāvādanutpādātte hi jñeye yathākramam ।।

prakṛtāvaniruddhāyāṃ darśanākhyena vartmanā ।
vikalpajātaṃ ki kṣīṇaṃ kiṃ vānatpattimāgatam ।।

sattā ca nāma dharmāṇāṃ jñeye cāvaraṇakṣayaḥ ।
kathyate yatparaiḥ śāsturatra vismīyate mayā ।।

nāpaneyamataḥ kiñcit prakṣeptavyaṃ na kiṃcana ।
draṣṭavyaṃ bhūtato bhūtaṃ bhūtadarśī vimucyate ।।

ekaikasyaiva dānādau teṣāṃ yaḥ saṃgraho mithaḥ ।
sa ekakṣaṇikaḥ kṣāntisaṃgṛhīto atra dṛkpathaḥ ।।

sa samādhiṃ samāpadya tataḥ siṃhavijṛmbhitam ।
anulomaṃ vilomaṃ ca pratītyotpādamīkṣate ।।

- bhāvanāmārgaḥ 

kāmāptamabadhīkṛtya vijñānamasamāhitam ।
sanirodhāḥ samapattīrgattvāgamya nava dvidhā ।।

ekadvitricatuḥpañcaṣaṭsaptāṣṭavyatikramāt ।
avaskandasamāpattiranirodhamatulyatā ।।

saṃkṣepe vistare buddhaiḥ sānāthyenāparigrahe ।
traikālike guṇābhāve śreyasastrividhe pathi ।।

eko grāhyavikalpo ayaṃ prayogākāragocaraḥ ।
dvitīyaścittacaittānāṃ pravṛttiviṣayo mataḥ ।।

anutpādastu cittasya bodhimaṇḍāmanaskriyā ।
hīnayānamanaskārau sambodheramanaskṛtiḥ ।।

bhāvane abhāvane caiva tadviparyaya eva ca ।
ayathārthaśca vijñeyo vikalpo bhāvanāpathe ।।

grāhakaḥ prathamo jñeyaḥ sattvaprajñaptigocaraḥ ।
dharmapratyaśūnyatvasaktipravicayātmakaḥ ।।

kṛte ca vastuno yānatritaye ca sa kīrttitaḥ ।
dakṣiṇāyā aśuddhau vā caryāyāśca vikopane ।।

sattvaprajñaptitaddhetuviṣayo navadhāparaḥ ।
bhāvanāmārgasambaddho vipakṣastad vighātataḥ ।।

sarvajñatānāṃ tisṛṇāṃ yathāsvaṃ trividhāvṛttau ।
śāntimārgatathatādisamprayogaviyogayoḥ ।।

asamatve ca duḥkhādau kleśānāṃ prakṛtāvapi ।
dvayābhāve ca saṃmohe vikalpaḥ paścimo mataḥ ।।

āsāṃ kṣaye satītīnāṃ cirāyocchvasitā iva ।
sarvākārajagatsaukhyasādhanā guṇasampadaḥ ।।

sarvāḥ sarvābhisāreṇa nikāmaphalaśālinam ।
bhajante taṃ mahāsattvaṃ mahodadhimivāpagāḥ ।।

- ānantaryasamādhiḥ 

trisāhasrajanaṃ śiṣyakhaḍgādhigamasampadi ।
bodhisattvasya ca nyāme pratiṣṭhāpya śubhopamāḥ ।।

kṛtvā puṇyabahutvena buddhatvāpteranantaraḥ ।
ānantaryasamādhiḥ sa sarvākārajñatā ca tat ।।

ālambanamabhāvo asya smṛtiścādhipatirmataḥ ।
ākāraḥ śāntatā cātra jalpājalpipravādinām ।।

ālambanopapattau ca tatsvabhāvāvadhāraṇe ।
sarvākarajñatājñāne paramārthe sasaṃvṛttau ।।

prayoge triṣu ratneṣu sopāye samaye muneḥ ।
viparyāse samārge ca pratipakṣavipakṣayoḥ ।।

lakṣaṇe bhāvanāyāṃ ca matā vipratipattayaḥ ।
sarvākārajñatādhārā ṣoḍhā daśa ca vādinām ।।

ityabhisamayālaṅkāre nāma prajñāpāramitopadeśaśāstre paṃcamādhikāraḥ ।

ānupūrvikādhikāraḥ ṣaṣṭhaḥ

dānena prajñayā yāvad buddhādau smṛtibhiśca sā ।
dharmābhāvasvabhāvenetyanupūrvakriyā matā ।।

ityabhisamāyālaṅkāre nāma prajñāpāramitopadeśaśāstre ṣaṣṭhādhikāraḥ ।

ekakṣaṇābhisambodhādhikāraḥ saptamaḥ

- avipākalalakṣaṇaḥ

anāsravāṇāṃ sarveṣāmekaikenāpi saṃgrahāt ।
ekakṣaṇāvabodho ayaṃ jñeyo dānādinā muneḥ ।।

araghaṭṭaṃ yathaikāpi padikā puruṣeritā ।
sakṛt sarvaṃ cālayati jñānamekakṣaṇe tathā ।।

- vipākalakṣaṇaḥ

vipākadharmatāvasthā sarvaśuklamayī yadā ।
prajñāpāramitā jātā jñānamekakṣaṇe tadā ।।

- alakṣaṇalakṣaṇaḥ

svapnopameṣu dharmeṣu sthitvā dānādicaryayā ।
alakṣaṇatvaṃ dharmāṇāṃ kṣaṇenaikena vindati ।।

- advayalakṣaṇaḥ

svapnaṃ taddarśinaṃ caiva dvayayogena nekṣate ।
dharmāṇāmadvayaṃ tattvaṃ kṣaṇenaikena paśyati ।।

ityabhisamayālaṅkāre nāma prajñāpāramitopadeśaśāstre saptamādhikāraḥ ।

dharmakāyādhikāraḥ aṣṭamaḥ

- svabhāvakāyaḥ

sarvākārāṃ viśuddhiṃ ye dharmāḥ prāptā nirāsravāḥ ।
svābhāviko muneḥ kāyasteṣāṃ prakṛtilakṣaṇaḥ ।।

- jñānadharmakāyaḥ

bodhipakṣāpramāṇāni vimokṣā anupūrvaśaḥ ।
navātmikā samāpattiḥ kṛtsnaṃ daśavidhātmakam ।।

abhibhvāyatanānyaṣṭaprakārāṇi prabhedataḥ ।
araṇā praṇidhijñānamabhijñāḥ pratisaṃvidaḥ ।।

sarvākārāścatastro atha śuddhayo vaśitā daśa ।
balāni daśa catvāri vaiśāradyānyarakṣaṇam ।।

trividhaṃ smutyupasthānaṃ tridhāsaṃmoṣadharmatā ।
vāsanāyāḥ samudghāto mahatī karuṇā jane ।।

āveṇikā munereva dharmā ye aṣṭādaśeritāḥ ।
sarvākārajñatā ceti dharmakāyo abhidhīyate ।।

śrāvakasyāraṇādṛṣṭernṛkleśaparihāritā ।
tatkleśastrotaucchittyai grāmādiṣu jināraṇā ।।

anābhogamanāsaṅgamavyāghātaṃ sadā sthitam ।
sarvapraśnāpanud bauddhaṃ praṇidhijñānamiṣyate ।।

paripākaṃ gate hetau yasya yasya yadā yadā ।
hitaṃ bhavati karttavyaṃ prathate tasya tasya saḥ ।।

varṣatyapi hi parjanye naiva bījaṃ prarohati ।
samutpāde api buddhānāṃ nābhavyo bhadramaśnute ।।

iti kāritravaipulyād buddho vyāpī nirucyate ।
akṣayatvācca tasyaiva nitya ityapi kathyate ।।

- sambhogakāyaḥ

dvātriṃśallakṣaṇāśītivyañjanātmā munerayam ।
sāmbhogiko mataḥ kāyo mahāyānopabhogataḥ ।।

cakrāṅkahastaḥ kramakūrmapādo jālāvanaddhāṅgulipāṇipādaḥ ।
karau sapādau taruṇau mṛdū ca samutsadai saptabhirāśrayo asya ।।

dīrghāṅgulirvyāyatapārṣṇigātraṃ prājyaṃ tvṛjūcchaṅkhapadordhvaromā ।
eṇeyajaṅghaśca paṭūrubāhuḥ kośāvanaddhottamabastiguhyaḥ ।।

suvarṇavarṇaḥ pratanūcchaviśca pradakṣiṇaikaikasujātaromā ।
ūrṇāṅkitāsyo haripūrvakāyaḥ skandhau vṛtāvasya citāntarāṃsaḥ ।।

hīno rasaḥ khyāti rasottamo asya nyagrodhavanmaṇḍalatulyamūrtiḥ ।
uṣṇīṣamūrdhā pṛthucārujivho brahmasvaraḥ siṃhahanuḥ suśuklāḥ ।।

tulyāḥ pramāṇe aviralāśca dantā anyūnasaṃkhyā daśikāścatasraḥ ।
nīlekṣaṇo govṛṣapakṣmanetro dvātriṃśadetāni hi lakṣaṇāni ।।

yasya yasyātra yo heturlakṣaṇasya prasādhakaḥ ।
tasya tasya prapūryāyaṃ samudāgamalakṣaṇaḥ ।।

gurūṇāmanuyānādirdṛḍhatā saṃvaraṃ prati ।
saṃgrahāsevanaṃ dānaṃ praṇītasya ca vastunaḥ ।।

vadhyamokṣasamādānaṃ vivṛddhiḥ kuśalasya ca ।
ityādiko yathāsūtraṃ heturlakṣaṇasādhakaḥ ।।

tāmrāḥ snigdhāśca tuṅgāśca nakhā aṅgulayo muneḥ ।
vṛttāścitānupūrvāśca gūḍhā nirgranthayaḥ śirāḥ ।।

gūḍhau gulphau samau pādau siṃhebhadvijagopateḥ ।
vikrāntaṃ dakṣiṇaṃ cārugamanamṛjuvṛttatā ।।

muṣṭānupūrvate medhyamṛdutve śuddhagātratā ।
pūrvavyañjanatā cārupṛthumaṇḍalagātratā ।।

samakramatvaṃ śuddhatvaṃ netrayoḥ sukumāratā ।
adīnotsadagātratve susaṃhatanagātratā ।।

suvibhaktāṅgatā dhvāntapradhvastālokaśuddhatā ।
vṛttamṛṣṭākṣatākṣāmakukṣitāśca gabhīratā ।।

dakṣiṇāvartatā nābheḥ samantād darśanīyatā ।
samācāraḥ śuciḥ kālatilakāpagatā tanuḥ ।।

karau tulamṛdū snigdhagambhīrāyatalekhatā ।
nātyāyataṃ vaco bimbapratibimbaupamauṣṭhatā ।।

mṛdvī tanvī ca raktā ca jivhā jīmūtaghoṣatā ।
cārūmañjusvaro daṃṣṭrā vṛttāstīkṣṇāḥ sitāḥ samāḥ ।।

anupūrvī gatāstuṅgā nāsikā paramaṃ śuciḥ ।
viśāle nayane pakṣmacitaṃ padmadalākṣitā ।।

āyataślakṣṇasusnigdhasamaromnau bhruvau bhujau ।
pīnāyatau samau karṇāvupaghātavivarjitau ।।

lalāṭamaparimlānaṃ pṛthupūrṇottamāṅgatā ।
bhrabharābhāścitāḥ ślakṣṇā asaṃlulitamurtayaḥ ।।

keśā aparuṣāḥ pusāṃ saurabhyādapahāriṇaḥ ।
śrīvatsaḥ svastikaṃ ceti buddhānuvyañjanaṃ matam ।।

- nairmāṇikakāyaḥ

karoti yena citrāṇi hitāni jagataḥ samam ।
ābhavāt so anupacchinnaḥ kāyo nairmāṇiko muneḥ ।।

buddhakāritrāṇi tathā karmāpyanucchinnamasyāsaṃsāramiṣyate ।
gatīnāṃ śamanaṃ karma saṃgrahe ca caturvidhe ।।

niveśanaṃ sasaṃkleśe vyavadānāvabodhane ।
sattvānāmarthayāthātmye ṣaṭsu pāramitāsu ca ।।

buddhamārge prakṛtyaiva śūnyatāyāṃ dvayakṣaye ।
saṃkete anupalambhe ca paripāke ca dehinām ।।

bodhisattvasya mārge abhiniveśasya nivāraṇe ।
bodhiprāptau jinakṣetraviśuddhau niyatiṃ prati ।।

aprameye ca sattvārthe buddhasevādike guṇe ।
bodheraṅgeṣvanāśe ca karmaṇāṃ satyadarśane ।।

viparyāsaprahāṇe ca tadavastukatānaye ।
vyavadāne sasambhāre saṃskṛtāsaṃskṛte prati ।।

vyatibhedāparijñāne nirvāṇe ca niveśanam ।
dharmakāyasya karmedaṃ saptaviṃśatidhā matam ।।

ityabhisamayālaṅkāre nāma prajñāpāramitopadeśaśāstre aṣṭamādhikāraḥ ।