
svadharmajñānavairāgyasādhyabhaktyekagocaraḥ ।
nārāyaṇaḥ paraṃ brahma gītāśāstre samīritaḥ ।।

jñānakarmātmike niṣṭhe yogalakṣe susaṃskṛte ।
ātmānubhūtisiddhyārthe pūrvaṣaṭkena coditaḥ ।।

madhyame bhagavattattvayāthātmyāvāptisiddhaye ।
jñānakarmābhinirvartyo bhaktiyogaḥ prakīrtitaḥ ।।

pradhānapuruṣavyaktasarveśvaravivecanam ।
karma dhīr bhaktir ityādipūrvaśeṣo antimoditaḥ ।।

asthānasnehakāruṇyadharmādharmadhiyākulam ।
pārthaṃ prapannam uddiśya śāstrāvatraṇaṃ kṛtam ।।

nityātmāsaṅgakarmehagocarā sāṃkhyayogadhīḥ ।
dvitīye sthitadhīlakṣyā proktā tanmohaśāntaye ।।

asaktyā lokarakṣāyai guṇeṣv āropya kartrktām ।
sarveśvare vā nyasyoktā tṛtīye karmakāryatā ।।

prasaṅgāt svasvabhāvoktiḥ karmaṇo akarmatāsya ca ।
bhedā jñānasya māhātmyam caturthādhyāya ucyate ।।

karmayogasya saukaryaṃ śaighryaṃ kāścana tadvidhāḥ ।
brahmajñānprakāraś ca pañcamādhyāya ucyate ।।

yogābhyāsavidhir yogī caturdhā yogasādhanam ।
yogasiddhaḥ svayogasya pāramyaṃ ṣaṣṭha ucyate ।।

svayāthātmyaṃ prakṛtyāsya tirodhiḥ śaraṇāgatiḥ ।
bhaktabhedaḥ prabuddhasya śraiṣṭhyaṃ saptama ucyate ।।

aiśvaryākṣarayāthātmyaṃ bhagavaccaraṇārthiṇām ।
vedyopādeyabhāvānām aṣṭame bhede ucyate ।।

svamāhātmyaṃ manuṣyatve paratvaṃ ca mahātmanām ।
viśeṣo navame yogo bhaktirūpaḥ prakīrtitaḥ ।।

svakalyāṇaguṇānantyakṛtsnasvādhīnatāmatiḥ ।
bhaktyutpattivivṛdhyarthā vistīrṇā daśamoditā ।।

ekādaśe asya yāthātmyasākṣātkārāvalokanam ।
dattam uktā vidiprāptyor bhaktyekopāyatā tathā ।।

bhaktiśraiṣṭhyam upāyoktir aśaktasyātmaniṣṭhatā ।
tatprakārās tv atiprītir bhakte dvādaśa ucyate ।।

dehasvarūpam ātmāptihetur ātmaviśodhanam ।
bandhahetur vivekaś ca trayodaśa udīryate ।।

guṇabandhavidhau teṣāṃ kartṛtvam tannivartanam ।
gatitrayasvamūlatvaṃ caturdaśa udīryate ।।

acinmiśrād viśuddhāc ca cetanāt puruṣottamaḥ ।
vyāpānād bharaṇāt svāmyād anyaḥ pañcadaśoditaḥ ।।

devāsuravibhāgoktipūrvikā śāstravaśyatā ।
tattvānuṣṭhānavijñānasthemne ṣoḍaśa ucyate ।।

aśāstram āsuraṃ kṛtsnam śāstrīyaṃ guṇataḥ pṛthak ।
lakṣaṇaṃ śāstrasiddhasya tridhā saptadaśoditam ।।

īśvare kartṛtābuddhiḥ sattvopādeyatāntime ।
svakarmapariṇāmaś ca śāstrasārārtha ucyate ।।

karmayogas tapastīrthadānayajñādisevanam ।
jñānayogo jitasvāntaiḥ pariśuddhātmani sthitiḥ ।।

bhaktiyogaḥ parāikāntyaprītyā dhyānādiṣu sthitiḥ ।
trayānām api yogānāṃ tribhir anyonyasaṃgamaḥ ।।

nityanaimittikānāṃ ca parārādhanarūpiṇam ।
ātmaṛṣṭes trayo apy ete yogadvāreṇa sādhakāḥ ।।

nirastanikhilājñāno dṛṣṭvātmānaṃ parānugam ।
pratilabhya parāṃ bhaktiṃ tayaivāvāpnoti tatpadam ।।

bhaktiyogas tadarthī cet samagrāiśvaryasādhanam ।
ātmārthī cet trayo apy ete tatkaivalyasya sādhakāḥ ।।

aikāntyaṃ bhagavaty eṣāṃ samānam adhikāriṇām ।
yāvatprāpti parārthī cet tad evātyantam aśunute ।।

jñānī tu paramaikāntī tadāyattātmajīvanaḥ ।
tatsaṃśleṣaviyogaikasukhaduḥkhas tadekadhīḥ ।।

bhagavaddhyānayogoktivandanastutikīrtanaiḥ ।
labdhātmā tadgataprāṇamanobuddhīndriyakriyaḥ ।।

nijakarmādibhaktyantaṃ kuryāt prītyaiva kāritaḥ ।
upāyatāṃ parityajya nyasyed deve tu tām abhīḥ ।।

aikāntyātyantadāsyaikaratis tatpadam āpnuyāt ।
tatpradhānam idaṃ śāstram iti gītārthasaṃgrahaṃ ।।