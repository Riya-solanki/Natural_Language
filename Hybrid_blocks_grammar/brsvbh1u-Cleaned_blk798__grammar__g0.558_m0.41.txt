--- source: brsvbh1u-Cleaned.txt | block: 798 | label: grammar | g:0.558 m:0.41 ---

pratijñāsiddherliṅgamāśmaradhyaḥ ।
yathā hi vahnervikārā vyuccaranto visphuliṅgā na vahneratyantaṃ bhidyante, tadrūpanirūpaṇatvāt, nāpi tato atyantamabhinnāḥ, vahneriva parasparavyāvṛttyabhāvaprasaṅgāt, tathā jīvātmano api brahmavikāra na brahmaṇo atyantaṃ bhidyante, cidrūpatvābhāvaprasaṅgāt ।
nāpyatyantaṃ na bhidyante, parasparaṃ vyāvṛttyabhāvaprasaṅgāt, sarvajñaṃ pratyupadeśavaiyarthyācca ।
tasmātkathañcidbhedo jīvātmanāmabhedaśca ।
tatra tadvijñānena sarvavijñānapratijñāsiddhaye vijñānātmaparamātmanorabhedamupādāya paramātmani darśayitavye vijñānātmanopakrama ityāśmaradhya ācāryo mene ।।