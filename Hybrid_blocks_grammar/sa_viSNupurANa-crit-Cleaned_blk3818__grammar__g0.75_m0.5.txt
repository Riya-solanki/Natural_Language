--- source: sa_viSNupurANa-crit-Cleaned.txt | block: 3818 | label: grammar | g:0.75 m:0.5 ---

āhukasya devakograsenau dvau putrau । devavān upadevaḥ sahadevo devarakṣito devakasyāpi catvāraḥ putrāḥ । teṣāṃ ca vṛkadevopadevā devarakṣitā śrīdevā śāntidevā sahadevā devakī ca sapta bhaginyaḥ । tāś ca sarvā eva vasudeva upayeme । ugrasenasyāpi kaṃsanyagrodhasunāmakaṅkaśaṅkusubhūmirāṣṭrapālayuddhamuṣṭituṣṭimatsaṃjñāḥ putrāḥ । kaṃsā kaṃsavatī sutanū rāṣṭrapālī kaṅkī ca ugrasenatanūjāḥ । bhajamānāc ca vidūrathaḥ putro abhavat । vidūrathāc chūraḥ śūrāc chamī śaminaḥ pratikṣatraḥ । tasmāt svayaṃbhojas tataś ca hṛdikaḥ ।।