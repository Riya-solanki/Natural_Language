--- source: sa_utpaladeva-IzvarapratyabhijJAkArikA-with-vRtti-Cleaned.txt | block: 201 | label: grammar | g:0.75 m:0.5 ---

sarvatrārthe vicitro avabhāsaḥ śūnyadehāder eva pramātuḥ kālakramābhāsahetur, sa hi prākkālo na tathā tadānīṃ bhāsate smṛtiṃ vihāya svavartamānāpekṣayā cāsau bhūtabhaviṣyatte vyavaharati । sakṛdvibhātasya tu bhāsanakriyāvicchedād āvṛttigaṇanābhāvān nātmanīvārtheṣv api kālabhedaḥ ।