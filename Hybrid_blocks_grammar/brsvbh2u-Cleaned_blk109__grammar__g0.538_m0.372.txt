--- source: brsvbh2u-Cleaned.txt | block: 109 | label: grammar | g:0.538 m:0.372 ---

iṣṭāniṣṭaguṇasvarūpāvadhāraṇamavibhāgāpannamasya bhogaḥ, bhoktṛsvarūpāvadhāraṇamapavargaḥ, tena hi buddhisatvamevāpavṛjyate, tathāpi yathā jayaḥ parājayo vā yodheṣu vartamānaḥ prādhānyātsvāminyapadiśyate, evaṃ bandhamokṣau buddhisatve vartamānau kathañcitpuruṣe apadiśyete, sa hyavibhāgāpatyā tatphalasya bhokteti ।
tadetadabhisaṃdhāyāha-syādapi kadācinmokṣopapattiriti ।
atrocyatena ।
ekatvādeva tapyatāpakabhāvānupapatteḥ ।
yata ekatve tapyatāpakabhāvo nopapadyata ekatvādeva, tasmātsāṃvyavahārikabhedāśrayastapyatāpakabhāvo asmābhirabhyupeyaḥ ।
tāpo hi sāṃvyavahārika eva na pāramārthika ityasakṛdāveditam ।
bhavedeṣa doṣo yadyekātmatāyāṃ tapyatāpakāvanyonyasya viṣayaviṣayibhāvaṃ pratipadyeyātāmityasmadabhyupagama iti śeṣaḥ ।
sāṃkhyo api hi bhedāśrayaṃ tapyatāpakabhāvaṃ bruvāṇo na puruṣasya tapikarmatāmākhyātumarhati, tasyāpariṇāmitayā tapikriyājanitaphalaśālitvānupapatteḥ ।
kevalamanena sattvaṃ tapyam, abhyupeyaṃ tāpakaṃ ca rajaḥ ।