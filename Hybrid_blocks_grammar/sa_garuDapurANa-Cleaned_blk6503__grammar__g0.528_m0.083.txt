--- source: sa_garuDapurANa-Cleaned.txt | block: 6503 | label: grammar | g:0.528 m:0.083 ---

amukagotrāṇāmasmatpitṛpitāmahaprapitāmahānāṃ sapatnīkānāmidamannapānādikamakṣayyamastviti pitrādibrāhmaṇahaste tilajaladānam । astviti brāhmaṇo vadet । etanmātāmahādīnāmakṣayyamāśiṣaḥ । oṃ aghorāḥ pitaraḥ santu gotraṃ no vardhatāṃdātāro no abhivardhantāṃ vedāḥ santatireva ca । 
śraddhā ca no mā vyagamadbahudeyañca no astviti ।
annañca no bahu bhavedatithīṃśca labhemahi ।
yācitāraśca naḥ santu mā ca yāciṣma kañcana ।
etāḥ satyāśiṣaḥ santu ।।