--- source: jsbh3-1u-Cleaned.txt | block: 19 | label: grammar | g:0.516 m:0.211 ---

iti ṣaṣṭhamaruṇādhikaraṇam ।।
pūrvaṃ dravyaviṣaye viniyogaprakāraṃ nirūpyādhunā guṇaviṣaye tannirūpayitumudāharati jyotiṣṭoma iti ।।
pūrvavat pūrvapakṣasiddhyaupayikatayā jyotiṣṭoma ityuktam ।
aruṇāśabdasya dravyaparatve dravyasya krīṇātyanvayopapatteḥ pūrvapakṣāsaṃbhavaṃ nirasituṃ guṇavacanatvaṃ sādhayati tatreti ।।
tatrāruṇavyaktinānātvapakṣe aruṇaguṇavacana ityarthaḥ ।
natu viśiṣṭavyaktivacana ityākṛtyadhikaraṇanyāyapravṛttipradarśanārtham ।।
atra prācīnairaruṇādiśabdānāṃ kevalaṃ guṇavācitve śuklo devadatta itivat aruṇo ghaṭa iti sāmānādhikaraṇyānupapatteḥ rūpavān ghaṭa ityatreva matvarthīyenaiva sāmānādhikaraṇyāpatterākṛtyadhikaraṇanyāyena guṇavācakānāmapyaruṇādiśabdānāṃ nirūḍhalakṣaṇayā dravyaparatvamapi ।
ata eva "guṇavacanebhyo matupo lugiṣṭa" iti na tatprayogāpattiḥ ityuktam, tanna; prayogābhāvena sāṃpratikalakṣaṇāyā anupapattau nirūḍhalakṣaṇāyāḥ sutarāmanupapatteḥ ।
taduktaṃ vārtike nirūḍhalakṣaṇāḥ kāścitsāmarthyādabhidhānavat ।
kriyante sāṃprataṃ kāścitkāścinnaiva tvaśaktitaḥ ।
" iti ।।
ataśca viśiṣṭadravyavācitve yathaiva śuklādipadānāmeva tadvācitvaṃ, na rūpādiśabdānāṃ aprayogāt, evaṃ guṇamātravācitve api teṣveva dravyalakṣaṇā nānyatreti niyamopapatterdravye lakṣaṇayā sāmānādhikaraṇyopapattirnavātiprasaṅgaḥ ।
ata eva guṇavacanatve puṃlliṅgatā ।
dravyavacanatve āśrayaliṅgavacanatetyarthakaṃ "guṇavacanānāmāśrayato liṅgavacanāni bhavantī" tyanuśāsanāntaramupapadyate ।
guṇavacanatvamapi viśeṣaṇatvena guṇaśakyatvaparaṃ draṣṭavyam ।
itthamaruṇāpadasya dravyaparatvamuktamayuktamiti sūcayan tasyāṅgīkāre niṣprayojanatāndarśayati tṛtīyayeti ।।
ayamarthaḥ kiṃ dravyalakṣaṇā karaṇatvānvayānupapattyā, uta liṅgasaṅkhyānvayānupapattyā vā ।
nādyaḥ; jāteriva guṇasyāpi dravyaparicchedadvārā tadupapatteranupapattyabhāvāt ।
ataeva yatra kriyājanyaphalaśālitvarūpakarmatvasya taduddeśyatvarūpasaṃpradānatvasyaca odanavipravṛttitvāsaṃbhavaḥ; tatraiva tallakṣaṇā, natu tṛtīyāntādisthala ityuktamākṛtyadhikaraṇe ।
nāntyaḥ; tasya pāśādhikaraṇanyāyena sādhutvamātreṇāśrayaniṣṭhatayā vopapattau prātipadike lakṣaṇāyāṃ pramāṇābhāvāt ।
ata eva sāmānādhikaraṇyasaṃbandhena tayoḥ karaṇatve prātipadikārthevānvaye saṃsargavidhayā pārṣṭhikabhāvena vā dravyabodhopapatternaiva lakṣaṇāyāstatra prayojanam; dvitīyādisthale tadāvaśyakatve apīha tṛtīyānte tatprayojanābhāvāt ।
yadyetādṛśasthale api tallakṣaṇāṅgīkriyate, tadā viśeṣye dravye guṇasyānvayāpattyā tadviśiṣṭadravyasya mūrtatayaikahāyanyādivat pārṣṭhikānvayalabhyābhedasaṃbandhena kraya eva niveśopapatteḥ pratyuta samasyamānānekapadatatsāmānādhikaraṇyālocanāpekṣādhikyena vilambitatvāt tena dravyavidhyanāpatterguṇaśabdenaiva dravyavidhyāpatteḥ krayasādhanadravyaniveśasyaivopapattāvamūrtatayā kraye tanniveśāsaṃbhavena prākaraṇikayogyakārakamātraniveśapūrvapakṣāsaṃbhave tatsamādhānārthādhikaraṇārambhasya siddhānte guṇasyaiva dravyaparicchedadvārā karaṇatvapratipādanasyaca vaiyarthyāpattiḥ, tathā caturādiśabdānāmapi saṅkhyāviśiṣṭamuṣṭiparatvāpattau jaghanyāyā api muṣṭeḥ pradhānatvena tadanurodhasyaivāpattau mukhyatvena saptadaśaśarāve carau saṅkhyānugrahasya vakṣyamāṇasyānāpattiścetyato guṇamātraparatvameveti ।।
avyutpattyāpatteriti ।।
liṅgasaṅkhyādīnāṃ viśeṣye kārake sāmānādhikaraṇyasaṃbandhena karaṇatvevānvayasya vyutpannasya tyāgena dravye anvayāṅgīkāreṇa dravyalakṣaṇāyāṃ vyutpattyantarakalpanāpatterityarthaḥ ।।
nanu kevalaguṇavācitve kathaṃ guṇavacanebhyo matupo lugiṣṭo guṇavacanānāmāśrayata ityanuśāsanadvayasyopapattiḥ? tatra guṇinamuktvā guṇavācakā ye teṣāmeva śuklādiśabdānāṃ guṇavacanapadena grahaṇena guṇiparatvāvaśyakatvādityata āha yathācaivamiti ।।
ādyānuśāsanasya yatra lakṣaṇāprasaktiḥ tatparatvam, dvitīye svaśakyārthaviśiṣṭavyaktiviṣayakalakṣaṇāvṛttiyogye yatprakāratayā vyakteranvayastadarthakaṃ guṇapadamiti tasyaiva guṇavacanaśabdenopādānamiti dvayoranuśāsanayorupapattiḥ ।
atra yogyāntamātravivakṣāyāṃ ajāyāḥ śukla ityādāvapi ṭābādyāpattiḥ; tasyatadā lakṣakatvābhāve api araṇyasthadaṇḍavadyogyatvasya sattvāt, atastadvyāvṛttyarthamanvaya iti ।
ataeva tatrāśrayagataliṅgābhāve agaṇe śuklādayaḥ puṃsī' tyanena sādhutvārthaṃ puṃlliṅgameva niyamyate ।
rūpamastītyādau prakāratayā dravyānanvayādādyam ।
tatra tādṛśayogyatāyā abhāvāt ।
ataśca vyaktilakṣaṇābhāvepi yalliṅgadravyaparicchedadvārā guṇasya karaṇatvaṃ, tadgatastrītvenaiva ṭābādyutpatteḥ aruṇāśabdasyātra guṇaparatvameveti kaustubhe draṣṭavyamityarthaḥ ।
etacca aruṇaikahāyanīśabdayoḥ prācīnoktavailakṣaṇyanirāsatātparyamātreṇa draṣṭavyam ।।
vastutastu pacatītyatra ekatvasya sāmānādhikaraṇyasaṃbandhena bhāvanānvane saṃsargavidhayā bhātasya kartuḥ pacatītyasmāt eko naveti saṃśayavyudāsasiddhadharmitāvacchedakaviśiṣṭadharmijñānāvaśyakatvāya lakṣaṇā tatra pūjyapādairuktā, tathehāpyaruṇāpadāt jāyamānasaṃśayavyudāsāya dravyalakṣaṇāvaśyakyeva; tāvatāpi dravyasya karaṇatayā prāpterviśeṣaṇāṃśasya guṇasyaiva karaṇatvāvaśyakatve tatrāmūrtatvādinā kriyānanvayamāpādya pūrvapakṣaḥ tathā ekahāyanyādipadayorapyaviśiṣṭa eva sa iti dhyeyam ।।
yattu aruṇatvajātiparatve tayā saha guṇe samavāyasaṃbandhasaṃbhavena lakṣaṇayā guṇaparatvasaṃbhave api dravye tadabhāve vyaktilakṣaṇānupapattyā dravyaparasāmānādhikaraṇyānupapattiriti somanāthīye uktam, tat na manoharam; nīlo ghaṭa ityādisāmānādhikaraṇyapratītau nīlapadasya nīlarūpāśrayadravyasaṃyuktatvasaṃbandhena nīlapadavyaktilakṣaṇāvat ihāpi svāśrayasamavāyasaṃbandhena jātiparasyāpi lakṣaṇayā tadupapatteḥ samānatvāt ।
ata eva nīlaṃ rūpamiti pratīternīlarūpatvajāteḥ samavāyena vidyamānāyāḥ pravṛttinimittatvāśrayaṇaṃ tathaiva tasyā eva jāteḥ paraṃparāsaṃbandhena ghaṭādāvapyaṅgīkāre bādhakābhāvena muṅkhyayaiva vṛttyā prayoga upapādito nakṣatravādāvalyāṃ mīmāṃsakamūrdhanyena ।
tadā ko doṣaḥ paraṃparāsaṃbandhena lakṣaṇāśrayaṇa iti dik ।।
atra sūtre dravyaguṇayoraikakarmyādityupādānādāvaśyakaṃ piṅgākṣyādiśabdānāṃ dravyaparatvamupapādayituṃ matvartheneva bahuvrīheḥ dravyābhidhānenaiva āntarālikasaṃbandhabhānasiddheranyalabhyatvena tatra śaktiṃ kalpayitvā dravyaparatvameva matupa iva bahuvrīherapyāśrīyate ।
taduktaṃ vārtike "sarvatra yaugikaiḥ śabdairdravyamevābhidhīyate ।
nahi saṃbandhavācyatvaṃ saṃbhavatyatigauravāt" iti ।
tatrāpi citragurityevamādiṣu citragośabdayoratyantavyatiriktārthābhidhāyitvāt devadattādipadaiḥ sāmānādhikaraṇyāyogāt prāgapi devadattādipadādanyapadārthapratītervākyārthatvāsaṃbhavenānyapadārthe śaktireva ।
lakṣaṇāpakṣe bahuvrīheraruṇaśabdasya caikāntaritadravyalakṣakatvāṃśāviśeṣe hi kiṃ vinigamakam yadbahuvrīhereva dravyābhidhāyitā nāruṇapadasyeti, ato anyapadārthe śaktiḥ ।
naca indrapītaśabde pūrvapakṣe bahuvrīhāvanyapadārthalakṣaṇāpattidūṣaṇāprasakteḥ ṣaṣṭhītatpuruṣāpekṣayā daurbalyāsaṃbhavena kathaṃ pūrvapakṣotthānaṃ? iti vācyam; ṣaṣṭhītatpuruṣe bahuvrīhauca ekasyaivottarapadārthe anyavākyārthe cānvayasāmye api ṣaṣṭhītatpuruṣe ekasyaiva tyāgaḥ, bahuvrīhau tu ubhayoriti vaiṣamyeṇa tadapekṣayā tasya daurbalyasiddheḥ ।।
etena bahuvrīdāvanyapadārthasya śakyatve vidyāprayuktyabhāvakṛtalāghavāt niṣādasthapatiśabde karmadhārayatyāgena bahuvrīhyāśrayaṇāpattirityapi apāstam; karmadhāraye śrutapadārthānāṃ sarveṣāmeva vākyārthānvayaḥ, bahuvrīhāvekaikasyānvaya iti vaiṣamyamātreṇa daurbalyopapatteḥ ।
ato yadyapi citrāḥ gāvo yasyeti vigraho loke prasiddhaḥ; tathāpi rājapuruṣa iti ṣaṣṭhītatpuruṣe ṣaṣṭhyantapratipādye upasarjanatvasya prathamāntapratipādyārthe pradhānatvasyeva prathamāntanirdiṣṭānāṃ citragavīṇāmeva prādhānyāpattyānyapadārthadravyaprādhānyapratītibhaṅgāpatteḥ citrāṇāṃ gavāmayamityevaṃ vigraheṇa anyapadārthaśakterekahāyanyādiśabdānāṃ bahuvrīhitvāt dravyaparatvamiti prācāṃ matamāha ekahāyanyādīti ।।
kṛttaddhitādisthale ekenaiva itarasyākṣepasiddheranekaśaktikalpanāparihārāya pradhānenaiva guṇabhūtasya loke ākṣepadarśanāt liṅgasaṅkhyānvayayogyadravyasyaiva sattvapadavācyatvena prādhānyena tatraiva śaktirna viśeṣaṇībhūtasaṃbandhe tasyākṣepādeva bhānasiddheḥ ।।
ataeva tṛtīyāntejāterdvitīyāntādisthaleca vyakteśca prādhānyadarśanāt niyāmakābhāve ākṛtyadhikaraṇanyāyapravṛttyā jātereva vācyatvaṃ vyakterākṣepalabhyatvameva ।
evañca kṛdantādestu na viśeṣaṇe śaktiḥ, apitu dravya eva ।।
ataeva sarvatreti vārtikamapyetādṛśaviṣaya eva viśeṣaṇībhūtasaṃbandhādiśaktinirākaraṇaparaṃ sat yatra yaugakasthale kṛdādivācakāntarasattvaṃ tadviṣayameva ।।
yatratu bahuvrīhyādau navācakāntarasattvaṃ tatra yaṣṭīḥ praveśayetyādāviva padadvayasyaiva svārthaviśiṣṭānyapadārthe anyapadārthamātre vā nirūḍhalakṣaṇopapattau atiriktaśaktikalpane mānābhāvaḥ; ananyalabhyasya śabdārthatvāt ।।
ataeva yatra kṛdādāvapi prakṛtipratyayārthe lopo yathodbhidadhunetyādau tatrāvaśiṣṭabhāgasya tallakṣakatvamiṣṭameva, na tvatiriktā śaktiḥ ।।
naca bahuvrīheranyapadārthaśaktatvābhāve aruṇāpadādaviśeṣāpattyā sūtre dravyaguṇayoriti nirdeśānupapattiḥ; asmanmate nirūḍhalakṣaṇātadabhāvābhyāmeva viśeṣasiddheḥ ।
evañca padadvaye lakṣaṇāṅgīkārādeva tatpuruṣāpekṣayā sutarāṃ karmadhārayāpekṣayā daurbalyaṃ siddhaṃ bhavati ।
ataevaindrapītādhikaraṇe pūrvapakṣaprasādhanāya bahuvrīhāvanyapadārthalakṣaṇāpattiḥ siddhānte darśitā, siddhāntepica śaktyā parihāramanabhidhāya hutāhutasamudāyavācinaḥ indrapītaśabdasya tadavayave lakṣaṇāpattimātrameva pūrvapakṣadūṣaṇatvena darśitamiti ।।
naiyāyikādibahusaṃmataṃ pakṣāntaramāha anyapadārtha iti yattu prakāśakāraiḥ bahuvrīhāvanyapadārthalakṣaṇāyāṃ paṃṅkajādipadeṣvapi tadāpattau yogarūḍhyucchedaprasaṅgāt tadvadihāpi śaktirevetyuktaṃ taddūṣaṇaṃ kaustubhe draṣṭavyam ।।
vastutastu aruṇāpadavadeva ekahāyanyādipadānāmapi ākṛtyadhikaraṇanyāyena ekahāyanādirūpaviśeṣaṇavācitvameva; tasyāpyāruṇyavat dravyaparicchedadvārā karaṇatvopapatteḥ ।
ataeva yatra dvitīyāntādisthale tadasaṃbhavastatparameva matuppratyayānuśāsanavat bahuvrīhyanuśāsanamiti nadravye śaktirlakṣaṇā vā svīkāryā ।
sautraṃ dravyapadañca pramāṇāntarapramitadravyapārṣṭhikasaṃbandhapratipādanatayāpyupapatt imadityabhipretya svasaṃmataṃ pakṣāntaramāha śakyatetviti ।
pramāṇāntarapramiteti ।।
gavā te krīṇātītimantraliṅgāvagatagorūpadravyamādāyetyarthaḥ ।।
asmiṃśca pakṣe amūrtatvāviśeṣāt sarveṣāmeva vicāraviṣayiteti bhāvaḥ ।।
evaṃ prakṛtavicāropayuktaṃ prasādhya śābdabodhatvāvacchinnaṃ prati yogyatājñānasya hetutvāt amūrtasyāruṇyasya krayabhāvanānvayāyogyatvāt tatrāniveśena vākyīyānvayaṃ bādhitvā "vihitastu sarvadharmaḥ syāt saṃyogato viśeṣāt prakaraṇāviśeṣā" diti teṣāmarthādhikaraṇapūrvapakṣasūtratvena āśritya prākaraṇikasarvadravyārthatvapūrvapakṣaṃ sādhayituṃ yogyatayā vākyīyadravyānvayasaṃbhavaṃ nirasyati tadiheti ।।
yatra agnihotrahavaṇyeti vākye lyuḍuktakaraṇībhūtasya dravyasya svavākyopāttanirvāpaṃ prati yogyatā tatra tasyā nirvāpāṅgatvasaṃbhave api iha kārakatvena dravye amūrtatvena krayabhāvanāyāṃ vā anvayāsaṃbhavāt na tadaṅgatvam, apitu śrutivākyayoraudāsīnye satyadhikārākhyaprakaraṇena jyotiṣṭomopasthitau yogyatayā tadīyadravyaparicchedakatvena vidhivākyaṃ dravyavācakapadañca prakalpya tadvidhānāt sarvayogyakārakatvamiti na kevalaṃ prākaraṇikakaraṇakārakāṅgatvamātram, kintu tatsādhāraṇyena kartrādikārakāṅgatvamityarthaḥ ।।
yattu vārtike siddhasyāruṇyasya prakaraṇāgrahaṇamāśaṅkya aruṇayeti tṛtīyayā prākaraṇikāni jyotiṣṭomāpūrvasādhanāni somaprabhṛtīnyanūdya aruṇaprātipadikārtho vidhīyate ।
"ataśca padamevaitadvākyenaivaṃ vibhajyate ।
yā vyaktiḥ karaṇatvena coditāpūrvasādhanam ।
tayā tatsādhayennityamaruṇatvaviśiṣṭayā ।
evañcedaruṇaṃ kāryakaraṇaṃ yadgṛhādyapi ।
yatpunaryajamānādivihitaṃ kārakāntaram ।
na tasyāyaṃ guṇaḥ śeṣaḥ sarvārthopyavadhāritaḥ" ।
ityuktam; tat tṛtīyayā lakṣaṇayā dravyopādāne ekahāyanyā eva lakṣaṇāpatteḥ paraṃparāsaṃbandhena svavākyopāttakrayānvayasaṃbhavādekaprasaratābhaṅgāpatteścāyuktami ti vyaktaṃ kaustubhe ।।
etena ekahāyanyādipadānāṃ dravyaparatvāt śrautatadavaruddhe kraye aruṇāpadalakṣyadravyavidhyasaṃbhava iti śāstradīpikoktaṃ apāstam; balābale satyapi vastuta ekatvena virodhābhāvāt ।
ataḥ pūrvoktarītyā yogyasarvakārakāṅgatvamityarthaḥ ।।
na śābdabodhatvāvacchinnaṃ prati yogyatājñānasya kāraṇatvam; tadabhāve apyayogyatāniścayābhāvadaśāyāṃ gṛhītapadapadārthasaṃketasya śābdabodhodayāt ।
anyathā yāgasyāpi svargānvayaśābdabodhānudayena apūrvakalpanānāpatteḥ, kintvayogyatāviścayaḥ pratibandhakaḥ iti tadabhāvasya kāraṇatvena prakṛte api tāvanmātreṇa krayabhāvanāyāmapūrvasyāpyanvayopapatteḥ tadīyadravyāṅgatvamevetyabhipretya siddhāntamāha na yogyateti ।
paścācceti ।।
āruṇyasya kriyānvayāt pūrvaṃ dravyānvaye kārakatvavyāghātāpatteḥ prathamato dravyaparicchedarūpavyāpārānavagame api uktasāmagrīvaśādekahāyanīkrayasomādikārakāntaravadeva bhāvanayā saṃbandhe sati viśiṣṭavidhānena vidheyānekatvakṛtavākyabhedaparihāreṇa paścāt krayasya somanirūpitakaraṇatvabodhadaśāyāṃ bhāvanāpratyāsannatvādekahāyanīvanmatvarthalakṣaṇayā krayasaṃbandhena dravyasaṃbandhābhāve api guṇasya dravyaparicchedakatvarūpavyāpāramantareṇa karaṇatvānirvāhāt yogyatayā tasminnavagate dravyaviśeṣāpekṣāyāṃ sāmānādhikaraṇyāt ekahāyanīyadravyaviśeṣapratītisiddhiḥ ।
astica dvayorapi dravyaguṇayoḥ parasparākāṅkṣeti parasparasāhityāttayorniyamaḥ ।
yadyapi kevalaguṇavācitvapakṣe bhinnapravṛttinimittānāṃ śabdānāmekasminnarthe pravṛttyasaṃbhavāt naikahāyanīpadasāmānādhikaraṇyaṃ saṃbhavati; tathāpi mukhyasyāsaṃbhave api dravyaparicchedadvārā guṇasya karaṇatvenānvaye tasya guṇiniṣṭhatvāvagamāt guṇaguṇinorabhedopacāreṇa tatsaṃbhavādubhayorekakriyānvaye parasparākāṅkṣayā tatkrayasādhanaikahāyanīrūpadravyaparicchedakatvaṃ nānupapannam ।
ataeva pārṣṭhikānvayasamarthanānantaram "evañca vākyagatamapi sāmānādhikaraṇyaṃ samarthitaṃ bhavatī" tyuktaṃ vārtike ।
ataeva ṭābantatayā dravyapadasāmānādhikaraṇyamapi viśeṣaṇatayā, natvaṅgatayā ।
tattu viśeṣaṇavidhikalpanayā krayaṃ pratyevetyevamekavākyatvasaṃbhave na vākyabhedamaṅgīkṛtya adhyāhārādinā prākaraṇikasarvadravyāṅgatvakalpanaṃ yuktam ।
nacaitāvatā dravyopakāritayā dravyāṅgatvam; dravyasyāpi paricchedyatayā guṇopakārakatvena vaiparītyasyāpyāpatteḥ ।
ataḥ śrutyātra vākyabādhenaṃ krayāṅgatvameveti bhāvaḥ ।
evañca ekahāyanīpadasāmānādhikaraṇyādekahāyanīdravyaparicchedadvāraniyame sati na krayadravyāntareṣu tasya niveśa ityāha ataśceti ।।
nanu yanmate krayaikatvaṃ tanmate apūrvasādhanībhūtadravyaprāptyanukūlavyāpārasādhanatvāviśeṣāt vāsaḥprabhṛtiṣvapi āruṇya prāptyāpattirityāśaṅkāṃ nirasyati naceti ।।
bhinnā hīti ।।
"ajayā krīṇātī"ti vākyavihitakrayoddeśenāruṇāvākye anekaguṇavidhāne vākyabhedāpattestatra viśiṣṭavidhyaṅgīkāreṇa krayotpattāvāvaśyikāyāṃ tatraikahāyanyavaruddhe kraye ajādiniveśāyogāt guṇāt yāvaddravyaṃ bhinnakrayaḥ, natu bhaṭṭasomeśvaroktarītyā ekaḥ kraya iti tattadvyāpārakasādhanatānāṃ naikahāyanīdharmatvaprāptirityarthaḥ ।।
utpattiśiṣṭānāmapi guṇānāmekavikretānativaśātsamuccayopapattau virodhābhāvānna bhedakateti taduktopapattimāśaṅkya nirākaroti naceti ।
anyatheti ।।
vaikṛtadakṣiṇābhiḥ prākṛtadakṣiṇānāṃ prasaṅgabādhau vakṣyete ।
tatrāpi ṛtvigānativaśāt samuccayopapattau tadanupapattyāpattirityarthaḥ ।।
naca guṇātkrayabhede api dravyāṇāṃ dharmigrāhakapramāṇena svasvabhedakakrayavyavasthayā niveśe api āruṇyasyāviruddhadharmāntarabahuprayojakasattvāt dravyāntare niveśo anirvārya ityāśaṅkya pariharati naca krayabhede apīti ।।
aviruddhadharmāntarāṇāṃ tu vākyāntarīyatvāt avāntaraprakaraṇena sarvakrayāṅgatvamiti śeṣa ityarthaḥ ।।
nanu sarvakrayadravyasthānāpanne trivatse ekahāyanīrūpadvārābhāvādāruṇyaprāptyanāpattiḥ; prakṛtāvekahāyanīdvārakatvasya vivakṣitatvāt ।
nahi tatraikahāyanyuddeśyā yena tatsvarūpamānarthakyabhiyā na vivakṣyate ।
tṛtīyayā krayaṃ prati aṅgatvena tasyāḥ dvāramātratvāt ।
nahi dvārasvarūpe ānarthakyam; dvārābhāve uddeśyasadbhāvamātreṇa dharmaprāptau kṛṣṇaleṣvavaghātāpattirityata āha yathācaivamiti ।।
ayamarthaḥ dvārabhūtāyā apyekahāyanyā naikahāyanītvena dvāratā, adṛṣṭārthatāpatteḥ ।
kintu kriyāsādhanadravyatvenaiva ।
ataeva puroḍāśābhāve api yāgāṅgabhūtavrīhīṇāṃ caruprakṛtitvasiddhiḥ ।
kiñca dvārasyāpyāruṇyasya na tattvenāvacchedakatā, apitu prakṛtakrayasādhanaguṇatvena ।
ataeva śvetādiguṇāntarasādhyakrayasthalepyekahāyanīparicchedakatvāvirodhastatra kimu vaktavyam dvārasya tattvena dvārateti yuktā tatra dharmaprāptiriti kaustubhe draṣṭavyamiti ।
prayojanaṃ spaṣṭatvānnoktam ।। । iti ṣaṣṭhamaruṇādhikaraṇam ।।