--- source: sa_sarvatathAgatatattvasaMgraha-Cleaned.txt | block: 46 | label: grammar | g:0.75 m:0.5 ---

atha bhagavān sarvatathāgatākarṣaṇasamayavajrannāma samādhiṃ samāpadya, sarvatathāgatākarṣaṇasamayamaśeṣānavaśeṣasattvadhātusarvākarṣaṇasarvasukhasaumanasyānubhavanārthaṃ yāvat sarvatathāgatasamājādhiṣṭhānottamasiddhyarthaṃ tadvajrāṅkuśaṃ tasmai amogharājāya mahābodhisattvāya tathaiva pāṇibhyāmanuprādāt । tataḥ sarvatathāgatairvajrākarṣo vajrākarṣa iti vajranāmābhiṣekeṇābhiṣiktaḥ ।।