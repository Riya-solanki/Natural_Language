--- source: sa_viSNupurANa-crit-Cleaned.txt | block: 3898 | label: grammar | g:0.75 m:0.5 ---

dhṛtarāṣṭro api duryodhanaduḥśāsanādipradhānaṃ putraśatam utpādayām āsa । pāṇḍor apy araṇye mṛgaśāpopahataprajananasāmarthyasya dharmavāyuśakrair yudhiṣṭhirabhīmārjunāḥ kuntyāṃ nakulasahadevau cāśvibhyāṃ mādryāṃ pañca putrāḥ samutpāditāḥ । teṣāṃ ca draupadyāṃ pañca putrā babhūvuḥ । yudhiṣṭhirāt prativindhyo bhīmasenāc chrutasomaḥ śrutakīrtir arjunāc chatānīko nakulāc chrutakarmā sahadevāt । apare ca pāṇḍavānām ātmajās tad yathā । yaudheyī yudhiṣṭhirād devakaṃ putram avāpa । hiḍimbā ghaṭotkacaṃ bhīmasenāt putraṃ lebhe । kāśī ca bhīmasenād eva sarvatragaṃ putram avāpa । sahadevāc ca vijayā suhotraṃ nāma putraṃ prāptavatī । kareṇumatyāṃ ca nakulo api niramitram ajījanat ।।