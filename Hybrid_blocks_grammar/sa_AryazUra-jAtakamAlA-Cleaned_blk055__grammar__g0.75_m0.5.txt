--- source: sa_AryazUra-jAtakamAlA-Cleaned.txt | block: 55 | label: grammar | g:0.75 m:0.5 ---

tadevaṃ sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ । jātaprasādaiśca buddhe bhagavati parā prītirutpādayitavyā । evamāyatanagato naḥ prasāda ityevamapyunneyam । tathā satkṛtya dharmaḥ śrotavyaḥ । evaṃ duṣkaraśatasamudānītatvāt karuṇāvarṇe api vācyamevaṃ svabhāvātiśayasya niṣpādikā parānugrahapravṛttihetuḥ karuṇeti ।