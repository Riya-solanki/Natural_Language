--- source: sa_utpaladeva-IzvarapratyabhijJAkArikA-with-vRtti-Cleaned.txt | block: 394 | label: grammar | g:0.75 m:0.5 ---

yatra yathāvasthita eva vyavahāre pratyabhijñāmātrāc chivatālābhaḥ । sa ayam avakra evābhinavo mārgaḥ sākṣātkṛtaparameśvarabhaṭṭārakākārair bhaṭṭaśrīsomānandapādaiḥ śivadṛṣṭināmni prakaraṇe nirdiṣṭo mayā yuktinibandhanena hṛdayaṃgamīkṛtaḥ । etat pariśīlanena śivatāveśāj jīvann eva mukto bhavati ।।