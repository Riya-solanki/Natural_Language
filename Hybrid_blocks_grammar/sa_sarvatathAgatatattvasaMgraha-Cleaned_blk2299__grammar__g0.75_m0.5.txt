--- source: sa_sarvatathAgatatattvasaMgraha-Cleaned.txt | block: 2299 | label: grammar | g:0.75 m:0.5 ---

athāryākāśagarbho bodhisa[tvo mahāsatvaḥ] sarvatathāgatābhiṣekaratnaṃnāma samādhiṃ samāpannaḥ; samanantarasamāpanne cātha tāvadeva sarvatathāgatahṛdayebhyo vajramaṇiratnaraśmayo niścaritāḥ । te sarvalokadhātavo avabhāsya sarvasatvān sarvatathāgatābhiṣekairabhiṣicya, punarapyekadhyībhūtvā, bhagavata ākāśagarbhasya mahābodhisatvasya hṛdaye anupraviṣṭā iti ।