--- source: sa_gopadatta-jAtakamAlA-Cleaned.txt | block: 1224 | label: grammar | g:0.75 m:0.5 ---

dīrghakālaparicayād dṛḍhasnehanibaddhāny api sauhṛdāni kṣaṇena viśliṣyanti । prāṇināṃ viparyāsaś caiṣa cetasaḥ priyo ayaṃ mameti । dṛśyante kāraṇāntaraviparyayāt parivartamānāni priyāpriyāṇi jīvaloke । tasmān na paratantreṣv apariniṣpannasvabhāveṣu prakṛtibhedavartiṣu vipralambhapadasthāneṣu kṣaṇavipariṇāmalolaśīleṣu śokāyāsamayeṣu priyasamāgameṣv abhiniviśyātmā khedayitavyaḥ । tatra sukhaṃ dhairyam eva paruṣāṇām āpatsv avalambo bhavati viṣādam avadhīrayati śokam uparuṇaddhi vighnayati āpadam āpatantīṃ prajñānasahitaṃ ca tad evābhimatam artham ānayati ।