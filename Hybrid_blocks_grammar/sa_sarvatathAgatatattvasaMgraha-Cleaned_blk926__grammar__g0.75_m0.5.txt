--- source: sa_sarvatathAgatatattvasaMgraha-Cleaned.txt | block: 926 | label: grammar | g:0.75 m:0.5 ---

atha vajrapāṇirmahābodhisatvastāṃ devādīnāhūyaivamāha । "haṃ bho duṣṭāḥ pratipadyata mama śāsane । mā vo [dīptenā]nena vajreṇa ekajvālīkṛtya, sarvāneva bhasmīkuryām" iti । ta evamāhuḥ । "samantabhadrastvaṃ bhagavansarvatathāgatacittotpāda[ḥ śāntavinītaḥ] sarvasatvahitaiṣī sarvasatvābhayapradaḥ । tatkathaṃ bhagavannasmākannirdahiṣyatī-?" ti । atha vajrapāṇirmahākrodharajastānevamāha । "[ahaṃ bho] mārṣāḥ samantabhadro yena sarvatathāgatājñākāritvādyuṣmadvidhānāṃ duṣṭasatvajātīyānāṃ pāpacittānāṃ saṃśodhanārthāya, vināśayāmi yadi matsamaye na tiṣṭhata" iti । te prāhur "evamastvi" ti ।।