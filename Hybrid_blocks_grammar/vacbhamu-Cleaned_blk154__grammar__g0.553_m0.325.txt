--- source: vacbhamu-Cleaned.txt | block: 154 | label: grammar | g:0.553 m:0.325 ---

ṣaṣṭhīsamāsaparigrahe api neyaṃ karmaṣaṣṭhī, kiṃ tu śeṣalakṣaṇā; saṃbandhamātraṃ ca śeṣa iti brahmaṇo jijñāsetyukte brahmasaṃbandhinī jijñāsetyuktaṃ bhavati ।
tathā ca brahmasvarūpapramāṇayuktisādhanaprayojanajijñāsāḥ sarvā brahmajijñāsārthā brahmajijñāsayāvaruddhā bhavanti, sākṣāt pāramparyeṇa vā brahmasaṃbandhāt ।
karmaṇi ṣaṣṭhyāṃ tu brahmaśabdārthaḥ karma; sa ca svarūpameveti tatpramāṇādayo nāvarudhyeran; tathā cāpratijñātārthacintā pramāṇādiṣu bhavet- iti ye manyante tānpratyāhabrahmaṇa iti karmaṇi iti ।
atra hetumāha- jijñāsya iti ।
icchāyāḥ pratipattyanubandho jñānam, jñānasya ca jñeyaṃ brahma ।
no khalu jñānaṃ jñeyaṃ vinā nirūpyate, na ca jijñāsā jñānaṃ vinā, iti pratipattyanubandhatvāt prathamaṃ jijñāsā karmaivāpekṣate, na tu saṃbandhimātram, tadantareṇāpi sati karmaṇi tannirūpaṇāt ।
na hi candramasamādityaṃ vopalabhya kasyāyamiti saṃbandhyanveṣaṇā bhavati ।
bhavati tu jñānamityukte viṣayānveṣaṇā kiṃviṣayamiti ।
tasmātprathamamapekṣitatvāt karmatayaiva brahma saṃbadhyate, na tu saṃbandhitāmātreṇa, tasya jaghanyatvāt ।
tathā ca karmaṇi ṣaṣṭhī, ityarthaḥ ।