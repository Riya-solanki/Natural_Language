--- source: vamkalvu-Cleaned.txt | block: 926 | label: grammar | g:0.75 m:0.5 ---

rudau ityatra prayoge ekaśeṣoveṣyo'nveṣaṇīyaḥ । rudraśca rudrāṇī ceti pumānstriyā ityekaśeṣaḥ । sa ca na prāpnoti । tatra hi, tallakṣaṇaścedeva viśeṣaḥ ityanuvartata iti tatraivakārakaraṇāt strīpuṃsakṛta eva viśeṣo bhavatīti vyavasthitam । atra tu puṃyogādākhyāyām iti viśeṣāntaramapyastīti । etena indrau bhavau śarvau ityādayaḥ prayogāḥ pratyuktāḥ ।।