--- source: sa_gopadatta-jAtakamAlA-Cleaned.txt | block: 1244 | label: grammar | g:0.75 m:0.5 ---

bodhisattvo anyatamaṃ svakulakramāgataṃ mahīmaṇḍalaṃ samanuśaśāsa । tasyārthijanamanoharair aviṣamapravṛttimadhuratarair anatikrāntakālābhilaṣitaiḥ phalāśākārpaṇyopaśamasvacchaśobhair vibhavavisargair lokān saṃtarpayataḥ sarvaṃdada ity evaṃ yathārthaṃ nāma prathitam āsīt ।