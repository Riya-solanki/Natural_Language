--- source: sa_harivaMza-Cleaned.txt | block: 1058 | label: grammar | g:0.75 m:0.0 ---

na nūnaṃ kārtavīryasya gatiṃ yāsyanti pārthivāḥ 
yajñair dānais tapobhir vā vikrameṇa śrutena vā ।। 
pañcāśītisahasrāṇi avyāhatabalaḥ samāḥ । akarod arjuno rājyaṃ hariṃ caivānvahaṃ smaran । anaṣṭavittasmaraṇe bubhuje akṣayyaṣaḍvasu । 
sa hi saptasu dvīpeṣu khaḍgī carmī śarāsanī 
rathī dvīpān anucaran yogī saṃdṛśyate nṛbhiḥ ।। 
anaṣṭadravyatā caiva na śoko na ca vibhramaḥ । prabhāveṇa mahārājñaḥ prajā dharmeṇa rakṣataḥ ।। sa sarvaratnabhāk samrāṭ cakravartī babhūva ha । sa eva paśupālo abhūt kṣetrapālaḥ sa eva ca । sa eva vṛṣṭyā parjanyo yogitvād arjuno abhavat ।। sa vai bāhusahasreṇa jyāghātakaṭhinatvacā । bhāti raśmisahasreṇa śaradīva ca bhāskaraḥ ।। sa hi nāgān manuṣyeṣu māhiṣmatyāṃ mahādyutiḥ । karkoṭakasutāñ jitvā puryāṃ tasyāṃ nyaveśayat ।। sa vai vegaṃ samudrasya prāvṛṭkāle ambujekṣaṇaḥ । krīḍann iva bhujodbhinnaṃ pratisrotaś cakāra ha ।। luṇṭhitā krīḍatā tena phenasragdāmamālinī । caladūrmisahasreṇa śaṅkitābhyeti narmadā ।। tasya bāhusahasreṇa kṣubhyamāṇe mahodadhau । bhayān nilīnā niśceṣṭāḥ pātālasthā mahāsurāḥ ।। cūrṇīkṛtamahāvīciṃ calanmīnamahātimim । mārutāviddhaphenaugham āvartakṣobhaduḥsaham ।। prāvartayat tadā rājā sahasreṇa ca bāhunā । devāsurasamākṣiptaḥ kṣīrodam iva mandaraḥ ।। mandarakṣobhacakitā amṛtotpādaśaṅkitāḥ । sahasotpatitā bhītā bhīmaṃ dṛṣṭvā nṛpottamam ।। natā niścalamūrdhāno babhūvus te mahoragāḥ । sāyāhne kadalīkhaṇḍaiḥ kampitās tasya vāyunā ।। sa vai baddhvā dhanur jyābhir utsiktaṃ pañcabhiḥ śaraiḥ । laṅkeśaṃ mohayitvā tu sabalaṃ rāvaṇaṃ balāt । nirjityaiva samānīya māhiṣmatyāṃ babandha tam ।। śrutvā tu baddhaṃ paulastyaṃ rāvaṇaṃ tv arjunena tu । tato gatvā pulastyas tam arjunaṃ dadṛśe svayam । mumoca rakṣaḥ paulastyaṃ pulastyenānuyācitaḥ ।। yasya bāhusahasrasya babhūva jyātalasvanaḥ । yugānte tv ambudasyeva sphuṭato hy aśaner iva ।। aho bata mṛdhe vīryaṃ bhārgavasya yad acchinat । rājño bāhusahasraṃ tu haimaṃ tālavanaṃ yathā ।। tṛṣitena kadā cit sa bhikṣitaś citrabhānunā । pañcāśītisahasrāṇi varṣāṇāṃ vai narādhipaḥ । uvāsa tām anusarann avagāḍhomahārṇavaṃ । cakāroddhatavelāntam akālaprāvṛḍuddhataṃ । 
sa bhikṣām adadād vīraḥ sapta dvīpān vibhāvasoḥ 
purāṇigrāmaghoṣāṃś ca viṣayāṃś caiva sarvaśaḥ । 
jajvāla tasya sarvāṇi citrabhānur didhakṣayā ।। 
sa tasya puruṣendrasya prabhāveṇa mahātmanaḥ । 
dadāha kārtavīryasya śailāṃś caiva vanāni ca ।। 
sa śūnyam āśramaṃ ramyaṃ varuṇasyātmajasya vai । 
dadāha balavadbhītaś citrabhānuḥ sa haihayaḥ । 
yaṃ lebhe varuṇaḥ putraṃ purā bhāsvantam uttamam । 
vasiṣṭhaṃ nāma sa muniḥ khyāta āpava ity uta । 
yatrāpavas tu taṃ krodhāc chaptavān arjunaṃ vibhuḥ ।।