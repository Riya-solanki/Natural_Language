--- source: sa_vAmana-kAvyAlaMkArasUtra-Cleaned.txt | block: 29 | label: grammar | g:0.841 m:0.271 ---

grāme asminpathikāya pāntha ! vasatirnaivādhunā dīyate rātrāvatra vihāramaṇḍapatale pānthaḥ prasupto yuvā । tenotthāya khalena gajati ghane smṛtvā priyāṃ tatkṛtaṃ yenādyāpi karaṅkadaṇḍapatanāśaṅkī janastiṣṭhati ।।
etāsu tisṛṣu rītiṣu rekhākhiva citraṃ kāvyaṃ pratiṣṭhatamiti ।।tāsāṃ pūrvā grāhyā, guṇasākalyāt ।।tāsāṃ tisṛṇāṃ rītīnāṃ pūrvā vaidarbhī grāhyā, guṇānāṃ sākalyāt ।।na punaritare, stokaguṇatvāt ।।itare gauḍīyapāñcālyau na grāhye, stolaguṇatvāt ।।tadārohaṇārthamitarābhyāsa ityeke ।।tasyā vaidarbhyā evārohaṇārthamitarayorapi rītyorabhyāsa ityeke manyante ।।tattu na; atattvaśīlasya tattvāniṣpatteḥ ।।na hyatattvaṃ śīlayatastattvaṃ niṣpadyate ।।
nidarśanārthamāha 
na śaṇasūtravānābhyāse trasarasūtravānavaicitryalābhaḥ ।।na hi śaṇasūtravānamabhyasyan kuvindastrasarasūtravānavaicitryaṃ labhate ।।sāpi samāsābhāve śuddhavaidarbhī ।।sāpi vaidarbhī rītiḥ śuddhavaidarbhī bhaṇyate, yadi samāsavatpadaṃ na bhavati । ।।tasyāmarthaguṇasaṃpadāsvādyā ।। ।।tasyāṃ vaidarbhyāṃ arthaguṇasaṃpadāsvādyā bhavati ।।tadupārohādarthaguṇaleśo'pi ।। ।।
tadupadhānataḥ khalvarthaguṇaleśo'pi svadate । kimaṅga ! punararthaguṇasaṃpat । tathā cāhuḥ