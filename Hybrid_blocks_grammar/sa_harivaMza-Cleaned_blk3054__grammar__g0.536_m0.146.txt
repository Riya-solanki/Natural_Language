--- source: sa_harivaMza-Cleaned.txt | block: 3054 | label: grammar | g:0.536 m:0.146 ---

tasya kṛṣṇabhujoddhūtāḥ keśino daśanā mukhāt 
keśino vaktranirdhūtā vividhā daśanā bhuvi । 
petuḥ śaradi nistoyāḥ sitābhrāvayavā iva ।। 
sa tu keśī bhṛśaṃ śrāntaḥ kṛṣṇenākliṣṭakarmaṇā । svabhujaṃ svāyataṃ kṛtvā pāṭito balavat tadā ।। sa pāṭito bhujenājau kṛṣṇena vikṛtānanaḥ । keśī nadan mahānādaṃ dānavo vyathitas tadā ।। vighūrṇamānaḥ srastāṅgo mukhād rudhiram udvaman । bhṛśaṃ vyaṅgīkṛtavapur nikṛttārdha ivācalaḥ ।। vyāditāsyo mahāraudraḥ so asuraḥ kṛṣṇabāhunā । nipapāta yathā kṛtto nāgo hi dvidalīkṛtaḥ । sa papātāśu vegena bhujāyāmena pāṭitaḥ । 
bāhunā kṛttadehasya keśino rūpam ābabhau 
paśor iva mahāghoraṃ nihatasya pinākinā ।। 
droṇībhyāṃ māṃsapūrṇābhyāṃ pinākibhavane yathā । 
dvipādapṛṣṭhapucchārdhe sravaṇaikākṣināsike 
keśinas te dvidhā bhūte dve ardhe rejatuḥ kṣitau ।। 
vajreṇa vinikṛttārdhau parvatāv iva bhūtale । 
keśidantakṣataś cāpi kṛṣṇasya śuśubhe bhujaḥ 
vṛddhas tāla ivāraṇye gajendradaśanāṅkitaḥ ।।