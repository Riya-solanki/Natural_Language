--- source: bhveni_u-Cleaned.txt | block: 713 | label: grammar | g:0.848 m:0.229 ---

SktCh āryāḥ api nāmāsmindeśe sārathidvitīyo dṛṣṭo yuṣmābhirmahārājaduryodhano na veti । kathaṃ na ko api mantrayate । bhavatu । eteṣāṃ baddhaparikarāṇāṃ puruṣāṇāṃ samūho dṛśyate । atra gatvā prakṣyāmi । kathamete khalu svasvāmino gāḍhaprahārahatasya ghanasaṃnāhajāladurbhedyamukhaiḥ kaṅkavadanairhṛdayācchalyānyuddharanti । tanna khalvete jānanti । anyato viceṣyāmi । ime khalvapare prabhūtatarāḥ saṃgatā vīramanuṣyā dṛśyante । tadatra gatvā prakṣyāmi । haṃho jānītha yūyaṃ kasminnuddeśe kurunātho vartata iti । kathamete api māṃ prekṣyādhikataraṃ rudanti । tanna khalvete api jānanti । hā atikaruṇaṃ khalvatra vartate । eṣā vīramātā samaravinihataṃ putrakaṃ śrutvā raktāṃśukanivasanayā samagrabhuṣaṇayā vadhvā sahānumriyate । sādhu vīramātaḥ sādhu । anyasminnapi janmāntare anihataputrakā bhaviṣyasi । bhavatu । ayamaparo bahuprahāranihatakāyo akṛtavraṇabandha eva yodhasamūha imaṃ śūnyāsanaṃ turaṃgamamupālabhya roditi । nūnameteṣāmatraiva svāmī vyāpāditaḥ । tanna khalvete api jānanti । anyato gatvā prakṣyāmi । kathaṃ sarva evāvasthānurūpaṃ vyasanamanubhavanbhāgadheyavimukhatayā paryākulo janaḥ । tatkamatra prakṣyāmi । bhavatu । svayamevātra viceṣyāmi । bhavatu । daivamidānīmupālapsye । haṃho daiva ekādaśānāmakṣauhiṇīnāṃ nātho jyeṣṭho bhrātṛśatasya bhartā gāṅgeyadroṇāṅgarājaśalyakṛpakṛtavarmāśvatthāmapramukhasya rājacakrasya sakalapṛthvīmaṇḍalaikanātho mahārājaduryodhano apyanviṣyate । anviṣyamāṇo api na jñāyate kasminnuddeśe vartata iti । atha vā kimatra daivamupālabhe । tasya khalvidaṃ
nirbhartsitaviduravacanabījasyāvadhīritapitāmahahitopadeśāṅkurasya śakuniprotsāhanādivirūḍhamūlasya jatugṛhadyūtaviṣaśākhinaḥ saṃbhūtacirakālasaṃbaddhavairālavālasya pāñcālīkeśagrahaṇakusumasya phalaṃ pariṇamati । yathātraiva vividharatnaprabhāsaṃvalitasūryakiraṇaprasūtaśakracāpasahasrasaṃpūritadaśadiśāmukho lūnaketavaṃśo ratho dṛśyate tathāhaṃ tarkayāmyavaśyametena mahārājaduryodhanasya viśrāmoddeśena bhavitavyamiti । yāvannirūpayāmi । kathamekādaśānāmakṣauhiṇīnāṃ nāyako bhūtvā mahārājo duryodhanaḥ prākṛtapuruṣa ivāślāghanīyāyāṃ bhūmāvupavaṣṭastiṣṭhati । atha vā tasya khalvidaṃ pāñcālīkeśagrahakusumasya phalaṃ pariṇamati ।