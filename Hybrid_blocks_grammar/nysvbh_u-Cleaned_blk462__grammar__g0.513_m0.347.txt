--- source: nysvbh_u-Cleaned.txt | block: 462 | label: grammar | g:0.513 m:0.347 ---

na khalvādimattvādanityaḥ śabdaḥ।
kasmāt ?, vyabhicārāt ādimataḥ khalu ghaṭābhāvasya dṛṣṭaṃ nityatvam।
kathamādimān ?, kāraṇavibhāgebhyo hi ghaṭo na bhavati।
kathamasya nityatvam ? yo asau kāraṇavibhāgebhyo na bhavati na tasyābhāvo bhāvena kadācid nirvartyate iti।
yadapi aindriyakatvāt tadapi vyabhicarati aindriyakaṃ ca sāmānyaṃ nityaṃ ceti।
yadapi kṛtakavadupacārāditi etadapi vyabhicarati nityeṣvanityavadupacāro dṛṣṭo yathā hi bhavati avṛkṣasya pradeśaḥ kambalasya pradeśaḥ' evam aākāśasya pradeśa ātmanaḥ pradeśaḥ' iti bhavatīti ।।