--- source: sa_larger-prajJApAramitA-edchoong-Cleaned.txt | block: 7 | label: grammar | g:0.75 m:0.5 ---

mārgasya aṣṭānāṃ vimokṣāṇāṃ navānām anupūrvasamāpattīnāṃ daśānāṃ tathāgatabalāṇāṃ caturṇāṃ vaiśāradyānāṃ catasṛṇāṃ pratisaṃvidāṃ mahāmaitryā mahākaruṇāyā aṣṭādaśānām āveṇikānāṃ buddhadharmāṇāṃ na vṛddhir na parihāṇir bhaviṣyati । ṣaṇṇāṃ pāramitānām abhāvo bhaviṣyati । yāvad aṣṭādaśānām āveṇikānāṃ buddhadharmāṇām abhāvo bhaviṣyati । eṣāṃ ca dharmāṇām abhāvāt sarvākārajñatāyā apy abhāvo bhaviṣyati । sarvākārajñatāyā abhāvāt ko hy anuttarāṃ samyaksaṃbodhim abhisaṃbuddhyate । abhisaṃbhotsyate vā । bhagavān āha । evam etat subhūte evam etat nānabhilāpyasyārthasya vṛddhir vā parihāṇir vā । sa cet punaḥ subhūte bodhisatvasya mahāsatvasya prajñāpāramitāyāñ carataḥ prajñāpāramitāṃ bhāvayataḥ prajñāpāramitāyāṃ yogam āpadyamānasyopāyakuśalasya naivaṃ bhavaty ahaṃ prajñāpāramitāyāṃ vivardhe evaṃ yāvad dānapāramitāyāṃ vivardhe । atha ca punar asyaivaṃ bhavati nāmadheyamātram etad yad uta dānapāramitā । sa dānapāramitāyāṃ caraṃs tāṃ manasikārāṃs tāṃś cittotpādāṃs tāni ca kuśalamūlāni anuttarasyāṃ samyaksaṃbodhau pariṇamayati tathā ca pariṇamayati । yathā sānuttarā samyaksaṃbodhiḥ evaṃ śīlapāramitāyāṃ kṣāntipāramitāyāṃ vīryapāramitāyāṃ dhyānapāramitāyāṃ prajñāpāramitāyāṃ caraṃs tāṃ manasikārāṃs tāṃś cittotpādāṃs tāni kuśalamūlāni anuttarasyāṃ samyaksaṃbodhau pariṇamayati । tathā ca pariṇamayati । yathānuttarā samyaksaṃbodhiḥ āha kathaṃ bhagavaṃn anuttarā samyaksaṃbodhiḥ । bhagavān āha । yā subhūte sarvadharmāṇāṃ tathatā sānuttarā samyaksaṃbodhiḥ । āha । katameṣāṃ bhagavaṃ sarvadharmāṇāṃ tathatānuttarā samyaksaṃbodhiḥ । bhagavān āha । yā subhūte rūpasya tathatā yāvad yā nirvāṇasya tathatā sānuttarā samyaksaṃbodhiḥ sā naiva vardhate na parihīyate tat subhūte bodhisatvo mahāsatvaḥ prajñāpāramitayā avirahito bhīkṣṇaṃ bahulaṃ viharati na kasya cid dharmasya vṛddhir vā parihāṇiṃ vā samanupaśyati । evaṃ khalu subhūte anabhilāpyasyārthasya naiva vṛddhir na parihāṇi । evaṃ khalu subhūte dānapāramitāyā śīlapāramitāyā kṣāntipāramitāyā vīryapāramitāyā dhyānapāramitāyā prajñāpāramitāyā naiva vṛddhir na parihāṇiḥ । evaṃ yāvat pratisaṃvidāṃ na vṛddhir na parihāṇiḥ । evaṃ khalu subhūte bodhisatvena mahāsatvena prajñāpāramitāyāṃ caritavyaṃ । avṛddhyaparihāṇiyogena ।