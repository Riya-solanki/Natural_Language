--- source: brssbh4u-Cleaned.txt | block: 325 | label: grammar | g:0.632 m:0.458 ---

vikārāvartyapi ca nityamuktaṃ pārameśvaraṃ rūpaṃ na kevalaṃ vikāramātragocaraṃ savitṛmaṇḍalādi adhiṣṭhānam ।
tathā hi asya dvirūpāṃ sthitim āha āmnāyaḥ atāvānasya mahimā tato jyāyāṃśca puruṣaḥ ।
pādo asya sarvā bhūtāni, tripādasyāmṛtaṃ divi' iti evamādiḥ ।
na ca tat nirvikāraṃ rūpam itara ālambanāḥ prāpnuvanti iti śakyaṃ vaktum atatkratutvāt teṣām ।
ataḥ ca yathā eva dvirūpe parameśvare nirguṇaṃ rūpam anavāpya saguṇa eva avatiṣṭhanta evaṃ saguṇaḥ api niravagraham aiśvaryam anavāpya sāvagraha eva avatiṣṭhanta iti draṣṭavyam ।।