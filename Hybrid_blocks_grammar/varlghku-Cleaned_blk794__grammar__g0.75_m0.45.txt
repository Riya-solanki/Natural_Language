--- source: varlghku-Cleaned.txt | block: 794 | label: grammar | g:0.75 m:0.45 ---

gandhanāvakṣepaṇasevanasāhasikyapratiyatnaprakathanopayogeṣu ।। kṛñaḥ
gandhanaṃ sūcanam । sūcayatītyarthaḥ । avakṣepaṇaṃ bhartsanam । śyeno vartikāmutkurute । bhartsayatītyarthaḥ । harimupakurute । paradārān prakurute । teṣu sahasā pravartate । edhodakasyopaskurute । kathāḥ prakurute । prakathayatītyarthaḥ । śataṃ prakurute । dharmārthaṃ viniyuṅkte । eṣu kim ? kaṭaṃ karoti ।।