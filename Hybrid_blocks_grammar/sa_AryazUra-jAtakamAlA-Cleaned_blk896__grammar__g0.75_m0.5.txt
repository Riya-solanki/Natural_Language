--- source: sa_AryazUra-jAtakamAlA-Cleaned.txt | block: 896 | label: grammar | g:0.75 m:0.5 ---

atha sa mahātmā mahatyā karuṇayā samāpīḍyamānahṛdayastānvāṇijakānvyavasthāpayannuvāca - astyatrāpi naḥ kaścitpratikāravidhiḥ pratibhāti । tattāvatprayokṣye । yato muhūrtaṃ dhīrāstāvad bhavantu bhavanta iti । atha te vāṇijakā astyatrāpi kila pratīkāravidhirityāśayā samupastambhitadhairyāstadavahitamanasastūṣṇīṃbabhūvuḥ ।