--- source: brssbh1u-Cleaned.txt | block: 309 | label: grammar | g:0.561 m:0.357 ---

atrocyate- bhavedeṣānavakḷptiḥ, yadyetadevaikaṃ sthānamasya nirdiṣṭaṃ bhavet ।
santi hyanyānyapi pṛthivyādīni sthānānyasya nirdiṣṭāni- ayaḥ pṛthivyāṃ tiṣṭhan' ityādinā ।
teṣu hi cakṣurapi nirdiṣṭam- ayaścakṣuṣi tiṣṭhan' iti ।
asthānādivyapadeśāt' ityādigrahaṇenaitaddarśayati- na kevalaṃ sthānamevaikamanucitaṃ brahmaṇo nirdiśyamānaṃ dṛśyate, kiṃ tarhi nāmarūpamityevañjātīyakamapyanāmarūpasya brahmaṇo anucitaṃ nirdiśyamānaṃ dṛśyate- atasyoditi nāma' ahiraṇyaśmaśruḥ' ityādi ।
nirguṇamapi sadbrahma nāmarūpagatairguṇaiḥ saguṇamupāsanārthaṃ tatra tatropadiśyata ityetadapyuktameva ।
sarvagatasyāpi brahmaṇa upalabdhyarthaṃ sthānaviśeṣo na virudhyate, śālagrāma iva viṣṇorityetadapyuktameva ।।