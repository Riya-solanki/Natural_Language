--- source: vamkalvu-Cleaned.txt | block: 1072 | label: grammar | g:0.75 m:0.5 ---

ityatra caturasraśobhi iti na yuktam । vrīhyādiṣu śobhāśabdasya pāṭhe'pi । iniratra na siddhyati । grahaṇavatā prātipadikena tadantavidhipratiṣedhāt । bhavatu vā tadantavidhiḥ । karmadhārayānmatvarthīyānupapattiḥ । laghutvāt prakramasyeti bahuvrīhiṇaiva bhavitavyam । tatkathamiti matvarthīyasyāprāptau caturasraśobhīti prayogaḥ ? । āha ṇinau । caturasraṃ śobhata iti tācchīlike ṇināvayaṃ prayogaḥ । atha, anumeyaśobhi iti katham ? । na hyatra pūrvavad vṛttiḥ śakyā kartumiti । śubheḥ sādhukāriṇyāvaśyake vā ṇiniṃ kṛtvā tadantācca bhāvapratyaye paścād bahuvrīhiḥ kartavyaḥ । anumeyaṃ śobhitvaṃ yasyeti । bhāvapratyayastu gatārthatvānna prayuktaḥ । yathā nirākulaṃ tiṣṭhati, sadhīramuvāca iti ।।