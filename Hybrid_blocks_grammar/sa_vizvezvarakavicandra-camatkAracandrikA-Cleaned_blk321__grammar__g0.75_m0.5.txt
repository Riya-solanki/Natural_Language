--- source: sa_vizvezvarakavicandra-camatkAracandrikA-Cleaned.txt | block: 321 | label: grammar | g:0.75 m:0.5 ---

atra śabdaśaktimūlo nāyakavaikuṇṭhakaṇṭhīravayorupamālaṅkāro vyajyate । anena ca kṣaṇādiva nāyako nikhilavirodhividāraṇakriyāpariṇati samarthanirvakraparākrama iti vidhirupaṃ vastu vyajyate । etena ca nāyakena saha virodho na karaṇīya iti niṣedharūpaṃ vastu, amunā ca nāyakapratibhaṭībhūtā mahīpālā nirbuddhaya ityutprekṣā vyajyate । anayā ca nāyakavirodhino naranāyakā daivaparāhatā ityutprekṣāparā vyajyate । evaṃ pratiśatrupratibhāviśeṣapratyayārthaparaṃparāsamunmeṣasaṃpannatayā bāḍhamacintyamahimaviśrāntidhāmatāṃ nītaṃ tadidaṃ camatkāritamamityucyate । atra bhedaprapañco dhvanilocanādigrantheṣu draṣṭavyaḥ ।