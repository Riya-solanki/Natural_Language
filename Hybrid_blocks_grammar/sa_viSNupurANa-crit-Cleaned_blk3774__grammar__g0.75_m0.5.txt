--- source: sa_viSNupurANa-crit-Cleaned.txt | block: 3774 | label: grammar | g:0.75 m:0.5 ---

tadārtanādaśravaṇānantaraṃ cāmarṣapūrṇahṛdayaḥ sa jāmbavān ājagāma । tayoś ca parasparam yudhyator dvayor yuddham ekaviṃśatidināny abhavat । te ca yadusainikās tatra saptāṣṭa dināni tanniṣkrāntim udīkṣamāṇās tasthuḥ । aniṣkramamāṇe ca madhuripāv asāv avaśyam atra bile atyantaṃ nāśam āpto bhaviṣyaty anyathā tasya jīvataḥ katham etāvanti dināni śatrujaye vyākṣepo bhavatīti kṛtādhyavasāyā dvārakām āgatya hataḥ kṛṣṇa iti kathayām āsuḥ ।।