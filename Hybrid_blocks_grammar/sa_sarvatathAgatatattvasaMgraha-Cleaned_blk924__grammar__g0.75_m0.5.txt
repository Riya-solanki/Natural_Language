--- source: sa_sarvatathAgatatattvasaMgraha-Cleaned.txt | block: 924 | label: grammar | g:0.75 m:0.5 ---

atha bhagavān vairocanastathāgatastānāhūyaivamāha । "ayaṃ bho devo asmākaṃ sarvatathāgatādhipatiḥ sarvatathāgatapitā sarvatathāgatājñākaraḥ sarvatathāgatajyeṣṭhaputro bhagavāṃ samantabhadro bodhisatvo mahāsatvaḥ sarvasatvavinayena kāryakaraṇatayā mahākrodharājyatāyāmabhiṣiktaḥ । tatkasmāddhetoḥ? । santi yuṣmadmadhye mahādevādayo duṣṭagaṇās te sarvatathāgatairapi na śakyāḥ śāntayā pāpebhyo nivārayituṃ । teṣāṃ pāpasatvānāṃ nigrahāya adhitiṣṭhitastadyusmābhirasya samaye sthātavyamityājñā" iti । ta evamāhur । "asmākaṃ bhagavannasmājjīvitavipralāyātparitrāyasva । yāmājñāndāsyati tatkariṣyamaha" iti । bhagavānāha । "haṃ bho mārṣā etameva śaraṇaṃ gacchatāyameva vaḥ paritrāsyati, nānya" iti ।।