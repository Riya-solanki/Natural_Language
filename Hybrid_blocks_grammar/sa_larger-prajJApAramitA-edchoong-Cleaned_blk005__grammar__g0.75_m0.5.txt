--- source: sa_larger-prajJApAramitA-edchoong-Cleaned.txt | block: 5 | label: grammar | g:0.75 m:0.5 ---

atītānāgatapratyutpannānāṃ buddhānāṃ bhagavatāṃ saśrāvakasaṃghānām yat kuśalamūlaṃ tat sarvam anuttarasyāṃ samyaksaṃbodhau pariṇāmayed api nu sa kulaputro vā kuladuhitā vā tatonidānaṃ bahu puṇyaṃ prasavet āha bahu bhagavaṃ bahu sugata bhagavān āha । atas sa subhūte kulaputro vā kuladuhitā vā bahutaraṃ puṇyaṃ prasaved ya iha gaṃbhīrāyāṃ prajñāpāramitāyāṃ yathopadiṣṭāyāṃ sthitvā ekadaivasikam api kusalamūlam anuttarasyāṃ samyaksaṃbodhau pariṇamayet tat kasya hetoḥ prajñāpāramitā pūrvaṃgatā hi subhūte sarvapariṇamanāt tasmāt tarhi subhūte bodhisatvena mahāsatvenānuttarāṃ samyaksaṃbodhim abhisaṃboddhukāmena prajñāpāramitāpariṇamanākuśalena bhavitavyaṃ । āha । yat punar bhagavaṃn abhisaṃskāraḥ kalpita ukto bhagavatā tat kathaṃ sa kulaputro vā kuladuhitā vā bahutaraṃ puṇyaṃ prasavet sa ca bhagavaṃn anabhisaṃskāreṇa śakyaṃ samyagdṛṣṭiṃ cotpādayituṃ nyāmaṃ cāvakramitum śrotaāpattiphalaṃ cānuprāptum yāvad anuttarāṃ samyaksaṃbodhim abhisaṃboddhum bhagavān āha । evam etat subhūte evam etat na hy anabhisaṃskāreṇa śakyaṃ samyagdṛṣṭiṃ cotpādayituṃ nyāmaṃ cāvakramitum śrotaāpattiphalaṃ cānuprāptum yāvad anuttarāṃ samyaksaṃbodhim abhisaṃboddhum api tu khalu punaḥ subhūte tad api dānam anabhisaṃskāro bodhisatvasya mahāsatvasya prajñāpāramitāyāṃ carataḥ śunyakam evākhyāti riktakam eva tucchakam evāsārakam evākhyāti tat kasya hetoḥ tathā hi subhūte bodhisatvo mahāsatvo adhyātmaśunyatāyāṃ suśikṣito bahirdhāśunyatāyām adhyātmabahirdhāśunyatāyāṃ suśikṣitaḥ śunyatāśunyatāyāṃ mahāśunyatāyāṃ paramārthaśunyatāyāṃ saṃskṛtaśunyatāyām asaṃskṛtaśunyatāyām atyaṃtaśunyatāyām anavarāgraśunyatāyām anavakāraśunyatāyāṃ prakṛtiśunyatāyāṃ sarvadharmaśunyatāyāṃ svalakṣaṇaśunyatāyām anupalaṃbhaśunyatāyām abhāvaśunyatāyāṃ svabhāvaśunyatāyām abhāvasvabhāvaśunyatāyāṃ suśikṣitaḥ sa khalu punaḥ subhūte bodhisatvo mahāsatvaḥ āsu śunyatāsu sthitvā yathā yathā tān saṃskārāṃ pratyavekṣate । tathā tathā bodhisatvo mahāsatvaḥ prajñāpāramitayā avirahito bhavati । yathā yathā bodhisatvo mahāsatvaḥ prajñāpāramitayā avirahito bhavati । tathā tathā asaṃkhyeyam aprameyam aparimāṇaṃ puṇyaṃ prasavati āha । asaṃkhyeyasya ca bhagavaṃn aprameyasya cāparimāṇasya ca ko viśeṣaḥ bhagavān āha । asaṃkhyeyam api subhūte yat saṃkhyāṃ nopaiti saṃskṛte vā dhātav asaṃskṛte va dhātau aprameyam iti subhūte yasya pramāṇaṃ nopalabhyate atītānāgatapratyutpanneṣu dharmeṣu । aparimāṇam iti subhūte yan na śakyaṃ pramātuṃ ।