--- source: sa_sarvatathAgatatattvasaMgraha-Cleaned.txt | block: 152 | label: grammar | g:0.729 m:0.5 ---

atha bhagavān sarvatathāgatapracaṇḍavajrannāma samādhiṃ samāpadya, sarvatathāgataduṣṭavinayasamayamaśeṣānavaśeṣatvadhātvabhayasarvasukhasaumanasyānubhavanārthaṃ yāvatsarvatathāgatamahopāyajñānābhijñāvāptyuttamasiddhiphalahetostadvajradaṃṣṭrāyudhaṃ tasmai sarvamārapramardine mahābodhisattvāya tathaiva pāṇibhyāmanuprādāt । tataḥ sarvatathāgatairvajracaṇḍo vajracaṇḍa iti vajranāmābhiṣekeṇābhiṣiktaḥ ।।