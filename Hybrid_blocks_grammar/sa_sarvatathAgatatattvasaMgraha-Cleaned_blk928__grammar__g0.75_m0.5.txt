--- source: sa_sarvatathAgatatattvasaMgraha-Cleaned.txt | block: 928 | label: grammar | g:0.75 m:0.5 ---

atha bhagavān vajrapāṇiṃ bodhisatvamāmantrayāmāsa । "ayaṃ mahāsatvo mahādevo devādhipatirnotthāpitaḥ, tatkimasya jīvitavipraṇāśena kṛtena?; jīvāpayainaṃ, satpuruṣo ayaṃ bhaviṣyatī-" ti । atha vajrapāṇir "evamastv" iti kṛtvedaṃ mṛta saṃjīvanahṛdayamudājahāra vajrāyuḥ ।। athāsmin bhāṣitamātre mahādevo devo mṛtaḥ saṃjīvyotthātumicchati, na śakto vyutthātuṃ । tato bhagavantametadavocat । "kimahaṃ bhagavatā evaṃ śāsyāmi?" । bhagavānāha । "na tvaṃ pratipadyasvāsya mahāsatpuruṣasyājñāṅkartu । ayameva tena śāsti, nāhaṃ" । maheśvaraḥ prāha । "kinna tvaṃ bhagavaṃcchakto asmāddṛṣṭasatvānparitrātum?" iti । bhagavānāha । "nāhamasmātsamarthaḥ paritrātuṃ" । āha । "tatkasmāddhetor" । āha । "sarvatathāgatādhipatitvāt" । āha । "nāhaṃ bhagavaṃ bhagavato bhāṣitasyārthamājāne । kintu yatra hi nāma tathāgatānāmapi sarvatraidhātukādhipatīnāmanyo adhipatistanna jāne ko ayam" iti ।।