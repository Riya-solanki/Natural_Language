--- source: sa_harivaMza-Cleaned.txt | block: 3062 | label: grammar | g:0.599 m:0.0 ---

naitasya pramukhe sthātuṃ kaścic chakto jijīviṣuḥ 
api devasamūheṣu kiṃ punaḥ pṛthivītale ।। 
evaṃ te tuṣṭuvur gopāḥ kṛṣṇaṃ kamalalocanam । 
athāhāntarhito vipro nāradaḥ khagamo muniḥ 
prīto asmi viṣṇo deveśa kṛṣṇa kṛṣṇeti cāsakṛt ।। 
namas tubhyaṃ jagannātha devadeva janārdana । namas tubhyaṃ namas tubhyaṃ śaṅkhacakragadādhara ।। namas te jñānarūpāya keśavāya ca cakriṇe । nama ādyāya bījāya nirguṇāya guṇātmane ।। namaḥ sahasraśirase tvāṃ nato asmi janārdana । namāmi lokanāthaṃ tvāṃ namas te devarūpiṇe ।। namas te astu hṛṣīkeśa pāhi naḥ sarvato hare । iti stutvā jagannāthaṃ punar evābravīd vacaḥ । 
yad idaṃ duṣkaraṃ karma kṛtaṃ keśijighāṃsayā 
tvayy eva kevalaṃ yuktam tridive tryambake api vā ।।