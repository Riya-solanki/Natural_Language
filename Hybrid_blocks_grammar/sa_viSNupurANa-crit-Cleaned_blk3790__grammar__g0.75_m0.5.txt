--- source: sa_viSNupurANa-crit-Cleaned.txt | block: 3790 | label: grammar | g:0.75 m:0.5 ---

tathety uktvā balabhadro ratha eva tasthau । kṛṣṇo api dvikrośamātraṃ bhūmibhāgam anusṛtya dūrasthitasyaiva cakraṃ kṣiptvā śatadhanvanaḥ śiraś ciccheda । taccharīrāmbarādiṣu ca bahuprakāram anviṣyann api syamantakaṃ maṇiṃ nāvāpa yadā tadopagamya balabhadram āha । vṛthaivāsmābhir ghātitaḥ śatadhanvā । na prāptam akhilajagatsārabhūtaṃ tan maṇiratnaṃ । ity ākarṇyodbhūtakopo balabhadro vāsudevam āha । dhik tvāṃ yas tvam evam arthalipsur etac ca te bhrātṛtvān marṣaye । tad ayaṃ panthāḥ svecchayā gamyatāṃ । na me dvārakayā na bandhubhiḥ kāryam alam ebhir mamāgrato alīkaśapathair ity ākṣipya taṃ kathaṃcit prasādyamāno api na tasthau । videhapurīṃ praviveśa ।।