--- source: sa_gopadatta-jAtakamAlA-Cleaned.txt | block: 1223 | label: grammar | g:0.75 m:0.5 ---

gataviklavā bhavanto madīyam udgataprāṇaṃ śarīraṃ plavam ivālambyānyonyasaṃsaktikayā vārivegavaśena yena vātena vā digbhāgena sthalam upagamya parṇamūlaphalajalādibhir yāpayantaḥ parasparam avipannasauhṛdāḥ karmasvakatāvalambino lokasvabhāvam avekṣamāṇā vinītavivādaśokadainyāḥ kāryāvasānam āgamayata । sukham anubhūya duḥkham apy anubhūyate । saṃpattim apy upāsya vipattir upāsyate । saṃsāracārakāvacarāṇāṃ hi etad eva paryāptaṃ vyasanam ataḥ pratikaṣṭatarāṇy apy atra kṛcchrāṇy āsādyante śrutimanovidāhinī । na hy enam anupatan kaś cit sukhī nāma । prabalānilākulānalajvālākalāpamadhyagatasyānuktasiddhaṃ dāhaduḥkham । tṛṣṇāvidheyamanasāṃ cābhimukhaḥ parābhava utsaṅgagatāni sarvadainyāny āsannavartī paribhavo bhayam upari vyavasthitam abhito vipralambhavaikṛtāni । saṃkṣepataḥ sarvam aśivajālam upagṛhya tṛṣṇā naram upabadhnāti । sa ca madviyogadainyāvakāśo na hṛdi karaṇīyaḥ । īdṛśo hi lokasvabhāvo viyogaduḥkhānugatā eva hi priyajanasaṃyogāḥ ।