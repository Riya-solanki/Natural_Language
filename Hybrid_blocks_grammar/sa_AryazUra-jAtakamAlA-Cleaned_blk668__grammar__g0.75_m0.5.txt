--- source: sa_AryazUra-jAtakamAlA-Cleaned.txt | block: 668 | label: grammar | g:0.75 m:0.5 ---

tadidamatra prāptakālamiti viniścitya sa rājā yajñārambhasamutsuka iva nāma tatteṣāṃ vacanaṃ pratigṛhyāvocadenan - sanāthaḥ khalvahamanugrahavāṃśca yadevaṃ me hitāvahitamanaso atrabhavantaḥ । tadicchāmi puruṣamedhasahasreṇa yaṣṭum । anviṣyatāṃ tadupayogyasambhārasamudānayanārthaṃ yathādhikāramamātyaiḥ । parīkṣyatāṃ satrāgāraniveśanayogyo bhūmipradeśastadanuguṇaśca tithikaraṇamuhūrtanakṣatrayoga iti ।