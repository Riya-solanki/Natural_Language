--- source: sa_viSNupurANa-crit-Cleaned.txt | block: 3569 | label: grammar | g:0.75 m:0.5 ---

mūlakād daśarathas tasmād ilivilas tataś ca viśvasahaḥ । tasmāc ca khaṭvāṅgo dilīpaḥ yo asau devāsurāṇāṃ saṃgrāme devair abhyarthito asurāñ jaghāna । svarge ca kṛtapriyair devair varagrahaṇāya coditaḥ prāha । yady avaśyaṃ varo grāhyas tan mamāyuḥ kathyatām iti । anantaraṃ ca tair uktam ekamuhūrtapramāṇaṃ tavāyur ity ukto athāskhalitagatinā vimānena laghimaguṇo martyalokam āgamyedam āha । yathā na brāhmaṇebhyaḥ sakāśād ātmāpi me priyataraḥ । na ca svadharmollaṅghanaṃ mayā kadācid apy anuṣṭhitam । na ca sakaladevamānuṣapaśuvṛkṣādike apy acyutavyatirekavatī dṛṣṭir mamābhūt । tathā tam eva devaṃ munijanānusmṛtaṃ bhagavantam askhalitagatiḥ prāpayeyam ity aśeṣadevagurau bhagavaty anirdeśyavapuṣi sattāmātrātmany ātmānaṃ paramātmani vāsudevākhye yuyoja । tatraiva ca layam avāpa ।।