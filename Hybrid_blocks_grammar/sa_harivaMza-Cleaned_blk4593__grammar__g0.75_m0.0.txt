--- source: sa_harivaMza-Cleaned.txt | block: 4593 | label: grammar | g:0.75 m:0.0 ---

yathā cāsya varo dattaḥ śaṃkareṇa mahātmanā 
nityaṃ sāṃnidhyatā caiva gāṇapatyaṃ tathākṣayam ।। 
yathā bāṇasya tad yuddhaṃ jīvan mukto yathā ca saḥ । yathā ca devadevasya putratvaṃ so asuro gataḥ । yadarthaṃ ca mahad yuddhaṃ tat sarvam akhilaṃ śṛṇu ।। dṛṣṭvā vapuḥ kumārasya krīḍato asya mahātmanaḥ । baliputro mahāvīryo vismayaṃ paramaṃ gataḥ ।। tasya buddhiḥ samutpannā tapaś cartuṃ sudāruṇam । rudrasyārādhanārthāya yathāsya syām ahaṃ sutaḥ ।। tato aglapayad ātmānaṃ tapasā so asurottamaḥ । devaś ca paramaṃ toṣaṃ jagāma ca sahomayā ।। nīlakaṇṭhaḥ parāṃ prītiṃ gatvā cāsuram abravīt । varaṃ vṛṇīṣva bhadraṃ te yat te manasi vartate ।। atha bāṇo abravīd vākyaṃ devadevaṃ sanātanam । devyāḥ putratvam icchāmi tvayā dattaṃ trilocana ।। śaṃkaraś ca tathety uktvā rudrāṇīm idam abravīt । kanīyān kārtikeyasya putro ayaṃ pratigṛhyatām ।। yatrotthito mahāsenaḥ so agnijo rudhire pure । tatroddeśe puraṃ cāsya bhaviṣyati na saṃśayaḥ ।। nāmnā tac choṇitapuraṃ bhaviṣyati purottamam । mayābhiguptaṃ śrīmantaṃ na kaścit prasahiṣyati ।। tataḥ sa nivasan bāṇaḥ pure śoṇitasāhvaye । rājyaṃ praśāsate divyaṃ kṣobhayan sarvadevatāḥ ।। atha vīryamadotsikto bāṇo bāhusahasravān । acintayan devagaṇān yuddham ākāṅkṣate sadā ।। dhvajaṃ cāsya dadau prītaḥ kumāro hy agnitejasam । vāhanaṃ caiva bāṇasya mayūraṃ dīptatejasam ।। na devā na ca gandharvā na yakṣā na ca pannagāḥ । tasya yuddhe vyatiṣṭhanta devadevasya tejasā ।। tryambakenābhiguptaś ca darpotsikto mahāsuraḥ । bhūyo mṛgayate yuddhaṃ śūlinaṃ so abhyagacchata । ārādhya ca jagannāthaṃ śaṃkaraṃ vṛṣavāhanam । śūlinaṃ bhasmadigdhāṅgaṃ girivāsarataṃ sadā ।। jaṭinaṃ muṇḍinaṃ nityaṃ tryakṣaṃ girisutāśrayam । tuṣṭāva devam īśānaṃ vareṣyaṃ varadaṃ śivam ।। namas te bhasmadigdhāṅga śūline te namo namaḥ । namo virūparūpāya śmaśānaniratāya ca ।। harāya harirūpāya śaṃkarāya namo namaḥ । namas tubhyaṃ virūpākṣa vyāghracarmanivāsine ।। namas tuṇḍāya devāya nagnāya vikaṭāya ca । jñānapradāyine tubhyaṃ yogine yatacetase ।। nama ādyāya bījāya vṛṣāya vṛṣarūpiṇe । namo ghorāya ghorāya ghoraghorāya te namaḥ ।। ghorapriyāya ghorāya rudrāya vṛṣaṇāya ca । vṛṣaskandhāya moghāya gadine khaṅgine namaḥ ।। muṇḍāyātha virūpāya vāmadevāya te namaḥ । namo dakṣamakhaghnāya bhaganetraharāya ca ।। namaḥ smaravināśāya guhapitre namo namaḥ । namas tubhyaṃ namas tubhyaṃ dvīpicarmanivāsine ।। namo namaḥ paśupate sarvātman sarvabhāvana । manoratho jagannātha pūryatāṃ tava bhāvanāt ।। evaṃ stuto jagannāthaḥ śūlī vṛṣabhaketanaḥ । dehi bāhusahasraṃ me devebhyaś cāpy avadhyatām । 
sa rudram abhigamyātha praṇipatyābhivādya ca 
balisūnur idaṃ vākyaṃ papraccha vṛṣabhadhvajam ।।