--- source: sa_viSNupurANa-crit-Cleaned.txt | block: 3896 | label: grammar | g:0.75 m:0.5 ---

rājā ca śāṃtanur dvijavacanotpannaparivedanaśokas tān brāhmaṇān agraṇīkṛtyāgrajarājyapradānāyāraṇyaṃ jagāma । tadāśramam upagatāś ca tam avanīpatiputraṃ devāpim upatasthuḥ । te brāhmaṇā vedavādānubaddhāni vacāṃsi rājyam agrajena kartavyam ity arthavanti tam ūcuḥ । asāv api devāpir vedavādavirodhiyuktidūṣitam anekaprakāraṃ tān āha । tatas te brāhmaṇāḥ śāṃtanum ūcuḥ । āgaccha bho rājann alam atrātinirbandhena praśānta evāsāv anāvṛṣṭidoṣaḥ patito ayam anādikālam ahitavedavacanadūṣaṇoccāraṇāt । patite cāgraje naiva pārivedyaṃ bhavatīty uktaḥ śāṃtanuḥ svapuram āgatya rājyam akarot । vedavādavirodhivacanoccāraṇadūṣite ca tasmin devāpāv akhilasya niṣpattaye vavarṣa bhagavān parjanyaḥ । bāhlīkasya somadattaḥ putro abhūt ।।