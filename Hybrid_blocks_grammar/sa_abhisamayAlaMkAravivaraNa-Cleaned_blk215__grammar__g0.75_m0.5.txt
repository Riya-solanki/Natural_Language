--- source: sa_abhisamayAlaMkAravivaraNa-Cleaned.txt | block: 215 | label: grammar | g:0.75 m:0.5 ---

traiyadhvikadharmāṇāmanutpādākāreṇa tulyatāvabodhāt yā śrāvakādyagocaratvena viprakṛṣṭā bodhisattvānāṃ prajñāpāramitā, sā punarnāpare tīre saṃsāre, na pare tīre nirvāṇe vyavasthitā । nāpi saṃsāranirvāṇamubhayamantareṇa vastuno asattvāt madhye api sthitā, prajñākaruṇayoḥ samyak prativedhena saṃsāranirvāṇobhayopalambhaviyogāt ।