--- source: sa_sarvatathAgatatattvasaMgraha-Cleaned.txt | block: 1328 | label: grammar | g:0.75 m:0.5 ---

athātra vajrakulasūkṣmajñānamaṇḍale yathāvad vidhivistaro bhavati । tatrādita eva tāvatpraveśya brūyād"adya tvaṃ sarvatathāgatavajrakrodhatāyāṃ vajrapāṇinā bhagavatābhiṣi[ktaṃ] tatsādhu; pratipadyasvāśeṣānavaśeṣasatvadhātuparitrāṇa yāvat sarvatathāgatahitasukhottamasiddhyavāptiphalahetorvajrakrodhe[ṇa sarva]satvānapi saṃśodhananimittaṃ mārayituṃ; kaḥ punarvādaḥ sarvaduṣṭān" iti । idamuktvā mukhabandhaṃ muñcet । tataḥ sarvamaṇḍalaṃ darśayitvā, [vajraṃ] yathāvatpāṇau datvā, tato vajrakrodhasūkṣmajñānāni śikṣayet ।