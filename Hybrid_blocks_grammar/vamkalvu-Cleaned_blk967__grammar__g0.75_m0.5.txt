--- source: vamkalvu-Cleaned.txt | block: 967 | label: grammar | g:0.75 m:0.5 ---

bimbādharaḥ pīyate iti prayogo dṛśyate, sa ca na yuktaḥ । adharabimba iti bhavitavyam । upamitaṃ vyāghrādibhiḥ iti samāse sati । tatkathaṃ bimbādhara ityatrāha vṛttau madhyamapadalopinyāṃ śākapārthivāditvātsamāse madhyamapadalopini samāse sati bimbākāro'dharo bimbādhara iti । tena bimboṣṭhaśabdo'pi vyākhyātaḥ । atrāpi pūrvavadvṛttiḥ । śiṣṭaprayogeṣu caiṣa vidhiḥ । tena nātiprasaṅgaḥ ।।