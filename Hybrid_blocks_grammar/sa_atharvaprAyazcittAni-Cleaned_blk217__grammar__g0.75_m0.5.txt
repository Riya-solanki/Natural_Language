--- source: sa_atharvaprAyazcittAni-Cleaned.txt | block: 217 | label: grammar | g:0.75 m:0.5 ---

atha yasya yūpo virohed asamāpte karmaṇi tatra juhuyāt yūpo virohañ chataśākho adhvaraḥ samāvṛto mohayiṣyan yajamānasya loke । vedābhigupto brahmaṇā parivṛto atharvabhiḥ śāntaḥ sukṛtām etu lokam ।। yūpo hy arukṣad dviṣatāṃ vadhāya na me yajño yajamānaś ca riṣyāt । saptarṣīṇāṃ sukṛtāṃ yatra lokas tatremaṃ yajñaṃ yajamānaṃ ca dhehi ।।