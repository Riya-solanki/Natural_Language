--- source: vacbhamu-Cleaned.txt | block: 139 | label: grammar | g:0.54 m:0.0 ---

śeṣaśeṣitvādhikṛtādhikārābhāve api kramo vivakṣyeta yadyekaphalāvacchedo bhavet, yathāgneyādīnāṃ ṣaṇṇāmekasvargaphalāvacchinnānām; yadi vā jijñāsyabrahmaṇaḥ aṃśo dharmaḥ syāt, yathā caturlakṣaṇīvyutpādyaṃ brahma kenacitkenacit aṃśenaikena lakṣaṇena vyutpādyate, tatra caturṇāṃ lakṣaṇānāṃ jijñāsyābhedena parasparasaṃbandhe sati kramo vivakṣitaḥ, tathehāpyekajijñāsyatayā dharmabrahmajijñāsayoḥ kramo vivakṣyeta; na caitadubhayamapyastītyāha- phalajijñāsyabhedācca ।
phalabhedaṃ vibhajate- abhyudayaphalaṃ dharmajñānam iti ।
jijñāsāyā vastuto jñānatantratvāt jñānaphalaṃ jijñāsāphalamiti bhāvaḥ ।
na kevalaṃ svarūpataḥ phalabhedaḥ, tadutpādanaprakārabhedādapi tadbheda ityāha- taccānuṣṭhānāpekṣam ।
brahmajñānaṃ ca nānuṣṭhānāntarāpekṣam ।
śābdajñānābhyāsānnānuṣṭhānāntaramapekṣate, nityanaimittikakarmānuṣṭhānasahabhāvasya apāstatvāt- iti bhāvaḥ ।