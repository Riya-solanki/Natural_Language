--- source: gp12-22u-Cleaned.txt | block: 89 | label: grammar | g:0.528 m:0.019 ---

[] kṛṣṇas tu tān vilulitaveśān labdhopaveśān dṛṣṭvā yugapad eva sarvān kṛṣṭvā pṛthak pṛthag evāśliṣṭavān । [] tad uktam eva yad asya khalv autpattika evāyam upapattim atītavān guṇaḥ, yad-bhāva-bhāvanaḥ syāt tatrānurūpa-rūpāvirbhāvanam asau yaugapadyam upasadya, bahutrāpi sadya evāpadyate iti ।
[] tatra bālair milanaṃ, yathā,
dṛṣṭir bāṣpam itā tanuḥ stimitatām antarmatir līnatām
itthaṃ saṅgati-sādhane tu nikhile' bhīkṣṇaṃ gate vyarthatām ।
kiṃ saukhyaṃ kim asaukhyam etad iti ca sphūrtiṃ vināvasthitau
kañcit ko' pi na kiñcid ujjhitum abhūc chakti-prayuktaś ciram ।। [śārdūlavikrīḍitam]