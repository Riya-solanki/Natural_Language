--- source: nysvbh_u-Cleaned.txt | block: 519 | label: grammar | g:0.75 m:0.5 ---

yadi yasya vināśakāraṇaṃ nopalabhyate tadavatiṣṭhate avasthānācca tasya nityatvaṃ prasajyate ? evaṃ yāni khalpimāni śabdaśravaṇāni śabdābhivyaktaya iti mataṃ na teṣāṃ vināśakāraṇaṃ bhavatopapādyate anupapādanādavasthānam avasthānāt teṣāṃ nityatvaṃ prasajyate iti, atha naivam ?ḥ na tarhi vināśakāraṇānupalabdheḥ śabdasyāvasthānānnityatvamiti ।।