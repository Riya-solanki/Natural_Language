--- source: sa_viSNupurANa-crit-Cleaned.txt | block: 3929 | label: grammar | g:0.75 m:0.5 ---

māgadhāyāṃ tu viśvasphaṭikasaṃjño anyān varṇān kariṣyati । kaivartapaṭupulindabrāhmaṇān rājye sthāpayiṣyati । utsādyākhilakṣatrajātim । nava nāgāḥ padmāvatyāṃ nāma puryāṃ mathurāyām anugaṅgāprayāgaṃ māgadhā guptāś ca bhokṣyanti । kośalauḍrapuṇḍratāmraliptān samudrataṭapurīṃ ca devarakṣito rakṣiṣyati । kaliṅgamāhiṣakamāhendrā bhaumāṃ guhāṃ bhokṣyanti । naiṣadhanaimiṣikakālatoyān janapadān maṇidhānakavaṃśyā bhokṣyanti । trairājyamūṣikajanapadān kanakāhvayā bhokṣyanti । saurāṣṭrāvantiśūdrān arbudamarubhūmiviṣayāṃś ca vrātyā dvijābhīraśūdrādyā bhokṣyanti । sindhutaṭadāvikorvīcandrabhāgākāśmīraviṣayāṃś ca vrātyā mlecchādayaḥ śūdrā bhokṣyanti । ete ca tulyakālāḥ sarve pṛthivyāṃ bhūbhṛto bhaviṣyanti । alpaprasādā bṛhatkopāḥ sarvakālam anṛtādharmarucayaḥ strībālagovadhakartāraḥ parasvādānarucayo alpasārā uditāstamitaprāyāḥ svalpāyuṣo mahecchā hy alpadharmāś ca bhaviṣyanti ।।