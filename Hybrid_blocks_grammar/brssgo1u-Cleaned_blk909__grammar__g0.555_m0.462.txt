--- source: brssgo1u-Cleaned.txt | block: 909 | label: grammar | g:0.555 m:0.462 ---

vijñānātmana eva dehendriyamanobuddhisaṃghātopādhisaṃparkātkaluṣībhūtasya jñānadhyānādisādhanānuṣṭhānāsaṃprasannasya dehādisaṃghātādutkramiṣyataḥ paramātmaikyopapatteridamabhedenopakramaṇamityauḍulomirācāryo manyate ।
śrutiścaivaṃ bhavati- aeṣa saṃprasādo asmāccharīrātsamutthāya paraṃ jyotirupasaṃpadya svena rūpeṇābhiniṣpadyate' iti ।
kvacicca jīvāśrayamapi nāmarūpaṃ nadīnidarśanena jñāpayati- ayathā nadyaḥ syandamānāḥ samudre astaṃ gacchanti nāmarūpe vihāya ।
tathā vidvānnāmarūpādvimuktaḥ parātparaṃ puruṣamupaiti divyam' iti ।
yathā loke nadyaḥ svāśrayameva nāmarūpaṃ vihāya samudramupayantyevaṃ jīvo api svāśrayameva nāmarūpaṃ vihāya paraṃ puruṣamupaitīti hi tatrārthaḥ pratīyate dṛṣṭāntadārṣṭāntikayostulyatāyai ।।