--- source: brssgo1u-Cleaned.txt | block: 461 | label: grammar | g:0.505 m:0.331 ---

ayastvetamevaṃ prādeśamātramabhivimānamātmānaṃ vaiśvānaramupāḥse sa sarveṣu lokeṣu bhūteṣu sarveṣvātmasvannamatti tasya ha vā etasyātmano vaiśvānarasya mūrdhaiva sutejāścakṣurviśvarūpaḥ prāṇaḥ pṛthagvartmātmā saṃdeho bahulo bastireva rayiḥ pṛthivyeva pādāvura eva vedirlomāni barhirhṛdayaṃ gārhapatyo mano anvāhāryapacana āsyamāvahanīyaḥ' ityādi ।
tatra saṃśayaḥ- kiṃ vaiśvānaraśabdena jāṭharo agnirupadiśyata uta bhūtāgniratha tadabhimāninī devatā athavā śārīra āhosvitparameśvara iti ।
kiṃ punaratra saṃśayakāraṇam ।
vaiśvānara iti jāṭharabhūtāgnidevatānāṃ sādhāraṇaśabdaprayogādātmeti ca śārīraparameśvarayoḥ ।
tatra kasyopādānaṃ nyāyyaṃ kasya vā hānamiti bhavati saṃśayaḥ ।
kiṃ tāvatprāptam, jāṭharo agniriti ।
kutaḥ ।
tatra hi viśeṣaṇa kvacitprayogo dṛśyate- aayamagnirvaiśvānaro yo ayamantaḥ puruṣe yenedamannaṃ pacyate yadidamadyate' ityādau ।
agnimātraṃ vā syāt, sāmānyenāpi prayogadarśanāt aviśvasmā agniṃ bhuvanāya devā vaiśvānaraṃ ketumahnāmakṛṇvan' ityādau ।
agniśarīrā vā devatā syāt, tasyāmapi prayogadarśanāt avaiśvānarasya sumatau syāma rājā hi kaṃ bhuvanānāmabhiśrīḥ' ityevamādyāyāḥ śruterdevatāyāmaiśvaryādyupetāyāṃ saṃbhavāt ।
athātmaśabdasāmānādhikaraṇyādupakrame ca ako na ātmā kiṃ brahma' iti kevalātmaśabdaprayogādātmaśabdavaśena ca vaiśvānaraśabdaḥ pariṇeya ityucyate, tathāpi śārīra ātmā syāt, tasya bhauktṛtvena vaiśvānarasaṃnikarṣāt ।
prādeśamātramiti ca viśeṣaṇasya tasminnupādhiparicchinne saṃbhavāt ।
tasmānneśvaro vaiśvānara ityevaṃ prāpte tata idamucyate- vaiśvānaraḥ paramātmā bhavitumarhatīti ।
kutaḥ, sādhāraṇaśabdaviśeṣāt ।
sādhāraṇaśabdayorviśeṣaḥ sādhāraṇaśabdaviśeṣaḥ ।
yadyapyetāvubhāvapyātmavaiśvānaraśabdau sādhāraṇaśabdau, vaiśvānaraśabdastu trayasya sādhāraṇaḥ, ātmaśabdaśca dvayasya tathāpi viśeṣo dṛśyate, yena parameśvaraparatvaṃ tayorabhyupagamyate, atasya ha vā etasyāmātmano vaiśvānarasya mūrdhaiva sutejāḥ' ityādi ।
atra hi parameśvara eva dyumūrdhatvādiviśiṣṭo avasthāntaragataḥ pratyagātmatvenopanyasta ādhyānāyeti gamyate, kāraṇatvāt ।
kāraṇasya hi sarvābhiḥ kāryagatābhiravasthābhiravasthāvattvāddyulokādyavayavatvamupapadyate ।
asa sarveṣu lokeṣu sarveṣu bhūteṣu sarveṣvātmasvannamatti' iti ca sarvalokādyāśrayaṃ phalaṃ śrūyamāṇaṃ paramakāraṇaparigrahe saṃbhavati ।
aevaṃ hāsya sarve pāpmānaḥ pradūyante' iti ca tadvidaḥ sarvapāpmapradāhaśravaṇam ।
ako na ātmā kiṃ brahma' iti cātmabrahmaśabdābhyāmupakrama ityevametāni liṅgāni parameśvaramevāvagamayanti ।
tasmātparameśvara eva vaiśvānaraḥ ।।