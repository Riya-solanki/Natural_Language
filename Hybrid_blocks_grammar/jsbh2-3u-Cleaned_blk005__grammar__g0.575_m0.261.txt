--- source: jsbh2-3u-Cleaned.txt | block: 5 | label: grammar | g:0.575 m:0.261 ---

(bhāṣyodāhṛtajagatsāmāntavākyānudāharaṇe nimittanirdeśena viṣayavākyasaṃgrahaḥ) atrabhāṣye "yadi rathantarasāmetyādi yadi jagatsāmā āgrayaṇāgrāngṛhṇātī" tyantamudāhṛtam ।
tatra jagatsāmavākye kṛtsnakratusaṃyogahetukaprakṛtāniveśahetoḥ pūrvapakṣasādhakatayā sūtre upāttasyāsaṃbhavāt jagacchabdārthābhāvenaiva prakṛtakarmaṇyaniveśasya daśamesādhayitavyatvāt siddhāntāsaṃbhavena vyarthastadupanyāsa ityabhipretya prastutavicāropayogitayā ādyaṃ vākyadvayamevodāharati jyotiṣṭoma iti ।।
(viṣayavākyārthaḥ prāsaṅgikī pūrvapādasaṃgatiḥ adhyāyasaṃgatiśca) yeṣu dārupātreṣu tattaddevatābhedena somaraso gṛhyate te grahāḥ aindravāyavamaitrāvaruṇāśvinādyāḥ prātassavane gṛhyante ।
tatra rathantarasāmatvapakṣe aindravāyavamāditaḥ kṛtvā te grahā grāhyāḥ ।
bṛhatsāmatvapakṣe śukramāditaḥ kṛtvā te grahā grāhyāityudāhṛtavacanārthaḥ ।
pūrvapāde pakṣadvaye api niścitavidheyatvasya guṇasya kva pūrvatrāsaṃbhavāt bhedakatvaṃ kva vā phale vidhānena vyavasthārthatvena vā pūrvatra saṃbhavādabhedakatvamiti nirṇīte adhunā sandigdhavidheyatvasya guṇasya kva vidheyatvāt bhedakatvaṃ kva vā tadabhāvādabhedakatvamiti nirṇayārthaṃ cintāntarārambha iti prāsaṅgikīmathavāvasararūpāṃ vā pādasaṅgatiṃ bhedābhedanirūpaṇādadhyāyasaṅgatiñca pādāntaratvādanantarasaṅgatyabhāve apyakṣatiñca spaṣṭatvādapradarśya pūrvapakṣamevāha tatreti ।।
(yadiśabdasya nimittaparatvanirāsaḥ) yadyapi yadi rājanyaṃ vaiśyaṃ vā yājayedityādau yadiśabdo nimittaparatayā dṛṣṭaḥ; tathāpīha viśeṣaṇasya viśeṣyasya viśiṣṭasya vā nimittatvāsaṃbhavānna tatpratipādakatayā naimittiko agratāguṇaḥ kratvaṅgatayā vidhātuṃ śakyata iti pūrvapakṣopapādakatayopapādayati yadiśabdopāttasyeti ।।
vṛttyanarhatvāditi ।।
bahuvrīhyantapade prathamopanipatitasya rathantarādiśabdasyānyapadārthopasarjanībhūtasvārthapratipādakatvena tasmin padāntaropāttanimittatvānvaye rathantarapadasya sāpekṣatayā saviśeṣaṇānāṃ vṛttiniṣedhāt vṛttyanarhatvāpatteḥ kevalarathantaramātrasya nimittatve agnāvapi vidyamānasya nimittatvāpatteścāyuktaṃ rathantararūpaviśeṣaṇasya nimittatvamityarthaḥ ।
kādācitkatvābhāvāditi ।।
anyapadārthaḥ somadravyaṃ, tatsādhyo yāgo vā ।
ubhayathāpi kādācitkatvābhāvāt bahuvrīhyantapadavaiyarthyāpatteraindravāyavāgratvaśukrāgratvayorvikalpāpatteśca na tatrāpi tadanvaya ityarthaḥ ।।
(ayogavyāvṛttyānyayogavyāvṛttyā vā krato rathantaraviśeṣaṇatvāsaṃbhavāt viśiṣṭanimittatvapakṣena rathantaranimittatvam) nāpi viśiṣṭa iti ।।
viśiṣṭe tadanvayapakṣe api kimanyapadārtho viśeṣaṇaṃ viśeṣyaṃ vā ।
nādyaḥ; asaptamīviśeṣaṇe bahuvrīhā'viti sūtreṇa rathantaraśabdasya pūrvanipātena viśeṣaṇatvapratīterviśeṣyatvāyogena vyutpattibhaṅgāpatteḥ ।
naca vigrahavelāyāmanyapadārthasya kratoḥ ṣaṣṭhyantatvena viśeṣaṇatvasya rathantarasya prathamāntatvena viśeṣyatvasya ca pratītervaiśiṣṭyasaṃbhava iti vācyam; vigrahavākyasyāvaidikatayā tadupāttaviśeṣaṇaviśeṣyabhāvena nimittatvānvayānupapatteḥ, grahāgratānimittabhūte rathantare prakaraṇādeva kratumattvasiddheḥ svāyogavyāvṛttyā kratorviśeṣaṇatvasya vaiyarthyācca, kratvantarayogavyāvṛttyā viśeṣaṇatvasyopadeśena tadvyāvṛtteḥ pramāṇābhāvādeva siddhatvena vaiyarthyācca ।
atideśena tadvyāvṛttestavāpyaniṣṭatvācceti kratorviśeṣaṇatvapakṣamayuktaṃ matvā saṃbhavaduktikaṃ dvitīyaṃ pakṣaṃ nirasyati jyotiṣṭoma iti ।।
(rathantaramātrasādhanatvavidhāne vākyāpatteḥ viṣamaśiṣṭavikalpāyogena tadanaṅgīkāreṇāpi nimittatvānupapatteśca karmabhedasyaiva mukhyatvam) gāyatryādīnāṃ sāmāntarāṇāmapi stotrāntarasaṃbandhitayā jyotiṣṭome viśiṣya vihitatvena tadvyāvṛttyā rathantarāderviśeṣaṇatvānupapattirityarthaḥ ।
jyotiṣṭomatvāvacchedeneti ।।
śaṅkhaḥ pāṇḍura evetyādau pāṇḍuratvāderviśeṣyatāvacchedakāvacchedena svāyogavyāvṛttyā viśeṣaṇatvasya dṛṣṭatve api prakṛte tadasaṃbhavaḥ; nahi gāyatryādisāmāntarakāryāvacchinne kratau śakyo rathantarāyogo vyāvartayitumityarthaḥ ।
ato rathantaramevāsya sāmeti samāsārthāvagamāt tasyaca prakaraṇenāprāptatvena nimittatvānupapattervidheyatvāvagamāt prakṛte jyotiṣṭome kevalarathantarasāmatvasya vidhāne aindravāyavāgratāderapi vidhāne vākyabhedāpatteḥ tadaṅgīkāreṇāpi tadvidhāne kevalarathantarasāmakatvasya jyotiṣṭome sākṣādananvayitvena stotrasādhanamantradvārā niveśasya vācyatve teṣu sāmāntarasya viśiṣyāmnānasiddhatvena viṣamaśiṣṭavikalpāyogādaniviśamānarathantaramātrasāmatvaguṇasya bhedakatvādubhayaviśiṣṭakarmāntaravidhirevāyam ।
tatracāvyaktatvāt jyotiṣṭomātideśaprāptasarvastotreṣu rathantarasāmno niveśastatraiva cāvāntaraprakaraṇādagratāviśeṣo aṅgamityabhipretya pūrvapakṣamupasaṃharati ata iti ।।
(yadiśabdasyāvivakṣitatvena vidhyupapattinirūpaṇam) vidhāyakasya syādityāderyadiśabdopahatavidhiśaktitvātkarmāntaravidhāyakatvānupapatt iṃ pariharati yadiśabdastviti ।।
yadiśabdasya prāptidyotakamātratvena pramāṇāntareṇa prāptyayoge "yadāgneya" ityādiṣvivāvivakṣitārthatvamityarthaḥ ।
yānitu"yadiśabdaparityāgo rucyadhyāhārakalpanā ।
vyavadhānena saṃbandho hetuhetumatośca liṅ"ityādinā vārtike yadiśabdānvayāya prakārāntarāṇi darśitāni, tadupapādanaṃ kaustubhe draṣṭavyam ।।
(pūrvapakṣiṇāpi avāntarakāryadvāraiva viśeṣaṇatvaṃ vaktavyamityādinirūpaṇam) yadiśabdopāttanimittatvasya rathantaraviśiṣṭakraturūpaviśeṣyānvaye api ekārthībhāvalakṣaṇasāmarthyāvighātena samāsopapattestatraca gāyatryādisāmāntarakāryāvacchinne kratau rathantarāyogasya prāptyā tadvyāvṛttisiddheḥ saṃbhavatyeva rathantarasya viśeṣaṇatvam ।
ato nāniviśamānatetyabhipretya siddhāntamāha bṛhadrathantarayoriti ।।
ekapṛṣṭhastotrarūpāvāntarakāryadvārā kratau dvayorapi yogaprāptau parasparavyāvṛttyā vā viśeṣaṇatvamityarthaḥ ।
svāvāntareti ।।
svāvāntarakāryadvārā sarveṇāpi viśeṣaṇena viśeṣyamavacchettavyam ।
astica bṛhadrathantarayoḥ pṛṣṭharūpāvāntarakārye vyāpyavṛttiteti taddvārā sā kratāvapyavacchedakāvacchedena vyāhataivetyarthaḥ ।
vipakṣe bādhakamāha anyatheti ।।
karmāntaratvavādino api rathantarasāmatvāyogasya prokṣaṇādau sarvathā vidyamānasya vyāvṛttyasiddherviśeṣaṇatvānupapattistulyetyarthaḥ ।
yadyapyatideśaprāptasāmāntaravyāvṛttyā pūrvapakṣe tasya viśeṣaṇatvaṃ nāyogavyāvṛttyā; tathāpi sākṣāt kratau sāmāntarayogasyāsaṃbhavāt tadvyāvṛttyā rathantarasāmatvasya viśeṣaṇatvamanupapannameva ।
ataḥ stotrarūpāvāntarakāryadvāraiva sāmāntaravattvasya kratau prāptyā taddvāraiva rathantarasāmatvaviśeṣaṇena vyāvṛttiḥ kartavyā ।
sāca mamāpi tulyeti sākṣādyāga ityanena sūcitam ।।
(vikṛtau viśeṣyābhāvenaindravāyavāgratānāpattyā rathantarasāmamātranimittatvopapādanam) anyatheti ।।
jyotiṣṭome nimitte tadapūrvasādhanībhūtagrahaṇāṅgatvenāgratāvidhāne api satyapi vikṛtāvaṅgitāvacchedakarūpākrāntatve codakarahitāyāṃ taddhomasyeva nimittarahitatvāt tadagratāprāptyanāpattirityarthaḥ ।।
(viśeṣaṇānvayasyaiva nyāyasiddhatvāllakṣaṇāpi na doṣāyetyādi nirūpaṇam) lakṣaṇayāpīti ।।
yadyapyanyapadārthopasarjane rathantare nimittatvānvayo avyutpannaḥ; tathāpi śābdabodhe viśiṣṭa evānvitasyāpi nimittatvasya viśeṣye viśiṣṭe vā kādācitkatvābhāvena bādhe sati vidhiniṣedhau viśeṣaṇe saṃkrāmato viśeṣye bādha iti nyāyena śikhī dhvasta ityādivat viśeṣaṇe saṃkrāntyupapattirūpaṃ yuktyantaraṃ yathānuktasamuccayārthakādinā sūcitam, tathā yadiśabdasyāvivakṣitārthatvākalpanāpekṣayā lakṣaṇayā aduṣṭatvamapi sūcitam ।
naca prakaraṇalabhyānyapadārthānuvāde prayojanābhāvaḥ, vairūpasāmetyādau vairūpādīnāṃ bahuvrīhyantanirdeśasādṛśyena pṛṣṭhastotra eva niveśarūpaprayojanasya daśame vakṣyamāṇatvāt ।
ato rathantarameva nimittam ।
tasyaca prakṛtāveva niveśāttatraivāgratāviśeṣo naimittiko vidhīyata ityāha naimittikantviti ।।
(bṛhadvirodhino rathantarasya rathantaravirodhino bṛhataśca nimittatvam) prakṛtau vikṛtau ceti ।।
rathantaramātrasya nimittatve api apravṛttapravartakatvāt vidherasmin sati kuryāditi kādācitkyāḥ kartavyatāyā vidhyarthatvāt kādācitkenaiva nimittenānvayāt yadiśabdopāttasya nimittatvasya kādācitkatvavyāpyatvāt kādācitkatvasyaca bṛhadrathantarayoranyonyavirodhaprayuktatvāt bṛhadvirodhino rathantarasya rathantaravirodhino bṛhataśca nimittatvaṃ jñeyam ।
virodhitāca kvacidvaikalpikatvāt kvacit bādhakasattvāt bhavati, yathā prakṛtau vaikalpikatvāt vikṛtāvapi yatra naikataraniyamastatrānyatarāgratāyā loponimittābhāvāt, yatratu tanniyamastatra virodhisāmāntarasattve bādhakasattvāt seti ।
tatra rathantarādernimittasya sattvena tattadagratāprāptāvapi yatra satrādau dvayorapi samuccayādvirodhitābhāvastatra nimittatvābhāvāt tattadagratālopa evetyarthaḥ ।।
pāṭhādeveti ।।
etaccaindravāyavāgratāmātraviṣayam ।
śukrāgratāvidhautu tasyāḥ pāṭhādinā saṃbhavatprāptikatvābhāvena nimitte naimittikāvaśyakatvaprameyasyaivāvaśyabodhyatvāditi dhyeyam ।
siddhāntamupasaṃharati tasmāditi ।।
(pūrvottarakalpaprayojananirūpaṇam) prayojanaṃ pūrvapakṣe jyotiṣṭomāṅgabhūtaṃ somayāgāntaraṃ bṛhanmātrasāmakaṃ rathantaramātrasāmakañca kāryam, siddhānte neti, tathā jyotiṣṭome rathantarasāmatvābhāve api pāṭhaprāptaindravāyavāgrataiva pūrvapakṣe, siddhānte netica spaṣṭatvānnoktam ।।