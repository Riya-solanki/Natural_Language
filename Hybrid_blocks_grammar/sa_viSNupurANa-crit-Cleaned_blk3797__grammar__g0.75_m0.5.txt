--- source: sa_viSNupurANa-crit-Cleaned.txt | block: 3797 | label: grammar | g:0.75 m:0.5 ---

sāpi pūrṇe api prasūtikāle naiva niścakrāma । evaṃ ca tasya garbhasya dvādaśa varṣāṇy aniṣkrāmato yayuḥ । kāśīrājaś ca garbhasthāṃ tām ātmajām āha । putri kasmān na jāyase niṣkramyatām āsyaṃ te draṣṭum icchāmy ahaṃ svakāṃ ca mātaraṃ kim iti ciraṃ kleśayiṣyasīty ukte garbhasthaiva vyājahāra । tāta yady ekaikāṃ gāṃ dine dine brāhmaṇebhyaḥ prayacchasi tad aham anyais tribhir varṣair asmād garbhād avaśyaṃ niṣkramiṣyāmīti । etac ca tadvacanam ākarṇya rājā dine dine brāhmaṇāya gāṃ prādāt । sāpi tāvatā kālena jātā । tatas tasyāḥ pitā gāndinīti nāma cakāra । tāṃ ca gāndinīṃ kanyāṃ śvaphalkāya priyopakāriṇe gṛhāgatāyārghabhūtāṃ prādāt ।।