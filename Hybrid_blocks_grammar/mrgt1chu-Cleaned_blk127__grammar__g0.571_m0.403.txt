--- source: mrgt1chu-Cleaned.txt | block: 127 | label: grammar | g:0.571 m:0.403 ---

yad etat kapilakalpitaṃ puṃsprakṛtyor vivekāt kaivalyaṃ yā ca sarvaṃ khalv idaṃ brahmeti matvā dvaitavikalpaprahāṇe sati brahmaprāptiḥ yāś ca pāśajanyāḥ kāścit pāñcarātrādibhir muktayo abhyupagatāḥ ।। 
yathāhuḥ īśās tu te samabhavan prakṛteḥ parasyāḥ kṛṣṇāniruddhamakaradhvajarauhiṇeyāḥ iti ।। 
yathā vā kālaikavādināṃ kālaḥ sṛjati bhūtāni kālaḥ saṃharati prajāḥ ।। 
kālaḥ supteṣu jagarti kālo hi duratikrama iti ।। 
yathā vā keṣāṃcit cittam eva hi saṃsāro rāgādikleśadūṣitam ।। 
tad eva tadvinirmuktaṃ mokṣa ity abhidhīyata iti ।। 
etāḥ kila prakṛtikālabuddhyādīnāṃ bandhakatvena pāśarūpatvāt pāśajanyā muktayaḥ sargārambhe bhedam āyānti vinaśyantīty arthaḥ ।। 
yad uktaṃ śrīmanmataṅge tasmāt pradhānaśabdena tattvam uktam acetanam ।। 
tasmāt paraṃ nāsty aparaṃ yeṣāṃ bhāvaḥ pratiṣṭhitaḥ ।। 
na te muktā munivyāghra punar āyānty adhogatim iti ।। 
tathā upādāneṣu līnānāṃ punar āvartanaṃ dhruvam iti ।। 
teṣāṃ tu tathāvidhamithyādhyāsabhājāṃ na nirantaram ajñānadhvāntasantatir antaḥkaraṇam āvṛṇoti api tu te krameṇa vivekaprathanāt parameśvarānugrahāspadatāṃ kasmiṃścid api kāle yāsyanti ।। 
tathā coktaṃ śrīmatpauṣkarapārameśvare na mokṣaṃ yāti puruṣaḥ svasāmarthyāt kadācana ।। 
muktvā prasādaṃ devasya śivasyāśivahāriṇa iti ।। 
athaivaṃ matāntaroktāyā mukteḥ prāguktavad asatyatve tataḥ kiṃ tadvailakṣaṇyamihatyayoḥ siddhimuktyor ity āha ।।