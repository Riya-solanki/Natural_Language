--- source: simhrs_u-Cleaned.txt | block: 919 | label: grammar | g:0.694 m:0.5 ---

tenaiva vyākṛtaṃ ca-vatsala-prakṛter dhīra-lalita-nāyakasya priyālambana-vibhāvād utpannaḥ snehaḥ sthāyi-bhāvo viṣaya-saundaryādibhir uddīpana-vibhāvair uddīpyamānaḥ samupajāyamānair mati-dhṛti-smṛty-ādibhir vyabhicāri-bhāvair anubhāvaiś ca praśaṃsādibhiḥ saṃsṛjyamāno niṣpannaḥ preyo-rasa iti pratīyate । rati-prītyor api cāyam eva mūla-prakṛtir iṣyate ।
na tāvad asya snehasya ratiṃ prati mūla-prakṛtitvam । raty-aṅkura-daśāyām asyāsambhavāt । sambhogecchā-mātraṃ hi ratiḥ । saiva prema-māna-praṇayākhyābhis tisṛbhiḥ pūrva-daśābhir utkaṭībhūtā caturtha-daśāyāṃ citta-dravī-bhāva-lakṣaṇa-sneha-rūpatām āpnoti । tathā ca bhāva-prakāśikāyām-