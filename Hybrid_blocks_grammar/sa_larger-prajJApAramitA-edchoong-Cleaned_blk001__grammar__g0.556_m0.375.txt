--- source: sa_larger-prajJApAramitA-edchoong-Cleaned.txt | block: 1 | label: grammar | g:0.556 m:0.375 ---

Larger Prajñāpāramitā
evam ukte āyuṣmāṃ subhūtir bhagavantam etad avocat mahāguṇasamanvāgato bhagavaṃn avaivartiko bodhisatvo manāsatvaḥ aprameyāsaṃkhyeyāparimāṇaguṇasamanvāgato bhagavann avaivartiko bodhisatvo mahāsatvaḥ aparimitaguṇasamanvāgato bhagavann avaivartiko bodhisatvo mahāsatvaḥ bhagavān āha evam etat subhūte evam etat mahāguṇasamanvāgataḥ subhūte avaivartiko bodhisatvo mahāsatvaḥ aprameyāsaṃkhyeyāparimāṇaguṇasamanvāgataḥ subhūte avaivartiko bodhisatvo mahāsatvaḥ aparimitaguṇasamanvāgataḥ subhūte avaivartiko bodhisatvo mahāsatvaḥ tat kasya hetoḥ tathā hy anenānantāparyantaṃ jñānaṃ pratilabdhaḥ asādhāraṇaṃ sarvaśrāvakapratyekabuddhaiḥ tatra ca jñāne sthitvā avaivartiko bodhisatvo mahāsatvaḥ pratisaṃvido abhinirharati । yābhiḥ pratisaṃvidbhiḥ sadevamānuṣāsureṇa lokena pṛṣṭaḥ prativacanair na śakyaṃ paryādātuṃ subhūtir āha । pratibalo bhagavaṃs tathāgato arhaṃ samyaksaṃbuddho gaṃgānadīvālukopamān kalpān avaivartikasya bodhisatvasya mahāsatvasyākāraliṃganimittāni nirdeṣṭuṃ । yair ākārair yair liṅgair yair nimittair avaivartiko bodhisatvo mahāsatvaḥ prabhāvyate । sādhu bhagavan gaṃbhīragaṃbhīrasthānāni nirdeṣṭavyāni । yatra sthitvā bodhisatvo mahāsatvaḥ ṣaṭsu pāramitāsu caraṃś catvāri smṛtyupasthānāni paripūrayati । yāvat sarvākārajñatāṃ paripūrayati bhagavān āha । sādhu sādhu subhūte sādhu khalu punas tvaṃ subhūte yas tvam avaivartikānāṃ bodhisatvānāṃ mahāsatvānām arthāya tathāgataṃ gaṃbhīragaṃbhīrāṇi sthānāni yāny adhivacanaṃ yad uta nirvāṇasya । āha । nirvāṇasyaivaitad bhagavann adhivacanan na punaḥ sarvadharmāṇāṃ । bhagavān āha । sarvadharmāṇām apy etat subhūte adhivacanaṃ gaṃbhīram iti । tat kasya hetoḥ । rūpaṃ subhūte gaṃbhīran vedanā