--- source: sa_viSNupurANa-crit-Cleaned.txt | block: 3768 | label: grammar | g:0.75 m:0.5 ---

satrājito apy acyuto mām etad yācayiṣyatīty avagataratnalobhaḥ svabhrātre prasenāya tad ratnam dattavān । tac ca śucinā dhriyamāṇam aśeṣam eva suvarṇasrāvādikaṃ guṇam utpādayati । anyathā ya enaṃ dhārayati tam eva hantīty । asāv api prasenaḥ syamantakena kaṇṭhāsaktenāśvam āruhyāṭavyāṃ mṛgayām agacchat । tatra ca siṃhād vadham avāpa । sāśvaṃ ca taṃ nihatya siṃho apy amalamaṇiratnam āsyāgreṇādāya gantum udyata ṛkṣādhipatinā jāmbavatā dṛṣṭo ghātitaś ca । jāmbavān apy amalaṃ tan maṇiratnam ādāya svabilaṃ praviveśa । sukumārasaṃjñāya ca bālakāya krīḍanakam akarot ।।