--- source: sa_sarvatathAgatatattvasaMgraha-Cleaned.txt | block: 3452 | label: grammar | g:0.75 m:0.5 ---

atha sādhayitumicchet tena yathāvatpaṭaṃ citrāpayitavyaḥ । tatastathaiva pūjāṃ kṛtvā māsamekaṃ sarvakāmabhojī yathākāmakaraṇīyatayā, aṣṭasāhasrikeṇa jāpena catuḥsandhya vajravācā japet, tāvadyāvanmāsānte paṭasyodārāṃ pūjāṃ kṛtvā vajra-huṃkāramahāmudrāṃ badhvā tāvajjapedyāvattasmāt mudrāṃ bandhāt, huṃkāraśabdo viniḥsṛtaḥ । tataḥ prabhāte maheśvarādayo devādhipatayaḥ sagaṇaparivārāḥ puraḥsthitvājñāṃ mārgayanti । tato vidyādhareṇaivaṃ vaktavyaṃ "yadāhaṃ brūyāmāgacchatedaṃ kuruta tadā bhavadbhirāgatya mamājñā kārye-"ti । tataḥ prabhṛti sakalatrilokādhipatirbhavati । yathecchayā ca muhūrtamātreṇa sakalaṃ tribhuvanamājñāpayan bhramati । punarapyeti ca, nigrahānugrahaṃ kurvaṃ, divyāni ca trilokabhogāni copabhuñjan yathākāmakaraṇīyatayā, sarvasurādhipatiyoṣitādyāḥ sarvayoṣitā ārāgayitvopabhuñjati । na ca tasya kaścit kiṃcicchaknoti kartuṃ, huṃkāreṇa ca sarvaduṣṭade[vādīn pramarditvā tatastāvatkalpaśatasahasrān jīvatī-"tyāha bhagavān vajradharaḥ ।।