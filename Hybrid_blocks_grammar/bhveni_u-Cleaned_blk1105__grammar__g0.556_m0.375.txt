--- source: bhveni_u-Cleaned.txt | block: 1105 | label: grammar | g:0.556 m:0.375 ---

pāñcālakaḥ
avadhattāṃ devo devī ca । tataśca bhagavatā vāsudevenādhiṣṭhitamekarathamārūḍhau kumārabhīmārjunau samantātsamantapañcakaṃ paryaṭitumārabdhau tamanāsāditavantau ca । anantaraṃ daivamanuśocati mādṛśe bhṛtyavarge dīrghamuṣṇaṃ ca niśvasati kumāre bībhatsau jaladharasamayaniśāsaṃcāritataḍitprakarapiṅgalaiḥ kaṭākṣairādīpayati gadāṃ vṛkodare yatkiṃcanakāritāmadhikṣipati vidherbhagavati nārāyaṇe kaścitsaṃviditaḥ kumārasya māruterujjhitamāṃsabhāraḥ pratyagraviśasitamṛgalohitacaraṇanivasanastvaramāṇo antikamupetya puruṣaḥ paruṣaśvāsagrastārdhaśrutavarṇānumeyapadayā vācā kathitavān । kumāra asminmahato asya sarasastīre dve padapaddhatī samavatīrṇapratibimbe । tayorekā sthalamuttīrṇā na dvitīyā । paratra kumāraḥ pramāṇamiti । tataḥ sasaṃbhramaṃ prasthitāḥ sarve vayaṃ tameva puraskṛtya । gatvā ca sarastīraṃ parijñāyamānasuyodhanapadalāñchanāṃ padavīmāsādya bhagavatā vāsudevenoktam । bho vīra vṛkodara jānāti kila suyodhanaḥ salilastambhanīṃ vidyām । tannūnaṃ tena tvadbhayātsarasīmenāmadhiśayitena bhavitavyam । etacca vacanamupaśrutya rāmānujasya sakaladiṅnikuñjapūritātiriktamudbhrāntasalilacaraśakuntakulaṃ trāsoddhatanakragrāhamāloḍya saraḥsalilaṃ bhairavaṃ ca garjitvā kumāravṛkodareṇābhihitam । are re vṛthāprakhyāpitālīkapauruṣābhimāninpāñcālarājatanayākeśāmbarākarṣaṇamahāpātakindhārtarāṣṭrāpasada