Nāgārjuna Śūnyatāsaptati

śūnyatāsaptatiḥ 

svopajñavṛttyā samanvitā utpādasthitibhaṅgāstināstihīnasamottamam ।
laukikavyavahārāttu buddhenoktaṃ na tattvataḥ ।।

ātmā kaścinna cānātmā hyātmānātmetaraśca na ।
vācyaḥ sarvaḥ svabhāvena śūnyo nirvāṇasadṛśaḥ ।।

hetupratyayasāmagrayāṃ sarvasyāṃ vā pṛthak pṛthak ।
sarvabhāvasvabhāvo na tasmācchūnyaṃ hi vidyate ।।

bhāvo notpadyate bhāvān nābhāvo avidyamānataḥ ।
sadasanna virodhānna sthitibhaṅgau hyajātitaḥ ।।

na jāyate yadā jātaṃ nājātamapi jāyate ।
jātājātācca naivaṃ hi jāyamāno api jāyate ।।

phale syāt phalavān hetuḥ nāstitve ahetunā samaḥ ।
sadasattve virodhitvaṃ traikālye nopapadyate ।।

naikatve anekavṛttirna no anekatve hi naikatā ।
tatpratītyasamutpannabhāvāste hyanimittakāḥ ।।

dvādaśāṅgo hyanutpādaḥ samutpādaḥ pratītyajaḥ ।
ekacitte na tad yuktaṃ bahuṣvapi na yujyate ।।

ātmā nāsti na cānātmā nityānitye duḥkhaṃ sukham ।
śucirnāśucirapyasti viparyāsā na santyataḥ ।।

tadabhāve na cāvidyā viparyāsacatuṣkajā ।
tadabhāvānna saṃskārāḥ syuḥ śeṣā api tādṛśāḥ ।।

saṃskāre asatyavidyā na naiva sa tadabhāvataḥ ।
parasparaṃ hetubhūte svabhāvena na sidhyataḥ ।।

svayaṃ svabhāvato asiddhaṃ paraṃstajjanayet katham ।
ato asiddhaparaistairna janyeran pratyayaiḥ pare ।।

pitā putro na putro api pitānyonyaṃ na tau vinā ।
tathā na yugapattau hi dvādaśāṅgaṃ tathaiva ca ।।

pratītya viṣayān svapne na syād duḥkhaṃ sukhaṃ yathā ।
viṣayo na tathaivāpi taṃ pratītya pratītyajaḥ ।।

svabhāvāddhi na bhāvāśceduttamādhamamadhyamāḥ ।
nānātve asati hetubhyo abhinirvṛttirna sidhyati ।।

bhāvāḥ svabhāvataḥ siddhā no apratītya pratītya sat ।
niḥsvabhāvāḥ kuto bhāvāḥ svabhāvo api nasthāpyate ।।

svabhāvaparabhāvau vā bhaṅgo abhāve api vā kutaḥ ।
svabhāvaparabhāvau cābhāvaste ato viparyayāḥ ।।

śūnyatve sati notpādo nirodho api na vidyate ।
svabhāvaśūnyatāyāṃ hi kutaḥ syādudayavyayau ।।

abhāve asati bhāvo na bhāvābhāvau na caikadā ।
ṛte bhāvaṃ na cābhāvo bhāvo abhāvaḥ sadā bhavet ।।

na svato nāpi parato abhāvo bhāvaṃ vinā na hi ।
ata eva na bhāvo astyabhāvo na tadabhāvataḥ ।।

sati bhāve śāśvatatvaṃ vyucchedastadabhāvataḥ ।
ubhayaṃ hi sato bhāvād bhāvo ato nābhyupeyate ।।

santānāttanna santānaṃ bhāvo nirvartya naśyati ।
sidhyatīdaṃ na santānocchedadoṣaśca pūrvavat ।।

dṛṣṭvā nirvṛttimārgoktiḥ śūnyatvānnodayavyayau ।
ado anyonyavirodhāddhi viruddhānaṃ ca darśanāt ।।

yadyutpādanirodhau na nirvāṇaṃ kinnirodhataḥ ।
na nirvāṇamanutpādānirodhau yau svabhāvataḥ? ।।

nirodho yadi nirvāṇaṃ hyucchedaḥ śāśvato anyathā ।
tasmād bhāvo na cābhāvo apyanutpādānirodhatā ।।

kācitsthitirhi nirvāṇamabhāvo api ca tad bhavet ।
abhāve api hi tannaivābhāvābhāve api tacca na ।।

na svato lakṣaṇaṃ lakṣyāllakṣyaṃ sidhyati lakṣaṇāt ।
nāpyanyonyamasiddhasyāsiddho naiva hi sādhakaḥ ।।

etena kāraṇaṃ kāryaṃ vedanāvedakādayaḥ ।
dṛśyadraṣṭrādikāḥ sarve ke api coktā aśeṣataḥ ।।

asthiteśca mithaḥ siddheḥ svato asiddheśca samplavāt ।
bhāvābhāvācca traikālyamasanmātraṃ vikalpanā ।।

utpādasthitibhaṅgā na trayaṃ saṃskṛtalakṣaṇam ।
tasmānna vidyate kiñcitsaṃskṛtaṃ nāpyasaṃskṛtam ।।

bhagno na bhajyate abhagno apyasthitasya na ca sthitiḥ ।
sthitasyāpi sthitirnāsan saṃścāpyutpadyate na hi ।।

na sannāsanna sadasannaiko nāneka ityapi ।
saṃskṛto asaṃskṛtaḥ sarve koṭiṣvāsveva te gatāḥ ।।

asti karmasvakatvaṃ hi karmakarmaphalaṃ tathā ।
karmaṇo avipraṇāśaśca dideśa bhagavān guruḥ ।।

aniruddhamanutpannaṃ karmoktaṃ niḥsvabhāvakam ।
ātmagrahāddhi tajjātaṃ janako api vikalpataḥ ।।

yadi svabhāvataḥ karma tajjaḥ kāyo api śāśvataḥ ।
vipākaduḥkhavanna syāt, syādātmaivāpi karma ca ।।

karma pratyayajaṃ kiñcināstyapratyayajaṃ na ca ।
māyāvatsarvasaṃskārāḥ gandhabhukpurmarīcivat ।।

kleśakāraṇakaṃ karma saṃskārāḥ kleśakarmataḥ ।
karmahetuśca kāyo api trayaṃ śūnyaṃ svabhāvataḥ ।।

karmaṇyasati kartā na dvayābhāve na tatphalam ।
tadabhāve na bhoktā syādasattvācca viviktatā ।।

yo apaśyatkarmaśūnyatvaṃ samyagjñānena kama na ।
karmaṇyasati karmabhyaḥ samutpannā na santi vai ।।

nirmimīte yathā ṛddhyā bhagavāṃśca tathāgataḥ ।
tena nirmitakenāpi hyanyo nirmīyate punaḥ ।।

buddhanirmitakaḥ śūnyaḥ kā tannirmitake kathā ।
yatkiñcitkalpanāmātrasattvaṃ taccobhayostathā ।।

kartā nirmitakeneva karma nirmitasadṛśam ।
śūnyaṃ svabhāvato yatsat kalpanāmātrameva tat ।।

karmakartā na nirvāṇaṃ yadi karma svabhāvataḥ ।
iṣṭāniṣṭaphalaṃ na syāttadbhāvo yadi nāsti vai ।।

saccāpyasti hyasaccāpi sadasaccāpi vidyate ।
sugamā na hi buddhānāmābhiprāyikadeśanā ।।

rūpaṃ ced bhūtato jātaṃ tadrūpaṃ syādatattvataḥ ।
svabhāvānna hi tannāpi paratastadabhāvataḥ ।।

ekasminna catuḥsattvaṃ sannaikaṃ hi caturṣvapi ।
asaccaturmahābhūtāpekṣaṃ rūpaṃ kva sidhyati ।।

liṅgāditi na talliṅgamatyantāgrahaṇānnanu ।
hetupratyayajaṃ sattve na liṅgaṃ neti yujyate ।।

rūpasya grahaṇaṃ cet syātsvasvabhāvagraho bhavet ।
asannimittayā buddhyā hyasadrūpagrahaḥ katham ।।

buddhyā kṣaṇikayā rūpaṃ nāpyate kṣaṇikaṃ yadā ।
tadānāgatarūpaṃ cātītaṃ kimiva gṛhyate ।।

kadāpi varṇasaṃsthāne yadā naiva pṛthak pṛthak ।
naikagraho hi bhinnānāṃ hyubhe rūpaṃ prasidhyataḥ ।।

na rūpe nāpi madhye hi cakṣurbuddhirna cakṣuṣoḥ ।
cakṣuḥ pratītya rūpaṃ ca viparyāso vikalpanā ।।

cakṣuḥ paśyati nātmānaṃ rūpaṃ paśyennu tatkatham ।
cakṣurnirātmakaṃ rūpaṃ śeṣāṇyāyatanānyapi ।।

cakṣuḥ svabhāvataḥ śūnyaṃ śūnyañca parabhāvataḥ ।
śūnyaṃ tathaiva rūpañca śeṣāṇyāyatanānyapi ।।

saṃsparśena sahaikaṃ syāttadānyeṣāṃ hi śūnyatā ।
śūnyaṃ nāpekṣate aśūnyaṃ hyaśūnyaṃ cāpi śūnyatām ।।

nāsti svabhāvasaṃyogaḥ trikamasthitamapyasat ।
tatsvabhāvātmasaṃsparśo nāstyato vedanāpi sat ।।

antarāyatanaṃ prāpya vijñānaṃ bāhyameva vā ।
jāyate ato na vijñānaṃ śūnyaṃ māyāmarīcivat ।।

vijñeyāpekṣayotpādādvijñānaṃ nāsti sad dhruvam ।
jñātuścāvidyamānatvamasattvājjñānajñeyayoḥ ।।

kaścinnityo hyanityo vānityaṃ sarvaṃ ca nāsti vā ।
bhāve nityaṃ hyanityaṃ vā kathaṅkāraṃ tathā bhavet ।।

rāgo dveṣaśca moho hi ceṣṭāniṣṭaviparyayaiḥ ।
pratyayajā hyato rāgo dveṣo mohaśca na svataḥ ।।

yasmin rāgo bhavettasmin dveṣamohau yatastataḥ ।
vikalpato hi jāyante no vikalpo api tattvataḥ ।।

ye vikalpyā na te santi kalpyābhāve kva kalpanam ।
pratyayairjanitattvāddhi śūnye kalpyakakalpane ।।

caturviparyayai rjātā nāvidyā tattvadarśanāt ।
tadabhāve na saṃskārāḥ syuḥ śeṣā api tādṛśāḥ ।।

yadyatpratītya yajjātaṃ tadabhāve na tattataḥ ।
bhāvābhāvāśca saṃskārāsaṃskārāḥ śāntanirvṛtāḥ ।।

hetupratyayajā bhāvāḥ kalpyante ye ca tatvataḥ ।
proktā śāstrā hyavidyā sā dvādaśāṅgaṃ tato bhavet ।।

bhāvaśūnyatvasajjñānānnāvidyā tattvadarśanāt ।
so hyavidyānirodho ato dvādaśāṅgaṃ nirudhyate ।।

māyāmarīcigandharvapurabudbudaphenavat ।
saṃskārāḥ svapnasaṃkāśā vidyante alātacakravat ।।

bhāvaḥ svabhāvataḥ kaścinnātrābhāvo api vidyate ।
hetupratyayato jāto bhāvo abhāvaśca śūnyakaḥ ।।

sarvabhāvasvabhāvānāṃ śūnyatvādupadiṣṭavān ।
sarve pratītyajā bhāvā ityatulyastathāgataḥ ।।

tanmātraḥ paramārtho hi bhagavān buddha uktavān ।
lokavartanamāśritya sarvaṃ nānā yathārthataḥ ।।

lokabhāsanabhaṅgo na dharmaḥ kaścinna tattvataḥ ।
bhīto ajño akalpanirhāre saugate vacane tvataḥ ।।

idampratītya cāstīdaṃ na rodho lokapaddhateḥ ।
pratītyajaḥ sa niḥsattvaḥ santyete niścayaḥ katham ।।

tattvānvīkṣārataḥ śrāddha ukte kutrāpi na sthitaḥ ।
prāpya yuktyā nayaṃ śāntaḥ bhāvābhāvaprahāṇataḥ ।।

idampratyayatājñānāt dṛṣṭijālavinirgataḥ ।
aspṛṣṭaṃ yāti nirvāṇaṃ rāgapratighamohahaḥ ।।

śūnyatāsaptatervṛttiḥ ācāryanāgārjunapādakṛtā samāptā ।।