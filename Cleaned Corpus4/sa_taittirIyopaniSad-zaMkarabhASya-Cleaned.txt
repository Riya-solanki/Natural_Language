Taittirīya-Upaniṣad with Śaṃkarabhāṣya

śrīmac chaṅkarācāryāviracitabhāṣyayutā tattirīyopaniṣat

śikṣādhyāyaḥ

yasmāj jātaṃ jagat sarvaṃ yasminn eva pralīyate ।
yenedaṃ dhāryate caiva tasmai jñānātmane namaḥ ।। 

yair ime gurubhiḥ pūrvaṃ padavākyapramāṇataḥ ।
vyākhyātāḥ sarvavedāntās tān nityaṃ praṇato asmy aham ।। 

taittirīyakasārasya mayācāryaprasādataḥ ।
vispaṣṭārtharucīnāṃ hi vyākhyeyaṃ sampraṇīyate ।। 

nityāny adhigatāni karmāṇy upāttaduritakṣayārthāni, kāmyāni ca phalārthināṃ pūrvasmin granthe । idānīṃ kārmopādānahetuparihārāya brahmavidyā prastūyate । karmahetuḥ kāmaḥ syāt । āptakāmānāṃ hi kāmābhāve svātmany avasthānāt pravṛttyanupapattiḥ । ātmakāmatve cāptakāmatā । ātmā hi brahma । tadvido hi paraprāptiṃ vakṣyati । ato avidyānivṛttau svātmany avasthānaṃ paraprāptiḥ । abhayaṃ pratiṣṭhāṃ vindate etam ānandamayam ātmānam upasaṅkrāmati ity ādiśruteḥ । kāmyapratiṣiddhayor anārambhād ārabdhasya copabhogena kṣayān nityānuṣṭhānena ca pratyavāyābhāvād ayatnata eva svātmany avasthānaṃ mokṣaḥ । athavā niratiśayāyāḥ prīteḥ svargaśabdavācyāyāḥ karmahetutvāt karmabhya eva mokṣa iti cet । na । anekāni hy ārabdhaphalāny anārabdhaphalāni cānekajanmāntarakṛtāni viruddhaphalāni karmāṇi sambhavanti । atas teṣv anārabdhaphalānām ekasmiñ janmany upabhogena kṣayāsambhavāt śeṣakarmanimittaśarīrārambhopapattiḥ, karmaśeṣasadbhāvasiddhiś ca । tad ya iha ramaṇīyacaraṇāḥ tataḥ śeṣeṇa ity ādiśrutismṛtiśatebhyaḥ । iṣṭāniṣṭaphalānām anārabdhānāṃ kṣayārthāni nityānīti cen na । akaraṇe pratyavāyaśravaṇāt । pratyavāyaśabdo hy aniṣṭaviṣayaḥ nityākaraṇanimittasya pratyavāyasya duḥkharūpasyāgāminaḥ parihārārthāni nityānītyabhyupagamān nānārabdhaphalakarmakṣayārthāni । yadi nāmānārabdhaphalakarmakṣayārthani nityāni karmāṇi, tathāpy aśuddham eva kṣapayeyur na śuddha virodhābhāvāt । na hīṣṭaphalasya karmaṇaḥ śuddharūpatvān nityair virodha upapadyate । śuddhāśuddhayor hi virodho yuktaḥ । na ca karmahetūnāṃ kāmānā jñānābhāve nivṛttyasambhavād aśeṣakarmakṣayopapattiḥ । anātmavido hi kāmo anātmaphalaviṣayatvāt svātmani ca kāmānupapattir nityaprāptatvāt svayaṃ cātmā paraṃ brahmety uktam । nityānāṃ cākaraṇam abhāvas tataḥ pratyavāyānupapattir iti । ataḥ pūrvopacitaduritebhyaḥ prāpyamāṇāyāḥ pratyavāyakriyāyā nityākaraṇaṃ lakṣaṇam iti śatṛpratyayasya nānupapattiḥ akurvan vihita karma iti । anyathābhāvādbhāvotpattir iti sarvapramāṇavyākopa iti । ato ayatnataḥ svātmany avasthānam ity anupapannam ।

yac coktataṃ niratiśayaprīteḥ svargaśabdavācyāyāḥ karmanimittatvāt karmārabhya eva mokṣa iti । nityavān mokṣasya । na hi nityaṃ kiñcid ārabhyate loke yad ārabdhaṃ tad anityam iti । ato na karmārabhyo mokṣaḥ । vidyāsahitānāṃ karmaṇāṃ nityārambhasāmarthyam iti cet । na । nityaṃ cārabhyata iti virudram । yad dhi naṣṭaṃ tad eva notpadyata iti pradhvaṃsābhāvavannityo api mokṣa ārabhya eveti cen na । mokṣasya bhāvarūpatvāt । pradhvaṃsābhāvo apy ārabhyata iti na sambhavati, abhāvasya viśeṣābhāvād vikalpamātram etat । bhāvapratiyogī hy abhāvaḥ । yathā hy abhinno api bhāvo ghaṭapaṭādibhir viśeṣyata abhinna eva ghaṭabhāvaḥ paṭabhāva iti, evaṃ nirviśeṣo apy abhāvaḥ kriyāguṇayogād dravyādivadvikalpyate । na hy abhāva utpalādivadviśeṣaṇasahabhāvī । viśeṣaṇavattve bhāva eva syāt । vidyākarmakartur nityatvād vidyākarmasantānajanitamokṣanityatvam iti cen na । gaṃgāsrotovat kartṛtvasya duḥkharūpatvāt । kartṛtvoparame ca mokṣavicchedāt । tasmād avidyākāmakarmopādānahetu nivṛttau svātmany avasthānaṃ mokṣa iti, svayaṃ cātmā brahma tadvijñānād avidyānivṛttiḥ, iti brahmavidyārthopaniṣad ārabhyate ।

upaniṣad iti vidyocyate । tatsevināṃ garbhajanmajarādiniśātanāt tadavasādanād vā, brahmaṇo vopanigamayitṛtvād upaniṣaṇṇaṃ vāsyāṃ paraṃ śreya iti । tadarthatvād grantho apy upaniṣat ।।

oṃ śaṃ no mitraḥ śaṃ varuṇaḥ । śaṃ no bhavatvaryamā । śaṃ na indro bṛhaspatiḥ । śaṃ no viṣṇururukramaḥ । namo brahmaṇe । tvameva pratyakṣaṃ brahmāsi । tvāmevapratyakṣaṃ brahma vadiṣyāmi । ṛtaṃ vadiṣyāmi । tanmāmavatu । avatu mām ।। oṃ śāntiḥ śāntiḥ śāntiḥ ।। iti śikṣādhyāye prathamo anuvākaḥ ।। 

śaṃ sukhaṃ prāṇavṛtter ahnaś cābhimānī devatātmā mitro no asmākaṃ bhavatu । tathaivāpānavṛtteḥ rātreś cābhimānī devatātmā varuṇaḥ । cakṣuṣyāditye cābhimāny aryamā । vāci buddhau ca bṛhaspatiḥ । viṣṇururukramo vistīrṇakramaḥ pādayor abhimānī । evam adhyātmadevatāḥ । śaṃ no bhavatv iti sarvatrānuṣaṅgaḥ । tāsu hi sukhakṛtsu vidyāśravaṇadhāraṇopayogāpratibandhena bhaviṣyantīti tatsukhakartṛtvaṃ prārthyate — śaṃ no bhavatv iti । brahmavidyāvividiṣuṇā namaskārabrahmavadanakriye vāyuviṣaye brahmavidyopasargaśāntyarthaṃ kriyete । sarvakriyāphalānāṃ tadadhīnatvād brahma vāyus tasmai brahmaṇe namaḥ । prahvībhāvaṃ karomīti vākyaśeṣaḥ । namaste tubhyaṃ he vāyo । namaskaromīti parokṣapratyakṣābhyāṃ vāyur evābhidhīyate । kiñca tvam eva cakṣurādyapekṣya bāhyaṃ sannikṛṣṭam avyavahitaṃ pratyakṣaṃ brahmāsi yasmāt tasmāt tvām eva pratyakṣaṃ brahma vadiṣyāmi । ṛtaṃ yathāśāstraṃ yathākartavyaṃ buddhau supariniścitam arthaṃ tvadadhīnatvāt tvām eva vadiṣyāmi । satyam iti sa eva vākkāyābhyāṃ sampādyamānaḥ, so api tvadadhīna eva sampādyate iti tvām eva satyaṃ vadiṣyāmi । tatsarvātmakaṃ vāyvākhyaṃ brahma mayaivaṃ stutaṃ sanmāṃ vidyārthinām avatuvidyā saṃyojanena । tad eva brahma vaktāram ācāryaṃ ca vaktṛtvasāmarthyasaṃyojanenāvatu । avatu mām avatu vaktāram iti punarvacanamādarārtham । oṃ śāntiḥ śāntiḥ śāntir iti trir vacanam ādhyātmikādhibhautikādhidevikānāṃ vidyāprāpsyupasargāṇāṃ praśamārtham ।।

iti prathamo anuvākaḥ ।।

oṃ śīkṣāṃ vyākhyāsyāmaḥ । mātrā balam । ityuktaḥ śīkṣādhyāyaḥ ।। iti dvitīyo anuvādakaḥ ।। 

arthajñānapradhānatvād upaniṣado granthapāṭhe yatnoparamo mā bhūd iti śīkṣādhyāya ārabhyate — śikṣā śikṣyate anayeti varṇādyuccāraṇalakṣaṇam । śikṣyanta iti vā śikṣā varṇādayaḥ । śikṣaiva śīkṣā । dairdhyaṃ chāndasam । tāṃ śīkṣāṃ vyākhyāsyāmo vispaṣṭamā samantāt prakathayiṣyāmaḥ cakṣiṅo vā khyāñādiṣṭasya vyāṅpūrvasya vyaktatvāt karmaṇa etad rūpam । tatra varṇo akārādiḥ । svara udāttādiḥ । balaṃ prayatnaviśeṣaḥ । sāma varṇānāṃ madhyam avṛttyoccāraṇaṃ samatā । santānaḥ santatiḥ, saṃhitety arthaḥ । eṣa hi śikṣitavyo arthaḥ śikṣā yasminn adhyāye so ayaṃ śīkṣādhyāya ity evam ukta uditaḥ । ukta ity upasaṃhārārthaḥ ।।

iti dvitīyo anuvākaḥ ।।

saha nau yaśaḥ । saha nau brahmavarcasam । athātaḥ saṃhitāyā upaniṣidaṃ vyākhyāsyāmaḥ । pañcasvadhikaraṇeṣu । adhilokamadhijyautiṣamadhividyamadhiprajamadhyātmam । tā mahāsaṃhitāyā ityācakṣate । athādhilokam । pṛthivī pūrvarūpam । dyauruttararūpam ।। 

adhunā saṃhitopaniṣad ucyate । tatra saṃhitādyupaniṣatparijñānanimittaṃ yadyaśaḥ prāpyate tan nāvāvayoḥ śiṣyācāryayoḥ sahaivāstu । tannimittaṃ ca yadbrahmavarcasaṃ tejaḥ tac ca sahaivāstv iti śiṣyavacanam āśīḥ । śiṣyasya hy akṛtārthatvāt prārthanopapadyate, nācāryasya । kṛtārthatvāt । kṛtārtho hy ācāryo nāma bhavati । athānantaramadhyaya nalakṣaṇavidhānasya pūrvavṛttasya, ataḥ yato aty arthaṃ granthabhāvitā buddhir na śakyate sahasārthajñānaviṣaye avatārayitum ity ataḥ saṃhitāyā upaniṣadaṃ saṃhitāviṣayaṃ darśanam ity etad granthasannikṛṣṭām eva vyākhyāsyāmaḥ । pañcasvadhikaraṇeṣv āśrayeṣu jñānaviṣayeṣv ity arthaḥ । kāni tānīty āhādhiloka lokeṣv adhi yad darśana tad adhilokam । tathādhijyautiṣam adhividyam adhiprajam adhyātmam iti । tā etāḥ paścaviṣayā upaniṣado lokādimahāvastuviṣayatvāt saṃhitāviṣayatvāc ca mahatyaś ca tāḥ saṃhitāś ca mahāsaṃhitā ity ācakṣate kathayanti vedavidaḥ । atha tāsāṃ yathopanyastānāṃ madhye adhileka darśanam ucyate । darśanakramavivakṣārtho athaśabdaḥ sarvatra । pṛthvī pūrvarūpaṃ, pūrvo varṇaḥ pūrvarūpam । saṃhitāyāḥ pūrve varṇe pṛthivīdṛṣṭiḥ kartavyety uktaṃ bhavati । tathā dyaur uttararūpam ākāśo antarikṣalokaḥ sandhir madhyaṃ pūrvottararūpayoḥ sandhīyata asmin pūrvottararūpe iti ।।

vāyuḥ sandhānam । athādhijautiṣam । āditya uttararūpam । vaidyutaḥ sandhānam । athādhividyam । ācāryaḥ pūrvarūpam ।। 

antevāsyuttararūpam । pravacanaṃ sandhānam । athādhiprajam । pitottararūpam । prajananaṃ sandhānam ।। 

athādhyātmam । adharā hanuḥ pūrvarūpam । uttarā hanuruttara rūpam । jihvāsandhānam । itīmā mahāsaṃhitāḥ । ya evametā mahāsaṃhitā vyākhyātā veda । sandhīyate prajayā paśubhiḥ । brahmavarcasenānnādyena suvargyeṇa lokena ।। 

iti tṛtīyo anuvākaḥ ।।

vāyuḥ sandhānam । sandhīyate aneneti sandhānam । ity adhilokaṃ darśanam uktam । athādhijyautiṣamity ādi samānam । itīmā ity uktā upapradarśyante । yaḥ kaścid evam etā mahāsaṃhitā vyākhyātā vedopāste । vedety upāsanaṃ syād vijñānādhikārāt iti prācīnayogyopāssva iti ca vacanāt । upāsanaṃ ca yathāśāstraṃ tulyapratyayasantatir asaṅkīrṇā cātatpratyayaiḥ śāstroktālambanaviṣayā ca । prasiddhaś copāsanaśabdārtho loke gurum upāste, rājānam upāsta iti । yo hi gurvādīn santatam upacarati sa upāsta ity ucyate । sa ca phalam āpnotyupāsanasya । ato atrāpi ca ya evaṃ veda, sandhīyate prajādibhiḥ svargāntaiḥ । prajādiphalāny āpnotīty arthaḥ ।।

iti tṛtīyo anuvākaḥ ।।

yaśchandasāmṛṣabho viśvarūpaḥ । chandobhyo adhyamṛtātsaṃbabhūva । sa mendro medhayā spṛṇotu । amṛtasya deva dhāraṇo bhūyāsam । śarīraṃ me vicarṣaṇam । jihvā me madhumattamā । karṇābhyāṃ bhūri viśruvam । brahmaṇaḥ kośo asi medhayā pihitaḥ । śrutaṃ me gopāya ।। 

āvahantī vitanvānā kurvāṇācīramātmanaḥ । vāsāṃsi mama gāvaśca । annapāne ca sarvadā । tato me śriyamāvaha । lomaśāṃ paśubhiḥ saha svāhā । āmāyantu brahmacāriṇaḥ svāhā । vimāyantu brahmacāriṇaḥ svāhā । pramayantu brahmacāriṇaḥ svāhā । damāyantu brahmacāriṇaḥ svāhā । śamāyantu brahmacāriṇaḥ svāhā ।। śāmāyantu brahmacāriṇaḥ svāhā ।। 

yaśo jane asāni svāhā । śreyān vasyaso asāni svāhā । taṃ tvā bhaga praviśāni svāhā । sa mā bhaga praviśa svāhā । tasmin sahasraśākhe nibhagāhaṃ tvayi mṛje svāhā । yathāpaḥ pravatā yanti yathā māsā aharjaram । evaṃ māṃ brahmacāriṇaḥ । dhātarāyantu sarvataḥ svāhā । prativeśo asi pra mā bhāhi pra mā padyasva ।। 

iti caturtho anuvākaḥ ।।

yaś chandasām iti medhākāmasya śrīkāmasya ca tatprāptisādhanaṃ japahomāv ucyete । sa mendro medhayā spṛṇotu tato me śriyamāvaha iti ca liṅgadarśanāt । yaś chandasāṃ vedānām ṛṣabham iva rṣabhaḥ prādhānyāt । viśvarūpaḥ sarvarūpaḥ, tad yathā śaṅkunā ity ādi śrutyantarāt । ata eva rṣabhatvam oṅkārasya । oṅkāro hy atropāsya ity ṛṣabhādiśabdaiḥ stutinyāyyaivoṅkārasya । chandobhyo vedebhyo, vedā hy amṛtaṃ, tasmād amṛtād adhisambabhūva । lokadevavedavyāhṛtibhyaḥ sāriṣṭhaṃ jighṛkṣoḥ । prajāpates tapasyata oṅkāraḥ sāriṣṭhatvena pratyabhād ity arthaḥ । na hi nityasyoṅkārasyāñjasaivotpattir avakalpate । sa evambhūta oṅkāra indraḥ sarvakāmeśaḥ parameśvaro mā māṃ medhayā prajñayā spṛṇotu prīṇayatu balayatu vā । prajñābalaṃ hi prārthyate । amṛtasyāmṛtatvahetubhūtasya brahmajñānasya tadadhikārāt, he deva dhāraṇo dhārayitā bhūyāsaṃ bhaveyam । kiñca śarīraṃ me mama vicarṣaṇaṃ vicakṣaṇaṃ yogyam ity etat । bhūyād iti prathamapuruṣavipariṇāmaḥ । jihvā me madhumattamā madhumatyatiśayena madhurabhāṣiṇīty arthaḥ । karṇābhyāṃ śrotrābhyāṃ bhūri bahu viśruvaṃ vyaśravaṃ, śrotā bhūyāsam ity arthaḥ । ātmajñānayogyaḥ kāryakāraṇasaṅghāto astv iti vākyārthaḥ । medhā ca tadartham eva hi prārthyate । brahmaṇaḥ paramātmanaḥ kośo asi । aser ivopalabdhyadhiṣṭhānatvāt । tvaṃ hi brahmaṇaḥ pratīka, tvayi brahmopalabhyate । medhayā laukikaprajñayā pihita ācchāditaḥ sa tvaṃ sāmānyaprajñair aviditatattva ity arthaḥ । śrutaṃ śravaṇapūrvakamātmajñānādikaṃ vijñānaṃ me gopāya rakṣa । tatprāptyavismaraṇādikaṃ kurv ity arthaḥ । japārthā ete mantrā medhākāmasya ।। homārthāstv adhunā śrīkāmasya mantrā ucyanta āvahanty ānayantī । vitanvānā vistārayantī । tanotes tatkarmatvāt । kurvāṇā nirvartayantī acīram aciraṃ kṣipram eva । ciraṃ vā । ātmano mama, kim ity āha — vāsāṃsi vastrāṇi mama gāvaś ca gāś ceti yāvat । annapāne ca sarvadaivam ādīni kurvāṇā śrīryā tāṃ tato medhānirvartanāt paramāvaha ānaya । amedhaso hi śrīr anarthāyaiveti । kiṃviśiṣṭām । lomaśāmajāvyādiyuktāmanyaiś ca paśubhiḥ saṃyuktāmāvaheti । adhikārād oṅkāra evābhisambadhyate । svāhā, svāhākāro homārthamantrāntajñāpanārthaḥ । ā māyantv iti । āyantu mām iti vyavahitena sambandhaḥ, brahmacāriṇaḥ । vimāyantu pramāyantu damāyantu śamāyantv ity ādi ।। yaśo yaśasvī jane janasamūhe asāni bhavāni । śreyān praśasyataro vasyaso vasīyaso vasutarād vasumattarād vā tulyajātīyānāṃ viśeṣavān dhanavatsvajātīyapuruṣād viśeṣavān aham asānīty arthaḥ । kiñca taṃ brahmaṇaḥ kośabhūtaṃ tvā tvāṃ he bhagavan pūjārha praviśāni, praviśya cānanyas tvad ātmaiva bhavānīty arthaḥ । sa tvam api mā māṃ bhaga bhagavan pūjāvanpraviśa āvayor ekatvam evāstu । tasmiṃs tvayi sahasraśākhe bahubhede nimṛje śodhayāmy ahaṃ pāpakṛtyām । yathā loka āpaḥ pravatā pravaṇavatā nimnavatā deśena yanti gacchanti । yathā ca māsā ahar jaraṃ saṃvatsaro ahar jaraḥ । ahobhiḥ parivartamāno lokāñ jarayatīty ahāni vāsmiñ jīryanty antarbhavantīty ahar jaraḥ । taṃ ca yathā māsā yanty evaṃ māṃ brahmacāriṇo he dhātaḥ sarvasya vidhātaḥ, māmāyantv āgacchantu sarvataḥ sarvadigbhyaḥ । prativeśaḥ śramāpanayanasthānam āsannaṃ gṛham ity arthaḥ । evaṃ tvaṃ prativeśa । iva prativeśas tvac chīlināṃ sarvapāpaduḥkhāpanayanasthānam asi । ato mā māṃ prati prabhāhi prakāśayātmānaṃ prapadyasva ca māṃ, rasaviddham iva lohaṃ tvanmayaṃ tvadātmānaṃ kurv ity arthaḥ । śrīkāmo asmin vidyāprakaraṇe abhidhīyamāno dhanārthaḥ । dhanaṃ ca karmārtham । karma copāttaduritakṣayārtham । tatkṣaye hi vidyā prakāśate । tathā ca smṛtiḥ — jñānam utpadyate puṃsāṃ kṣayāt pāpasya karmaṇaḥ । yathādarśatale prakhye paśyanty ātmānam ātmani iti ।।

iti caturtho anuvākaḥ ।।

bhūrbhuvaḥ suvariti vā etāstisro vyāhṛtayaḥ । tāsāmu ha smaitāṃ caturthīm । māhācamasyaḥ pravedayate । tat brahma । aṅgānyanyā devatāḥ । bhūriti vā ayaṃ lokaḥ । bhuva ityantarikṣam । suvarityasau lokaḥ ।। 

maha ityādityaḥ । ādityena vāva sarve loka mahīyante । bhūriti vā agniḥ । suvarityādityaḥ । maha iti candramāḥ । candramasā vāva sarvāṇi jyotiṃṣi mahīyante । bhuva iti sāmāni ।। 

maha iti brahma । brahmaṇā vāva sarve vedā mahīyante । bhūriti vai prāṇaḥ । suvariti vyānaḥ । annena vāva sarve prāṇa mahīyante । tā vā etāścatasraścaturdha । catasraścatasro vyāhṛtayaḥ । sa veda brahma । sarve asmai devā balimāvahanti ।। 

iti pañcamo anuvākaḥ ।।

saṃhitāviṣayam upāsanam uktaṃ, tad anu medhākāmasya śrīkāmasya ca mantrā anukrāntāḥ te ca pāramparyeṇa vidyopayogārthā eva । anantaraṃ vyāhṛtyātmano brahmaṇo antar upāsanaṃ svārājyaphalaṃ prastūyate । bhūr bhuvaḥ suvar iti । itīty uktopapradarśanārthaḥ । etās tisra iti ca pradarśitānāṃ parāmarśārthaḥ । parāmṛṣṭāḥ smaryante vai ity anena । tisra etāḥ prasiddhā vyāhṛtayaḥ smaryanta iti yāvat । tāsam iyaṃ caturthī vyāhṛtim aheti । tām etāṃ caturthīṃ mahācamasasyāpatyaṃ māhācamasyaḥ pravedayate । u ha sma, ity eteṣāṃ vṛttānukathanārthatvād viditavān dadarśety arthaḥ । māhācamasyagrahaṇamārṣānusmaraṇārtham । ṛṣismaraṇam apy upāsanāṅgam iti gamyata ihopadeśāt । yeyaṃ māhācamasyena dṛṣā vyāhatir maha iti tad brahma mahad dhi brahma mahaś ca vyāhṛtiḥ । kiṃ punas tat? sa ātmā । āpnoter vyāptikarmaṇaḥ ātmā । itarāś ca vyāhṛtayo lokā devā vedāḥ prāṇaś ca maha ity anena vyāhṛtyātmānādityacandrabrahmānnabhūtena vyāpyante yataḥ । ato aṅgāny avayavā anyā devatāḥ । devatāgrahaṇam upalakṣanārthaṃ lokādīnāṃ । maha ity etasya vyāhṛtyātmano deva lokādayaś ca sarve avayavabhūtā yata ata āha — ādityādibhir lokādayo mahīyanta iti । ātmano hy aṅgāni mahīyante mahanaṃ vṛddhir upacayo, mahīyante vardhanta ity arthaḥ । ayaṃ loko agnir ṛgvedaḥ prāṇa iti prathamā vyāhṛtir bhūr iti । antarikṣaṃ vāyuḥ sāmānyapāna iti dvitīyā vyāhṛtir bhuvaḥ । asau loka ādityo yajūṃṣi vyāna iti tṛtīyā vyāhṛtiḥ suvaḥ । ādityaś candramā brahmānnam iti caturthī vyāhṛtiḥ mahaḥ । ity evam uttarottarā ekaikāś caturdhā bhavanti ।

maha iti brahma, brahmety oṅkāraḥ śabdādhikāre anyasyāsambhavāt । tā vā etāś catasraś caturtheti । tā vai etā bhūr bhuvaḥ suvar maha iti catasra ekaikaśaś caturdhā catuḥprakārāḥ । dhāśabdaḥ prakāravacanaḥ । catasraś catasraḥ satyaś caturdhā bhavantīty arthaḥ । tāsāṃ yathāklaptānāṃ punar upadeśas tathaivopāsananiyamārthaḥ । tā yathoktā vyāhṛtīyo veda sa veda vijānāti । kiṃ tad brahma । nanu tad brahma sa ātmeti jñāte brahmaṇi navaktavyam avijñātavat sa veda brahmeti । na! tad viśeṣavivakṣutvād adoṣaḥ । satyaṃ vijñātaṃ caturthavyāhṛtyātmā brahmeti, na tu tad viśeṣo hṛdayāntarupalabhyatvaṃ manomayatvādiś ca । śāntisamṛddhaṃ ity evam anto viśeṣaṇaviśeṣyarupo dhamapūgo vijñāyata iti । tadvivakṣur hi śāstram avijñātam iva brahma matvā sa veda brahety āha । ato na doṣaḥ । yo hi vakṣyamāṇena dharmapūgeṇa viśiṣṭaṃ brahma veda sa veda brahmety abhiprāyaḥ । ato vakṣyamāṇānuvākenaikavākyatāsya, ubhayor hy anuvākayor ekam upāsanam । bhūr ity agnau pratitiṣṭhatīty ādikaṃ liṅgam upāsan aikatve । vidhāyakābhāvāc ca । na hi — vedopāsitavya iti vidhāyakaḥ kaścic chabdo asti । vyāhṛtyanuvāke tā yo veda iti ca vakṣyamāṇārthatvān nopāsanabhedakaḥ । vakṣyamāṇārthatvaṃ ca tadviśeṣavivakṣutvādinyādinoktam । sarve devā asmā eva viduṣa aṅgabhūtā āvahanty ānayanti bālīṃ svārājyaprāptau satyām ity arthaḥ ।।

iti pañcamo anuvākaḥ ।।

bhūbhurvaḥsvaḥsvarūpā maha ity etasya vyāhṛtyātmano brahmaṇo aṅgāny anyā devatā ity uktam । yasya tā aṅgabhūtās tasyaitasya brahmaṇaḥ sākṣād upalabhdhyartham upāsanārthaṃ ca hṛdayākāśaḥ sthānam ucyate śālagrāma iva viṣṇoḥ । tasmin hi tadbrahmopāsyamānaṃ manomayatvādidharmaviśiṣṭaṃ sākṣād upalabhyate, pāṇāvivāmalakam । mārgaś ca sarvātmabhāvapratipattaye vaktavya ity anuvāka ārabhyate — 

sa ya eṣo antarahṛdaya ākāśaḥ । tasminnayaṃ puruṣo manomayaḥ । amṛto hiraṇmayaḥ । ya eṣa stana ivāvalaṃbate । yatrāsau keśānto vivartate । vyapohya śīrṣakapāle । bhūrityagnau pratitiṣṭhati ।। 

sa iti vyutkramyāyaṃ puruṣa ity anena sambadhyate । ya eṣo antahṛdaye hṛdayasyāntaḥ । hṛdayam iti puṇḍarīkākāro māṃsapiṇḍaḥ prāṇāyatano anekanāḍīsuṣira ūdhrvanālo adhobhukho viśasyamāne paśau prasiddha upalabhyate । tasyāntarya eṣa ākāśaḥ prasiddha eva karakākāśavat । tasmin so ayaṃ puruṣaḥ । puriṃ śayanāt pūrṇā vā bhūrādayo lokā yeneti puruṣo manomayaḥ । mano vijñānam । manuter jñānakarmaṇas tanmayas tadupalabhyatvāt । manute aneneti vā mano antaḥkaraṇaṃ, tadabhimānī tanmayas talliṅgo vā । amṛto amaraṇadharmā hiraṇmayo jyotirmayaḥ । tasyaivaṃ lakṣaṇasya hṛdayākāśe sākṣātkṛtasya viduṣa ātmabhūtasyeśvararūpapratipattaye mārgo abhidhīyate । hṛdayād ūrdhrvaṃ pravṛttā suṣumnā nāma nāḍī yogaśāstreṣu ca prasiddhā । sā cāntareṇa madhye prasiddhe tāluke tālukayor gatā । yaś caiṣa tālukayor madhye stana ivāvalambate māṃsakhaṇḍastasya cāntareṇety etat । yatra ca keśāntaḥ keśānām anto avasānaṃ mūlaṃ keśānto vivartate vibhāgena vartate mūrdhapradeśa ity arthaḥ । taṃ deśaṃ prāpya tatra viniḥsṛtā । vyapohya vibhajya vidārya śīrṣakapāle śiraḥkapāle vinirgatā yā sendrayonir indrasya brahmaṇo yonir mārgaḥ svarūpapratipattidvāram ity arthaḥ । tayaivaṃ vidvān manomayātmadarśī mūrdhnoviniṣkramyāsya lokasyādhiṣṭhātā bhūr iti vyāhṛtirūpo yo agnir mahato brahmaṇoṅgabhūtas tasminn agnau pratitiṣṭhaty agnyātmanemaṃ lokaṃ vyāpnotīty arthaḥ । tathā bhuva iti dvitīyavyāhṛtyātmani vāyau । pratitiṣṭhatīty anuvartate ।।

suvarityāditye । āpnoti svārājyam । āpnoti manasaspatim । vākpatiścakṣuṣpatiḥ । śrotraptirvijñānapatiḥ । etattato bhavati । ākāśaśarīraṃ brahma । satyātma prāṇārāmaṃ mana ānandam । śānti samṛddhamamṛtam । iti prācīnayogyopāssva ।। 

iti ṣaṣṭho anuvākaḥ ।।

suvāriti tṛtīyavyāhṛtyātmany āditye । maha ity aṅgini catuṣthavyāhṛtyāsmani brahmaṇi pratitiṣṭhati । teṣv ātmabhāvena sthitvāpnoti brahmabhūtaḥ svārājyaṃ svarāḍbhāvaṃ svayam eva rājādhipatir bhavati, aṅgabhūtānāṃ devānāṃ yathā brahma । devāś ca sarve asmai balim āvahanty aṅgabhūtā yathā brahmaṇe । āpnoti manasaspatim । sarveṣāṃ hi manasāṃ patiḥ sarvātmakatvād brahmaṇaḥ । sarvair hi manobhis tanmanute । tad āpnoty evaṃ vidvān । kiñca vākpatiḥ sarvāsāṃ vācāṃ patir bhavati । tathaiva cakṣuṣpatiś cakṣuṣāṃ patiḥ । śrotrapatiḥ śrotrāṇāṃ patiḥ । vijñānapatir vijñānānāṃ ca patiḥ । sarvātmakatvāt sarvaprāṇināṃ karaṇais tadvān bhavatīty arthaḥ । kiñca tato apy adhikataram etad bhavati । kiṃ tat । ākāśaśarīram ākāśaḥ śarīram asyākāśavad vā sūkṣmaṃ śarīram asyety ākāśaśarīram । prakṛtaṃ brahma । satyātma satyaṃ mūrtāmūrtam avitathaṃ svarūpaṃ vātmā svabhāvo asya tad idaṃ satyātma । prāṇārāmaṃ prāṇeṣv āramaṇam ākrīḍā yasya tatprāṇārāmam । prāṇānāṃ vārāmo yasmiṃs tatprāṇārāmam । mana ānandam । ānandabhūtaṃ sukhakṛd eva yasya manastanmana ānandam । śāntisamṛddhaṃ śāntir upaśamaḥ । śāntiś ca tatsamṛddhaṃ ca śāntisamṛddham । śāntyā vā samṛddhaṃ tadupalabhyata iti śāntisamṛddhaṃ । amṛtam amaraṇadharmi । etac cādhikataraṃ viśeṣaṇaṃ tatraiva manomaya ity ādau draṣṭavyam iti । evaṃ manomayatvādidharmair viśiṣṭaṃ yathoktaṃ brahma he prācīnayogya, upāssvety ācāryavacanoktir ādarārthā ।।

iti ṣaṣṭho anuvākaḥ ।।

yad etad vyāhṛtyātmakaṃ brahmopāsyam uktaṃ tasyaivedānīṃ pṛthivyādipāṅktasvarūpeṇopāsanam ucyate । paścasaṅkhyāyogāt paṅkticchandaḥ sampattiḥ । tataḥ pāṅkatvaṃ sarvasya । pañcapadā paṅtiḥ । pāṅkto yajñaḥ iti śruteḥ । tena yat sarvaṃ lokādyātmāntaṃ ca pāṅktaṃ parikalpayati yajñam eva tat parikalpayati । tena yajñena parikalpitena pāṅkātmakaṃ prajāpatim abhisampadyate । tat kathaṃ pāṅkam idaṃ sarvam ity āta āha

pṛthivyantarikṣaṃ dyaurdiśo avāntaradiśāḥ । agnirvāyurādityaścandramā nakṣatrāṇi । āpa oṣadhayo vanaspataya ākāśa ātmā । athādhyātmam । prāṇo vyāno apāna udānaḥ samānaḥ । cakṣuḥ śrotraṃ mano vāk tvak । carma māṃsaṃ snāvāsthi majjā । etadadhividhāya ṛṣiravocat । pāṅktaṃ vā idaṃ sarvam । pāṅktenaiva pāṅktaṃ spṛṇotīti ।। 

iti saptamo anuvākaḥ ।।

pṛthivyantarikṣaṃ dyaur diśo avāntaradiśaḥ iti lokapāṅkam । agnir vāyur ādityaś candramā nakṣatrāṇīti devatāpāṅkam । āpa oṣadhayo vanaspataya ākāśa ātmeti bhūtapāṅktam । ātmeti virāḍbhūtādhikārāt । ity adhibhūtam ity adhilokādhidaivatapāṅktadvayopalakṣaṇārtham । lokadevatāpāṅktayoś cābhihitatvāt । athānantaram adhyātmaṃ pāṅktatrayam ucyate — prāṇādi vāyupāṅktam । cakṣurādīndriyapāṅktam । carmādi dhātupāṅktam । etāvad dhīdaṃ sarvam adhyātmam । bāhyaṃ ca pāṅktam evety etad evam adhividhāya parikalpyarṣir veda etad darśanasampanno vā kaścid ṛṣir avocad uktavān । kim ity āha — pāṅktaṃ vā idaṃ sarvaṃ pāṅktenaivādhyātmikena saṅkhyāsāmānyāt pāṅktaṃ bāhyaṃ spṛṇoti balayati pūrayati । ekātmatayopalabhyata ity etat । evaṃ pāṅktam idaṃ sarvam iti yo veda sa prājāpatyātmaiva bhavatīty arthaḥ ।।

iti saptamo anuvākaḥ ।।

omiti brahma । omityetadanukṛtirha sma vā apyo śrāvayetyāśrāvayanti । omiti sāmāni gāyanti । oṃśomiti śastrāṇi śaṃsanti । omityadhvaryuḥ pratigaraṃ pratigṛṇāti । omiti brahmā prasauti । omityagnihotramanujānāti । omiti brāhmaṇaḥ pravakṣyannāha brahmopāpnavānīti ।। 

iti aṣṭamo anuvākaḥ ।।

vyāhṛtyātmano brahmaṇa upāsanam uktam । anantaraṃ ca pāṅktasvarūpeṇa tasyaivopāsanam uktam । idānīṃ sarvopāsanāṅgabhūtasyoṅkārasyopāsanaṃ vidhitsyate । parāparabrahmadṛṣṭyā hy upāsyamāna oṅkāraḥ śabdamātro api parāparabrahmaprāptisādhanaṃ bhavati । sa hy ālambanaṃ brahmaṇaḥ parasyāparasya ca, pratimeva viṣṇoḥ । etenaivāyatanenaikataram anveti iti śruteḥ । om iti । itiśabdaḥ svarūpaparicchedārthaḥ । om ity etac chabdarūpaṃ brahmeti manasā dhārayed upāsati । yata om itīdaṃ sarvaṃ hi śabdarūpam oṅkāreṇa vyāptam । tad yathā śaṅkunā iti śrutyantarāt । abhidhānatantraṃ hy abhidheyam ity ata idaṃ sarvam oṅkāra ity ucyate । oṅkārastutyartham uttaro granthaḥ । om ity etad anukṛtir anukaraṇam । karomi yāsyāmi ceti kṛtamukta om ity anukaroty anyaḥ । ata oṅkāro anukṛtiḥ । ha sma veti prasiddhāvadyotakāḥ । prasiddhaṃ hy oṅkārasyānukṛtitvam । api ca o śrāvaya iti preṣapūrvakamāśrāvayanti pratiśrāvayanti । tathom iti sāmāni gāyanti sāmagāḥ । oṃ śom iti śastrāṇi śaṃsanti śastraśaṃsitāro api । tathom ity adhvaryuḥ pratigaraṃ pratigṛṇāti । om iti brahmā prasauty anujānāti । omity agnihotram anujānāti । juhomīty ukta om ity evānujñāṃ prayacchati । om ity eva brāhmaṇaḥ pravakṣyan pravacanaṃ kariṣyann adhyeṣyamāṇa om ity evāha om iti pratipadyate adhyetum ity arthaḥ । brahma vedam upāpnavānīti prāpnuyāṃ grahīṣyāmīty upāpnoty eva brahma । athavā brahma paramātmānam upāpnavānīty ātmānaṃ pravakṣyan prāpayiṣyann om ity evāha । sa ca tenoṅkāreṇa brahma prāpnoty eva । oṅkārapūrve pravṛttānāṃ kriyāṇāṃ phalavattvaṃ yasmāt tasmād oṅkāraṃ brahmety upāsīteti vākyārthaḥ ।।

ity aṣṭamo anuvākaḥ ।।

ṛtaṃ ca svādhyāyapravacane ca । satyaṃ ca svādhyāyapravacane ca । tapaśca svādhyāyapravacane ca । damaśca svādhyāyapravacane ca । śamaśca svādhyāyapravacane ca । agnayaśca svādhyāyapravacane ca । agnihotraṃ ca svādhyāyapravacane ca । atithayaśca svādhyāyapravacane ca । mānuṣaṃ ca svādhyāyapravacane ca । prajā ca svādhyāyapravacane ca । prajanaśca svādhyāyapravacane ca । prajātiśca svādhyāyapravacane ca । satyamiti satyavacā rāthītaraḥ । tapa iti taponityaḥ pauruśiṣṭiḥ । svādhyāyapravacane eveti nāko maudagalyaḥ । taddhi tapastaddhi tapaḥ ।। 

iti navamo anuvākaḥ ।।

vijñānād evāpnoti svārājyam ity uktatvāc chautasmārtānāṃ karmaṇāmānarthakyaṃ prāptam ity etan mā prāpaditi karmaṇāṃ puruṣārthaṃ prati sādhanatvapradarśanārtham ihopanyāsaḥ । ṛtam iti vyākhyātam । svādhyāyo adhyayanam । pravacanam adhyāpanaṃ brahmayajño vā । etāny ṛtādīny anuṣṭheyānīti vākyaśeṣaḥ । satyaṃ satyavacanaṃ yathāvyākhyātārthaṃ vā tapaḥ kṛcchrādi । damo bāhyakaraṇopaśamaḥ । śamo antaḥkaraṇopaśamaḥ । agnaya ādhātavyāḥ । agnihotraṃ ca hotavyam । atithayaś ca pūjyāḥ । mānuṣam iti laukikaḥ saṃvyavahāraḥ । tac ca yathāprāptam anuṣṭheyam । prajanaś ca prajananam ṛtau bhāryāgamanam ity arthaḥ । prajātiḥ pautrotpattiḥ putro niveśayitavya ity etat । sarvair etaiḥ karmabhir yuktasyāpi svādhyāyapravacane yatnato anuṣṭheye ity evam arthaṃ sarveṇa saha svādhyāyapravacanagrahaṇam । svādhyāyādhīnaṃ hy arthajñānam । arthajñānāyattaṃ ca paraṃ śreyaḥ । pravacanaṃ ca tadavismaraṇārthaṃ dharmapravṛddhyarthaṃ ca । ataḥ svādhyāyapravacanayor ādaraḥ kāryaḥ । satyam iti satyam evānuṣṭhātavyam iti satyavacāḥ satyam eva vaco yasya so ayaṃ satyavacā, nāma vā tasya । rāthītaro rathītarasagotro rāthītara ācāryo manyate । tapa iti tapa eva kartavyam iti taponityas tapasi nityas tapaḥ paraḥ taponitya iti vā nāma । pauruśiṣṭiḥ puruśiṣṭhasyāpatyaṃ pauruśiṣṭir ācāryo manyate । svādhyāyapravacane evānuṣṭheye iti nāko nāmato mudralasyāpatyaṃ maudgalya ācāryo manyate । tad dhi tapas tad dhi tapaḥ । hi yasmāt svādhyāyapravacane eva tapas tasmāt te evānuṣṭheye iti । uktānām api satyatapaḥsvādhyāyapravacanānāṃ punaḥ grahaṇamādarārtham ।।

iti navamo anuvākaḥ ।।

ahaṃ vṛkṣasya rerivā । kīrtiḥ pṛṣṭhaṃ gireriva । ūrdhvapavitro vājinīva svamṛtamasmi । draviṇaṃ savarcasam । sumedha amṛtokṣitaḥ । iti triśaṅkorvedānuvacanam ।। 

iti daśamo anuvākaḥ ।।

ahaṃ vṛkṣasya reriveti svādhyāyārtho mantrāmnāyaḥ । svādhyāyaś ca vidyotpattaye । prakaraṇāt । vidyārthaṃ hi idaṃ prakaraṇam । na cānyārthatvam avagamyate । svādhyāyena ca viśuddhasattvasya vidyotpattir avakalpyate । ahaṃ vṛkṣasyocchedātmakasya saṃsāravṛkṣasya rerivā prerathitāntaryāmyātmanā । kīrtiḥ khyātir gireḥ pṛṣṭham ivocchritā mama । ūrdhvapavitra ūrdhvaṃ kāraṇaṃ pavitraṃ pāvanaṃ jñānaprakāśyaṃ paramaṃ brahma yasya sarvātmano mama, so aham ūrdhvapavitraḥ । vājinīva vājavatīva । vājamannaṃ tadvati savitarīty arthaḥ । yathā savitaryamṛtamātmatattvaṃ viśuddhaṃ prasiddhaṃ śrutismṛtiśatebhyaḥ, evaṃ svamṛtaṃ śobhanaṃ viśuddham ātmatattvam asmi bhavāmi । draviṇaṃ dhanaṃ savarcasaṃ dīptimat tad evātmatattvam asmīty anuvartate । brahmajñānaṃ vātmatattvaprakāśakatvāt savarcasam । draviṇam iva draviṇaṃ mokṣasukhahetutvāt । asmin pakṣe prāptaṃ mayety adhyāhāraḥ kartavyaḥ । sumedhāḥ śobhanā medhā sarvajñalakṣaṇā yasya mama so ahaṃ sumedhāḥ । saṃsārasthityutpattisaṃhārakauśalayogāt sumedhastvam । ata evāmṛto amaraṇadharmākṣito akṣīṇo avyaya akṣito vā । amṛtena vokṣitaḥ siktaḥ । amṛtokṣito aham ity ādi brāhmaṇam । ity evaṃ triśaṅka ṛṣer brahmabhūtasya brahmavido vedānuvacanaṃ, vedo vedanam ātmaikatvavijñānaṃ, tasya prāptim anu vacanaṃ vedānuvacanam । ātmanaḥ kṛtakṛtyatākhyāpanārthaṃ vāmadevavat triśaṅkunārṣeṇa darśanena dṛṣṭī mantrāmnāya ātmavidyāprakāśaka ity arthaḥ । asya ca japo vidyotpatyartho avagamyate । ṛtaṃ cety ādidharmopanyāsād anantaraṃ ca vedānuvacanapāṭhād etad avagamyate । evaṃ śrautasmārteṣu nityeṣu karmasu yuktasya niṣkāmasya paraṃ brahma vividiṣor ārṣāṇi darśanāni prādurbhavanty ātmādiviṣayāṇīti ।।

iti daśamonuvāka ।।

vedamanūcyācāryontevāsinamanuśāsti । dharmaṃ cara । svādhyāyānmā pramadaḥ । ācāryāya priyaṃ dhanamāhṛtya prajātantuṃ mā vyavacchetsīḥ । satyānna pramaditavyam । dharmānna pramaditavyam । kuśalānna pramaditavyam । bhūtyaina pramaditavyam । svādhyāyapravacanābhyāṃ na pramaditavyam ।। 

devapitṛkāryābhyāṃ na pramaditavyam । pitṛdevo bhava । atithidevo bhava । yānyanavadyāni karmāṇi । tāni sevitavyāni । yānyasmākaṃ sucaritāni ।। 

no itarāṇi । ye ke cārumacchreyāṃso brāhmaṇāḥ । teṣāṃ tvayāsanena praśvasitavyam । aśraddhayādeyam । hriyā deyam । saṃvidā deyam । atha yadi te karmavicikitsā vā vṛttavicikitsā vā syāt ।। 

ye tatra brāhmaṇāḥ saṃmarśinaḥ । alūkṣā dharmakāmāḥ syuḥ । yathā te tatra varteran । tathā tatra vartethāḥ । ye tatra brāhmaṇāḥ saṃmarśinaḥ । alūkṣā dharmakāmāḥ syuḥ । yathā te teṣu varteran । tathā teṣu vartethāḥ । eṣa upadeśaḥ । etadanuśāsanam । evamu caitadupāsyam ।। 

iti ekādaśo anuvākaḥ ।।

vedam anūcyety evam ādikartavyatopadeśārambhaḥ prāg brahmavijñānān niyamena kartavyāni śrautasmārtakarmāṇīty evam arthaḥ । anuśāsanaśruteḥ puruṣasaṃskārārthatvāt । saṃskṛtasya hi viśuddhasattvasyātmajñānamañjasaivotpadyate । tapasā kalmaṣaṃ hanti vidyayāmṛtam aśnute iti smṛtiḥ । vakṣyati ca tapasā brahma vijijñāsasva iti । ato vidyotpattyartham anuṣṭheyāni karmāṇi । anuśāstīty anuśāsanaśabdād anuśāsanātikrame hi doṣotpattiḥ । prāg upanyāsāc ca karmaṇāṃ kevalabrahmavidyārambhāc ca pūrva karmāṇy upanyastāni । uditāyāṃ ca brahmavidyāyāṃ abhayaṃ pratiṣṭhāṃ vindate na vibheti kutaścana kim ahaṃ sādhu nākaravam ity evam ādinā karmanaiṣkiñcanyaṃ darśayiṣyati । ato avagamyate pūrvopacitaduritakṣayadvāreṇa vidyotpattyarthāni karmāṇīti । mantravarṇāc ca — avidyayā mṛtyu, tīrtva vidyayāmṛtam aśnute iti । ṛtādīnāṃ pūrvatropadeśa ānarthakyaparihārārthaḥ । iha tu jñānotpattyarthatvāt kartavyaniyamārthaḥ । vedam anūcyādhyāpy ācāryo antevāsinaṃ śiṣyam anuśāsti granthagrahaṇād anupaścāc chāsti tadarthe grāhayatīty arthaḥ । ato avagamyate adhītavedasya dharmajijñāsāmakṛtvā gurukulān na samāvartitavyam iti । buddhvā karmāṇi cārabhet iti smṛteś ca । katham anuśāstīty āha satyaṃ vada yathāpramāṇāvagataṃ vaktavyaṃ tadvada । tadvad dharmaṃ cara । dharma ity anuṣṭheyānāṃ sāmānyavacanaṃ, satyādiviśeṣanirdeśāt । svādhyāyād adhyayanān mā pramadaḥ pramādaṃ mā kārṣīḥ । acāryāya ācāryārthaṃ priyam iṣṭaṃ dhanam āhṛtyānīya dattvā vidyāniṣkrayārtham ācāryeṇa cānujñāto anurūpān dārān āhṛtya prajātantu prajāsantānaṃ mā vyavacchetsīḥ, prajāsantater vicchittirnakartavyā । anutpadyamāne api putre putrakāmyādikarmaṇā tadutpattau yatnaḥ kartavya ity abhiprāyaḥ । prajāprajananaprajātitrayanirdeśasāmarthyāt । anyathā prajananaś cety etad ekam evāvakṣyat । satyān na pramaditavyaṃ pramādo na kartavyaḥ । satyāc ca pramadanam anṛtaprasaṅgaḥ । pramādaśabdasāmarthyāt । vismṛtyāpy anṛtaṃ na vaktavyam ity arthaḥ । anyathāsatyavadanapratiṣedha eva syāt । dharmān na pramaditavyam । dharmaśabdasyānuṣṭheyaviṣayatvād ananuṣṭhānaṃ pramādaḥ, sa na kartavyaḥ anuṣṭhātavya eva dharma iti yāvat । evaṃ kuśalād ātmarakṣārthāt karmaṇo na pramaditavyam । bhūtir vibhūtis tasyai bhūtyai bhūtyarthān maṅgalayuktāt karmaṇo na pramaditavyam । svādhyāyapravacanābhyāṃ na pramaditavyam । svādhyāyo adhyayanaṃ pravacanamadhyāpanaṃ tābhyāṃ na pramaditavyam । te hi niyamena kartavye ity arthaḥ । tathā devapitṛkāryābhyāṃ na pramaditavyam । daivapitrye karmaṇī kartavye । mātṛdevo mātā devo yasya sa tvaṃ mātṛdevo bhava syāḥ । evaṃ pitṛdeva ācāryadevo atithidevo bhava । devatāvad upāsyā eta ity arthaḥ । yāny api cānyānyanavadyānyaninditāni śiṣṭācāralakṣaṇāni karmāṇi tāni sevitavyāni kartavyāni tvayā । no na kartavyānītarāṇi sāvadyāni śiṣṭkṛtāny api । yāny asmākam ācāryāṇāṃ sucaritāni śobhanacaritāny āmrāyādyāviruddhāni tāny eva tvayopāsyāny adṛṣṭārthāny anuṣṭheyāni, niyamena kartavyānīti yāvat । no itarāṇi viparītāny ācāryakṛtāny api । ye ke ca viśeṣitā ācāyatvādidharmair asmadasmattaḥ śreyāṃsaḥ praśasyatarās te ca brāhmaṇā na kṣatriyādayaḥ teṣām āsanenāsanadānādinā tvayā praśvasitavyam । praśvasanaṃ praśvāsaḥ śramāpanayaḥ teṣāṃ śramastvayāpanetavya ity arthaḥ । teṣāṃ vāsane goṣṭhīnimitte samudite, teṣu na praśvasitavyaṃ praśvāso api na kartavyaḥ । kevalaṃ taduktasāragrāhiṇā bhavitavyam । kiñca yat kiñcid deyaṃ tac chraddhayaiva dātavyam । aśraddhayā adeyaṃ na dātavyam । śriyāvibhūtyā deyaṃ dātavyam । hiyā lajjayā ca deyam । bhiyā bhayena ca deyam । saṃvidā ca । saṃvinmatrādikāryam । athaivaṃ vartamānasya yadi kadācit te tava śraute smārte vā karmaṇi vṛtte vācāralakṣaṇe vicikitsā saṃśayaḥ syāt । ye tatra tasmin deśe kāle vā brāhmaṇās tatra karmādau yuktā iti vyavahitena sambandhaḥ kartavyaḥ । sammarśino vicārakṣamāḥ । yuktā abhiyuktāḥ karmaṇi vṛtte vā । ayuktā aparaprayuktāḥ । alūkṣā arūkṣā akrūramatayaḥ । dharmakāmā adṛṣṭārthino akāmahatām ity etat syur bhaveyuḥ । te brāhmaṇā yathā yena prakāreṇa tatra tasmin karmaṇi vṛtte vā varteraṃs tathā tvam api vartethāḥ । athābhyākhyāteṣv abhyākhyātā abhyuktā doṣeṇa sandihyamānena saṃyojitāḥ kenacit teṣu ca, yathoktataṃ sarvam upanayed ye tatrety ādi । eṣa upadeśaḥ putrādibhyaḥ pitrādīnām api । eṣā vedopaniṣad vedarahasyaṃ vedārtha ity etat । etad evānuśāsanam īśvaravacanam । ādeśavākyasya vidher uktatvāt । sarveṣāṃ vā pramāṇabhūtānām anuśāsanam etat । yasmād evaṃ tasmād evaṃ yathoktaṃ sarvam upāsitavyaṃ kartavyam । evam u caitad upāsyam upāsyam eva caitan nānupāsyam ity ādarārthaṃ punar vacanam ।।

atraitac cintyate vidyākarmaṇovivekārtha — kiṃ karmabhya eva kevalebhyaḥ paraṃ śreyaḥ, uta vidyāsaṅkhyapekṣebhyaḥ, āhosvid vidyākarmabhyāṃ saṃhatābhyāṃ, vidyāyā vā karmāpekṣāyā, uta kevalāyā eva vidyāyā iti । tatra kevalebhya eva karmabhyaḥ syāt । samastavedārthajñānavataḥ karmādhikārāt । vedaḥ kṛtsno adhigantavyaḥ sarahasyo dvijanmanā iti smaraṇāt । adhigamaś ca sahopaniṣadarthenātmajñānādinā । vidvān yajate vidvān yājayati iti ca viduṣa eva karmaṇy adhikāraḥ pradarśyate sarvatra । jñātvā cānuṣṭhānam iti ca । kṛtsnaś ca vedaḥ karmārtha iti hi manyante kecit । karmabhyaś cet paraṃ śreyo nāvāpyate vedo anarthakaḥ syāt । nityatvān mokṣasya । nityo hi mokṣa iṣyate । karmakāryasya cānityatvaṃ prasiddhaṃ loke, karmabhyaś cec chreyo anityaṃ syāt tac cāniṣṭam । nanu kāmyapratiṣiddhayor anārambhād ārabdhasya ca karmaṇa upabhogenaiva kṣayānn ity ānuṣṭhānāc ca pratyavāyānupapatteḥ jñānanirapekṣa eva mokṣa iti cet । tac ca na । śeṣakarmasambhavāt tannimittaśarīrāntarotpattiḥ prāpnotīti pratyuktam । karmaśeṣasya ca nityānuṣṭhānenāvirodhāt kṣayānupapattir iti ca । yad uktaṃ samastavedārthajñānavataḥ karmādhikārād ity ādi, tac ca na । śrutajñānavyatirekād upāsanasya । śrutajñānamātreṇa hi karmaṇy adhikriyate nopāsanām apekṣate । upāsanaṃ ca śrutajñānād arthāntaraṃ vidhīyate mokṣaphalaṃ, arthāntaraprasiddheś ca syāt । śrotavyaḥ ity uktvā tadvyatirekeṇa mantavyo nididhyāsitavyaḥ iti yatnāntaravidhānān manananididhyāsanayoś ca prasiddhaṃ śravaṇajñānād arthāntaratvam । evaṃ tarhi vidyāsaṃvyapekṣebhyaḥ karmabhyaḥ syān mokṣaḥ । vidyāsahitānāṃ ca karmaṇāṃ bhavet kāryāntarārambhasāmarthyam । yathā svato maraṇajvarādikāryārambhasamarthā nāmapi viṣadadhyādīnāṃ mantraśarkarādisaṃyuktānāṃ kāryātarārambhasāmarthyaṃ, evaṃ vidyāsahitaiḥ karmabhir mokṣa ārabhyata iti cet । ārabhyasyānityatvād ity ukto doṣaḥ । vacanād ārabhyo api nitya eveti cet । na । jñāpakatvād vacanasya । vacanaṃ nāma yathābhūtasyārthasya jñāpakaṃ nāvidyamānasya karṭṛ । na hi vacanaśatenāpi nityam ārabhyata ārabdhaṃ vā avināśi bhavet । etena vidyākarmaṇoḥ saṃhatayor mokṣārambhakatvaṃ pratyuktam । vidyākarmaṇī mokṣapratibandhahetunivartaka iti cet । na । karmaṇaḥ phalāntaradarśanāt । utpattisaṃskāravikārāptayo hi phalaṃ karmaṇo dṛśyate । utpattyādiphalaviparītaś ca mokṣaḥ । gatiśruter āpya iti cet । sūryadvāreṇa tayordhvam āyan ity evam ādigatiśrutibhyaḥ prāpyo mokṣa iti cet । na । sarvagatatvād gantṛbhyaś cānanyatvāt । ākāśādikāraṇatvāt sarvagataṃ brahma । brahmāvyatiriktāś ca sarve vijñānātmānaḥ । ato nāpyo mokṣaḥ । gantur anyad vibhinnaṃ deśaṃ prati bhavati gantavyam । na hi yenaivāvyatiriktaṃ yat tat tenaiva gamyate । tad ananyatvaprasiddhiś ca, tat sṛṣṭvā tad evānuprāviśat kṣetrajñaṃ cāpi māṃ viddhi ity evam ādiśrutismṛtiśatebhyaḥ । gatyaiśvaryādiśrutivirodha iti cet । athāpi syād yady aprāpyo mokṣas tadā । gatiśrutīnāṃ sa ekadhā sa yadi pitṛlokakāmo bhavati strībhir vā yānair vā ity ādiśrutīnāṃ ca kopaḥ syād iti cet । kāryabrahmaviṣayatvāt tāsām । kārye hi brahmaṇi stryādayaḥ syur na kāraṇe ekam evādvitīyaṃ yatra nānyat paśyati tat kena kaṃ paśyet ity ādiśrutibhyaḥ । virodhāc ca vidyākarmaṇoḥ samuccayānupapattiḥ । pravilīnakartrādikārakaviśeṣatatvaviṣayā hi vidyā tadviparītakārakasādhyena karmaṇā virudhyate । na hy aikaṃ vastu paramārthataḥ kartrādiviśeṣavat tac chūnyaṃ cety ubhayathā draṣṭuṃ śakyate । avaśyaṃ hy anyataran mithyā syād anyatarasya ca mithyātvaprasaṅge yuktaṃ yat svābhāvikājñānaviṣayasya dvaitasya mithyātvam, yatra hi dvaitam iva bhavati mṛtyoḥ sa mṛtyum āpnoti atha yatrānyat paśyati tad alpam anyo asāv anyo aham asmi udaram antaraṃ kurute atha tasya bhayaṃ bhavati ity ādi śrutiśatebhyaḥ । satyatvaṃ caikatvasya ekadhaivānudraṣṭavyaṃ ekam evādvitīya brahmaivedaṃ sarvam ātmaivedaṃ sarvam ity ādiśrutibhyaḥ । na ca sampradānādikārakabhedādarśane karmopapadyate । anyatvadarśanāpavādāś ca vidyāviṣaye sahasraśaḥ śrūyante । ato virodho vidyākarmaṇoḥ । ataś ca samuccayānupapattiḥ ।

tatra yad uktaṃ saṃhatābhyāṃ vidyākarmabhyāṃ mokṣa iti । vihitatvāt karmaṇām । śrutivirodha iti cet । yady upamṛdya katrādikārakaviśeṣamātmaikatvavijñāna vidhīyate । sarpādibhrāntivijñānopamardakarajjvādiviṣayavijñānavat prāptaḥ karmavidhiśrutīnāṃ nirviṣayatvād virodhaḥ । vihitāni ca karmāṇi । sa ca virodho na yuktaḥ । pramāṇatvāt śrutīnām iti cen na, puruṣārthopadeśaparatvāt śrutīnām । vidyopadeśaparā tāvat śrutiḥ saṃsārāt puruṣo mokṣayitavya iti saṃsārahetor avidyāyā vidyayā nivṛttiḥ kartavyeti vidyāprakāśakatvena pravṛtteti na virodhaḥ । evam api katrādikārakasadbhāvapratipādanaparaṃ śāstraṃ virudhyata eveti cen na । yathāprāptam eva kārakāstitvam upādāyopāttaduritakṣayārthaṃ karmāṇi vidadhac chāstraṃ mumukṣūṇāṃ phalārthināṃ ca phalasādhanaṃ ca kārakāstitve vyāpriyate । upacitaduritapratibandhasya hi vidyotpattir nāvakalpate । tatkṣaye ca vidyotpatiḥ syāt tataś cāvidyānivṛttis tata atyantikaḥ saṃsāroparamaḥ । api cānātmadarśino hy anātmaviṣayaḥ kāmaḥ । kāmayamānaś ca karoti karmaṇi । tatas tatphalopabhogāya śarīrādyupādānalakṣaṇaḥ saṃsāraḥ । tadvyatirekeṇa atmaikatvadarśino viṣayābhāvāt kāmānutpattirātmani cānanyatvāt kāmānutpattau svātmany avasthānaṃ mokṣa ity ato api vidyākarmaṇoḥ virodhaḥ । virodhād eva ca vidyā mokṣaṃ prati na karmāṇy apekṣate । svātmalābhe tu pūrvopacitaduritapratibandhāpanayadvāreṇa vidyāhetutvaṃ pratipadyante karmāṇi nityānīti । ata evāsmin prakaraṇa upanyastāni karmāṇīty avocāma । evaṃ cāvirodhaḥ karmavidhiśrutīnām । ataḥ kevalāyā eva vidyāyāḥ paraṃ śreya iti siddham ।

evaṃ tarhy āśramāntarānupapattiḥ, karmanimittatvād vidyotpatteḥ । gārhasthye ca vihitāni karmāṇīty aikāśramyam eva । ataś ca yāvaj jīvādiśrutayo anukūlatarāḥ syuḥ । karmānekatvāt । na hy agnihotrādīny eva kamaṇi । brahmacaryaṃ tapaḥ satyavadanaṃ śamo dama ahiṃsety evam ādīny api karmāṇotarāśramaprasiddhāni vidyotpattau sādhakatamānyasaṅkīrṇāni vidyante dhyānadhāraṇādilakṣaṇāni ca । vakṣyati ca — tapasā brahma vijijñāsasva iti । janmāntarakṛtakarmabhyaś ca prāg api gārhasthyād vidyotpattisambhavāt karmārthatvāc ca gārhasthyapratipatteḥ, karmasādhyāyāṃ ca vidyāyāṃ satyāṃ gārhasthyapratipattir anarthikaiva । lokārthatvāc ca putrādīnām । putrādisādhyebhyaś cāyaṃ lokaḥ pitṛloko devaloka ity etebhyo vyāvṛttakāmasya nityasiddhātmadarśinaḥ karmaṇi prayojanam apaśyataḥ kathaṃ pravṛttir upapadyate? pratipannagārhasthyasyāpi vidyotpattau vidyāparipākādviraktasya karmasu prayojanam apaśyataḥ karmabhyo nivṛttir eva syāt । pravrajiṣyan vā are aham asmāt sthānād asmi ity evam ādiśrutiliṅgadarśanāt । karma prati śruter yatnādhikyadarśanād ayuktam iti cet agnihotrādikarma prati śruter adhiko yatno, mahāṃś ca karmaṇy āyāso anekasādhanasādhyatvād agnihotrādīnām । tapo brahmacaryādīnāṃ cetarāśramakarmaṇāṃ gārhasthye api samānatvād alpasādhanāpekṣavāc cetareṣāṃ na yuktas tulyavad vikalpa āśramibhis tasyeti cen na । janmāntarakṛtānugrahāt । yad uktaṃ karmaṇi śruter adhiko yatna ity ādi । nāsau doṣaḥ । yato janmāntarakṛtam apy agnihotrādilakṣaṇaṃ karma brahmacaryādilakṣaṇaṃ cānugrāhakaṃ bhavati vidyotpattiṃ prati । yena ca janmanaiva viraktā dṛśyante kecit । kecit tu karmasu pravṛttā aviraktā vidyāvidveṣiṇaḥ । tasmād janmāntarakṛtasaṃskārebhyo viraktānām āśramāntarapratipattir eveṣyate । karmaphalabāhulyāc ca । putrasvargabrahmavarcasādilakṣaṇasya karmaphalasyāsaṅkhyeyatvāt tat prati ca puruṣāṇāṃ kāmabāhulyāt tadarthaḥ śruter adhiko yatnaḥ karmasūpapadyate । āśiṣāṃ bāhulyadarśanād idaṃ me syād idaṃ me syād iti । upāyatvāc ca । upāyabhūtāni hi karmāṇi vidyāṃ pratīty avocāma । upāye adhiko yatnaḥ kartavyo nopeye । karmanimittatvād vidyāyā yatnāntarānarthakyam iti cet karmabhya eva pūrvopacitaduritapratibandhakṣayād eva vidyotpadyate cet karmabhyaḥ pṛthag upanipac chravaṇādiyatno anarthaka iti cet । na । na hi pratibandhakṣayād eva vidyotpadyate na tv īśvaraprasādatapodhyānādyanuṣṭhānād iti niyamo asti । ahiṃsābrahmacaryādīnāṃ ca vidyāṃ pratyupakārakatvāt sākṣād eva ca kāraṇatvāc chravaṇamanananididhyāsanādīnām । ataḥ siddhānyāśramāntarāṇi । sarveṣāṃ cādhikāro vidyāyāṃ, paraṃ ca śreyaḥ kevalāyā vidyāyā eveti siddham ।।

śaṃ no mitraḥ śaṃ varuṇaḥ । śaṃ no bhavatvaryamā । śaṃ na indro bṛhaspatiḥ । śaṃ no viṣṇururukramaḥ । namo brahmaṇe । tvameva pratyakṣaṃ brahmāsi । tvāmeva pratyakṣaṃ brahmāvādiṣam । ṛtamavādiṣam । tanmāmāvīt । āvīnmām । oṃ śāntiḥ śāntiḥ śāntiḥ ।। 

iti dvādaśo anuvākaḥ ।।

atītavidyāprāptyupasargaśamanārthaṃ śānti paṭhati śaṃ no mitra iti । vyākhyātam etat pūrvam ।।

śaṃ no mitraḥ śaṃ varuṇaḥ । śaṃ no bhavatv aryamā । śaṃ na indro bṛhaspatiḥ । śaṃ no viṣṇur urukamaḥ । namo brahmaṇe । tvam eva pratyakṣaṃ brahmāsi । tvām eva pratyakṣaṃ brahma vadiṣyāmi । ṛtaṃ vadiṣyāmi । tan mām avatu । avatu mām । oṃ śāntiḥ śāntiḥ ।।

iti dvādaśo anuvākaḥ ।।

brahmānandavallī

oṃ śaṃ no mitraḥ śaṃ varuṇaḥ । śaṃ no bhavatv aryamā । śaṃ na indro bṛhaspatiḥ śaṃ no viṣṇur urukramaḥ । namas te vāyo । tvam eva pratyakṣaṃ brahmāsi । tvām eva pratyakṣaṃ brahma vadiṣyāmi । satyaṃ vadiṣyāmi । tadvattāram avatu । avatu vaktāram । saha nau bhunaktu । saha vīryaṃ karavāvahai । tejasvi nāvadhītam astu mā vidviṣāvahai । oṃ śāntiḥ śāntiḥ śāntiḥ । śaṃ no mitra ity ādyatītavidyāprāptyupasargapraśam anārthā śāntiḥ pāṭhiṃtā । idānīṃ tu vakṣyamāṇabrahmavidyāprāpty upasargopaśam anārthā śāntiḥ paṭhyate śaṃ no mitra iti saha nāvavatv iti ca । śaṃ no mitra ity ādi pūrvavat spaṣṭam । saha nāvavatu nau śiṣyācāryau sahaivāvatu rakṣatu । saha nau bhunaktu brahma bhojayatu । saha vīryaṃ vidyādinimittaṃ sāmarthyaṃ karavāvahai nirvatayāvahai । tejasvi nāv āvayos tejasvinor adhītaṃ svadhītam astu । arthajñānayogyam astv ity arthaḥ । mā vidviṣāvahai vidyāgrahaṇanimittaṃ śiṣyasyācāryasya vā pramādakṛtād anyāyād vidveṣaḥ prāptaḥ, tac chamanāyeyam āśīḥ mā vidviṣāvahā iti । maivetaretaraṃ vidveṣam āpadyāvahai । śāntiḥ śāntiḥ śāntir iti trir vacanām uktārtham । vakṣyamāṇavidyāvighnapraśam anārthā ceyaṃ śāntiḥ । avighnenātmavidyāprāptir āśāsyate tanmūlaṃ hi paraṃ śreya iti ।

oṃ brahmavidāpnoti param । satyaṃ jñānamanantaṃ brahma । yo veda nihitaṃ guhāyāṃ parame vyoman । so aśnute sarvān kāmān saha । brahmaṇā vipaściteti । tasmādvā etasmādātmana ākāśaḥ saṃbhūtaḥ । vāyoragniḥ । adabhyaḥ pṛthivī । pṛthivyā oṣadhayaḥ । oṣadhībhyonnam । sa vā eṣa puruṣo annnarasamayaḥ । ayaṃ dakṣiṇaḥ pakṣaḥ । ayamuttaraḥ pakṣaḥ । ayamātmā । idaṃ pucchaṃ pratiṣṭhā । tadapyeṣa śloko bhavati ।। 

iti prathamo anuvākaḥ ।।

saṃhitādiviṣayāṇi karmabhir aviruddhāny upāsanāny uktāni । anantaraṃ ca antaḥsopādhikātmadarśanam uktaṃ vyāhṛtidvāreṇa svārājyaphalam । na caitāvatāśeṣataḥ saṃsārabījasyopamardanam astīty ato aśeṣopadravabījasyājñānasya nivṛttyarthaṃ vidhūtasarvopādhiviśeṣātmadarśanārtham idam ārabhyate brahmavidāpnoti param ity ādi । prayojanaṃ cāsyā brahmavidyāyā avidyānivṛttiḥ tataś cātyantikaḥ saṃsārābhāvaḥ । vakṣyati ca — vidvān na bibheti kutaścana iti । saṃsāranimitte ca sati abhayaṃ pratiṣṭhāṃ ca vindata ity anupapannam । kṛtākṛte pāpapuṇye । ato avagamyate asmād vijñānāt sarvātmabrahmaviṣayād ātyantikaḥ saṃsārābhāva iti । svayam eva ca prayojanam āha brahmavidāpnoti param ity ādāv eva sambandhaprayojanajñāpanārtham । nirjñātayor hi sambandhaprayojanayor vidyāśravaṇagrahaṇadhāraṇābhyāsārthaṃ pravartate । śravaṇādipūrvakaṃ hi vidyāphalam śrotavyo mantavyo nididhyāsitavyaḥ ity ādiśrutyantarebhyaḥ । brahmavid brahmeti vakṣyamāṇalakṣaṇaṃ, bṛhattamatvād brahma, tad vetti vijānātīti brahmavid apnoti paraṃ niratiśayaṃ, tad eva brahma param । na hy anyasya vijñānād anyasya prāptiḥ । spaṣṭaṃ ca śrutyantaraṃ brahmaprāptim eva brahmavido darśayati sa yo ha vai tatparamaṃ brahma veda brahmaiva bhavati ity ādi ।

nanu sarvagataṃ sarvasya cātmabhūtaṃ brahmavakṣyati । ato nāpyaṃ, āptiścānyasyānyena paricchinnasya ca paricchinnena dṛṣṭā । aparicchinnaṃ sarvātmakaṃ ca yad brahma ity ataḥ paricchinnavadanātmavac ca tasyāptir anupapannā । katham । darśanādarśanāpekṣatvād brahmaṇa āptyanāptyoḥ । paramārthato brahmarūpasyāpi sato asya jīvasya bhūtamātrākṛtabāhyaparicchinnānnamayādyātmadarśinas tadāsaktacetasaḥ । prakṛtasaṅkhyāpūraṇasyātmano avyavahitasyāpi bāhyasaṅkhyeyaviṣayāsaktacittatayā svarūpābhāvadarśanavatparamārthabrahmasvarūpābhāvadarśanalakṣaṇayā avidyayā annamayādīn bāhyānanātmana ātmatvena pratipannatvād annamayādyanātmabhyo nānyo aham asmīty abhimanyate । evam avidyayātmabhūtam api brahmānāptaṃ syāt । tasyaivam avidyayānāptabrahmasvarūpasya prakṛtasaṅkhyāpūraṇasyātmano avidyayānāptasya sataḥ kenacit smāritasya punas tasyaiva vidyayāptir yathā, tathā śrutyupadiṣṭasya sarvātmabrahmaṇa ātmatvadarśanena vidyayā tadāptir upapadyata eva । brahmavid āpnoti param iti vākyaṃ sūtrabhūtaṃ sarvasya vallyarthasya । brahmavid āpnoti param ity anena vākyena vedyatayā sūtritasya brahmaṇo anirdhāritasvarūpaviśeṣasya sarvato vyāvṛttasvarūpaviśeṣasamarpaṇasamarthasya lakṣaṇasyābhidhānena svarūpanirdhāraṇāyāviśeṣeṇa coktavedanasya brahmaṇo vakṣyamāṇalakṣaṇasya viśeṣeṇa pratyagātmatayānanyarūpeṇa vijñeyatvāya, brahmavidyāphalaṃ ca brahmavido yat parabrahmaprāptilakṣaṇam uktaṃ, sa sarvātmabhāvaḥ sarvasaṃsāradharmātīta brahmasvarūpatvam eva nānyad ity etat pradarśanāya caiṣargudāhiyate — tad eṣābhyukteti । tat tasminn eva brāhmaṇavākyokte artha eṣargabhyuktā āmnātā । satyaṃ jñānam anantaṃ brahma iti brahmaṇo lakṣaṇārthaṃ vākyam । satyādīni hi trīṇi viśeṣaṇārthāni padāni viśeṣyasya brahmaṇaḥ । viśeṣyaṃ brahma vivakṣitatvād vedyatayā । vedyatvena yato brahma prādhānyena vivakṣitaṃ, tasmād viśeṣyaṃ vijñeyam । ata asmād viśeṣaṇaviśeṣyatvād eva satyādīny ekavibhaktyantāni padāni samānādhikaraṇāni । satyādibhis tribhir viśeṣaṇair viśeṣyamāṇaṃ brahma viśeṣyāntarebhyo nirdhāryate । evaṃ hi tajjñātaṃ bhavati yad anyebhyo nirdhāritam । yathā loke nīlaṃ mahatsundhyutpalam iti ।

nanu viśeṣyaṃ viśeṣaṇāntaraṃ vyabhicaradviśeṣyate, yathā nīlaṃ raktaṃ cotpalam iti । yadā hy anekāni dravyāṇy ekajātīyāny anekaviśeṣaṇayogīni, tadā viśeṣaṇasyārthavattvam । na hy kasminn eva vastuni viśeṣaṇāntarāyogād yathāsāv eka āditya iti, tathaikam eva ca brahma, na brahmāntarāṇi yebhyo viśeṣyeta nīlotpalavat । lakṣaṇārthatvād viśeṣaṇānām । kasmāt । yasmāl lakṣaṇārthapradhānāni viśeṣaṇāni, na viśeṣaṇapradhānānyeva । kaḥ punar lakṣaṇalakṣyayor viśeṣaṇaviśeṣyayor vā viśeṣa iti । samānajātīyebhya eva nivartakāni viśeṣaṇāni viśeṣyasya, lakṣaṇaṃ tu sarvata eva, yathāvakāśapradātrākāśam iti । lakṣaṇārthaṃ ca vākyam ity avocāma । satyādiśabdā na parasparaṃ sambadhyante, parārthatvād viśeṣyārthā hi te । ata ekaiko viśeṣaṇaśabdaḥ paraspara nirapekṣo brahmaśabdena sambadhyate — satyaṃ brahma jñānaṃ brahma anantaṃ brahmeti । satyam iti yad rūpeṇa yan niścitaṃ tadrūpaṃ na vyabhicarati, sat satyam । yad rūpeṇa yan niścitaṃ tadrupaṃ vyabhicaradanṛtam ity ucyate । ato vikāro amṛtaṃ vācārambhaṇaṃ vikāro nāmadheyaṃ mṛttikety eva satyaṃ evaṃ sad eva satyam ity avadhāraṇāt । ataḥ satyaṃ brahmeti brahma vikārān nivartayati । ataḥ kāraṇatvaṃ prāptaṃ brahmaṇaḥ । kāraṇasya ca kārakatvaṃ, vastutvān mṛdvadacidrūpatā ca prāptā ata idam ucyate jñānaṃ brahmeti । jñānaṃ jñaptir avabodho — bhāvasādhano jñānaśabdo na tu jñānakartṛ, brahmaviśeṣaṇatvāt satyānantābhyāṃ saha । na hi satyatānantatā ca jñānakartṛttve saty upapadyete । jñānakartṛtvena hi — vikriyamāṇaṃ kathaṃ satyaṃ bhavedanantaṃ ca? yad dhi na kutaścit pravibhajyate tad anantam । jñānakartṛtve ca jñeyajñānābhyāṃ pravibhaktam ity anantatā na syāt । yatra nānyadvijānāti sa bhūmātha yatrānyad vijānāti tadalpam iti śrutyantarāt । nānyad vijānātīti viśeṣapratiṣedhād ātmānaṃ vijānātīti cen na । bhūmalakṣaṇavidhiparatvād vākyasya । yatra nānyat paśyati ity ādi bhūmno lakṣaṇavidhiparaṃ vākyam । yathā prasiddham evānyo anyat paśyatīty etad upādāya yatra tannāsti sa bhūmeti bhūmasvarūpaṃ tatra jñāpyate । anyagrahaṇasya prāptapratiṣedhārthatvān na svātmani kriyāstitvaparaṃ vākyam । svātmani ca bhedābhāvād vijñānānupapattiḥ । ātmanaś ca vijñeyatve jñātrabhāvaprasaṅgaḥ । jñeyatvenaiva viniyuktatvāt ।

eka evātmā jñeyatvena jñātṛtvena cobhayathā bhavatīti cen na । yugapad anaṃśatvāt । nahi niravayavasya yugapaj jñeyajñātṛtvopapattiḥ । ātmanaś ca ghaṭādivad vijñeyatve jñānopadeśānarthakyam । nahi ghaṭādivat prasiddhasya jñānopadeśo arthavān । tasmāj jñātṛtve satyānantyānupapattiḥ । sanmātratvaṃ cānupapannaṃ jñānakartṛtvādiviśeṣavattve sati । sanmātratvaṃ ca satyatvam tatsatyaṃ iti śrutyantarāt । tasmāt satyānantaśabdābhyāṃ saha viśeṣaṇatvena jñānaśabdasya prayogād bhāvasādhano jñānaśabdaḥ । jñānaṃ brahmeti kartṛtvādi kārakanivṛttyarthaṃ mṛdādivadacidrūpatānivṛttyarthaṃ ca prayujyate । jñānaṃ brahmeti vacanāt prāptam antavattvaṃ, laukikasya jñānasyāntavaktvadarśanāt । ataḥ tannivṛttyartham āha — anantam iti । satyādīnām anṛtādidharmanivṛttiparatvād viśeṣyasya ca brahmaṇa utpalādivad aprasiddhatvāt । mṛgatṛṣṇāṃbhasi snātaḥ khapuṣpakṛtaśekharaḥ । eṣa vandhyāsuto yāti śaśaśṛṅgadhanurdharaḥ itivac chūnyārthataiva prāptā satyādivākyasyeti cet । lakṣaṇārthatvāt । viśeṣaṇatve api satyādīnāṃ lakṣaṇārthaprādhānyam ity avocāma । śūnye hi lakṣye anarthakaṃ lakṣaṇavacanaṃ, ataḥ lakṣaṇārthatvān manyāmahe na śūnyārthateti । viśeṣaṇārthatve api ca satyādīnāṃ svārthāparityāga eva । śūnyārthatve hi satyādiśabdānāṃ viśeṣyaniyantṛtvānupapattiḥ । satyādyarthair arthavatve tu tadviparītadharmavadbhyo viśeṣyebhyo brahmaṇo viśeṣyasya niyantṛtvam upapadyate । brahmaśabdo api svārthenārthavān eva । tatrānantaśabda antavattvapratiṣedhadvāreṇa viśeṣaṇam । satyajñānaśabdau tu svārthasamarpaṇenaiva viśeṣaṇe bhavataḥ ।

tasmād vaitasmād ātmana iti brahmaṇy evātmaśabdaprayogād veditur ātmaiva brahma । etam ānandamayam ātmānam upasaṅkrāmatīti ca ātmatāṃ darśayanti । tatpraveśāc ca, tatsṛṣṭvā tad evānuprāviśad iti ca tasyaiva jīvarūpeṇa śarīrapraveśaṃ darśayati । ato vedituḥ svarūpaṃ brahma । evaṃ tarhy ātmatvāj jñānakartṛtvaṃ, ātmā jñāteti hi prasiddham । so akāmateti ca kāmino jñānakartṛtvaprasiddhiḥ । ato jñānakartṛtvāj jñaptir brahmety ayuktaṃ, anityatvaprasaṅgāc ca । yadi nāma jñaptir jñānam iti bhāvarūpatā brahmaṇaḥ tadāpy anityatvaṃ prasajyeta, paratantryaṃ ca । dhātvarthānāṃ kārakāpekṣatvāt । jñānaṃ ca dhātvarthaḥ । ato asyānityatvaṃ paratantratā ca । na, svarūpāvyatirekeṇa kāryatvopacārāt । ātmanaḥ svarūpaṃ jñaptir na tato vyatiricyata ato nityaiva । tathāpi buddher upādhilakṣaṇāyāś cakṣurādidvārair viṣayākāreṇa pariṇāminyā ye śabdādyākārāvabhāsāḥ ta ātmavijñānasya viṣayabhūta । utpadyamānā eva ātmavijñānena vyāptā utpadyante । tasmād ātmavijñānāvabhāsyāś ca te vijñānaśabdavācyāś ca dhātvarthabhūtā ātmana eva dharmā vikriyārūpā ity avivekibhiḥ parikalpyante । yat tu brahmaṇo vijñānaṃ tatsavitṛprakāśavad agnyuṣṇatvavac ca brahmasvarūpāvyatiriktaṃ svarūpam eva tat । na tatkāraṇāntarasavyapekṣam । nityasvarūpatvāt sarvabhāvānāṃ ca tenāvibhaktadeśakālatvāt kālākāśādikāraṇatvāc ca niratiśayasūkṣmatvāc ca । na tasyānyad avijñeyaṃ sūkṣmaṃ vyavahitaṃ viprakṛṣṭaṃ bhūtaṃ bhavad bhaviṣyad vāsti । tasmāt sarvajñaṃ tadbrahma । mantravarṇāś ca — apāṇipādo javano grahītā paśyaty acakṣuḥ sa śṛṇoty akarṇaḥ । sa vetti vedyaṃ na ca tasyāsti vettā tam āhur agryaṃ puruṣaṃ mahāntam iti । na hi vijñātur vijñāter viparilopo vidyate avināśitvān na tu tadūdvitīyam asti ity ādiśruteś ca । vijñātṛsvarūpāvyatirekāt karaṇādinimittānapekṣatvāś ca brahmaṇo jñānasvarūpatve api nityatvaprasiddhiḥ । ato naiva dhātvarthas tadakriyārūpatvāt । ata eva ca na jñānakartṛ, tasmād eva ca na jñānaśabdavācyam api tadbrahma । tathāpi tadābhāsavācakena buddhidharmaviṣayeṇa । jñānaśabdena tal lakṣyate, na tūcyate, śabdapravṛttihetujātyādidharmarahitatvāt । tathā satyaśabdenāpi । sarvaviśeṣapratyastamitasvarūpatvād brahmaṇo bāhyasattāsāmānyaviṣayeṇa satyaśabdena lakṣyate satyaṃ brahmeti । na tu satyaśabdavācyam eva brahma । evaṃ satyādiśabdā itaretarasannidhānād anyonyaniyamyaniyāmakāḥ santaḥ satyādiśabdavācyāt tannivartakā brahmaṇo, lakṣaṇārthāś ca bhavantīti । ataḥ siddhaṃ yato vāco nivartante । aprāpya manasā saha anirukto anilayane iti cāvācyatvaṃ, nīlotpalavadavākyārthatvaṃ ca brahmaṇaḥ ।

tad yathāvyākhyātaṃ brahma yo veda vijānāti nihitaṃ sthitaṃ guhāyām । gūhateḥ saṃvaraṇārthasya nigūḍhā asyāṃ jñānakṣeyajñātṛpadārthā iti guhā buddhiḥ gūḍhāvasyāṃ bhogāpavargau puruṣārthāv iti vā, tasyāṃ parame prakṛṣṭe vyomanvyomnyākāśe avyākṛtākhye । tad dhi paramaṃ vyāma etasmin khalv akṣare gārgy ākāśaḥ ity akṣarasannikarṣāt । guhāyāṃ vyomnīti vā sāmānādhikaraṇyād avyākṛtākāśam eva guhā, tatrāpi nigūḍhāḥ sarve padārthās triṣu kāleṣu, kāraṇatvāt sūkṣmataratvāc ca । tasminn antarnihitaṃ brahma । hārdam eva tu paramaṃ vyometi nyāyyaṃ, vijñānāṅgatve vyomno vivakṣitatvāt । yo vai sa bahirdhā puruṣād ākāśo yo vai so antaḥ puruṣa ākāśo yo ayam antarhṛdaya ākāśaḥ iti śrutyantarāt prasiddhaṃ hārdasya vyomnaḥ paramatvam । tasmin hārde vyomni yā buddhir guhā tasyāṃ nihitaṃ brahma tadvyāvṛttyā viviktatayopalabhyata iti । na hy anyathā viśiṣṭadeśakālasambandho asti brahmaṇaḥ sarvagatvān nirviśeṣatvāc ca । sa evaṃ brahma vijānan kim ity āha — aśnute bhuṅkte sarvān niravaśeṣān kāmān kāmyabhogān ity arthaḥ । kim asmad ādivat putrasvargādīn paryāyeṇa? nety āha saha yugapad ekakṣaṇopārūḍhān evaikayopalabdhyā savitṛprakāśavan nityayā brahmatvarūpāvyatiriktayā, yām avocāma satyaṃ jñānam anantam iti । etat tad ucyate — brahmaṇā saheti । brahmabhūto vidvān brahmasvarūpeṇaiva sarvān kāmān sahāśnute, na yathopādhikṛtena svarūpeṇātmano jalasūryakādivat pratibimbabhūtena sāṃsārikeṇa dharmādinimittāpekṣāṃś cakṣurādikaraṇāpekṣāṃś ca sarvān kāmān paryāyeṇāśnute lokaḥ । kathaṃ tarhi, yathoktena prakāreṇa sarvajñena sarvagatena sarvātmanā nityabrahmātmasvarūpeṇa dharmādinimittān apekṣāṃś cakṣurādikaraṇanirapekṣāṃś ca sarvān kāmān sahaivāśnuta ity arthaḥ vipaścitā medhāvinā sarvajñena । tadvi vaipaścityaṃ yatsarvajñatvaṃ, tena sarvajñasvarūpeṇa brahmaṇāśnuta iti । itiśabdo mantraparisamāptyarthaḥ ।

sarva eva vallyartho brahmavid āpnoti param iti brāhmaṇavākyena sūtritaḥ । sa ca sūtrato arthaḥ saṃkṣepato mantreṇa vyākhyātaḥ । punas tasyaiva vistareṇārthanirṇayaḥ kartavya ity uttaras tadvivṛttisthānīyo grantha ārabhyate — tasmād vā etasmād ity ādiḥ । tatra ca satyaṃ jñānam anantaṃ brahma ity uktataṃ mantrādau, tat kathaṃ satyam anantaṃ cety ata āha । tatra trividhaṃ hy ānantyaṃ deśataḥ kālato vastutaś ceti । tad yathā deśato ananta ākāśo, na hi deśatas tasya paricchedo asti । na tu kālataś cānantyaṃ vastutaś cākāśasya । naivaṃ brahmaṇa ākāśavat kālato apy antavattvam akāryatvāt । kārya hi vastu kālena paricchidyate । akāryaṃ ca brahma । tasmāt kālato apy anantam । tathā vastutaḥ । kathaṃ punar vastuta anantyaṃ sarvānanyatvāt । bhinnaṃ hi vastu vastvantarasyānto bhavati । vastvantarabuddhir hi prasaktād vastvantarān nivartate । yato yasya buddher nivṛttiḥ sa tasyāntaḥ । tad yathā gotvabuddhir aśvatvād vinivartata ity aśvatvāntaṃ gotvam ity antavad eva bhavati । sa cānto bhinneṣu vastuṣu dṛṣṭo, naivaṃ brahmaṇo bhedaḥ । ato vastuto apy ānantyam । kathaṃ punaḥ sarvānanyatvaṃ brahmaṇa ity ucyate, sarvavastukāraṇatvāt । sarveṣāṃ hi vastūnāṃ kālākāśādīnāṃ kāraṇaṃ brahma । kāryāpekṣayāvastuto antavattvam iti cen na । anṛtatvāt kāryāvastunaḥ । na hi kāraṇa vyatirekeṇa kāryaṃ nāma vastuto asti । yataḥ kāraṇabuddhir vinivarteta । vācārambhaṇaṃ vikāro nāmadheyaṃ mṛttikety eva satyaṃ evaṃ sad eva satyam iti śrutyantarāt । tasmād ākāśādikāraṇatvād deśatas tāvad anantaṃ brahma । ākāśo hy ananta iti prasiddhaṃ deśataḥ, tasya cedaṃ kāraṇaṃ, tasmāt siddhaṃ deśata ātmana ānantyam । na hy asarvagatāt sarvagatam utpadyamanaṃ loke kiñcid dṛśyate । ato niratiśayam ātmana ānantyaṃ deśataḥ, tathākāryatvāt kālataḥ, tadbhinnavastvantarābhāvāc ca vastutaḥ । ata eva niratiśayasatyavam ।

tasmād iti mūlavākyasūtritaṃ brahma parāmṛśyate । etasmād iti mantravākyeṇānantaraṃ yathālakṣitam । yad brahmādau brāhmaṇavākyena sūtritaṃ, yac ca satyaṃ jñānam anantaṃ brahmety anantaram eva lakṣitaṃ, tasmād etasmād brahmaṇa ātmana ātmaśabdavācyāt । ātmā hi tatsarvasya tatsatyaṃ sa ātmā iti śrutyantarāt । ato brahmātmā । tasmād etasmād brahmaṇa ātmasvarūpād ākāśaḥ sambhūtaḥ samutpannaḥ । ākāśo nāma śabdaguṇo avakāśakaro mūrtadravyāṇām । tasmād ākāśāt svena sparśaguṇena pūrveṇa ca ākāśaguṇena śabdena dviguṇo vāyuḥ । sambhūta ity anuvartate । vāyoś ca svena rūpaguṇena pūrvābhyāṃ ca triguṇo agniḥ sambhūtaḥ । agneś ca svena rasaguṇena pūrvaiś ca tribhiś caturguṇā āpaḥ sambhūtāḥ । adbhyaḥ svena gandhaguṇena pūrvaiś caturbhiḥ pañcaguṇā pṛthivī sambhūtā । pṛthivyā oṣadhayaḥ । annādretorūpeṇa pariṇatāt puruṣaḥ śiraḥpāṇyādyākṛtimān । sa vā eṣa puruṣo annarasamayo annarasavikāraḥ, puruṣākṛtibhāvitaṃ hi sarvebhyo aṅgebhyas tejaḥ sambhūtaṃ reto bījaṃ, tasmād yo jāyate so api tathā puruṣākṛtir eva syāt । sarvajātiṣu jāyamānānāṃ janakākṛtiniyam adarśanāt । sarveṣām apy annarasavikāratve brahmavaṃśatve cāviśiṣṭe kasmāt puruṣa eva gṛhyate prādhānyāt । kiṃ punaḥ prādhānyam? karmajñānādhikāraḥ । puruṣa eva hi śaktatvād arthitvād aparyudastatvāc cārthī vidvānsam arthaḥ karmajñānayor adhikriyate — puruṣe tv evāvistarām ātmā sa hi prajñānena sampannatamo vijñātaṃ vadati vijñātaṃ paśyati vedaśvastanaṃ veda lokālokau matryenāmṛtam īkṣati ity evaṃ sampannaḥ । athetareṣāṃ paśūnāmaśanāpipāse evābhivijñānaṃ ity ādiśrutyantaradarśanāt । sa hi puruṣa iha vidyayā āntaratamaṃ brahma saṅkrāmayitum iṣṭas tasya ca bāhyākāraviśeṣeṣv anātmasvātmabhāvitā buddhir anālambya viśeṣaṃ kaścit sahasā āntaratam apratyagātmaviṣayā nirālambanā ca kartum aśakyeti dṛṣṭaśarīrātmasāmānyakalpanayā śākhācandranidarśanavadantaḥ praveśayann āha — tasyedam eva śiraḥ । tasyāsya puruṣasyānnarasamayasyedam eva śiraḥ prasiddham । prāṇamayādiṣv aśirasāṃ śirastvadarśanād ihāpi tatprasaṅgo mā bhūd itīdam eva śira ity ucyate । evaṃ pakṣādiṣu yojanā । ayaṃ dakṣiṇo bāhuḥ pūrvābhimukhasya dakṣiṇaḥ pakṣaḥ । ayaṃ savyo bāhuruttaraḥ pakṣaḥ । ayaṃ madhyamo dehabhāga ātmā aṅgānām madhyaṃ hy eṣām aṅgānām ātmā iti śruteḥ idam iti nābher adhastādyadaṅgaṃ tatpucchaṃ pratiṣṭhā । pratitiṣṭhaty anayeti pratiṣṭhā । puccham iva pucchamadholambanasāmānyādyathā goḥ puccham । etat prakṛtyottareṣāṃ prāṇamayādīnāṃ rūpakatvasiddhiḥ, mūṣāniṣiktadrutatāmrapratimāvat । tad apy eṣa śloko bhavati । tat tasminn evārthe brāhmaṇokte annamayātmaprakāśaka eṣa śloko mantro bhavati ।।

iti prathamo anuvākaḥ ।।

annādvai prajāḥ prajāyante । yāḥ kāśca pṛthivīṃśritāḥ । atho annenaiva jīvanti । athainadapi yantyantataḥ । annaṃ hi bhūtānāṃ jyeṣṭham । tasmāt sarvauṣadhamucyate । sarvaṃ vai te annamāpnuvanti । ye annaṃ brahmopāsate । annaṃ hi bhūtānāṃ jyeṣṭham । tasmāt sarvauṣadhamucyate । annādbhūtāni jāyante । jātānyannena vardhante । adyate atti ca bhūtāni । tasmādannaṃ taducyata iti । tasmādvā etasmādannarasamayāt । anyo antara ātmā prāṇamayaḥ । tenaiṣa pūrṇaḥ । sa vā eṣa puruṣavidha eva । tasya puruṣavidhatām । anvayaṃ puruṣavidhaḥ । tasya prāṇa eva śiraḥ । vyāno dakṣiṇaḥ pakṣaḥ । apāna uttaraḥ pakṣaḥ । pṛthivī pucchaṃ pratiṣṭhā । tadapyeṣa śloko bhavati ।। 

iti dvitīyo anuvākaḥ ।।

annādrasādibhāvapariṇataṃāt । vā iti smaraṇārthaḥ । prajāḥ sthāvarajaṅgamāḥ prajāyante । yāḥ kāścāviśiṣṭāḥ pṛthivīṃ śritāḥ pṛthivīmāśritāstāḥ sarvā annād eva prajāyante । atho api jātā annenaiva jīvanti prāṇān dhārayanti vardhanta ity arthaḥ । athāpy enad annam apiyanty apigacchanti । apiśabdaḥ pratiśabdārthe । annaṃ prati pralīyanta ity arthaḥ । antato ante jīvanalakṣaṇāyā vṛtteḥ parisamāptau । annaṃ hi yasmāt bhūtānāṃ prāṇināṃ jyeṣṭhaṃ prathamajam । annamayādīnāṃ hītareṣāṃ bhūtānāṃ kāraṇam annam । ato annaprabhavā annajīvanā annapralayāś ca sarvāḥ prajāḥ । yasmāc caivaṃ tasmāt sarvauṣadhaṃ sarvaprāṇināṃ dehadāhapraśamanam annam ucyate ।

annabrahmavidaḥ phalam ucyate । sarvaṃ vai te samastam annajātam āpnuvanti । ke । ye annaṃ brahma yathoktam upāsate । kathaṃ? annajo annātmānnapralayo ahaṃ tasmād annaṃ brahmeti । kutaḥ punaḥ sarvānnaprāptiphalam annātmopāsanam ity ucyate — annaṃ hi bhūtānāṃ jyeṣṭham । bhūtebhyaḥ pūrvam utpannatvāj jyeṣṭhaṃ hi yasmāt tasmāt sarvauṣadham ucyate । tasmād upapannā sarvānnātmopāsakasya sarvānnaprāptiḥ । annād bhūtāni jāyante, jātāny annena vardhanta ity upasaṃhārārthaṃ punar vacanam । idānīm annanirvacanam ucyate — adyate bhujyate caiva yad bhūtair atti ca bhūtāni svayaṃ, tasmād bhūtair bhujyamānatvād bhūtabhoktṛtvāc cānnaṃ tad ucyate । itiśabdaḥ prathamakośaparisamāptyarthaḥ । annamayādibhya ānandamayāntebhya ātmabhyo abhyantaratamaṃ brahma vidyayā pratyagātmavena didarśayiṣu śāstram avidyākṛtapañcakośāpanayanenānekatuṣakodravavituṣīkaraṇeneva tad antargatataṇḍulān prastauti, tasmād vā etasmād anarasamayād ity ādi । tasmād etasmād yathoktād annarasamayāt piṇḍād anyo vyatirikto antaro abhyantara ātmā piṇḍavad eva mithyāparikalpitam ātmatvena prāṇamayaḥ, prāṇo vāyus tanmayas tatprāyaḥ । tena prāṇamayena eṣa annarasamaya ātmā pūrṇo vāyuneva dṛtiḥ । sa vā eṣa prāṇamaya ātmā puruṣavidha eva puruṣākāra eva śiraḥpakṣādibhiḥ । kiṃ svata eva, nety āha । prasiddhaṃ tāvad annarasamayasyātmanaḥ puruṣavidhatvam । tasyānnarasamayasya puruṣavidhatāṃ puruṣākāratām । anvayaṃ prāṇamayaḥ puruṣavidho mūṣāniṣiktapratimāvanna svata eva । evaṃ pūrvasya pūrvasya puruṣavidhatā, tām anūttarottaraḥ puruṣavidho bhavati, pūrvaḥ pūrvaś cottarottareṇa pūrṇaḥ । kathaṃ punaḥ puruṣavidhatāsyety ucyate — tasya prāṇamayasya prāṇa eva śiraḥ prāṇamayasya vāyuvikārasya prāṇo mukhanāsikāniḥsaraṇo vṛttiviśeṣaḥ śira eva parikalpyate, vacanāt । sarvatra vacanād eva pakṣādikalpanā । vyāno vyānavṛttir dakṣiṇaḥ pakṣaḥ । apāna uttaraḥ pakṣaḥ । ākāśa ātmā, yā ākāśastho vṛttiviśeṣaḥ samānākhyaḥ sa ātmeva ātmā prāṇavṛttyadhikārād madhyasthatvāditarāḥ paryantā vṛttīr apekṣya ātmā । madhyaṃ hy eṣām aṅgānām ātmā iti śrutiprasiddha madhyasthasyātmatvam । pṛthivī pucchaṃ pratiṣṭhā । pṛthivīti pṛthivīdevatā ādhyātmikasya prāṇasya dhārayitrī sthitihetutvāt । saiṣā puruṣasyāpānam avaṣṭabhya iti hi śrutyantaram । anyathodānavṛttyordhvagamanaṃ gurutvāt patanaṃ vā syāc charīrasya । tasmāt pṛthivī devatā pucchaṃ pratiṣṭhā prāṇamayasyātmanaḥ । tat tasminn evārthe prāṇamayātmaviṣaya eṣa śloko bhavati ।।

prāṇaṃ devā anu prāṇanti । manuṣyāḥ paśavaśca ye । prāṇo hi bhūtānāmāyuḥ । tasmāt sarvāyuṣamucyate । sarvameva ta āyuryanti । ye prāṇaṃ brahmopāsate । prāṇo hi bhūtānāmāyuḥ । tasmāt sarvāyuṣamucyata iti । tasyaiṣa eva śārīra ātmā । tasmādvā etasmāt prāṇamayāt । anyo antara ātmā manomayaḥ । tenaiṣa pūrṇaḥ । sa vā eṣa puruṣavidha eva । tasya puruṣavidhatām । anvayaṃ puruṣavidhaḥ । tasya yajureva śiraḥ । sāmottaraḥ pakṣaḥ । atharvāṅgirasaḥ pucchaṃ pratiṣṭhā । tadapyeṣa śloko bhavati ।। 

iti tṛtīyo anuvākaḥ ।।

prāṇaṃ devā anu prāṇanti । devā agnyādayaḥ prāṇaṃ vāyvātmānaṃ prāṇanaśaktimantamanu tadātmabhūtāḥ santaḥ prāṇanti prāṇanakarma kurvanti, prāṇanakriyayā kriyāvanto bhavanti । adhyātmādhikārād devā indriyāṇi prāṇam anu prāṇanti mukhyaprāṇam anu ceṣṭanta iti vā । tathā manuṣyāḥ paśavaś ca ye te prāṇanakarmaṇaiva ceṣṭāvanto bhavanti । ataś ca nānnamayenaiva paricchinnena ātmanā ātmavantaḥ prāṇinaḥ । kiṃ tarhi? tadantargatena prāṇamayenāpi sādhāraṇenaiva sarvapiṇḍavyāpinā ātmavantī manuṣyādayaḥ । evaṃ manomayādibhiḥ pūrvapūrvavyāpibhir uttarottaraiḥ sūkṣmair ānandamayāntair ākāśādibhūtārabdhair avidyākṛtair ātmavantaḥ sarve prāṇinaḥ । tathā svābhāvikenāpyākāśādikāraṇena nityenāvikṛtena sarvagatena satyajñānānantalakṣaṇena paścakośātigena sarvātmanā ātmavantaḥ । sa hi paramārthata ātmā sarveṣām ity etad apy arthād uktataṃ bhavati । prāṇaṃ devā anuprāṇantīty uktaṃ tat kasmād ity āha — prāṇo hi yasmāt bhūtānāṃ prāṇinām āyur jīvanam । yāvad dhy asmiñ śarīre prāṇo vasati tāvad āyuḥ iti śrutyantarāt । sarveṣām āyuḥ sarvāyuḥ sarvāyur eva sarvāyuṣam ity ucyate । prāṇāpagame maraṇaprasiddheḥ । prasiddhaṃ hi loke sarvāyuṣṭvaṃ prāṇasya । ato asmād bāhyāt asādhāraṇād annamayād ātmano apakramya antaḥ sādhāraṇaṃ prāṇamayamātmānaṃ brahmopāsate ye aham asmi prāṇaḥ sarvabhṛtānām ātmāyurjīvanahetutvād iti, te sarvam evāyur asmiṃl loke yānti nāpamṛtyunā mriyante prākprāptād āyuṣa ity arthaḥ । śataṃ varṣāṇīti tu yuktataṃ sarvam āyureti iti śrutiprasiddheḥ । kiṃ kāraṇaṃ? prāṇo hi bhṛtānām āyus tasmāt sarvāyuṣam ucyata iti । yo yadguṇakaṃ brahmopāste sa tadguṇabhāgbhavatīti vidyāphalaprāpter hetvarthaṃ punarvacanaṃ prāṇo hīty ādi । tasya pūrvasyānnamayasyaiṣa eva śarīre annamaye bhavaḥ śārīra ātmā । kaḥ । tasmād vā etasmād ity ādyuktārtham anyat । anyo antara ātmā manomayaḥ । mana iti saṅkalpādyātmakam antaḥkaraṇaṃ tanmayo manomayo, so ayaṃ prāṇabhayasyābhyantara ātmā । tasya yajur eva śiraḥ । yajur iti aniyatākṣarapādāvasāno mantraviśeṣaḥ tajjātīyavacano yajuḥśabdas tasya śirastvaṃ prādhānyāt । prādhānyaṃ ca yāgādau sannipatyopakārāt । yajuṣā hi havir dīyate svāhākārādinā । vācanikī vā śirādikalpanā sarvatra । manaso hi sthānaprayatnanādasvaravarṇapadavākyaviṣayā tatsaṅkalpātmikā tadbhāvitā vṛttiḥ śrotrādikaraṇadvārā yajuḥsaṅketaviśiṣṭā yajur ity ucyate । evam ṛg evaṃ sāma ca । evañś ca manovṛttitve mantrāṇāṃ vṛttir evāvartyata iti mānaso japa upapadyate । anyathā aviṣayatvān mantro nāvartayituṃ śakyo ghaṭādivad iti mānaso japo nopapadyate । mantrāvṛttiś ca codyate bahuśaḥ karmasu । akṣaraviṣayasmṛtyāvṛttyā mantrāvṛttiḥ syād iti cen na । mukhyārthāsambhavāt । triḥ prathamāmanvāha triruttamām iti ṛgāvṛttiḥ śrūyate । tatra rco aviṣayatve tadviṣayasmṛtyā āvṛttau ca kriyamāṇāyāṃ triḥ prathamāmanvāheti rgāvṛttir mukhyo arthaś coditaḥ parityaktaḥ syāt । tasmān manovṛtyupādhiparicchinnaṃ manovṛttiniṣṭhamātmacaitanyam anādinidhanaṃ yajuḥśabdavācyam ātmavijñānaṃ mantrā iti । evañ ca nityatvopapattir vedānām । anyathā viṣayatve rūpādivadanityatvaṃ ca syāt । naitad yuktam । sarve vedā yatraikaṃ bhavanti sa mānasīna ātma iti ca śrutir nityātmanaikatvaṃ bruvantī ṛgādīnāṃ nityatve samañjasā syāt । ṛco akṣare parame vyomany asmin devā adhi viśve niṣeduḥ? iti ca mantravarṇaḥ । ādeśo atra brāhmaṇamādeṣṭavyaviśeṣānādiśatīti । atharvaṇāṅgirasā ca dṛṣṭā mantrā brāhmaṇāṃ ca śāntikapauṣṭikādipratiṣṭhāhetukarmapradhānatvāt pucchaṃ pratiṣṭhā । tad apy eṣa śloko bhavati manomayātmaprakāśakaḥ pūrvavat ।।

yato vāco nivartante । aprāpya manasā saha । ānandaṃ brahmaṇo vidvān । na bibheti kadācaneti । tasyaiṣa eva śārīra ātmā । tasmādvā etasmānmanomayāt । anyontara ātmā vijñānamayaḥ । tenaiṣa pūrṇaḥ । sa vā eṣa puruṣavidha eva । tasya puruṣavidhatām । anvayaṃ puruṣavidhaḥ । tasya śraddhaiva śiraḥ । ṛtaṃ dakṣiṇaḥ pakṣaḥ । satyamuttaraḥ pakṣaḥ । mahaḥ pucchaṃ pratiṣṭhā । tadapyeṣa śloko bhavati ।। 

iti caturtho anuvākaḥ ।।

yato vāco nivartanta aprāpya manasā sahety ādi । tasya pūrvasya prāṇamayasyaiṣa evātmā śārīraḥ śarīre prāṇamaye bhavaḥ śārīraḥ । kaḥ । tasmād vaitasmād ity ādi pūrvavat । anyo antara ātmā vijñānamayo manomayasyābhyantaro vijñānamayaḥ । manomayo vedātmoktaḥ । vedārthaviṣayā buddhir niścayātmikā vijñānaṃ, tac cādhyavasāyalakṣaṇam antaḥkaraṇasya dharmaḥ । tanmayo niścayavijñānaiḥ pramāṇasvarūpair nirvartita ātmā vijñānamayaḥ । pramāṇavijñānapūrvako hi yajñādistāyate । yajñādihetutvaṃ ca vakṣyati ślokena । niścayavijñānavato hi kartavyeṣv artheṣu pūrvaṃ śraddhotpadyate । sā sarvakartavyānāṃ prāthamyāc chira iva śiraḥ । ṛtasatye yathā vyākhyāte eva । yogo yuktiḥ samādhānam । ātmavato hi yuktasya samādhānavata aṅgānīva śraddhādīni yathārthapratipattikṣamāṇi bhavanti । tasmāt samādhānaṃ yoga ātmā vijñānamayasya । mahaḥ pucchaṃ pratiṣṭhā । maha iti mahattattvaṃ prathamajam । mahadyakṣaṃ prathamajaṃ iti śrutyantarāt । pucchaṃ pratiṣṭhā kāraṇatvāt । kāraṇaṃ hi kāryāṇāṃ pratiṣṭhā । yathā vṛkṣavīrudhāṃ pṛthivī । sarvavijñānānāṃ ca mahattattvaṃ kāraṇam । tena tadvijñānamayasyātmanaḥ pratiṣṭhā । tad apy eṣa śloko bhavati pūrvavat । yathānnamayādīnāṃ brāhmaṇoktānāṃ prakāśakāḥ ślokā, evaṃ vijñānamayasyāpi ।।

vijñānaṃ yajñaṃ tanute । karmāṇi tanute api ca । vijñānaṃ devāḥ sarve । brahma jyeṣṭhamupāsate । vijñānaṃ brahma cedveda । tasmaccenna pramādyati । śarīre pāpmano hitvā । sarvānkāmānsamaśnuta iti । tasyaiṣa eva śārīra ātmā । tasmādvā etasmādvijñānamayāt । anyo antara ātmānandamayaḥ । tenaiṣa pūrṇaḥ । sa vā eṣa puruṣavidha eva । tasya puruṣavidhatām । anvayaṃ puruṣavidhaḥ । tasya priyameva śiraḥ । modo dakṣiṇaḥ pakṣaḥ । pramoda uttaraḥ pakṣaḥ । brahma pucchaṃ pratiṣṭhā । tadapyeṣa śloko bhavati ।। 

iti pañcamo anuvākaḥ ।।

vijñānaṃ yajñaṃ tanute । vijñānavān hi yajñaṃ tanoti śraddhādipūrvakam । ato vijñānasya kartṛtvaṃ tanuta iti । yasmād vijñānakartṛkaṃ sarvaṃ tasmād yuktaṃ vijñānamaya ātmā brahmeti । kiñca vijñānaṃ brahma sarve devā indrādayo jyeṣṭhaṃ prathamajatvāt sarvapravṛttīnāṃ vā tatpūrvakavāt prathamajaṃ vijñānaṃ brahmopāsate dhyāyanti, tasmin vijñānamaye brahmaṇy abhimānaṃ kṛtvopāsata ity arthaḥ । tasmāt te mahato brahmaṇa upāsanāj jñānaiśvaryavanto bhavanti । tac ca vijñānaṃ brahma ced yadi veda vijānāti, na kevalaṃ vedaiva tasmād brahmaṇaś cen na pramādyati, bāhyeṣv evānātmasvātmabhāvitaḥ, tasmāt prāptaṃ vijñānamaye brahmaṇy ātmabhāvanāyāḥ pramadanaṃ, tannivṛttyartham ucyate — tasmāc cen na pramādyatīti । annamayādiṣv ātmabhāvaṃ hitvā kevale vijñānamaye brahmaṇy ātmatvaṃ bhāvayan nāste ced ity arthaḥ । tataḥ kiṃ syād ity ucyate — śarīre pāpmano hitvā, śarīrābhimānanimittā hi sarve pāpmānas teṣāṃ ca vijñānamaye brahmaṇy ātmābhimānān nimittāpāye hānam upapadyate, chatrāpāya iva cchāyāyāḥ । tasmāc charīrābhimānanimittān sarvān pāpmanaḥ śarīraprabhavāñ śarīra eva hitvā vijñānamayabrahmasvarūpāpannaḥ tatsthānsarvān kāmān vijñānamayenaivātmanā samaśnute samyagbhuṅka ity arthaḥ । tasya pūrvasya manomayasyātmaiṣa eva śarīre manomaye bhavaḥ śārīraḥ । kaḥ । ya eṣa vijñānamayaḥ । tasmād vaitasmād ity uktārtham । ānandamaya iti kāryātmapratītir adhikārān mayaṭśabdāc ca । annādimayā hi kāryātmāno bhautikā ihādhikṛtāḥ । tadadhikārapatitaś cāyam ānandamayaḥ । mayaṭ cātra vikārārthe dṛṣṭo yathānnamaya ity atra । tasmāt kāryātmā ānandamayaḥ pratyetavyaḥ । saṅkramaṇāc ca ānandamayam ātmānam upasaṅkrāmati iti vakṣyati । kāryātmanāṃ ca saṅkramaṇam annātmanāṃ dṛṣṭam । saṅkramaṇakarmatvena cānandamaya ātmā śrūyate । yathānnamayam ātmānam upasaṅkrāmatīti । na cātmana evopasaṅkramaṇam । adhikāravirodhād asambhavāc ca । na hy ātmanaivātmana upasaṅkramaṇaṃ sambhavati । svātmani bhedābhāvāt । ātmabhūtaṃ ca brahma saṅkramituḥ । śira ādikalpanānupapatteś ca । na hi yathoktalakṣaṇa ākāśādikāraṇe akāryapatite śira ādyavayavarūpakalpanopapadyate । adṛśye anātmye aniruta anilayane asthūlamanaṇu neti nety ātmā ity ādiviśeṣāpohaśrutibhyaś ca । mantrodāharaṇānupapatteś ca । na hi priyaśira ādyavayavaviśiṣṭe pratyakṣato anubhūyamāna ānandamaya ātmani brahmaṇi nāsti brahmety āśaṅkābhāvāt । asan neva sa bhavaty asadbrahmeti veda cet iti mantrodāharaṇam upapadyate । brahma pucchaṃ pratiṣṭhety api cānupapannaṃ pṛthag brahmaṇaḥ pratiṣṭhātvena grahaṇam । tasmāt kāryapatita evānandamayo na para evātmā । ānanda iti vidyākarmaṇoḥ phalam । tadvikāra ānandamayaḥ । sa ca vijñānamayād āntaraḥ । yajñādihetor vijñānamayād asyāntaratvaśruteḥ । jñānakarmaṇor hi phalaṃ bhoktrarthatvād antaratamaṃ syāt । antaratamaś cānandamaya ātmā pūrvebhyaḥ । vidyākarmaṇoḥ priyādyarthatvāc ca । priyādiprayukte hi vidyākarmaṇī । tasmāt priyādīnāṃ phalarūpāṇām ātmasannikarṣāt vijñānamayād asyābhyantaratvam upapadyate, priyādivāsanānirvartito hy ātmā ānandamayo vijñānamayāśritaḥ svapna upalabhyate । tasyānandamayasyātmana iṣṭaputrādidarśanajaṃ priyaṃ śira iva śiraḥ prādhānyāt । moda iti priyalābhanimitto harṣaḥ । sa eva ca prakṛṣṭo harṣaḥ pramodaḥ । ānanda iti sukhasāmānyam ātmā priyādīnāṃ sukhāvayavānāṃ teṣv anusyūtatvāt । ānanda iti paraṃ brahma । tad dhi śubhakarmaṇā pratyupasthāpyamāne putramitrādiviṣayaviśeṣopādhāv antaḥkaraṇavṛttiviśeṣe tamasā apracchādyamāne prasanne abhivyajyate । tadviṣayasukham iti prasiddhaṃ loke । tadvṛttiviśeṣapratyupasthāpakasya karmaṇo anavasthitatvāt sukhasya kṣaṇikatvam । tadyadantaḥkaraṇaṃ tapasā tamoghnena vidyayā brahmacaryeṇa śraddhayā ca nirmalatvam āpadyate yāvad yāvat tāvad vivikte prasanne antaḥkaraṇa ānandaviśeṣa utkṛṣyate vipulībhavati । vakṣyati ca raso vai saḥ । raso hy evāyaṃ labdhvā nandī bhavati eṣa hy evānandayāti । etasyaivānandasyānyāni bhūtāni mātrām upajīvanti iti śrutyantarāt । evañ ca kāmopaśamotkarṣāpekṣayā śataguṇottarottarotkarṣa ānandasya vakṣyate । evaṃ cotkṛṣyamāṇasyānandamayasyātmanaḥ paramārthabrahmavijñānāpekṣayā brahma param eva yatprakṛtaṃ satyajñānānantalakṣaṇaṃ, yasya ca pratipattyarthaṃ pañcānnādimayāḥ kośā upanyastāḥ yac ca tebhya ābhyantaraṃ, yena te sarva ātmavantaḥ, tadbrahma pucchaṃ pratiṣṭhā । tad eva ca sarvasyāvidyāparikalipatasya dvaitasyāvasānabhūtam advaitaṃ brahma pratiṣṭhā । ānandamayasyaikatvāvasānatvāt । asti tad ekam avidyākalpitasya dvaitasyāvasānabhūtam advaitaṃ brahma pratiṣṭhā puccham । tad etasminn apy artham eṣa śloko bhavati ।।

asanneva sa bhavati । asadabrahmeti veda cet । asti brahmeti cedveda । santamenaṃ tato viduriti । tasyaiṣa eva śārīra ātmā । athāto anupraśnāḥ । utāvidvānamuṃ lokaṃ pretya । kaścana gacchatī āho vidvānamuṃ lokaṃ pretya kaścitsamaśnutā । bahu syāṃ prajāyeyeti । sa tapastaptvā । idaṃ sarvamasṛjata । yadidaṃ kiñca । tadevānuprāviśat । sacca tyaccābhavat । niruktaṃ cāniruktaṃ ca । nilayanaṃ cānilayanaṃ ca । vijñānaṃ cāvijñānaṃ ca । satyaṃ cānṛtaṃ ca satyamabhavat । tatsatyamityācakṣate । a tadapyeṣa śloko bhavati ।। 

iti ṣaṣṭho anuvākaḥ ।।

asann evāsatsama eva, yathāsann apuruṣārthasambandhyevaṃ sa bhavaty apuruṣārthasambandhī । ko asau? yo asad avidyamānaṃ brahmeti veda vijānāti ced yadi । tadviparyayeṇa yatsarvavikalpāspadaṃ sarvapravṛttibījaṃ sarvaviśeṣapratyastamitam api, asti tadbrahmeti veda cet । kutaḥ punar āśaṅkā tan nāstitve, vyavahārātītatvaṃ brahmaṇa iti brūmaḥ । vyavahāraviṣaye hi vācārambhaṇamātre astitvabhāvitā buddhis tadviparīte vyavahārātīte nāstitvam api pratipadyate । yathā ghaṭādir vyavahāraviṣayatayopapannaḥ saṃstadviparīto asann iti prasiddham । evaṃ tatsāmānyād ihāpi syād brahmaṇo nāstitvaṃ pratyāśaṅkā । tasmād ucyate — asti brahmeti ced vedeti । kiṃ punaḥ syāt tad astīti vijānatas tadāha — santaṃ vidyamānaṃ brahmasvarūpeṇa paramārthasadātmāpannam evaṃvidaṃ vidur brahmavidaḥ । tatas tasmād astitvavedanāt so anyeṣāṃ brahmavadvijñeyo bhavatīty arthaḥ । athavā yo nāsti brahmeti manyate sa sarvasyaiva sanmārgasya varṇāśramādivyavasthālakṣaṇasyāśraddadhānatayā nāstitvaṃ pratipadyate brahmapratipattyarthatvāt tasya । ato nāstikaḥ so asannasādhur ucyate loke । tadviparītaḥ sanyo asti brahmeti ced veda, sa tadbrahmapratipattihetuṃ sanmārgaṃ varṇāśramādivyavasthālakṣaṇaṃ śraddadhānatayā yathāvatpratipadyate yasmāt tatas tasmāt santaṃ sādhumārgastham enaṃ viduḥ sādhavaḥ । tasmād astīty eva brahma pratipattavyam iti vākyārthaḥ । tasya pūrvasya vijñānamayasyaiṣa eva śarīre vijñānamaye bhavaḥ śārīra ātmā । ya eṣa ānandamayaḥ । taṃ prati nāsty āśaṅkā nāstitve । apoḍhasarvaviśeṣatvāt tu brahmaṇo nāstitvaṃ pratyāśaṅkā yuktā । sarvasāmānyāc ca brahmaṇaḥ । yasmād evam atas tasmāt athānantaraṃ śrotuḥ śiṣyasyānupraśnā ācāryoktim anvete praśnā anupraśnāḥ — sāmānyaṃ hi brahma ākāśādikāraṇatvād viduṣo aviduṣaś ca । ata aviduṣo api brahmaprāptir āśaṅkyate । utāpy avidvān amuṃ lokaṃ paramātmānam itaḥ pretya kaścana, canaśabdo apy arthe, avidvān api gacchati prāpnoti? kiṃvā na gacchatīti dvitīyo api praśno draṣṭavyo anupraśnā iti bahuvacanāt । vidvāṃsaṃ pratyanyau praśnau — yady avidvān sāmānyaṃ kāraṇam api brahma na gacchati, tato viduṣo api brahmāgamanam āśaṅkyate । atas taṃ prati praśna āho vidvān iti । ukāraṃ ca vakṣyamāṇam adhastād apakṛṣya takāraṃ ca pūrvasmād utaśabdād vyāsajya āho ity etasmāt pūrvam utaśabdaṃ saṃyojya pṛcchaty utāho vidvān iti । vidvān brahmavid api kaścid itaḥ pretyāmuṃ lokaṃ samaśnute prāpnoti । samaśnute u ity evaṃ sthite ayādeśe yalope ca kṛte akārasya plutiḥ samaśnutā u iti । vidvān samaśnute amuṃ lokam । kiṃvā yathāvidvān evaṃ vidvān api na samaśnuta ity aparaḥ praśnaḥ । dvāv eva vā praśnau vidvadavidvadviṣayau । bahuvacanaṃ tu sāmathryaprāptapraśnāntarāpekṣayā ghaṭate । asadbrahmeti veda cet । asti brahmeti ced veda iti śravaṇād asti nāstīti saṃśayaḥ । tato arthaprāptaḥ kim asti nāstīti prathamo anupraśnaḥ । brahmaṇo apakṣapātitvād avidvān gacchati na gacchatīti dvitīyaḥ । brahmaṇaḥ samatve apy aviduṣa iva viduṣo apy agamanam āśaṅkya kiṃ vidvān samaśnute na samaśnuta iti tṛtīyo anupraśnaḥ ।

eteṣāṃ prativacanārtham uttaragrantha ārabhyate । tatrāstitvam eva tāvad ucyate । yac coktataṃ satyaṃ jñānam anantaṃ brahma iti tatra kathaṃ satyatvam ity etad vaktavyam itīdam ucyate । sattvoktyaiva satyatvam ucyate । uktaṃ hi sad eva satyam iti । tasmāt sattvoktyaiva satyatvam ucyate । katham evam arthātāvagamyate asya granthasya? śabdānugamāt । anenaiva hy arthenānvitāny uttarāṇi vākyāni । tatsatyam ity ācakṣate yad eṣa ākāśa ānando na syāt ity ādīni । tatrāsad eva brahmety āśaṅkayate । kasmāt । yad asti tadviśeṣato gṛhyate yathā ghaṭādi । yan nāsti tan nopalabhyate tathā śaśaviṣāṇādi । tathā nopalabhyate brahma । tasmād viśeṣato agrahaṇān nāstīti । ākāśādikāraṇatvād brahmaṇaḥ na nāsti brahma । ākāśādi hi sarvaṃ kāryaṃ brahmaṇo jātaṃ gṛhyate । yasmāc ca jāyate kiñcit tad astīti dṛṣṭaṃ loke yathā ghaṭāṅkurādikāraṇaṃ mṛdbījādi । tasmād ākāśādikāraṇatvād asti brahma । na cāsato jātaṃ kiñcid gṛhyate loke kāryam । asataś cen nāmarūpādikāryaṃ nirātmakatvān nopalabhyeta । tasmād asti brahma । asataś cet kārye gṛhyamāṇam apy asadanvitam eva syāt । na caivaṃ, tasmād asti brahma । tatra katham asataḥ sajjāyeteti śrutyantaram asataḥ sajjanmāsambhavam anvacaṣṭe nyāyataḥ । tasmāt sad eva brahmeti yuktam । tad yadi mṛdbījādivatkāraṇaṃ syād acetanaṃ tarhi । na । na hi kāmayitracetanam asti loke । sarvajñe hi brahmety avocāma । ataḥ kāmayitṛtvopapattiḥ । kāmayitṛtvād asmadādivadanāptakāmam iti cet, na । svātantryāt । yathānyān paravaśīkṛtya kāmādidoṣāḥ pravartayanti, na tathā brahmaṇaḥ pravartakāḥ kāmāḥ । kathaṃ tarhi, satyajñānalakṣaṇāḥ svātmabhūtatvād viśuddhāḥ । natair brahma pravartyate । teṣāṃ tu tatpravartakaṃ brahma prāṇikarmāpekṣayā । tasmāt svātantryaṃ kāmeṣu brahmaṇa ato nānāptakāmaṃ brahma । sādhanāntarānapekṣatvāc ca ।

kiñca yathānyeṣāmanātmabhūtā dharmādinimittāpekṣā kāmāḥ svātmavyatiriktakāryakaraṇasādhanāntarāpekṣāś ca, na tathā brahmaṇo nimittādyapekṣatvam । kiṃ tarhi, svātmano ananyāḥ । tad etad āha — so akāmayata । sa ātmā yasmād ākāśaḥ sambhūto akāmayata kāmitavān । kathaṃ bahuṃ syāṃ bahu prabhūtaṃ syāṃ bhaveyam । katham ekasyārthāntarān anupraveśe bahutvaṃ syād ity ucyate । prajāyeyotpadyeya । na hi putrotpatter ivārthāntaraviṣayaṃ bahubhavanam । kathaṃ tarhy ātmasthānabhivyaktanāmarūpābhivyaktyā । yad ātmastha anabhivyakte nāmarūpe vyākriyete, tadā nāmarūpa ātmasvarūpāparityāgenaiva brahmaṇāpravibhaktadeśakāle sarvāvasthāsu vyākriyete । tad etan nāmarūpavyākaraṇaṃ brahmaṇo bahubhavanam । nānyathā niravayavasya brahmaṇo bahutvāpattir upapadyate alpatvaṃ vā yathākāśasyālapatvaṃ bahutvaṃ ca vastvantarakṛtam eva । atas tad dvāreṇaivātmā bahu bhavati । na hy ātmano anyad anātmabhūtaṃ tatpravibhaktadeśakālaṃ sūkṣmaṃ vyavahitaṃ viprakṛṣṭaṃ bhūtaṃ bhavadbhaviṣyad vā vastu vidyate । ato nāmarūpe sarvāvasthe brahmaṇaivātmavatī । na brahma tadātmakam । te tatapratyākhyāne na sta eveti tadātmaka ucyete । tābhyāṃ copādhibhyāṃ jñātṛjñeyajñānaśabdārthādisarvasaṃvyavahārabhāg brahma ।

sa ātmaivaṅkāmaḥ saṃstapo atapyata । tapa iti jñānam ucyate । yasya jñānamayaṃ tapaḥ iti śrutyantarāt । āptakāmatvāc cetarasyāsambhava eva tapasaḥ । tattapo tapyata taptavān । sṛjyamānajagadracanādiviṣayāmālocanām akarod ātmety arthaḥ । sa evam ālocya tapas taptvā prāṇikarmādinimitānurūpam idaṃ sarvaṃ jagad deśataḥ kālato nāmnā rūpeṇa ca yathānubhavaṃ sarvaiḥ prāṇibhiḥ sarvāvasthair anubhūyamānam asṛjata sṛṣṭavān । yad idaṃ kiñca yatkiñcedam aviśiṣṭam । tad idaṃ jagatsṛṣṭvā kim akarod ity ucyate — tad eva sṛṣṭaṃ jagadanuprāviśad iti ।

tatraitac cintyaṃ — katham anuprāviśad iti । kiṃ, yaḥ sraṣṭā sa tenaivātmanānuprāviśad utānyeneti? kiṃ tāvad yuktam? vatvāpratyayaśravaṇādyaḥ sraṣṭā sa evānuprāviśad iti । nanu na yuktaṃ mṛdvac cet kāraṇaṃ brahma, tadātmakatvāt kāryasya । kāraṇam eva hi kāryātmanā pariṇamate । ato apraviṣṭasyaiva kāryotpatter ūdhrvaṃ pṛthak kāraṇasya puna praveśo anupapannaḥ । na hi ghaṭapariṇāmavyatirekeṇa mṛdo ghaṭe praveśo asti । yathā ghaṭe cūrṇātmana mṛdo anupraveśaḥ, evam anenātmanā nāmarūpakārye anupraveśa ātmana iti cet śrutyantarāc ca anena jīvenātmanānupraviśya iti, naivaṃ yuktam ekatvād brahmaṇaḥ । mṛdātmanas tv anekatvāt sāvayavatvāc ca yukto ghaṭe mṛdaś cūrṇātmanānupraveśaḥ । mṛdaś cūrṇasyāpraviṣṭadeśavatvāc ca । na tv ātmana ekatve sati niravayatvāvapraviṣṭadeśābhāvāc ca praveśa upapadyate । kathaṃ tarhi praveśaḥ syāt? yuktaś ca praveśaḥ, śrutatvāt tad evānuprāviśad iti । tarhi sāvayavatvān mukhe hastapraveśavannāmarūpakārye jīvātmanānupraveśo yukta eveti cen na । nahi kāryātmanā pariṇatasya nāmarūpakāryaṃ deśavyatirekeṇātmaśūnyaḥ pradeśo asti yaṃ praviśej jīvātmanā । kāraṇaveva cet praviśej jīvātmatvaṃ jahyād yathā ghaṭo mṛtpraveśe ghaṭatvaṃ jahāti । tad evānuprāviśad iti ca śruter na kāraṇānupraveśo yuktaḥ । kāryāntaram eva syād iti cet । tad evānuprāviśad iti । jīvātmarūpaṃ kāryaṃ nāmarūpapariṇataṃ kāryāntaram evāpadyata iti cen na । virodhāt । na hi ghaṭo ghaṭāntaram āpadyate, vyatirekaśrutivirodhāc ca । jīvasya nāmarūpakāryavyatirekānuvādinyaḥ śrutayo virudhyeran । tadāpattau mokṣāsambhavāc ca । na hi yato mucyamānas tad evāpadyate । na hi śṛṅkhalāpattivaddhasya taskarādeḥ । bāhyāntarabhedena pariṇatam iti cet tad eva kāraṇaṃ brahma śarīrādyādhāratvena tadantarjīvātmanā ādheyatvena ca pariṇatam iti cen na, bahiḥṣṭhasya praveśopapatteḥ । nahi yo yasyāntaḥsthaḥ sa eva tatpraviṣṭa ucyate । bahiḥṣṭhasyānupraveśaḥ syāt praveśaśabdārthasyaivaṃ dṛṣṭatvāt । yathā gṛhaṃ kṛtvā prāviśad iti । jalasūryakādipratibimbavatpraveśaḥ syād iti cen na । aparicchinnātvād anūrtatvāc ca । paricchinnasya mūrtasyānyasyānyatra prasādasvabhāvake jalādau sūryakādipratibimbodayaḥ syāt । na tv ātmanaḥ, amūrtatvād ākāśādikāraṇasyātmanaḥ vyāpakatvāt । tadviprakṛṣṭadeśapratibimbādhāravastvantarābhāvāc ca pratibimbavatpraveśo na yuktaḥ । evaṃ tarhi na vāsti praveśo, na ca gatyantaram upalabhāmahe । tad evānuprāviśad iti śruteḥ । śrutiś ca no atīndriyaviṣaye vijñānotpattau nimittaṃ na cāsmād vākyād yatnavatām api vijñānam utpadyate । hanta tarhy anarthakatvād apohyam etad vākyaṃ tatsṛṣṭvā tad evānuprāviśat iti । anyārthatvāt । kim artham asthāne carcā? prakṛto hy anyo vivakṣito asya vākyasyārtho asti, sa smartavyaḥ, brahmavid āpnoti param satyaṃ jñānam anantaṃ brahma yo veda nihitaṃ guhāyām iti । tadvijñānaṃ ca vivakṣitaṃ, prakṛtaṃ ca tat । brahmasvarūpāvagamāya cākāśādyannamayāntaṃ kāryaṃ pradarśitaṃ, brahmāvagamaś cārabdhaḥ । tatrānnamayād ātmano anyo antara ātmā prāṇamayaḥ, tadantarmanomayo vijñānamaya iti vijñānaguhāyāṃ praveśitaḥ । tatra cānandamayo viśiṣṭa ātmā pradarśitaḥ । ataḥ paramānandamayaliṅgādhigamadvāreṇānandavivṛddhyavasāna ātmā । brahma pucchaṃ pratiṣṭhā sarvavikalpāspado nirvikalpo asyām eva guhāyām adhigantavya iti tatpraveśaḥ prakalpyate । na hy anyatropalabhyate brahma nirviśeṣatvāt । viśeṣasambandho hy upalabdhihetur dṛṣṭaḥ । yathā rāhoś candrārkaviśeṣasambandhaḥ । evam antaḥkaraṇaguhātmasambandho brahmaṇa upalabdhihetuḥ । sannikarṣād avabhāsātmakatvāc cāntaḥkaraṇasya । yathā cālokaviśiṣṭā ghaṭādyupalabdhir evaṃ buddhipratyayālokaviśiṣṭā ātmopalabdhiḥ syāta । tasmād upalabdhihetau guhāyāṃ nihitam iti prakṛtam eva । tadbhṛttisthānīye tv iha punas tatsṛṣṭvā tad evānuprāviśat ity ucyate । tad evedam ākāśādikāraṇaṃ kāryaṃ sṛṣṭvā tadanupraviṣṭam ivāntarmuhāyāṃ buddhau draṣṭṛ śrotṛ mantṛ vijñātr ity evaṃ viśeṣavad upalabhyate । sa eva tasya praveśaḥ । tasmād astitatkāraṇaṃ brahma । ato astitvād astīty evopalabdhavyaṃ tat । tatkāryam anupraviśya, kiṃ, sac ca mūrtaṃ tyāc cāmūrtam abhavat । mūrtāmūrte hy āvyākṛtanāmarūpa ātmasthe antargatenātmanā vyākriyete । vyākṛte ca mūrtāmūrtaśabdavācye te ātmanā tv apravibhaktadeśakāla iti kṛtvā ātmā te abhavad ity ucyate । kiñca niruktaṃ cāniruktaṃ ca, niruktaṃ nāma niṣkṛṣya samānāsamānajātīyebhyo deśakālaviśiṣṭatayedaṃ tad ity uktaṃ, aniruktataṃ tadviparītam । niruktānirukta api mūrtāmūrtayor eva viśeṣaṇaṃ । yathā sac ca tyac ca pratyakṣaparokṣe, tathā nilayanaṃ cānilayanaṃ ca । nilayanaṃ nīḍam āśrayo mūrtasyaiva dharmaḥ । anilayanaṃ tadviparītam amūrtasyaiva dharmaḥ । tyad aniruktānilayanānyamūrtadharmatve api vyākṛtaviṣayāṇy eva । sargottarakālabhāvaśravaṇāt । tyad iti prāṇādyaniruktaṃ tad evānilayanaṃ ca । ato viśeṣaṇāny amūrtasya vyākṛtaviṣayāṇy evaitāni । vijñānaṃ cetanam avijñānaṃ tadrahitam acetana pāṣāṇādi । satyaṃ ca vyavahāraviṣayam adhikārān na paramārthasatyam । ekam eva hi paramārthasatyaṃ brahma । iha punar vyavahāraviṣayam āpekṣikaṃ satyaṃ, mṛgatṛṣṇikādyanṛtāpekṣayodakādi satyam ucyate । anṛtaṃ ca tadviparītam । kiṃ punar etat sarvam abhavat । satyaṃ paramārthasatyaṃ, kiṃ punas tat? brahma । satyaṃ jñānam anantaṃ brahmeti prakṛtatvāt । yasmāt sattyadādikaṃ mūrtāmūrtadharmajātaṃ yatkiñcedaṃ sarvam aviśiṣṭaṃ vikārajātam ekam eva sacchabdavācyaṃ brahmābhavattadvyatirekeṇābhāvān nāmarūpavikārasya, tasmāt tadbrahma satyam ity ācakṣate brahmavidaḥ । asti nāstīty anupraśnaḥ prakṛtaḥ, tasya prativacanaviṣaya etad uktaṃ — ātmākāmayata bahu syām iti । sa yathākāmaṃ cākāśādikāryaṃ sattyadādilakṣaṇaṃ sṛṣṭvā tad anupraviśya paśyañ śṛṇvan manvāno vijānan bahv abhavat । tasmāt tad evedam ākāśādikāraṇaṃ kāryasthaṃ parame vyoman hṛdayaguhāyāṃ nihitaṃ tatpratyayāvabhāsaviśeṣeṇopalabhyamānam astīty evaṃ vijānīyādityuktaṃ bhavati । tad etasminn arthe brāhmaṇokta eṣa śloko mantro bhavati । yathā pūrveṣv annamayādyātmaprakāśakāḥ pañcasv api, evaṃ sarvāntaram ātmāstitvaprakāśako api mantraḥ kāryadvāreṇa bhavati ।।

।। iti ṣaṣṭho anuvākaḥ ।।

asadvā idamagra āsīt । tato vai sadajāyata । tadātmānaṃ svayamakuruta । tasmāttatsukṛtamucyata iti । yadvai tat sukṛtam । rasaṃ hyevāyaṃ labdhvānandī bhavati । ko hyevānyātkaḥ prāṇyāt । yadeṣa ākāśa ānando na syāt । eṣa hyevānandayāti । yadā hyevaiṣa etasminnadṛśye anātmye anirukte anilayane abhayaṃ pratiṣṭhāṃ vindate । atha so abhayaṃ gato bhavati । yadā hyevaiṣa etasminnudaramantaraṃ kurute । atha tasya bhayaṃ bhavati । tatveva bhayaṃ viduṣo amanvānasya । tadapyeṣa śloko bhavati ।। 

iti saptamo anuvākaḥ ।।

asad vā idam agra āsīt । asad iti vyākṛtanāmarūpaviśeṣaviparītarūpam avikṛtaṃ brahmocyate । na punar atyantam evāsat । na hy asataḥ sajjanmāsti । idam iti nāmarūpaviśeṣavadvyākṛtaṃ jagad agre pūrvaṃ prāgutpatter brahmaivāsacchabdavācyam āsīt । tato asato vai satpravibhaktanāmarūpaviśeṣamajāyatotpannam । kiṃ tataḥ pravibhaktaṃ kāryam iti pitur iva putraḥ? nety āha । tadasacchabdavācyaṃ svayam evātmānam evākuruta kṛtavat । yasmād evaṃ tasmāt tad brahmaiva sukṛtaṃ svayaṃ kartr ucyate । svayaṃ kartṛ brahmeti prasiddhaṃ loke sarvakāraṇatvāt । yasmād vā svayam akarot sarvaṃ sarvātmanā, tasmāt puṇyarūpeṇāpi tad eva brahma kāraṇaṃ sukṛtam ucyate । sarvathāpi tu phalasambandhādikāraṇaṃ sukṛtaśabdavācyaṃ prasiddhaṃ loke । yadi puṇyaṃ yadi vānyat sā prasiddhiḥ nitye cetanavatkāraṇe saty upapadyate, tasmād asti tadbrahma, sukṛtaprasiddheḥ । kutaḥ rasatvāt । kuto rasatvaprasiddhir brahmaṇo ity ata āha — yad vai tatsukṛtaṃ raso vai saḥ । raso nāma tṛptihetur ānandakaro madhurāmlādiḥ prasiddho loke । rasam eva hy ayaṃ labdhvā prāpya ānandī sukhī bhavati । nāsata ānandahetutvaṃ dṛṣṭaṃ loke । bāhyānandasādhanarahitā apy anīhā nireṣaṇā brāhmaṇā bāhyarasalābhād iva sānandā dṛśyante vidvāṃsaḥ, nūnaṃ brahmaiva rasas teṣām । tasmād asti tat teṣām ānandakāraṇaṃ rasavadbrahma । kutaḥ? prāṇanādikriyādarśanāt । ayam api hi piṇḍo jīvataḥ prāṇena prāṇityapānenāpān iti । evaṃ vāyavīyā aindriyakāś ca ceṣṭāḥ saṃhataiḥ kāryakāraṇair nirvartyamanā dṛśyante । tac caikārthavṛttitvena saṃhananaṃ nāntareṇa cetanam asaṃhataṃ sambhavati । anyatrādarśanāt । tad āha yad yadi eṣa ākāśe parame vyomni guhāyāṃ nihita ānando na syān na bhavet ko hy eva loke anyād apānaceṣṭāṃ kuryād ity arthaḥ । kaḥ prāṇyāt prāṇanaṃ vā kuryāt । tasmād asti tad brahma । yad arthāḥ kāraṇapraṇanādiceṣṭāḥ tat kṛta eva cānando lokasya । eṣa hy eva para ātmā ānandayātyānandayati sukhayati lokaṃ dharmānurūpam । sa evātmānandarūpo avidyayā paricchinno vibhāvyate prāṇibhir ity arthaḥ । bhayābhayahetutvād vidvadaviduṣor asti tad brahma । sadvastvāśrayaṇena hy abhayaṃ bhavati । nāsadvastvāśrayaṇena bhayanivṛttir upapadyate । katham abhayahetutvabhity ucyate — yadā hy eva yasmād eṣa sādhaka etasmin brahmaṇi, kiṃviśiṣṭe adṛśye, dṛśyaṃ nāma draṣṭavyaṃ vikāro darśanārthatvād vikārasya । na dṛśyam adṛśyavikāra ity arthaḥ । etasminn adṛśye avikāre aviṣayabhūte anātmye aśarīre yasmād adṛśyaṃ tasmād anātmyaṃ yasmād anātmyaṃ tasmād aniruktam । viśeṣo hi nirucyate । viśeṣaś ca vikāraḥ । avikāraṃ ca brahma । sarvavikārahetutvāt । tasmād aniruktam । yata evaṃ tasmād anilayanaṃ nilayanaṃ nīḍa āśrayo na nilayanam anilayanam anādhāraṃ tasminn etasminn adṛśye anātmye anirukte anilayane sarvakāryadharmavilakṣaṇe brahmaṇīti vākyārthaḥ । abhayam iti kriyāviśeṣaṇam । abhayām iti vā liṅgāntaraṃ pariṇamyate । pratiṣṭhāṃ sthitim ātmabhāvaṃ vindate labhate । atha tadā sa tasmin yānātvasya bhayahetor avidyākṛtasyā darśanād abhayaṃ gato bhavati । svarūpapratiṣṭho hy asau yadā bhavati, tadā nānyatpaśyati nānyacchṛṇoti nānyadvijānāti । anyasya hy anyato bhayaṃ bhavati, na ātmana evātmano bhayaṃ yuktam । tasmād ātmaivātmano abhayakāraṇam । sarvato hi nirbhayā brāhmaṇā dṛśyante satsu bhayahetuṣu । taccāyuktam asati bhayatrāṇe brahmaṇi । tasmāt teṣām abhayadarśanād asti tadabhayakāraṇaṃ brahmeti । kadāsāv abhayaṃ gato bhavati sādhakaḥ? yadā nānyat paśyaty ātmani cāntaraṃ bhedaṃ na kurute, tadābhayaṃ gato bhavatīty abhiprāyaḥ । yadā punar avidyāvasthāyāṃ hi yasmād eṣo avidyāvānavidyayā pratyupasthāpita vastu taimirikadvitīyacandravat paśyaty ātmani caitasmin brahmaṇi, udapi, aramalpamaṇy antaraṃ chidraṃ bhedadarśanaṃ kurute । bhedadarśanam eva hy antaraṇakaraṇam alpam api bhedaṃ paśyatīty arthaḥ । atha tasmād bhedadarśanād dhetor asya bhedadarśina ātmano bhayaṃ bhavati । tasmād ātmevātmano bhayakāraṇam aviduṣaḥ । tad etad āha — tadbrahma tv eva bhayaṃ bhedadarśino aviduṣa īśvaro anyo matto aham anyaḥ saṃsārīty evaṃviduṣo bhedadṛṣṭam īśvarākhyaṃ tad eva brahmālpam apy antaraṃ kurvato bhayaṃ bhavaty ekatvenāmanvānasya । tasmād vidvān apy avidvān evāsau yo ayam ekam abhinnam ātmatattvaṃ na paśyati । ucchedahetudarśanād dhy ucchedyābhimatasya bhayaṃ bhavati । anucchedyo hy ucchedahetuḥ । tatrāsty ucchedahetāv anucchedye taddarśanakārye bhayaṃ yuktam । sarvaṃ ca jagadbhayavat dṛśyate । tasmāj jagato bhavadarśanād gamyate nūnaṃ tad asti bhayakāraṇam ucchedahetur anucchedyātmaka yato jagadbibhetīti । tad etasminn apy artha eṣa śloko bhavati ।। iti saptamo anuvākaḥ ।।

bhīṣāsmādvātaḥ pavate । bhīṣāsmādagniścendraśca । mṛtyurdhāvati pañcama iti । saiṣānandasya mīmāṃsā bhavati । yuvā syātsādhuyuvādhyāyakaḥ । āśiṣṭho dṛḍhiṣṭho baliṣṭhaḥ । tasyeyaṃ pṛthivī sarvā vittasya pūrṇā syāt । sa eko mānuṣa ānandaḥ । te ye śataṃ mānuṣā ānandāḥ ।। 

sa eko manuṣyagandharvāṇāmānandaḥ । śrotriyasya cākāmahatasya । te ye śataṃ manuṣyagandharvāṇāmānandāḥ । sa eko devagandharvāṇāmānandaḥ । śrotriyasya cākāmahatasya । te ye śataṃ devagandharvāṇāmānandāḥ । sa ekaḥ pitṝṇāṃ ciralokalokānāmānandaḥ । śrotriyasya cākāmahatasya । te ye śataṃ pitṝṇāṃ ciralokalokānāmānandāḥ । sa eka ājānajānāṃ devānāmānandaḥ ।। 

śrotriyasya cākāmahatasya । te ye śatam ājānajānāṃ devānāmānandāḥ । sa ekaḥ karmadevānāṃ devānāmānandaḥ । ye karmaṇā devānapiyanti । śrotriyasya cākāmahatasya । te ye śataṃ karmadevānāṃ devānāmānandāḥ । sa eko devānāmānandaḥ । śrotriyasya cākāmahatasya । te ye śataṃ devānāmānandāḥ । sa eka indrasyānandaḥ ।। 

śrotriyasya cākāmahatasya । te ye śatamindrasyānandāḥ । sa eko bṛhaspaterānandaḥ । śrotriyasya cākāmahatasya । te ye śataṃ bṛhaspaterānandāḥ । sa ekaḥ prajāpaterānandaḥ । śrotriyasya cākāmahatasya । te ye śataṃ prajāpaterānandāḥ । sa eko brahmaṇa ānandaḥ । śrotriyasya cākāmahatasya ।। 

bhīṣā bhayenāsmād vātaḥ pavate । bhīṣāsmād agniś cendraś ca mṛtyur dhāvati paścama iti । vātādayo hi mahārhāḥ svayam īśvarāḥ santaḥ pavanādikāryeṣv āyāsabahuleṣu niyatāḥ pravartante । tadyuktaṃ praśāstari sati, yasmāt niyamena teṣāṃ pravartana, tasmād asti bhayakāraṇaṃ teṣāṃ praśāstṛ brahma । yatas te bhṛtyā iva rājño asmād brahmaṇo bhayena pravartante tac ca bhayakāraṇam ānandaṃ brahma । tasyāsya brahmaṇa ānandasyaiṣā mīmāṃsā vicāraṇā bhavati । kim ānandasya mīmāṃsyam ity ucyate । kim ānando viṣayaviṣayisambandhajanito laukikānandavadāhosvitsvābhāvika, ity evam eṣā ānandasya mīmāṃsā । tatra laukika ānando bāhyādhyātmikasādhasampattinimitta utkṛṣṭaḥ । sa ya eṣa nirdiśyate brahmānandānugamārtham । anena hi prasiddhenānandena vyāvṛttaviṣayabudbhigamya ānando anugantuṃ śakyate । laukiko apy ānando brahmānandasyaiva mātrā avidyayā tiraskriyamāṇe vijñāna utkṛṣyamāṇāyāṃ cāvidyāyāṃ brahmādibhiḥ karmavaśādyathāvijñānaṃ viṣayādisādhanasambandhavaśāc ca vibhāvyamānaś ca loke anavasthito laukikaḥ sampadyate । sa evāvidyākāmakarmāpakarṣeṇa manuṣyagandharvāyuttarottarabhūmiṣvakāmahatavidvacchrotriyapratyakṣo vibhāvyate śataguṇottarotarotkarṣeṇa yāvad dhiraṇyagarbhasya brahmaṇa ānanda iti । niraste tv avidyākṛte viṣayaviṣayivibhāge vidyayā svābhāvikaḥ paripūrṇa eka ānando advaito bhavatīy etam arthaṃ vibhāvayiṣyann āha yuvā prathamavayāḥ । sādhuyuveti sādhuś cāsau yuvā ceti yūno viśeṣaṇam । yuvāpy asādhur bhavati sādhur apy ayuvā ato viśeṣaṇaṃ yuvā syāt sādhuyuveti । adhyāyako adhītavedaḥ । āśiṣṭha aśāstṛtamaḥ । dṛḍhiṣṭho dṛḍhatamaḥ । baliṣṭho balavattamaḥ । evam ādhyātmikasādhanasampannaḥ । tasyeyaṃ pṛthivyurvīṃ sarvā vittasya vittenopabhogasādhanena dṛṣṭārthenādṛṣṭārthena ca karmasādhanena sampannā pūrṇā rājā pṛthivīpatir ity arthaḥ । tasya ca ya ānandaḥ sa eko mānuṣo manuṣyāṇāṃ prakṛṣṭa eka ānandaḥ । te ye śataṃ mānuṣā ānandāḥ sa eko manuṣyagandharvāṇām ānandaḥ । mānuṣānandācchataguṇenotkṛṣṭo manuṣyagandharvāṇām ānando bhavati । manuṣyāḥ santaḥ karmavidyāviśeṣād gandharvatvaṃ prāptā manuṣyagandharvāḥ । te hy antardhānādiśaktisampannāḥ sūkṣmakāryakaraṇāḥ । tasmāt pratighātālpatvaṃ teṣāṃ dvandvapratighātaśaktiḥ sādhanasampattiś ca । tato apratihanyamānasya pratikāravato manuṣyagandharvasya syāc cittaprasādaḥ । tatprasādaviśeṣāt sukhaviśeṣābhivyaktiḥ । evaṃ pūrvasyāḥ pūrvasyā bhūmer uttarasyām uttarasyāṃ bhūmau prasādaviśeṣataḥ śataguṇenānandotkarṣa upapadyate । prathamaṃ tv akāmahatāgrahaṇaṃ manuṣyaviṣayabhogakāmānabhihatasya śrotriyasya manuṣyānandāc chataguṇenānandotkarṣo manuṣyagandharveṇa tulyo vaktavya ity evam artham । sādhuyuvādhyāyaka iti śrotriyatvāvṛjinave gṛhyete । te hy aviśiṣṭe sarvatra । akāmahatatvaṃ tu viṣayotkarṣāpakarṣataḥ sukhotkarṣāpakarṣāya viśeṣyate । ato akāmahatagrahaṇam, tadviśeṣataḥ śataguṇasukhotkarṣopalabdher akāmahatatvasya paramānandaprāptisādhanavividhānārtham । devagandhavā jātita eva । ciralokalokānām iti pitṝṇāṃ viśeṣaṇam । cirakālasthāyī loko yeṣāṃ pitṝṇāṃ te ciralokalokā iti । ājāna iti devalokas tasminn ājāne jātā ājānajā devāḥ, smārtakarmaviśeṣato devasthāneṣu jātāḥ । karma devā ye vaidikena karmaṇāgnihotrādinā kevalena devānapiyanti । devā iti trayaṃs triśaddhavirbhujaḥ । indras teṣāṃ svāmī । tasyācāryo bṛhaspatiḥ । prajāpatir virāṭ trailokyaśarīro brahmā samaṣṭivyaṣṭirūpaḥ saṃsāramaṇḍalavyāpī । yatraita anandabhedā ekatāṃ gacchanti dharmaś ca tannimitto jñānaṃ ca tadviṣayam akāmahatatvaṃ ca niratiśayaṃ yatra, sa eṣa hiraṇyagarbho brahmā tasyaiṣa ānandaḥ śrotriyeṇāvṛjinenākāmahatena ca sarvataḥ pratyakṣam upalabhyate । tasmād etāni trīṇi sādhanānīty avagamyate । tatra śrotriyatvāvṛjinatve niyate, akāmahatatvaṃ tūtkṛṣyata iti prakṛṣṭasādhanatā avagamyate । tasyākāmahatatvaprakarṣataś copalabhyamānaḥ śrotriyapratyakṣo brahmaṇa ānando yasya paramānandasya mātraikadeśaḥ । etasyaivānandasyānyāni bhūtāni mātrām upajīvanti iti śrutyantarāt । sa eṣa anando yasya mātrā samudrāmbhasa iva vipruṣaḥ pravibhaktā yatraikatāṃ gatā sa eṣa paramānandaḥ svābhāvika advaitatvāt । ānandānandinoś cāvibhāgo atra ।

sa yaścāyaṃ puruṣe । sa ekaḥ । asmāllokātpretya । etamannamayamātmānamupasaṅkrāmati । etaṃ prāṇamayamātmānamupasaṅkrāmati । etaṃ manomayamātmānamupasaṅkrāmati । etaṃ vijñānamayamātmānamupasaṅkrāmati । etamānandamayamātmānamupasaṅkrāmati । tadapyeṣa śloko bhavati ।। 

iti aṣṭamo anuvākaḥ ।।

tad etan mīmāṃsāphalam upasaṃhriyate — sa yaś cāyaṃ puruṣa iti । yo guhāyāṃ nihitaḥ parame vyomnyākāśādikāryaṃ sṛṣṭvā annamayāntaṃ, tad evānupraviṣṭaḥ, sa ya iti nirdiśyate । ko asau? ayaṃ puruṣe । yaś cāsāv āditye yaḥ paramānandaḥ śrotriyapratyakṣo nirdiṣṭho, yasyaikadeśaṃ brahmādīni bhūtāni sukhārhāṇy upajīvanti, sa yaś cāsāv āditya iti nirdiśyate । sa eko bhinnapradeśasthaghaṭākāśākāśaikatvavat । nanu tannirdeśe sa yaś cāyaṃ puruṣa ity aviśeṣato adhyātmaṃ na yukto nirdeśo, yaś cāyaṃ dakṣiṇe akṣan iti tu yuktaḥ, prasiddhatvāt । na । paro hy ātmātrādhikṛto adṛśye anātmye bhīṣāsmād vātaḥ pavate saiṣānandasya mīmāṃsā iti । na hy akasmād aprakṛto yukto nirdeṣṭuṃ, paramātmavijñānaṃ ca vivakṣitam । tasmāt para eva nirdiśyate sa eka iti । nanv ānandasya mīmāṃsā prakṛtā tasyā api phalam upasaṃhartavyam । abhinnaḥ svābhāvika ānandaḥ paramātmaiva, na viṣayaviṣayisambandhajanita iti । nanu tadanurūpa evāyaṃ nirdeśaḥ sa yaś cāyaṃ puruṣe yaś cāsāv āditye sa eka iti bhinnādhikaraṇasthaviśeṣopamardena । nanv evam apy ādityaviśeṣagrahaṇam anarthakam । utkarṣāpakarṣāpohārthatvāt । dvaitasya hi mūrtāmūrtalakṣaṇasya yaḥ para utkarṣaḥ savitrabhyantargataḥ sa cet puruṣagataviśeṣopamardena paramānandam apekṣya samo bhavati, na kaścid utkarṣo apakarṣo vā tāṃ gatiṃ gatasyety abhayaṃ pratiṣṭhāṃ vindata ity upapannam । asti nāstīty anupraśno vyākhyātaḥ । kāryarasalābhaprāṇanābhayapratiṣṭhābhayadarśanopapattibhyo asty eva tadākāśādikāraṇaṃ brahmety apākṛto anupraśna ekaḥ, dvāv anyāv anupraśno vidvadaviduṣor brahmaprāptyaprāptiviṣayau । tatra vidvān samaśnute na samaśnuta ity anupraśno antyaḥ । tadapākaraṇāyocyate । madhyamo anupraśno antyāpākaraṇād evāpākṛta iti tadapākaraṇāya na yatyate । sa yaḥ kaścid evaṃ yathoktataṃ brahmotsṛjyotkarṣāpakarṣam advaitaṃ satyaṃ jñānam anantam asmīty evaṃ vettīty evaṃvit । evaṃśabdasya prakṛtaparāmarśārthatvāt । sa kim? asmāl lokāt pretya, dṛṣṭādṛṣṭeṣṭaviṣayasamudāyo hy ayaṃ lokas tasmād asmāl lokāt pretya pratyāvṛttya nirapekṣo bhūtvaitaṃ yathāvyākhyātam annamayam ātmānam upasaṅkrāmati, viṣayajātam annamayāt piṇḍātmano vyatiriktaṃ na paśyati, sarvaṃ sthūlabhūtam annamayam ātmānaṃ paśyatīty arthaḥ । tato abhyantaram etaṃ prāṇamayaṃ sarvānnamayātmastham avibhaktam । athaitaṃ manomayaṃ vijñānam ayam ānandamayam ātmānam upasaṅkramati । atha adṛśye anātmye anirukte anilayane abhayaṃ pratiṣṭhāṃ vindate । ko ayam evaṃvit kathaṃ vā saṅkāmatīti । kiṃ parasmād ātmano anyaḥ saṅkamaṇakartā pravibhakta uta sa eveti । kiṃ tataḥ, yady anyaḥ syāt śrutivirodhaḥ । tatsṛṣṭvā tad evānupraviśat anyo asāv anyo aham asmīti na sa veda ekam evādvitīyam tat tvam asi iti । atha sa evānandamayam ātmānam upasaṅkrāmatīti, karmakartṛtvānupapattiḥ । parasyaiva ca saṃsāritvaṃ parābhāvo vā । yady ubhayathā prāpto doṣo na parihartuṃ śakyata iti vyarthā cintā । athānyatarasmin pakṣe doṣāprāptis tṛtīye vā pakṣe aduṣṭe, sa eva śāstrārtha iti vyarthaiva cintā । na । tannirdhāraṇārthatvāt । satyaṃ prāpto doṣo na śakyaḥ parihartum anyatarasmin tṛtīye vā pakṣe aduṣṭe avadhṛte vyarthā cintā syān na tu so avadhṛta iti tadavadhāraṇārthatvāt arthavaty evaiṣā cintā । satyam arthavatī cintā । śāstrārthāvadhāraṇārthatvāt । cintayasi ca tvaṃ na tu nirṇeṣyasi kin na nirṇetavyam iti vedavacanaṃ? na, kathaṃ tarhi bahupratipakṣatvāt । ekatvavādī tvaṃ, ekaḥ vedārthaparavāt । bahavo hi nānātvavādino vedabāhyāḥ kva pratipakṣā ato mamāśaṅkāṃ na nirṇeṣyasīti । etad eva me svastyayanaṃ yan mām ekayoginam anekayogibahupratipakṣam āttha । ato jeṣyāmi sarvān ārabhe ca cintām । sa eva tu syāt tadbhāvasya vivakṣitatvāt । tadvijñānena paramātmabhāvo hy atravivakṣito brahmavid āpnoti param iti । na hy anyasyānyabhāvāpattir upapadyate । nanu tasyāpi tadbhāvāpattir anupapannaiva । na । avidyākṛtānātmāpohārthatvāt । yā hi brahmavidyayā svātmaprāptir upadiśyate sāvidyākṛtasyānnādiviśeṣātmana ātmatvenādhyāropitasyānātmano apohārthā । katham evam arthatāvagamyate, vidyāmātropadeśāt । vidyāyāś ca dṛṣṭaṃ kāryam avidyānivṛttis tac ceha vidyāmātram ātmaprāptau sādhanam upadiśyate । mārgavijñānopadeśavad iti cet tadātmatve vidyāmātrasādhanopadeśo ahetuḥ । kasmāt । deśāntaraprāptau mārgavijñānopadeśadarśanāt । na hi grāma eva ganteti cet । tatra hi grāmaviṣayaṃ vijñānaṃ nopadiśyate, tatprāptimārgaviṣayam evopadiśyate vijñānaṃ, na tatheha brahmavijñānavyatirekeṇa sādhanāntaraviṣayaṃ vijñānam upadiśyate । uktakarmādisādhanāpekṣaṃ brahmavijñānaṃ paraprāptau sādhanam upadiśyata iti cet । na । nityatvān mokṣasyety ādinā pratyuktatvāt । śrutiś ca tat sṛṣṭvā tad evānuprāviśat iti kāryasya tadātmatvaṃ darśayati । abhayapratiṣṭhopapatteś ca yadi hi vidyāvāntvātmano anyan na paśyati tato abhayaṃ pratiṣṭhāṃ vindate iti syād bhayahetoḥ parasyānyasyābhāvāt । anyasya cāvidyākṛtatve vidyayā avastutvadarśanopapattiḥ । tad dhi dvitīyasya candrasyāsattvaṃ yadataimirikeṇa cakṣuṣmatā na gṛhyate । naivaṃ na gṛhyata iti cen na । suptasamāhitayor agrahaṇāt । suṣupte agrahaṇamanyāsaktavad iti cet na । jāgratsvapnayor anyasya grahaṇāt sattvam eveti cet । avidyākṛtatvāj jāgratsvapnayoḥ । yadanyagrahaṇaṃ jāgratsvapnayos tadavidyākṛtaṃ vidyābhāve abhāvāt । suṣupte agrahaṇam apy avidyākṛtam iti cet । svābhāvikatvāt । dravyasya hi tattvam avikriyā, parānapekṣatvāt । vikriyā na tattvaṃ, parāpekṣatvāt । nahi kārakāpekṣaṃ vastunas tattvaṃ, sato viśeṣaḥ kārakāpekṣeo, viśeṣaś ca vikriyā । jāgratsvapnayoś ca grahaṇaṃ viśeṣaḥ । yad dhi yasya nānyāpekṣaṃ svarūpaṃ, tat tasya tattvaṃ, yadanyāpekṣaṃ na tattattvam । anyābhāve abhāvāt । tasmāt svābhāvikatvāj jāgratsvapnavan na suṣupte viśeṣaḥ । yeṣāṃ punar īśvaro anya ātmanaḥ kārye cānyat teṣāṃ bhayānivṛttiḥ, bhayasyānyanimittatvāt sataś cānyasyātmahānānupapattiḥ । na cāsata ātmalābhaḥ । sāpekṣasyānyasya bhayahetutvam iti cen na । yaddharmādyanusahāyībhūtaṃ nityam anityaṃ vā nimittam apekṣyānyadbhayakāraṇaṃ syāt, tasyāpi tathābhūtasya ātmahānābhāvād bhayānivṛttiḥ ātmahāne vā sadasator itaretarāpattau sarvatrānāśvāsa eva na ekatvapakṣe punaḥ sanimittasya saṃsārasyāvidyākalpitātvād adoṣaḥ । taimirikadṛṣṭasya hi dvitīyacandrasya nātmalābho nāśo vāsti । vidyāvidyāyos taddharmatvam iti cen na । vivekāviveko rūpādivatpratyakṣāv upalabhyete antaḥkaraṇasthau । nahi rūpasya pratyakṣasya sato draṣṭṛdharmatvam । avidyā ca svānubhavena rūpyate mūḍho aham aviviktaṃ mama vijñānam iti । tathā vidyāviveko anubhūyate । upadiśanti cānyebhya ātmano vidyāṃ budhāḥ । tathā cānye avadhārayanti । tasmān nāmarūpapakṣasyaiva vidyāvidye nāmarūpe ca, nātmadharmau । nāmarūpayonir vahitā te yad antarā tadbrahma iti śrutyantarāt । te ca punar nāmarūpe savitaryahorātre iva kalpite na paramārthato vidyamāne । abhede etam ānandamayam ātmānam upasaṅkrāmati iti karmakartṛtvānupapattir iti cen na । vijñānamātratvāt saṅkramaṇasya । na jalūkādivatsaṅkamaṇam ihopadiśyate, kiṃ tarhi vijñānamātraṃ saṅkramaṇaśruter arthaḥ । nanu mukhyam eva saṅkramaṇaṃ śrūyate upasaṅkramati iti cet । annamaye adarśanāt । na hy annamayam upasaṅkrāmato bāhyād asmāl lokāj jalūkāvatsaṅkramaṇaṃ dṛśyate anyathā vā । manomayasya barhirnirgatasya vijñānamayasya vā punaḥ pratyāvṛttyā ātmasaṅkramaṇam iti cet । na svātmani kriyāvirodhāt, anyo annamayam anyam upasaṅkrāmatīti prakṛtya manomayo vijñānamayo vā svātmānam evopasaṅkrāmatīti virodhaḥ syāt । tathā nānandamayasyātmasaṅkramaṇam upapadyate । tasmān na prāptiḥ saṅkramaṇaṃ, nāpy annamayādīnām anyatamakarṭaka pāriśeṣyāt annamayādy ānandamayāntātmavyatiriktakartṛkaṃ jñānamātraṃ ca saṅkramaṇam upapadyate । jñānamātratve cānandamayāntaḥsthasyaiva sarvāntarasyākāśādyannamayāntaṃ kāryaṃ sṛṣṭvānupraviṣṭasya hṛdayaguhābhisambandhād annamayādiṣv anātmasvātmavibhramaḥ saṅkramaṇenātmavivekavijñānotpatyā vinaśyati । tad etasminn avidyāvibhramanāśe saṅkramaṇaśabda upacaryate, na hy anyathā sarvagatasyātmanaḥ saṅkramaṇam upapadyate । vastvantarābhāvāc ca । na ca svātmana eva saṅkramaṇam । nahi jalūkā ātmānam eva saṅkrāmati । tasmāt satyaṃ jñānam anantaṃ brahmoti yathoktalakṣaṇātmapratipattyartham eva bahubhavanasargapraveśarasalābhābhayasaṅkramaṇādi parikalpyate brahmaṇi sarvavyavahārāviṣaye, na tu paramārthato nirvikalpe brahmaṇi kraścid api vikalpa upapadyate । tam etaṃ nirvikalpam ātmānam evaṃ krameṇopasaṅkramya viditvā na bibheti kutaścana abhayaṃ pratiṣṭhāṃ vindate ity etasminn arthe apy eṣa śloko bhavati । sarvasyaivāsya prakaraṇasyānandavallyarthasya saṃkṣepataḥ prakāśanāyaiṣa mantro bhavati । iti aṣṭamo anuvākaḥ ।।

yato vāco nivartante । aprāpya manasā saha । ānandaṃ brahmaṇo vidvān । na bibheti kutaścaneti । etaṃ ha vāva na tapati । kimahaṃ sādhu nākaravam । kimahaṃ pāpamakaravamiti । sa ya evaṃ vidvānete ātmānaṃ spṛṇute । ubhe hyevaiṣa ete ātmānaṃ spṛṇute । ityupaniṣat ।। 

iti navamo anuvākaḥ ।।

iti brahmavallī ।।

yato yasmān nirvikalpāt yathoktalakṣaṇāt advayānandādātmano, vāco abhidhānāni dravyādisavikalpavastuviṣayāṇi vastusāmānyān nirvikalpe advaye api brahmaṇi prayoktṛbhiḥ prakāśanāya prayujyamānāni, aprāpyāprakāśyaiva nivartante svasāmarthyād dhīyante । mana iti pratyayo vijñānam । tac ca yatrābhidhānaṃ pravṛttam atīndriye apy arthe tad arthe ca pravartate prakāśanāya । yatra ca vijñānaṃ tatra vācaḥ pravṛttiḥ । tasmāt sahaiva vāṅmanasamorabhidhānapratyayayoḥ pravṛttiḥ sarvatra । tasmāt brahmaprakāśanāya sarvathā prayoktṛbhiḥ prayujyamānā api vāco yasmād apratyayaviṣayād anabhidheyād adṛśyādiviśeṣaṇāt sahaiva manasā vijñānena sarvaprakāśanasamarthena nivartante, taṃ brahmaṇa ānandaṃ śrotriyasyāvṛjinasyākāmahatasya sarveṣaṇāvinirmuktasyātmabhūtaṃ viṣayaviṣayisambandhavinirmuktataṃ svābhāvikaṃ nityam avibhaktataṃ paramānandaṃ brahmaṇo vidvān yathoktena vidhinā na bibheti kutaścana । nimittābhāvāt । nahi tasmād viduṣo anyadvastvantaram asti bhinnaṃ yato bibheti । avidyayā yadodaram antaraṃ kurute atha tasya bhayaṃ bhavatīti yuktam । viduṣaś cāvidyākāryasya taimirikadṛṣṭadvitīyacandravannāśād bhayanimittasya na bibheti kutaścaneti yujyate । manomaye codāhṛto mantro manaso brahmavijñānasādhanatvāt । tatra brahmatvam adhyāropya tatstutyarthaṃ na bibheti kadācaneti bhayamātraṃ pratiṣiddham । ihādvaitaviṣaye na bibheti kutaścaneti bhayanimittam eva pratiṣidhyate ।

nanv asti bhayanimittaṃ sādhvakaraṇaṃ pāpakriyā ca । katham ity ucyate — etaṃ yathoktam evaṃvidam । ha vāvety avadhāraṇārthau । na tapati nodvejayati na santāpayati । kathaṃ punaḥ sādhvakaraṇaṃ pāpakriyā ca na tapatīty ucyate । kiṃ kasmāt sādhu śobhanaṃ karma nākaravaṃ na kṛtavān asmīti paścātsantāpo bhavaty āsanne maraṇakāle । tathā kiṃ kasmāt pāpaṃ patiṣiddhaṃ karmākaravaṃ kṛtavān asmīti ca narakapatanādiduḥkhabhayāt tāpo bhavati । ta ete sādhvakaraṇapāpakriye evam enaṃ na tapato, yathāvidvāṃsaṃ tapataḥ । kasmāt punar vidvāṃsaṃ na tapata ity ucyate — sa ya evaṃ vidvān ete sādhvasādhunī tāpahetū ity ātmānaṃ spṛṇute prīṇayati balayati vā, paramātmabhāvenobhe paśyatīty arthaḥ । ubhe puṇyapāpe hi yasmād evam eṣa vidvān eta ātmānam ātmarūpeṇeva puṇyapāpe svena viśeṣarūpeṇa śūnye kṛtvātmānaṃ spṛṇuta eva । kaḥ? ya evaṃ veda yathoktam advaitam ānandaṃ brahma veda, tasyātmabhāvena dṛṣṭe puṇyapāpe nirvīya atāpake janmāntarārambhake na bhavataḥ । itīyam evaṃ yathoktā asyāṃ vallayāṃ brahmavidyopaniṣatsarvābhyo vidyābhyaḥ paramarahasyaṃ darśitam ity arthaḥ । paraṃ śreyo asyāṃ niṣaṇṇam iti ।।

bhṛguvallī

oṃ । saha nau bhunaktu । saha vīryaṃ karavāvahai । tejasvi nāv adhītam astu mā vidviṣāvahai ।। oṃ śāntiḥ śāntiḥ śāntiḥ ।।

satyaṃ jñānam anantaṃ brahma ākāśādikāryam annamayāntaṃ sṛṣṭvā tad evānupraviṣṭaṃ viśeṣavad ivopalabhyamānaṃ yasmāt tasmāt sarvakāryavilakṣaṇam adṛśyādidharmakam evānandaṃ tad evāham iti vijānīyād anupraveśasya tadarthatvāt । tasyaivaṃ vijānataḥ śubhāśubhe karmaṇī janmāntarārambhake na bhavata ity evam ānandavallyāṃ vivakṣito arthaḥ । parisamāptā ca brahmavidyā । ataḥ paraṃ brahmavidyāsādhanaṃ tapo vaktavyam, annādiviṣayāṇi copāsanāny anuktānīty ataḥ idam ārabhyate

bhṛgurvai vāruṇiḥ । varuṇaṃ pitaramupasasāra । adhīhi bhagavo brahmeti । annaṃ prāṇaṃ cakṣuḥ śrotraṃ mano vācamiti । yato vā imāni bhūtāni jāyante । yena jātāni jīvanti । yatprayanyabhisaṃviśanti । tadbrahmeti । sa tapastaptvā ।। 

iti prathamo anuvākaḥ ।।

ākhyāyikā vidyāstutaye, priyāya putrāya pitrokteti bhṛgur vai vāruṇiḥ । vaiśabdaḥ prasiddhānusmārako, bhṛgur ity evaṃ nāmā prasiddho anusmāryate । vāruṇir varuṇasyāpatyaṃ vāruṇir varuṇaṃ pitaraṃ brahma vijijñāsur upasasāropagatavān । adhīhi bhagavo brahmety anena mantreṇa । adhīhy adhyāpaya kathaya । sa ca pitā vidhivadupasannāya tasmai putrāyaitad vacanaṃ provāca । annaṃ prāṇaṃ cakṣuḥ śrotraṃ mano vācam iti । annaṃ śarīraṃ tadabhyantaraṃ ca prāṇam attāram anantaram upalabdhisādhanāni cakṣuḥ śrotraṃ mano vācam ity etāni brahmopalabdhau dvārāṇy uktavān । uktvā ca dvārabhūtāny etāny annādīni taṃ bhṛguṃ hovāca brahmaṇo lakṣaṇam । yato yasmād vemāni brahmādīni stambaparyantāni bhūtāni jāyante । yena jātāni jīvanti prāṇān dhārayanti vardhante । vināśakāle ca yatprayanti yadbrahma pratigacchanti, abhisaṃviśanti tādātmyam eva pratipadyante, utpattisthitilayakāleṣu yadātmatāṃ na jahati bhūtāni tad etad brahmaṇo lakṣaṇam । tadbrahma vijijñāsasva viśeṣeṇa jñātum icchasva । yadevaṃlakṣaṇaṃ brahma tadannādidvāreṇa pratipadyasvety arthaḥ । śrutyantaraṃ ca — prāṇasya prāṇamuta cakṣuṣaścakṣuruta śrotrasya śrotramannasyānnaṃ manaso ye mano viduste nicikyurbrahma purāṇam agrayam iti brahmopalabdhau dvārāṇy etānīti darśayati । sa bhṛgur brāhmopalabdhidvārāṇi brahmalakṣaṇaṃ ca śrutvā pituḥ tapo brahmopalabdhisādhanatvenātapyata taptavān । kutaḥ punar anupadiṣṭasyaiva tapasaḥ sādhanatvapratipattir bhṛgoḥ? sāvaśeṣoktaḥ । annādibrahmaṇaḥ patipattau dvāraṃ lakṣaṇaṃ ca yato vā imānīty ādyuktavān । sāvaśeṣaṃ hi tatsākṣād brahmaṇo anirdeśāt । anyathā hi svarūpeṇaiva brahma nirdeṣṭavyaṃ jijñāsave putrāyedam itthaṃrūpaṃ brahmeti । na caiva niradiśat kiṃ tarhi sāvaśeṣam evoktavān । ato avagamyate nūnaṃ sādhanāntaram apy apekṣate pitā brahmavijñānaṃ pratīti । tapoviśeṣapratipattis tu sarvasādhakatamalvāt । sarveṣāṃ hi niyatasādhyaviṣayāṇāṃ sādhanānāṃ tapa eva sādhakatamaṃ sādhanam iti hi prasiddhaṃ loke । tasmāt pitrā anupadiṣṭam api brahmavijñānasādhanatvena tapaḥ pratipede bhṛguḥ । tac ca tapo bāhyāntaḥkaraṇasamādhānaṃ, taddvārakatvād brahmapratipatteḥ । manasaś cendriyāṇāṃ ca hy ekāgrayaṃ paramaṃ tapaḥ । tajjyāyaḥ sarvadharmebhyaḥ sa dharmaḥ para ucyate iti smṛteḥ । sa ca tapas taptvā ।।

annaṃ brahmeti vyajānāt । annādadhyeva khalvimāni bhutāni jāyante । annena jātāni jīvanti । annaṃ prayantyabhisaṃviśantīti । tadvijñāya । punareva varuṇaṃ pitaramupasasāra । adhīhi bhagavo brahmeti । tapasā brahma vijijñāsasva । sa tapo atapyata ।। 

iti dvitīyo anuvākaḥ ।।

annaṃ brahmeti vyajānād vijñātavān । tad dhi yathoktalakṣaṇopetam । katham । annād dhy eva khalv imāni bhūtāni jāyante । annena jātāni jīvanti । annaṃ prayantyabhisaṃviśantīti । tasmād yuktam annasya brahmatvam ity abhiprāyaḥ । sa evaṃ tapas taptvā annaṃ brahmeti vijñāya lakṣaṇenopapattyā ca punar eva saṃśayamāpanno varuṇaṃ pitaram upasasāra । adhīhi bhagavo brahmeti । kaḥ punaḥ saṃśayahetur asyety ucyate — annasyotpattidarśanāt । tapasaḥ punaḥ punar upadeśaḥ sādhanātiśayatvāvadhāraṇārthaḥ । yāvad brahmaṇo lakṣaṇaṃ niratiśayaṃ na bhavati yāvac ca jijñāsā na nivartate tāvat tapa eva te sādhanam । tapasaiva brahma vijijñāsasvety arthaḥ ।।

prāṇo brahmeti vyajānāt । prāṇādadhyeva khalvimāni bhūtāni jāyante । prāṇena jātāni jīvanti । prāṇaṃ prayantyabhisaṃviśantīti । tadvijñāya । punareva varuṇaṃ pitaramupasasāra । adhīhi bhagavo brahmeti । tapasā brahma vijijñāsasva । sa tapo atapyata ।। 

iti tṛtīyo anuvākaḥ ।।

mano brahmeti vyajānāt । manaso hyeva khalvimāni bhūtāni jāyante । manasā jātāni jīvanti । manaḥ prayantyabhisaṃviśantīti । tadvijñāya । punareva varuṇaṃ pitaramupasasāra । adhīhi bhagavo brahmeti । tapasā brahma vijijñāsasva । sa tapo atapyata ।। 

iti caturtho anuvākaḥ ।।

vijñānaṃ brahmeti vyajānāt । vijñānādadhyeva khalvimāni bhūtāni jāyante । vijñānena jātāni jīvanti । vijñānaṃ prayantyabhisaṃviśantīti । tadvijñāya । punareva varuṇaṃ pitaramupasasāra । adhīhi bhagavo brahmeti । tapasā brahma vijijñāsasva । sa tapo atapyata ।। 

iti pañcamo anuvākaḥ ।।

ānando brahmeti vyajānāt । ānandādhyeva khalvimāni bhūtāni jāyante । ānandena jātāni jīvanti । ānandaṃ prayantyabhisaṃviśantīti । saiṣā bhārgavī vāruṇī vidyā । parame vyomanpratiṣṭhitā । sa ya evaṃ veda pratitiṣṭhati । annavānannādo bhavati । mahānbhavati prajayā paśubhirbrahmavarcasena ।। 

iti ṣaṣṭho anuvākaḥ ।।

evaṃ tapasā viśuddhātmā prāṇādiṣu sākalyena brahmalakṣaṇam apaśyan śanaiḥ śanair antaranupraviśyāntaratamam ānandaṃ brahma vijñātavāṃs tapasaiva sādhanena bhṛguḥ । tasmād brahma vijijñāsunā bāhyāntaḥkaraṇasamādhānalakṣaṇaṃ paramaṃ tapaḥ sādhanam anuṣṭheyam iti prakaraṇārthaḥ । adhunākhyāyikāṃ copasaṃhṛtya śrutiḥ svena vacanenākhyāyikānirvṛttam artham ācapṭe — saiṣā bhārgavī bhṛguṇā viditā varuṇena proktā vāruṇī vidyā parame vyomanhṛdayākāśaguhāyāṃ parama ānande advaite pratiṣṭhitā parisamāptā annamayād ātmano adhipravṛttā । ya evam anyo api tapasaiva sādhanenānenaiva krameṇānupraviśyānandaṃ brahma veda sa evaṃ vidyāpratiṣṭhānāt pratitiṣṭhaty ānande parame brahmaṇi, brahmaiva bhavatīty arthaḥ । dṛṣṭaṃ ca phalaṃ tasyocyate — annavān prabhūtam annam asya vidyata ity annavān । sattāmātreṇa tu sarvo hy annavān iti vidyāyā viśeṣo na syāt । evam annamatīty annādo dīptāgnir bhavatīty arthaḥ । kena mahattvam ity ata āha — prajayā putrādinā paśubhir gāvāśvādibhir brāhmavarcasena śamadamajñānādinimittena tejasā । mahān bhavati kīrttyā khyātyā śubhācāranimittayā ।।

annaṃ na nindyāt । prāṇo vā annam । prāṇe śarīraṃ pratiṣṭhitam । śarīre prāṇaḥ pratiṣṭhitaḥ । tadetadannmanne pratiṣṭhitam । sa ya etadannamanne pratiṣṭhitaṃ veda pratitiṣṭhati । annavānannādo bhavati । mahānbhavati prajayā paśubhirbrahmavarcasena । mahān kīrtyā ।। 

iti saptamo anuvākaḥ ।।

kiñcānnena dvārabhūtena brahma vijñātaṃ yasmāt tasmāt gurum ivānnaṃ na nindyāt । tad asyaivaṃ brahmavido vratam upadiśyate । vratopadeśo annastutaye, stutibhāktvaṃ cānnasya brahmopalabdhyupāyatvāt । śarīrāntarbhāvāt prāṇasya । yady asyāntaḥ pratiṣṭhitaṃ bhavati tat tasyānnaṃ bhavatīti । śarīre ca prāṇaḥ pratiṣṭhitas tasmāt prāṇo annaṃ śarīram annādam । tathā śarīram apy annaṃ prāṇo annodaḥ । kasmāt prāṇe śarīraṃ pratiṣṭhitam? tannimittatvāc charīrasthiteḥ । tasmāt tad etad ubhayaṃ śarīraṃ prāṇaś cānnamannādaś ca । yenānyonyasmin pratiṣṭhitaṃ tenānnam । yenānyonyasya pratiṣṭhā tenānnādaḥ । tasmāt prāṇaḥ śarīraṃ cobhayam annam annādaṃ ca । sa ya evam etad annam anne pratiṣṭhitaṃ veda pratitiṣṭhaty annānnādātmanaiva । kiñcānnavānannādo bhavatīty ādi pūrvavat ।।

annaṃ na paricakṣīta । āpo vā annam । apsu jyotiḥ pratiṣṭhitam । jyotiṣyāpaḥ pratiṣṭhitāḥ । tadetadannamanne pratiṣṭhitam ।sa ya etadannamanne pratiṣṭhitaṃ veda pratitiṣṭhati । annavānannādo bhavati । mahānbhavati prajayā paśubhirbrahmavarcasena । mahān kīrtyā ।। 

iti aṣṭamo anuvākaḥ ।।

annaṃ na paricakṣīta na pariharet । tadvrataṃ pūrvavatstutyartham । tad evaṃ śubhāśubhakalpanayā aparihīyamāṇaṃ stutaṃ mahīkṛtam annaṃ syāt । evaṃ yathoktam uttareṣv apy āpo vānnam ity ādiṣu yojayet ।।

annaṃ bahu kurvīta । pṛthivī vā annam । pṛthivyāmākāśaḥ pratiṣṭhitaḥ । ākāśe pṛthivī pratiṣṭhitā । tadetadannamanne pratiṣṭhitam । sa ya etadannamanne pratiṣṭhitaṃ veda pratitiṣṭhati । annavānannādo bhavati । mahānbhavati prajayā paśubhirbrahmavarcasena । mahānkīrtyā ।। 

iti navamo anuvākaḥ ।।

apsu jyotir ity abjyotiṣor annānnādaguṇatvenopāsakasyānnasya bahukararṇavratam ।।

na kañcana vasatau pratyācakṣīta । tasmādyayā kayā ca vidhayā bahvannaṃ prāpnuyāt । arādhyasmā annamityācakṣate । etadvai mukhato anaṃ rāddham । mukhato asmā annaṃ rādhyate । etadvai madhyato anaṃ rāddham । madhyato asmā annaṃ rādhyate । edadvai antato annaṃ rāddham । antato asmā annaṃ rādhyate ।। 

tathā pṛthivyākāśopāsakasya vasatau vasatinimittaṃ kaścana kaścid api na pratyācakṣīta vasaty artham āgataṃ na nivārayed ity arthaḥ । vāse ca datte avakṣyaṃ hy aśanaṃ dātavyam । tasmād yayā kayā ca vidhayā yena yena ca prakāreṇa bahvannaṃ prāpnuyābdahvannasaṃgrahaṃ kuryād ity arthaḥ । yasmād annavanto vidvāṃso abhyātāyānnārthine arādhi saṃsiddhamasmā annam ity ācakṣate, na nāstīti pratyākhyānaṃ kurvanti, tasmāc ca hetor bahvannaṃ prāpnuyād iti pūrveṇa sambandhaḥ । api cānnadānasya māhātmyam ucyate । yathā yatkālaṃ pratyacchaty annaṃ tathā tatkālam eva pratyupanamate । katham iti tad etad āha etad vai annaṃ mukhato mukhye prathame vayasi mukhyayā vā vṛttyā pūjāpuraḥsaram abhyāgatāyānnārthine rāddhaṃ saṃsiddhaṃ prayacchatīti vākyaśeṣaḥ । tasya kiṃ phalaṃ syād ity ucyate — mukhataḥ pūrve vayasi mukhyayā vā vṛttyāsmā annadāyānnaṃ rādhyate, yathādattam upatiṣṭhata ity arthaḥ । evaṃ madhyato madhyame vayasi madhyam ena copacāreṇa । tathāntato ante vayasi jaghanyena copacāreṇa paribhavena tathaivāsmai rādhyate saṃsidhyaty annam ।।

kṣema iti vāci । yogakṣema iti prāṇāpānayoḥ । karmeti hastayoḥ । vimuktiriti pāyau । iti mānuṣīḥ samājñāḥ । atha daivīḥ । balamiti vidyuti ।। 

ya evaṃ veda ya evam annasya yathoktaṃ māhātmyaṃ veda taddānasya ca phalaṃ tasya yathokta phalam upanamate । idānīṃ brahmaṇa upāsanaprakāra ucyate — kṣema iti vāci । kṣemo nāmopāttaparirakṣaṇam । brahma vāci kṣemarūpeṇa pratiṣṭhitam ity upāsyam । yogakṣema iti, yogo anupāttasyopādānam । tau hi yogakṣemau prāṇāpānayoḥ satoḥ bhavato yady api, tathāpi na prāṇāpānanimittāv eva, kiṃ tarhi brahmanimittau । tasmād brahma yogakṣemātmanā prāṇāpānayoḥ pratiṣṭhitam ity upāsyam । evam uttareṣv anyeṣu tena tenātmanā brahmaivopāsyam । karmaṇo brahmanirvartyatvād dhastayoḥ karmātmanā brahmapratiṣṭhitam ity upāsyam । vimuktir iti pāyau । ity etā mānuṣīr manuṣyeṣu bhavā mānuṣyaḥ samājñā adhyātmikyaḥ samājñā jñānāni vijñānāny upāsanānīty arthaḥ । athānantaraṃ daivīr daivyo deveṣu bhavāḥ samājñā ucyante । vṛṣṭer annādidvāreṇa tṛptihetutvād brahmaiva tṛptyātmanā vṛṣṭau vyavasthitam ity upāsyam । tathānyeṣu tena tenātmanā bramaivopāsyam । tathā balarūpeṇa vidyuti ।।

yaśa iti paśuṣu । jyotiriti nakṣatreṣu । prajātiramṛtamānanda ityupasthe । tatpratiṣṭhetyupāsīta । pratiṣṭhāvān bhavati । tanmaha ityupāsīta । tanmana ityupāsīta ।। 

yaśorūpeṇa paśuṣu । jyotīrūpeṇa nakṣatreṣu । prajātiramṛtam amṛtatvaprāptiḥ putreṇarṇavimokṣadvāreṇānandaḥ sukham ity etat sarvam upasthanimittaṃ brahmaivānenātmanopasthe pratiṣṭhitam ity upāsyam । sarvaṃ hy ākāśe pratiṣṭhitam ato yatsarvam ākāśe tadbrahmaivety upāsyam । tac cākāśaṃ brahmaiva । tasmāt tatsarvasya pratiṣṭhety upāsīta । pratiṣṭhāguṇopāsanāt pratiṣṭhāvān bhavati । evaṃ pūrveṣv api yad yatrādhītaṃ phalaṃ tadbrahmaiva tadupāsanāt tadvān bhavatīti draṣṭavyam । śrutyantarāc ca — taṃ yathā yathopāsate tad eva bhavati iti । tanmaha ity upāsīta । maho mahattvaguṇavattadupāsīta । tanmana ity upāsīta । mānavān bhavati mananasamartho bhavati ।।

tannama ityupāsīta । namyante asmai kāmāḥ । tadabrahmetyupāsīta । tadabrahmaṇaḥ parimara ityupāsīta । paryeṇaṃ mriyante dviṣantaḥ sapatnāḥ । pari ye apriyā bhrātṛvyāḥ । sa yaścāyaṃ puruṣe । yaścāsāvāditye ।। 

tannama ity upāsīta । namanaṃ namo namanaguṇavattadupāsīta । namyante prahvībhavantyasmā upāsitre kāmāḥ kāmyanta iti bhogyā viṣayā ity arthaḥ tadbrahmety upāsīta । brahma parivṛḍhatamam ity upāsīta । brahmavāṃs tadguṇo bhavati । tadbrahmaṇaḥ parimara ity upāsīta । brahmaṇaḥ parimaraḥ parimriyante asmin pañca devatā vidyudvṛṣṭiś candramā ādityo agnir ity etāḥ । ato vāyuḥ parimaraḥ, śrutyantaraprasiddheḥ । sa eṣaivāyaṃ vāyur ākāśenānanya ity ākāśo brahmaṇaḥ parimaraḥ, tasmād ākāśaṃ vāyvātmānaṃ brahmaṇaḥ parimara ity upāsīta । paryenam evaṃvidaṃ pratispardhino dviṣanto adviṣanto api sapatnā yato bhavanty ato viśeṣyante dviṣantaḥ sapatnā iti । ya enaṃ dviṣantaḥ sapatnāḥ te parimriyante prāṇān jahati । kiñca ye cāpriyā asya bhrātṛvyā adviṣanto api te ca parimriyante । prāṇo vā annaṃ śarīram annādam ity ārabhyākāśāntasya kāryasyaivānnānnādatvaṃ uktam । uktaṃ nāma kiṃ tena, tenaitat siddhaṃ bhavati, kāryaviṣaya eva bhojyabhoktṛtvakṛtaḥ saṃsāro na, tv ātmanīti । ātmani tu bhrāntyopacaryate । nanu ātmāpi paramātmanaḥ kāryaṃ tato yuktas tasya saṃsāra iti । na । asaṃsāriṇa eva praveśaśruteḥ । tatsṛṣṭvā tad evānuprāviśat ity ākāśādikāraṇasya hy asaṃsāriṇa eva paramātmanaḥ kāryeṣv anupraveśaḥ śrūyate । tasmā kāryānupraviṣṭo jīva ātmā para evāsaṃsārī । sṛṣṭvānuprāviśad iti samānakartṛtvopapatteś ca । sargapraveśakriyayoś caikaś cet kartā tataḥ ktvāpratyayo yuktaḥ । praviṣṭasya tu bhāvāntarāpattir iti cet । praveśasyānyārthatvena pratyākhyātatvāt । anena jīvena iti viśeṣaśruter dharmāntareṇānupraveśa iti cet । na । tat tvam asi iti punas tadbhāvoktaḥ । bhāvāntarāpannasyaiva tadapohārthā sampad iti cet । tat satyaṃ sa ātmā tat tvam asi iti sāmānādhikaraṇyāt । dṛṣṭaṃ jīvasya saṃsāritvam iti cet । na । upalabdhur anupalabhyatvāt । saṃsāradharmaviśiṣṭa ātmopalabhyata iti cet । adharmāṇāṃ dharmiṇo avyatirekāt karmatvānupapatteḥ । uṣṇaprakāśayor dāhyaprakāśyatvānupapattivat trāsādidarśanāt duḥkhitvādyanumīyata iti cet । na । trāsāder duḥkhasya copalabhyamānatvān nopalabdhṛdharmatvam । kāpilakāṇād āditarkaśāstravirodha iti cet । teṣāṃ mūlābhāve vedavirodhe ca mrāntatvopapatteḥ । śrutyupattibhyāṃ ca siddham ātmano asaṃsāritvaṃ, ekatvāc ca । katham ekatvam ity ucyate — sa yaś cāyaṃ puruṣe yaś cāsāv āditye sa ekaḥ ity evam ādi pūrvavat sarvam ।।

sa ya evaṃvit । etamannamayamātmānamupasaṅkramya ।etaṃ prāṇamayamātmānamupasaṅkramya । etaṃ manomayamātmānamupasaṅkramya । etaṃ vijñānamayamātmānamupasaṅkramya । etamānandamayamātmānamupasaṅkramya । imāṃllokankāmānnī kāmarūpyanusañcaran । etat sāma gāyannāste ।। 

annamayādikrameṇānandamayamā mānamupasaṅkramya tatsāma gāyannāste । satyaṃ jñānam ity asyā ṛco artha vyākhyāto vistareṇa tadvivaraṇabhūtayā ānandavalyā । so aśnute sarvān kāmān saha brahmaṇā vipaścitā iti tasya phalavacanasyārthavistāro noktaḥ । ke te, kiṃviṣayā vā sarve kāmāḥ, kathaṃ vā brahmaṇā saha samaṣnute, ity etad vaktavyam itīdam idānīm ārabhyate । tatra pitāputrākhyāyikāyāṃ pūrvavidyāśeṣabhutāyāṃ tapo brahmavidyāsādhanam uktam । prāṇāder ākāśāntasya ca kāryasyānnānnādatvena viniyogaś coktaḥ । brahmaviṣayopāsanāni ca । ye ca sarve kāmāḥ pratiniyatānekasādhanasādhyā ākāśādikāryabhedaviṣayā ete darśitāḥ । ekatve punaḥ kāmakāmitvānupapattiḥ । bhedajātasya sarvasyātmabhūtatvāt । tatra kathaṃ yugapadbrahmasvarūpeṇa sarvān kāmān evaṃvitsamaśruta ity ucyate — sarvātmatvopapateḥ । kathaṃ sarvātmatvopapattir ity āha — puruṣādityasthātmaikatvavijñānenāpohyotkarṣāpakarṣāvannamayādīnātmano avidyākalipatān krameṇa saṅkramyānandamayāntān satyaṃ jñānam anantaṃ brahmādṛśyādidharmakaṃ svābhāvikam ānandam ajam amṛtam abhayam advaitaṃ phalabhūtamāpana imāṃl lokān bhūrādīn anusañcarann iti vyavahitena sambandhaḥ । kathamanusañcaran । kāmātrī kāmato annamasyeti kāmātrī । tathā kāmato rūpāṇy asyeti kāmarūpī । anusañcaran sarvātmanemāṃl lokān ātmāvenānubhavan । kim, etat sāma gāyann āste । samatvād brahmaiva sāma sarvānanyarūpaṃ gāyan śabdayannātmaikatvaṃ prakhyāpayaṃl lokānugrahārthaṃ tadvijñānaphalaṃ cātīva kṛtārthatvaṃ gāyann āste tiṣṭhati । katham । hā avu hā avu hā avu । aho ity etasminn arthe atyantavismayakhyāpanārtham ।।

ahamannamahamannamahamannam । ahamannādo ahamannādo ahamannādaḥ । ahaṃ ślokakṛdahaṃ ślokakṛdahaṃ ślokakṛt । ahamasmi prathamajā ṛtāya । pūrvaṃ devebhyo amṛtasya nāhāyi । yo mā dadāti sa ideva māāḥ । ahamannamannamadantamāmi । ahaṃ viśvaṃ bhuvanamabhyabhavā । suvarna jyotiḥ । ityupaniṣat ।। 

iti daśamo anuvākaḥ ।। iti taittirīyopaniṣat ।।

kaḥ punar asau vismaya ity ucyate — advaita ātmā nirañjano api sann aham evānnam annādaś ca । kiñcāham eva ślokakṛt । śloko nāmānnānnādayoḥ saṅghātas tasya kartā cetanāvān । annasyaiva vā parārthasyānnādārthasya sato anekātmakasya pārārthyena hetunā saṅghāt akṛt । trir uktir vismayatvakhyāpanārthā । prathamajāḥ prathamajaḥ prathamotpannaḥ । ṛtasya satyasya mūrtāmūrtasyāsya jagato devebhyaś ca pūrvam amṛtasya nābhir amṛtatvasya nābhirmadhyaṃ matsaṃstham amṛtatvaṃ prāṇinām ity arthaḥ । yaḥ kaścin māmāmannamannārthibhyo dadāti prayacchaty annātmanā bravīti sa iditthamevamavinaṣṭaṃ yathābhūtaṃ māmāvā avatīty arthaḥ । yaḥ punar anyo māmadattvā arthibhyaḥ kāle prāpte annam atti tam annamadantaṃ bhakṣayantaṃ puruṣam aham annam eva sampratyadmi bhakṣayāmi । atrāha — evaṃ tarhi bibhemi sarvātmatvaprāpter mokṣāt । astu saṃsāra eva yato mukto apy aham annabhūta adyaḥ syām annasya । evaṃ mā bhaiṣīḥ saṃvyavahāraviṣayatvāt sarvakāmaśāsanasya । atītyāyaṃ saṃvyavahāraviṣayam annānnādādilakṣaṇam avidyākṛtaṃ vidyayā brahmtvam āpanno vidvāṃs tasya naiva dvitīyaṃ vasvantaram asti yato bibhety ato na bhetavyaṃ mokṣāt । evaṃ tarhi kim idam āhāham annam aham annāda iti, ucyate । yo ayam annānnādādilakṣaṇaḥ saṃvyahāraḥ kāryabhūtaḥ sa saṃvyavahāramātram eva, na paramārthavastu । sa evambhūto api brahmanimitto brahmavyatirekeṇāsann iti kṛtvā brahmavidyākāryasya brahmabhāvasya stutyartham ucyate, aham annam aham annam aham annam aham annādo aham anādo aham annāda ity ādi । ato bhayādidoṣagandho apy avidyānimitto avidyocchedād brahmabhūtasya nāstīti । ahaṃ viśvaṃ samastaṃ bhuvanaṃ bhūtaiḥ sambhajanīyaṃ brahmādibhir bhavantīti vāsmin bhūtānīti bhuvanam abhyabhavām abhibhavāmi pareṇeśvareṇa svarūpeṇa । suvarna jyotīḥ suvarādityo, nakāra upamārthe । āditya iva sakṛdvibhātamasmadīyaṃ jyotīr jyotiḥ prakāśa ity arthaḥ । iti vallīdvayavihitopaniṣatparamātmajñānaṃ, tām etāṃ yathoktām upaniṣadaṃ śānto dānta uparatas titikṣuḥ samāhito bhūtvā bhṛguvattapo mahadāsthāya ya evaṃ veda tasyedaṃ phalaṃ yathoktamokṣa iti ।।

oṃ saha nāvavatu । saha vīryaṃ karavāvahai । tejasvi nāvadhītam astu mā vidviṣāvahai । oṃ śāntiḥ śāntiḥ śāntiḥ ।।

iti śrīmatparamahaṃsaparivrājakācāryasya śrīgovindabhagavatpūjyapādaśiṣyasya śrīśaṅkarabhagavataḥ kṛtau taittirīyopaniṣadbhāṣyaṃ samāptam ।।