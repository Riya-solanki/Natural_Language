Sabhikasaugataśāsanapravrajyāvratacaraṇaparivarta
sabhikasaugataśāsanapravrajyāvratacaraṇaparivarta

athāśoko mahārājaḥ śrotuṃ subhāṣitaṃ punaḥ ।
upaguptaṃ yatiṃ natvā sāñjalir evam abravīt ।।

bhadanta śrotum icchāmi punas tasya jagadguroḥ ।
munīndrasyānubhāvatvaṃ tat samādeṣṭum arhati ।।

iti saṃprārthitaṃ rājñā śrutvā so arhan yatiḥ sudhīḥ ।
taṃ narendraṃ samāmantrya saṃpaśyann evam ādiśat ।।

atha śṛṇu samādhāya yathā me guruṇoditaṃ ।
tathāhaṃ saṃpravakṣyāmi tava puṇyapravṛddhaye ।।

tad yathābhūn mahāpuryāṃ mathurāyāṃ mahājanaḥ ।
sādhubhogābhidhaḥ śreṣṭhī sarvadravyasamṛddhimān ।।

tasya bhāryā subhadrāṃgī sundarī ratisaṃnibhā ।
sādhvī śrīsadṛśākārā priyaṃvadābhidhā varā ।।

tasyās triyaṃtrikā jātā dārikā vyaṃgikāśrayā ।
tāṃ dṛṣṭvā dārikāṃ mātā babhūva vyāhatāśayā ।।

janako api samālokya dārikāṃ tāṃ triyantrikāṃ ।
lajjāvidaritasvāntas tasthau niśvāsatatparaḥ ।।

tataḥ sa janakaḥ śreṣṭhī nimittajñān vicakṣaṇān ।
tīrthikān sahasāmantrya dārikāṃ tām adarśayat ।।

triyantritāṃ śiśuṃ dṛṣṭvā nimittajñaḥ sa tīrthikaḥ ।
dārikeyam abhadreti śreṣṭhino agre nyavedayat ।।

tac chrutvā janakaḥ śreṣṭhī duḥkhaśaṃkākulāśayaḥ ।
snehaśokāgnitaptātmā tasthau saṃmohitendriyaḥ ।।

tāṃ dṛṣṭvā sā satī bhāryā śrutvā tat tīrthikoditaṃ ।
snehaśokāgnisaṃtaptā babhūva vyāhatāśayā ।।

tasmin kaṇe supuṇyātmā sarvavidyāvicakṣaṇā ।
sā parivrājikā tatra śreṣṭhigṛha upācarat ।।

tāṃ dṛṣṭvā samupāyātāṃ śreṣṭhī sa sahasotthitaḥ ।
sādaraṃ samupāmantrya śuddhāsane nyaveśayat ।।

sādhubhogas tataḥ śreṣṭhī tāṃ parivrājikāṃ mudā ।
abhyarcya bhojayitvā ca saṃprasādyaivam abravīt ।।

bhadrike dārikā jātā mamātmajā triyantrikā ।
imāṃ te dātum icchāmi samanvāhartum arhasi ।।

iti nivedya sa śreṣṭhī samādāya nijāṃ sutāṃ ।
tāṃ tasyāḥ purataḥ sthāpya bahu dravyaṃ ca prabravīt ।।

iyaṃ me dārikā bhadre bhavatyai saṃkalpitā mayā ।
tad bhavatyā samādāya saṃpālyā svātmajā yathā ।।

tvaṃ putraputrīhīnāsi nirbhartṛkā nirākulā ।
tasmāt tvayā pālanīyā svātmajeva śiśur iyaṃ ।।

iti nivedya sa śreṣṭhī sadhātrīṃ tāṃ sutāṃ mudā ।
bahudravyānvitāṃ tasyai datvaivaṃ punar abravīt ।।

yadeyaṃ saṃpravṛddhā syāt tadā te dāsikā bhavet ।
tasmād yāvad iyaṃ bālā tāvat pālyā tvayā sadā ।।

tataḥ pravrājya sve dharme saṃcārayasva sanmate ।
adhyāpaya ca sarvāṇi śāstrāṇy api yathākramaṃ ।।

ity uktvā sa pitā putrīṃ vastrālaṃkāramaṇḍitām ।
tāṃ tasyai brahmacāriṇyai saṃkalpya pradadau muda ।।

tat pradattāṃ samādāya sadhātrīṃ sopacārikāṃ ।
datvā bhadrāśiṣaṃ tasmai śirī nāmā tato acarat ।।

tatra sā svāśrame gatvā sadhātrīṃ tāṃ pramoditā ।
svātmajām iva saṃpālya sahasā samapoṣayat ।।

evaṃ saṃpālyamānā sā dine dine abhivardhitā ।
paripuṣṭendriyā kāntā sarvamanoharābhavat ।।

tatas tayānuśāsinyā pravrājitā yathāvidhiṃ ।
sā yatisaṃvaraṃ dhṛtvā kāṣāyacīvarācarat ।।

tataḥ sā sumatī kanyā sarvā lipīr aśikṣata ।
tataḥ krameṇa sarvāṇi śāstrāṇi samaśikṣata ।।

evam adhītya sā vijñā sarvavidyāntapāragā ।
mahādhīr iti nāmābhūt subuddhitvāt triyantrikā ।।

krameṇa kuṭilāṃgī sā śālaproccābhavat sudhīḥ ।
nijadharmānubhāvena pūrvapāpakṣayaṃ gate ।।

catuḥṣaṣṭi kalādhītā vedādhyayanacāturī ।
sarvavādimanotrāsaṃ saṃharantī vyarājata ।।

sarve api vādino vijñās tāṃ jetuṃ naiva śekire ।
saiva pravādinaḥ sarvān vinirjityābhyarājata ।।

tat kīrtisurabhis tasyāḥ samantataḥ prasāritā ।
tat sumatiṃ samakarṇya sarve ativismayaṃ yayuḥ ।।

tadā tatra dvijo vidvān sarvavedāntapāragaḥ ।
vidyākarābhidho mānī dakṣiṇātaḥ samāgataḥ ।।

sa pārśvaṃ tāmrapaṭṭena veṣṭayitvā samunmanāḥ ।
ulkām ujvālitāṃ dhṛtvā pure tatra mudāviśat ।।

yo mayā saha saṃvādaṃ kartum atra samicchati ।
tasyāham upagaccheyam iti mānī mudācarat ।।

tam āyātaṃ samālokya māthurikā mahājanāḥ ।
taṃ dvijaṃ samupāmantrya sarve py evaṃ babhāṣire ।।

sādho mātra samāgaccha dhṛtvolkāṃ jvalitām imāṃ ।
yā parivrājikā sādhvī sā prājñā vidyate satī ।।

iti tair gaditaṃ śrutvā vidyākaro atimānikaḥ ।
māthurikān upāsṛtya sāhaṃkāraḥ samabravīt ।।

kā parivrājikā prājñā vidyate atra kuhāśritā ।
tām ahaṃ draṣṭum icchāmi tad darśayitum arhathaḥ ।।

iti taduktam ākarṇya sarve api te mahājanāḥ ।
brāhmaṇaṃ taṃ samālokya saṃpraṣṭum evam abravīt ।।

sādho yadi tayā sārdhaṃ saṃvādaṃ kartum icchasi ।
tāṃ kāntāṃ sumatiṃ vijñāṃ darśayiṣyāmahe vayaṃ ।।

iti sarvair api proktaṃ śrutvā sa brāhmaṇo mudā ।
saṃpaśyans tān janān sarvān puraḥ sthitvaivam abravīt ।।

bho bhavantas tayā sārdhaṃ saṃvādaṃ kartum utsahe ।
tad enāṃ samupānīya darśayantu puro mama ।।

iti tena samākhyātaṃ śrutvā tatheti te janāḥ ।
sahasā tatrāśrame gatvā tasyā yater upāśrayan ।।

tān vīkṣya samupāsīnān sā parivrājikā mudā ।
kimartham āgatā yūyam iti saṃparyapṛcchata ।।

tac chrutvā te janāḥ sarve natvā sāṃjalayo mudā ।
tāṃ mahādhiyam āpaśyan māthurā evam abruvan ।।

eko atra brāhmaṇo vidvān sarvaśāstravicakṣaṇaḥ ।
vedāntapārago vijño dakṣiṇātaḥ samāgataḥ ।।

tat tena saha saṃvādaṃ kartuṃ yadi tvam icchasi ।
sarvalokasabhāmadhye svaguṇaṃ saṃprakāśaya ।।

śaknosi yadi vijñena saṃvādaṃ kuru mānini ।
parājitā cet tena tvaṃ vayam apy upahāsyatāṃ ।।

iti tair uktam ākarṇya sā parivrājikā sudhīḥ ।
vāḍham icchāmi saṃvādaṃ kartuṃ tena dvijena hi ।।

sarvalokasabhāmadhye darśayiṣyāmi madguṇaṃ ।
iti tayā samuditaṃ śrutvā sarve savismayāḥ ।।

sarveme tat pravṛttāntaṃ rājñaḥ puro nyavedayan ।
tat samākarṇya rājā sa yathāmūbhyāṃ prabhāṣitaṃ ।।

kārayata tathā yūyam iti tān avadaj janān ।
tadanujñāṃ samāsādya sarve te muditā janāḥ ।।

āmantrya tajjanān etad vṛttaṃ proktvaivam ūcire ।
parivrājikayā sārdham amuyāpy ativijñayā ।।

amuko brāhmaṇo vidvān saṃvādaṃ kartum icchati ।
tac chrotuṃ ye abhivāñcchanti jñātuṃ caitad viśeṣatāṃ ।।

sarve tatra samāyāntu pure ataḥ saptame dine ।
iti rājñā samādiṣṭaṃ prabhāṣantaḥ samantataḥ ।।

ghaṇṭāghoṣaṃ samuccārya codayata sato janān ।
iti tatkathitaṃ śrutvā sarve api sajjanā mudā ।।

tatra te muditāḥ sarve yathādiṣṭaṃ mahībhṛtā ।
tathā ghaṇṭāṃ samunnādya sarvāṃl lokān vyanodayan ।।

tathāhīti pratijñāya ghaṇṭāghoṣam acārayan ।
tat samākarṇya sarve api sajjanā mathurāśritāḥ ।।

tadvivādaṃ samicchantaḥ śrotuṃ draṣṭuṃ pracerire ।
tadā vidyākaro mānī manasaivaṃ vyacintayat ।।

sā parivrājikā vijñā kīdṛgvidyāvicakṣaṇā ।
iti vicintya satrasthas tāṃ parivrājikāṃ satīṃ ।।

draṣṭuṃ tatrāśrame gatvā lokān evam apṛcchata ।
yā parivrājikā prājñā sā kā kuhasamāśritā ।।

tāṃ bhavantaḥ samāmantrya saṃdarśayantu me drutaṃ ।
iti tat kathitaṃ śrutvā tatrāntikasamāśritāḥ ।।

tāṃ parivrājikāṃ sādhvīṃ samāmantryaivam abruvan ।
bho bhadre brāhmaṇo vidvān bhavatīṃ draṣṭum icchati ।।

tad bhavatī tam āmantrya saṃdarśayatu sādaraṃ ।
iti taduktam ākarṇya sā parivrājikā mudā ।।

taṃ vidvāṃsaṃ samāmantrya purataḥ samupāśrayat ।
tāṃ parivrājikāṃ kāntāṃ manoramātisundarīṃ ।।

samīkṣya suciraṃ tasthau rāgāgnijvalitāśayaḥ ।
sā parivrājikā cāpi dṛṣṭvā taṃ sundaraṃ dvijaṃ ।।

saṃrāgavyākulasvāntā paśyanty eva samāśrayat ।
tayor dvayor daivayogād rāgavahniḥ samutthitaḥ ।।

tenābhidravitasvāntau sneharaktau babhūvatuḥ ।
tataḥ sa brāhmaṇaḥ kānto yuvā rāgākulendriyaḥ ।।

tāṃ kāntāṃ yauvanīṃ rāmāṃ saṃpaśyan raha abravīt ।
ayi bhadre subhadrāṃgi tvāṃ dṛṣṭvā mama mānasaṃ ।।

rāgāgnir dīpyate dagdhuṃ tac chamīkartum arhati ।
yadi te asti dayā bhadre brāhmaṇe asmin vicakṣaṇe ।।

tat sudṛṣṭyā samālokya mām āśvāsyābhinandaya ।
iti taduktam ākarṇya sā parivrājikā api ।।

kāmarāgāvilasvāntā tasthau saṃmohitā yathā ।
evaṃ saṃmohitasvāntāṃ tāṃ vīkṣya brāhmaṇo api saḥ ।।

āliṃgya sudṛśāpaśyan samāśvāsyaivam abravīt ।
ayi bhadre yadi te asti snehamaitramano mayi ।।

śrutvā me abhihitaṃ vākyaṃ cittaṃ samabhinandaya ।
sumate yan mayā sārdhaṃ vivādaṃ kartum icchasi ।।

aham api tvayā sārdhaṃ vivādaṃ kartum utsahe ।
tad yadi te mayi snehas tan me hitaṃ vacaḥ śṛṇu ।।

tan manasā samādhāya samabhikartum arhati ।
iti taduktam ākarṇya kāmāturā mahāsudhīḥ ।।

vidyākaraṃ samālokya vihasaṃty evam abravīt ।
bho dvijendra mahāprājña samādiṣṭaṃ tvayā yathā ।।

tathāhaṃ kartum icchāmi satyam iti pravakṣyatāṃ ।
iti tayā samākhyātaṃ śrutvāsau cāturo mudā ।।

tāṃ smitānanaḥ prāha manojarasavihvalaḥ ।
yady evaṃ kriyate rāme tathāvayoḥ samāgamaṃ ।।

yāvaj jīvaṃ sukhaṃ bhuktvā ramamāṇau caremahi ।
tad abhisamayaṃ kṛtvā guptam āvāṃ vidhāya tat ।।

evaṃ tatra sabhāmadhye saṃlapiṣyāvahe kila ।
yo atra vivādite jetā tasya sa hatamānikaḥ ।।

śaraṇe prāpya śiṣyatvaṃ saṃcareta sadānugaḥ ।
ity abhisamayaṃ kṛtvā sākṣīkṛtvā mahājanān ।।

tatra sarvasabhāmadhye saṃvadiṣyāmahe mithaḥ ।
mayā cen nirjitā tvaṃ strī tadā loke na ninditā ।।

kim āścaryaṃ jitā bālā puṃsā sateti vakṣyate ।
yadi tatra sabhāmadhye nirjito ahaṃ tvayā striyā ।।

tadā loke bhaviṣyāmi nindyamānaḥ samantataḥ ।
pumān api dvijaḥ prājño bālayāpi striyā jitaḥ ।।

iti hāsyapathaṃ yāsye vidyākaro ativiśrutaḥ ।
iti tvayā tadā tatra saṃvāde nau pravartite ।।

ante pratyuttaraṃ naiva dātavyam api kiṃcana ।
tathā jitvā mayā tvaṃ strī śiṣyāpi me bhaves tadā ।।

evaṃ samāgamaṃ nau syād vāvaj jīvaṃ sukhaṃ mahat ।
iti taduktam ākarṇya sā kāmarāgadāhitā ।।

tatheti patibhāṣitvā brāhmaṇaṃ taṃ vyanodayat ।
evaṃ sa brāhmaṇas tatra kṛtvābhisamayaṃ tayā ।
lokāsamīkṣyamāṇaś ca svālaye prācaran mudā ।।

tato anyasmin dine prātaḥ vidvān kāmasamutsukaḥ ।
mahājanasabhāmadhye gatvāmantryaivam abravīt ।।

bhavanto adya tayā sārdhaṃ parivrājikayā saha ।
saṃvādaṃ kartum icchāmi tad ānayantu tāṃ drutaṃ ।।

iti tenoditaṃ śrutvā sarve api te mahājanāḥ ।
tatheti samupāmantrya tāṃ yatim evam abruvan ।।

bhavati yad ayaṃ vipraḥ sarvaśāstravicakṣaṇaḥ ।
bhavatyā saha saṃvādaṃ kartum adya samicchati ।।

tad bhavantī sahānena vivadituṃ yadīcchati ।
tatra raṃge sabhāmadhye samāgatyābhitiṣṭhatu ।।

iti taduktam ākarṇya sā parivrājikā mudā ।
taṃ bhartāram abhīcchantī raṃgabhūmyāṃ samāśrayat ।।

vidyākaro api āgatya tatra raṃge sabhāśraye ।
mahādhīmukhain ālokya pramanāḥ samupāśrayat ।।

tatra raṃge sabhāmadhye tāv ubhau samupāśritau ।
dṛṣṭvā śrutvāpi te sarve mahājanā upāśrayan ।।

tad draṣṭuṃ kautukākrāntaṃ viprāś ca brahmacāriṇaḥ ।
nṛpatipramukhā lokāḥ sarve tatra samāgatāḥ ।।

tathānye api janāḥ santaḥ śilpivaṇikprajādayaḥ ।
sarve atra samupāyātās tad draṣṭuṃ samupāśrayan ।।

tān draṣṭuṃ samupāsīnān sarvāṃl lokān samīkṣya saḥ ।
brāhmaṇa utthitaḥ paśyan sāñjalir evam abravīt ।।

bhavanto atra yad asmābhiḥ svam atimadamānikaṃ ।
kṛtaṃ vaṭukacāpalyaṃ kartum arhantu tat kṣamāṃ ।।

yadi mayā vivāde atra nārīyaṃ nirjitā tadā ।
kim āścaryaṃ vadel lokaḥ puṃsā nārī jiteti ca ।।

yady etayā striyāpy atra vivāde ahaṃ vinirjitaḥ ।
pumān api jito nāryā hīti syāṃ sarvaninditaḥ ।।

tad atra samayaṃ kṛtvā vivādaṃ kartum utsahe ।
tad bhavanto api madhyasthā draṣṭum arhantu sādhavaḥ ।।

yady eṣātra vivāde māṃ parājetuṃ hi śaknuyāt ।
asyāḥ śiṣyatvam āsādya bhaveyāhaṃ sadānugaḥ ।।

yady atrāham imāṃ jitvā jayaśriyaṃ samāpnuyāṃ ।
mama śiṣyatvam āsādya bhaved eṣā sadānugā ।।

iti saṃprārthya vipro asau tāṃ parivrājikāṃ satīṃ ।
paśyan vyākaraṇapṛśnaṃ pṛṣṭvā samabhyacodayat ।।

tatpratyuttaram uddiśya sā parivrājikā sudhīḥ ।
brāhmaṇaṃ taṃ vinirjitya vyasmāyayan sabhājanān ।।

tac chrutvā te janāḥ sarve vismayāpannamānasāḥ ।
prājñeyaṃ yatir ity uktvā svasvālayam upācaram ।।

tat paredyus tathā tatra sā parivrājikāgatā ।
te api santo janāḥ sarve samāgatya samāśrayan ।।

tataḥ sa brāhmaṇas tatra sabhāmadhye samāśritaḥ ।
tāṃ parivrājikāṃ paśyañ cchāstrārthaṃ paryapṛcchata ।।

tac chāstrārthaṃ samākhyāya yuvatir api sā sudhīḥ ।
vidvāṃsam api taṃ jitvā sarvān sato anvamodayat ।।

evaṃ ca tṛtīye apy ahni sā yoṣid api sanmatiḥ ।
sarvakalābhisaṃvāde vispaṣṭārtham udāharat ।।

evaṃ turyadine cāpi pañcame divase tathā ।
ṣaṣṭhe api vāsare saivaṃ yathārthaṃ samupādiśat ।।

evaṃ sa brāhmaṇas tatra saptame ahni samāśrite ।
kriyābandhaṃ taya kṛtvā raṃgabhūmim upāsarat ।।

trapākulacitta iva janān āha sucāturaḥ ।
adyāpy ahaṃ yadi jitas tasyāḥ syām anugo nanu ।।

jeṣyati pratyahaṃ saivam ekasminn apy ahaṃ kimu ।
vāṇīcchalāj jitā sā tu yato yoṣit sarasvatī ।।

iti proktvā dvijaḥ kāmī kāmāturīṃ mahādhiyaṃ ।
pragalbhavacasā nāriṃ vedāntaṃ samapṛcchata ।।

tatra vijñāpi sā sādhvī smṛtvābhisamayaṃ sudhīḥ ।
api pratyuttaraṃ kiñcid asamarthaiva no dadau ।।

tataḥ sa brāhmaṇaḥ paśyan mahājanān sabhāśritān ।
sānandasuprasannāsyaḥ sāñjalir evam abravīt ।।

bhavanto dṛśyatām atra labhate ko jayaśriyaṃ ।
iti samīkṣya prākhyātum arhanti mānyathā khalu ।।

iti tat prārthitaṃ śrutvā sarve api te sabhājanāḥ ।
vidyānidhiṃ mahāprājñaṃ saṃpraśaṃsyaivam abruvan ।।

kovidātra bhavāñ jetā yatir eṣā parājitā ।
tad iyaṃ bhavataḥ śiṣyā bhaveta sarvadānugā ।।

ekasminn eva divase mahādhīs tena nirjitā ।
katham atra saṃdeha iti sarve savismayāḥ ।।

iti sarvaiḥ samākhyātaṃ śrutvā sa brāhmaṇo mudā ।
tāṃ parivrājikāṃ paśyan vihasann evam abravīt ।।

ayi bhadre samāyāhi yathābhisamayaṃ kṛtam ।
tathānugatvam āsādya cara dharmaṃ mamānugā ।।

iti taduktam ākarṇya sā parivrājikā smitā ।
lajjābhihatacitteva tasthāv abhinatānanā ।।

tataḥ sa mudito vipro daṇḍaṃ cchatram upānahaṃ ।
datvā tāṃ sahasāmantrya samāśvāsyaivam abravīt ।।

ayi bhadre tathā siddhaṃ yathā mayā samīhitaṃ ।
tat tvaṃ mudā mayā sārdhaṃ sukhaṃ cara samāvraja ।।

iti tat kathitaṃ śrutvā sā parivrājikā tataḥ ।
daṇḍam upānahau cchatraṃ gṛhītvā prasthitā śanaiḥ ।।

tataḥ sa brāhmaṇo dhṛtvā tāṃ parivrājikāṃ mudā ।
vijayaśrīmahotsāhair vāsālayam upācarat ।।

tatra vāse samāśritya vidvān so atyabhinanditaḥ ।
tayā sārdhaṃ yathākāmaṃ bhuṃjamāno aramat sukhaṃ ।।

tatraivaṃ ramyamāṇāsau tena bhartrātirāginā ।
kāla āpannasatvābhūt prāvṛṣīva ghano ambubhṛt ।।

tataḥ krameṇa sā nārī saṃpravardhitagarbhiṇī ।
kṛśāṃgī pāṇḍuvarṇābhūn mṛduvāg mandagāminī ।।

garbhiṇī sā parijñāya nindyamānā mahājanaiḥ ।
lajjāsaṃkocitasvāntā bhartāram āha taṃ dvijaṃ ।।

svāmin bhavān vijānātu yad ahaṃ garbhiṇī bhave ।
tal lokair nindyamānātra kathaṃ careya sāṃprataṃ ।।

tad anyaviṣaye gatvā sthātum icchati me manaḥ ।
yadīcchasi mayā sārdhaṃ rantuṃ prehi vrajevahi ।।

iti tayā samākhyātaṃ śrutvā sa brāhmaṇas tathā ।
anyatra viṣaye gantuṃ tayā sārdhaṃ samaicchata ।।

tatas tau mathurāṃ tyaktvā jagmatur dakṣiṇāpathaṃ ।
janapadacārikāṃ tatra caritvā sukham āpatuḥ ।।

tatra śvetavalākākhye pure tau dampatī mudā ।
gatvā rātrau samāśritya nyūṣatuḥ parikheditau ।।

tatra sā navamāsānām atyayāt samayāgate ।
maṭhe lokasabhonānte prāsūta laghudārakam ।।

ātmajaṃ taṃ samālokya suvarṇam abhisundaraṃ ।
sā mātā vismitasvāntā tasthau lajjānatānanā ।।

janako' pi tam ālokya vijño ayaṃ hi bhaved api ।
iti matvā ciraṃ paśyans tasthau saṃharṣitāśayaḥ ।।

tataḥ sa janakas tasya kṛtvā jātimahaṃ svayaṃ ।
nāmāsya kiṃ kariṣye aham iti dhyātvaivam abravīt ।।

yat sabhāyāṃ prajāto ayaṃ tenāsya nandanasya me ।
sabhika iti vikhyātaṃ nāma bhavatu sarvataḥ ।।

ity ākhyāya pitā tasya dārakasya yathārthataḥ ।
sabhika iti prakhyātaṃ nāma kṛtvātyasārayat ।।

tataḥ sa dārako mātrā pitrāpi saṃprapālitaḥ ।
paripuṣṭendriyo vṛddho babhūvāśu manoharaḥ ।।

tataḥ sa sabhiko dhīmān aśikṣata lipīḥ kramāt ।
sarvaśāstrāṇy adhītyāśu mahāvāditvam āyayau ।।

evaṃ sa vādijid vijñaḥ sarvavidyāvicakṣaṇaḥ ।
vidyābhimāninaḥ sarvān parājetuṃ samaicchata ।।

tato anujñāṃ samāsādya pitroḥ so atyatimānikaḥ ।
pravrajitvā guror ājñāṃ dhṛtvācarad yativrataṃ ।।

yasya mātā mahāprājñā vidyākaraḥ pitā tathā ।
ato atimānī sabhikaḥ svayaṃ vidyāvicakṣaṇaḥ ।।

tataḥ sa mānino jetuṃ samudrāntika āśrame ।
maharṣīn brāhmaṇān vijñān saṃdraṣṭuṃ samupācarat ।।

tatra sa vādinaḥ sarvān sarvaśāstrapravādite ।
jitvā vijayam āsādya samabhyānandito acarat ।।

tato anyatrāśrame gatvā sa sabhiko vyalokayat ।
tathā pravādinaḥ sarvāñ jitvā jayaṃ samāyayau ।।

evaṃ sa sabhiko gatvā ṣoḍaśanagareṣv api ।
sarvān pravādino jitvā jayakīrtiśriyaṃ yayau ।।

tataḥ sa sabhikaḥ sarvavidyāmadābhimānikaḥ ।
sarvān pravādino jetuṃ manasaivaṃ vyacintayat ।।

saṃbuddho asau mahābhijñaḥ sarvajño arhan munīśvaraḥ ।
sarvavādivijeteti prathitaṃ sarvato adhunā ।।

tad ahaṃ tasya munīndrasya jagacchāstur mahāmateḥ ।
prajñāviśeṣam ājñātuṃ gamiṣyāmi tadāśrame ।।

jetuṃ na śakyate buddhaḥ kṣatriyātmaja eva saḥ ।
raṇakāle tu vīrās te kṣatriyāḥ śāstravaimukhāḥ ।।

vidyākaro mama pitā mahādhīr jananī punaḥ ।
svayaṃ vidyābdhipāraś ca sarvavādimadāpahaḥ ।।

iti sa sabhiko dhyātvā vārāṇasyāṃ jināśrame ।
mṛgadāve bhraman gatvā samīkṣya samupācarat ।।

tatra sabhāsanāsīnaṃ sarvalokasamāvṛtaṃ ।
dadarśa sa munīndraṃ taṃ pūrṇendum iva bhāskaraṃ ।।

taṃ dṛṣṭvā sa mahāmānī vismayākrāntamānasaḥ ।
vibhinnavadanas tasthau paśyan niścalitendriyaḥ ।।

tato dhairyaṃ samālambya madamānaṃ vihāya saḥ ।
praṇatvā sāñjalis tatra saṃpaśyan samupācarat ।।

tatra sa samupāśritya tasya śāstur mahāmuneḥ ।
praṇatvā caraṇāmbhoje sāñjaliḥ samupāśrayat ।।

tatra sa suprasannātmā sāñjaliḥ sa puraḥ sthitaḥ ।
saṃbuddhaṃ taṃ mahābhijñaṃ saṃpaśyann evam abravīt ।।

bhagavans tad vijānīyād yadarthe aham ihāvraje ।
tad bhavān me manovāñchāṃ saṃpūrayitum arhati ।।

iti saṃprārthitaṃ tena śrutvā sa bhagvāñ jinaḥ ।
taṃ sabhikaṃ samālokya vihasann evam ādiśat ।।

śṛṇu sādho mahābhāga yadarthe tvam ihāgataḥ ।
tat te saṃpūrayiṣyāmi samākhyāhi samīhitaṃ ।।

ity ādiṣṭaṃ munīndreṇa śrutvā sa sabhiko mudā ।
bhagavantaṃ tam ālokya sāñjalir evam abravīt ।।

bhagavan bhavatā prāptaṃ kiṃ jñānaṃ kiṃ ca te vrataṃ ।
yat saṃbuddho bhavān khyāta etad ādeṣṭum arhati ।।

iti tat prārthitaṃ śrutvā sarvamānimadāpahaḥ ।
bhagavān sabhikaṃ drṣṭvā tad uttaram upādiśat ।।

uttaraṃ pratipṛcchasva tadarthaṃ sabhika madī ।
śiṣyāṇām agrato ajño ayaṃ svalpaśikṣāparigrahāt ।।

iti sarvajñavacanaṃ śrutvā sabhika mānikaḥ ।
nirmada uttaraṃ vijñaṃ papraccha sāñjaliḥ smitaḥ ।।

bhagavatājñapitas tvaṃ tadarthaṃ me samādiśa ।
vinayād arthitas tena tadartham uttarādiśat ।।

katham ajño asi sabhika sarvavidyāvicakṣaṇa ।
śrūyatāṃ kathayiṣyāmi saṃkṣepāt sāvadhānataḥ ।।

bodhicaryāvrataṃ dhṛtvā saṃprāpya bodhim uttamāṃ ।
saṃbodhayati yaḥ sarvaṃ sa saṃbuddho nigadyate ।।

mārāśrayaṃ gṛhaṃ tyaktvā niṣkleśo vijitendriyaḥ ।
sarvasatvahitārthena carate yas tapovrataṃ ।।

so arhan bhikṣur viśuddhātmā caturbrahmavihārikaḥ ।
saddharmaśrāvakaḥ saṃghaḥ sa yogī yatir ucyate ।।

māyābhavaṃ jagan matvā svaparātmahitārthabhṛt ।
bodhicaryāvrataṃ dhṛtvā carate yo jagaddhite ।।

sa śramaṇo mahābhijño bhadraśrīsadguṇāśrayaḥ ।
bodhisatvo mahāsatvaḥ sarvadharmārthabhṛt smṛtaḥ ।।

ity uttareṇa saṃdiṣṭaṃ śrutvā sa sabhikaḥ punaḥ ।
sāścarya uttaraṃ vijñaṃ praṇatvā ca nyavedayat ।।

uttarabrāhmaṇāḥ ke ca snātakāś ca kathaṃ dvijāḥ ।
vaidikāś ca kathaṃ viprāḥ śrotriyāś cāpi te kathaṃ ।।

kṣetrajñāś ca kathaṃ te api kathaṃ ca brahmacārinaḥ ।
ṛṣayaś ca parivrājā munayaś ca tapasvinaḥ ।।

yatayo yoginaś cāpi kathaṃ kenāpi karmataḥ ।
etat karma samākhyāya saṃbodhayatu me manaḥ ।।

iti saṃprārthitaṃ tena uttaro viprabhikṣukaḥ ।
taṃ sabhikaṃ samālokya vihasann evam ādiśat ।।

ye ca śuddhātmano ahiṃsā dharmāśritās tapasvinaḥ ।
śuddhasaṃvarasaṃdhānā yogābhyāse sucāturāḥ ।।

sādhu śṛṇu samādhāya yad etat praṣṭum icchasi ।
tat te mano'bhituṣṭaye vakṣyāmy ahaṃ samāsataḥ ।।

yo viśvaṃ sṛjati brahmā svayaṃbhūr vedabhṛd vidhiḥ ।
tasyātmajahāḥ samācāraḥ sātvikā nirmalendriyāḥ ।।

svaparātmasamācārāś caturbrahmavihāriṇaḥ ।
vedadharmārthabhartāraḥ santas te brāhmaṇāḥ smṛtāḥ ।।

snātvā tīrtheṣu nityaṃ ye śuddhaśīlā jitendriyāḥ ।
brahmavrataṃ carantas te niṣkāṃkṣāḥ snātakāḥ smṛtāḥ ।।

saṃskārapariśuddhā ye vedadharmasamācarāḥ ।
brahmacaryāvrataṃ dhṛtvā carante te dvijāḥ smṛtāḥ ।।

śuddhaśīlāḥ samācārā vedadharmārthasādhakāḥ ।
brahmavṛttisamādhānā dhīrās te vaidikāḥ smṛtāḥ ।।

ye brahmasaṃvaraṃ dhṛtvā saṃcarantaḥ sadā śubhe ।
sadvidheḥ pūrayanty arthaṃ te viprāḥ kathitā budhaiḥ ।।

ye sudhīrā mahāvīrāḥ sarvasatvahitodyatāḥ ।
vedabhadrārthabhartāraḥ prājñās te śrotriyāḥ smṛtāḥ ।।

sarveṣām indriyāṇāṃ yat kṣetram ātmā samāśrayet ।
tadviśuddhiṃ vijānīte sa tu kṣetrajña ucyate ।।

ye maitrīmuditātmānaḥ kāruṇyārdritamānasāḥ ।
upekṣya saṃcarante arthe bhadra te brahmacārinaḥ ।।

saṃsāraviratotsāhā nirvṛtisukhalālasāḥ ।
pravrajyāvratasaṃcārās te parivrājakāḥ smṛtāḥ ।।

ye ca brahmasamācārā mahāsatvā mahardhikāḥ ।
ṛṣayas te samākhyātā svargābhipadasādhinaḥ ।।

ye bhavagatisaṃcāraniḥsaṃgāḥ susthitendriyāḥ ।
maunacaryāsamācārāḥ santas te munayaḥ smṛtāḥ ।।

nirapekṣāḥ svakāye api ye carante tapovrataṃ ।
tapasvinas ta ākhyātā bhadraśrīsadguṇārthinaḥ ।।

ye māyāratiniṣkāṃkṣa niṣkleśā vijitendriyāḥ ।
nirmamāḥ saṃyatātmāno yatayas te nirañjanāḥ ।।

ye viśvāsasamācārā nirvikalpā nirāśrayāḥ ।
samādhinihitātmāno yoginas te nirañjanāḥ ।।

ete bhavavinirmuktāḥ pravrajyāvratacāriṇaḥ ।
pariśuddhendriyātmānaḥ saṃyāyuḥ paramāṃ gatiṃ ।।

etat svalpatarārthe api kathaṃ na jñāyate tvayā ।
vidyābhimāninā sarvāñ jeṣyāmīti madoddhataḥ ।।

mānaṃ tyaja tvaṃ sabhika bhajainaṃ śāstrapāragaṃ ।
bodhiṃ cara mokṣakāmin pravrajyāvratam ādadha ।।

ity uktvā nijavṛttāntaṃ kathayāmāsa vistaraṃ ।
nālakasyānujasyāpi sarvajñasyānubhāvatāṃ ।।

ayam eva trilokeṣu sarvavidyādhipaḥ sudhīḥ ।
sarvadharmādhipaḥ śāstā sarvavādimadāpahaḥ ।।

yasya smaraṇamātreṇa mamānujo mahāsudhīḥ ।
sarvavādivijetābhūc chrutidharaḥ supāragaḥ ।।

etādṛśasya sarvajñasya darśane śravaṇe punaḥ ।
kā kathā cara tasmāt tvaṃ śāsane asya susaṃvaraṃ ।।

ity uttaragiraṃ śrutvā sabhikaḥ so atisāhasaḥ ।
pravrajyāvratam ādhātuṃ samabhūt pramanāḥ kṛtī ।।

iti tena jagacchāstrā samādiṣṭaṃ niśamya saḥ ।
sabhikaḥ suprasannātmā prābhyanandat prabodhitaḥ ।।

tataḥ sa sabhiko vijñaḥ saṃbuddhaguṇalālasaḥ ।
taṃ munīndraṃ mudā natvā sāñjalir evam abravīt ।।

bhagavan sarvavid vijña sarvavidyāntapāraga ।
kṣamasva me aparādhaṃ yan madotthita dayānidhe ।।

tvam eva bhagavān nāthaḥ sarvadharmādhipo jinaḥ ।
bhavān eva jagacchāstā mahābhijño munīśvaraḥ ।।

caturmāravinirjetā vināyakas tathāgataḥ ।
virājate bhavān eva traidhātukādhipeśvaraḥ ।।

kleśadhvāntābhinirhantā saddharmajñānabhāskaraḥ ।
yad ahaṃ bhagavan pātuṃ dharmāmṛtaṃ samutsahe ।।

tad bhavān māṃ samālokya samanvāhartum arhati ।
sadāhaṃ bhavatā śāstaḥ śaraṇe samupasthitaḥ ।।

dhṛtvānujñāṃ samādhādya cariṣye saugataṃ padaṃ ।
tad bhavān saugate dharme bhadraśrībodhisādhane ।।

kṛpāya māṃ samāyujya saṃcārayitum arhati ।
iti saṃprārthitaṃ tena śrutvā sa karuṇāmbudhiḥ ।।

apamadaṃ parivrājaṃ taṃ samīkṣyaivam ādiśat ।
ehi bhadrāsti te vāṃcchā saugate saṃvare yadi ।।

bodhicaryāṃ samādhāya niṣkleśaṃ saṃcara vrataṃ ।
ity ādiśya sa saṃbuddho dakṣiṇapāṇinā svayaṃ ।।

śirasi saṃspṛśans tasya trikāyam abhyaśodhayat ।
bhagavatā śiraḥ spṛṣṭe muṇḍitaḥ sa jitendriyaḥ ।।

khiṣkhirīpātrabhṛd bhikṣur babhūva cīvarāvṛtaḥ ।
tataḥ sa suprasannātmā prāpyānujñāṃ jagadguroḥ ।।

bodhicaryāvrataṃ dhṛtvā samācarat samāhitaḥ ।
tataḥ samādhiśuddhātmā pariśuddhatrimaṇḍalaḥ ।
brahmacārī mahābhijño babhūva saugato yatiḥ ।।

iti śrībhadrakalpāvadāne aśokopaguptasaṃbhāṣaṇe sabhikasaugataśāsanapravrajyāvratacāraṇaparivarto nāma caturdaśo adhyāyaḥ ।।

etad dṛṣṭvā samākarṇya sarve lokādhipā api ।
tad vratam anumodantaḥ saṃcerire abhinanditāḥ ।।

iti me guruṇādiṣṭaṃ śrutaṃ mayā tathocyate ।
tvam apīdaṃ mahārāja śrutvānumodya cāraya ।।

śrutvedaṃ me anumodanti sarve te nirmalendriyāḥ ।
bodhisatvā mahābhijñāḥ bhaveyur bodhilābhinaḥ ।।

iti śāstrārhatādiṣṭaṃ śrutvā aśoko nṛpo mudā ।
tathety abhyanumoditvā prābhyanandat sapārṣadaḥ ।।

iti sabhikasaugataśāsanapravrajyāvratacaraṇaparivarto nāma navamo adhyāyaḥ samāptaḥ ।।