Kṣaṇabhaṅgasiddhi

kṣaṇabhaṅgasiddhiḥ ।

namaḥ samantabhadrāya ।

ākṣiptavyatirekā ya vyāptiranvayarūpiṇī ।

sādharmmyavati dṛṣṭānte sattvahetorihocyate ।।

yat sat tat kṣaṇikaṃ yathā ghaṭaḥ santaścāmī vivādāspadībhūtāḥ padārthā iti ।

hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayituṃ । hetvābhāsāśca asidvavirudvānaikāntikabhedena trividhāḥ । tatra na tāvadayamasidvo hetuḥ । yadi nāma darśane darśane nānāprakāraṃ sattvalakṣaṇamuktamāste, arthakriyākāritvaṃ, sattāsamavāyaḥ, svarūpasattvaṃ, utpādavyayaghrauvyayogitvaṃ pramāṇaviṣayatvaṃ, sadupalambhapramāṇagocaratvaṃ vyapadeśaviṣayatvamityādi, tathāpi kimanena aprastutena idānīmeva niṣṭaṅkitena । yadeva hi pramāṇato nirūpyamāṇaṃ padārthānāṃ sattvamupapannaṃ bhaviṣyati; tadeva vayamapi svīkariṣyāmaḥ । kevalaṃ yadetadarthakriyākāritvaṃ sarvvajanaprasidvamāste; tat khalvatra sattvaśabdenābhisandhāya sādhanatvenopāttaṃ । tacca yathāyogaṃ pratyakṣānumānapramāṇaprasidvasadbhāveṣu bhāveṣu pakṣīkṛteṣu pratyakṣādinā pramāṇena pratītamiti na svarūpeṇāśrayadvāreṇa vāsidvasambhāvanāpi ।।

nāpi viruddhaḥ । sapakṣīkṛte ghaṭe sadbhāvāt । nanu kathamasya sapakṣatvaṃ, pakṣavadatrāpi kṣaṇabhaṅgāsiddheḥ । nahyasya pratyakṣata kṣaṇabhaṅgasiddhiḥ । tathātvenāniścayāt । nāpi sattvānumānataḥ । punarnidarśanāntarāpekṣāyāmanavasthāprasaṅgāt । na cānyadanumānamasti ।

sambhave vā tenaiva pakṣe api kṣaṇabhaṅgasidveralaṃ sattānumāneneti cet । ucyate । anumānāntarameva prasaṅgaprasaṅgaviparyyayātmakaṃ ghaṭe kṣaṇabhaṅgaprasādhakaṃ pramāṇāntaramasti, tathā ghaṭo varttamānakṣaṇe tāvat ekāmarthakriyāṃ karoti । atītānāgatakṣaṇayorapi kiṃ tāme vārthakriyāṃ kuryādanyāṃ vā, navā kāmapi kriyāmiti trayaḥ pakṣāḥ । nātra prathamapakṣo yuktaḥ kṛtasya karaṇāyogāt । atha dvitīyo abhyupagamyate tadidamatra vicāryyatām । yadā ghaṭo varttamānakṣaṇabhāvi kāryyaṃ karoti tadā kimatītānāgatakṣaṇabhāvinyapi kāryye śakto aśakto vā । yadi śaktastadā varttamānakṣaṇabhāvikāryyavat atītānāgatakṣaṇabhāvyapi kāryyaṃ kuryyāt tatrāpi śaktatvāt śaktasya kṣepāyogāt । anyathā varttamānakṣaṇabhāvino api kāryyasyākaraṇaprasaṅgāt pūrvvāparakālayorapi śaktatvenāviśeṣāt, samarthasya ca sahakāryyapekṣāyā ayogāt । athāśaktastadā ekatra kāryye śaktāśaktatvaviruddhadharmmādhyāsāt kṣaṇavidhvaṃso ghaṭasya durvvāraprasaraḥ syāt ।

nāpi tṛtīyaḥ pakṣaḥ saṅgacchate śaktasvabhāvānuvṛttereva । yadā hi śaktasya svabhāvasya vilambo apyasahyastadā dūrītsāritamakaraṇam । anyathā vārttamānikasyāpi kāryyasyākaraṇaṃ syāt ityuktaṃ । tasmād yad yadā yajjananavyavahārapātraṃ, tattadā tat kuryyāt । akurvvacca na jananavyavahārabhājanam । tadevamekatra kāryye samarthetarasvabhāvatayā pratikṣaṇaṃ bhedāt ghaṭasya sapakṣatvamakṣatam ।

atra prayogaḥ । yad yadā yajjananavyavahārayogyaṃ tattadā tajjanayatyeva । yathā antyā kāraṇasāmagrī svakāryyaṃ । atītānāgatakṣaṇabhāvikāryyajananavyavahārayogyaścāyaṃ ghaṭo varttamānakṣaṇabhāvikāryyakaraṇakāle sakalakriyātikramakāle apīti svabhāvahetuprasaṅgaḥ । asya ca dvitīyādikṣaṇabhāvikāryyakaraṇavyavahāragocaratvasya prasaṅgasādhanasya vārttamānikakāryyakaraṇakāle sakalakriyātikramakāle ca ghaṭe dharmmiṇi parābhyupagamamātrataḥ sidvatvāt asidvistāvadasambhavinī । nāpi virudvatā, sapakṣe antyakāraṇasāmagryāṃ sadbhāvasambhavāt । nanvayaṃ sādhāraṇānaikāntiko hetuḥ । sākṣādajanake api kuśūlādyavasthitavījādau vipakṣe samarthavyavahāragocaratvasya sādhanasya darśanāditi cet । na । dvividho hi samarthavyavahāraḥ pāramārthikaḥ aupacārikaśca । tatra yatpāramārthikam jananaprayuktaṃ jananavyavahāragocaratvaṃ tadiha sādhanatvenopāttaṃ । tasya ca kuśūlādyavasthita vījādau kāraṇakāraṇatvāt aupacārikajananavyavahāraviṣayabhūte sambhavābhāvāt kutaḥ sādhāraṇānaikāntikatā । na cāsya sandigdhavyatirekitā viparyyaye bādhakapramāṇasadbhāvāt । tathāhīdaṃ jananavyavahāragocaratvaṃ niyataviṣayatvena vyāptamiti sarvvajanānubhavasiddham । na cedaṃ nirnimittaṃ । deśakālasvabhāvaniyamābhāvaprasaṅgāt । na ca jananādanyannimittamupalabhyate । tadanvayavyatirekānuvidhānadarśanāt ।

yadi ca jananamantareṇāpi jananavyavahāragocaratvaṃ syāt tadā sarvvasya sarvvatra jananavyavahāra ityaniyamaḥ syāt । niyataścāyaṃ pratītaḥ । tato jananābhāve vipakṣe niyataviṣayatvasya vyāpakasya nivṛttau nivarttamānaṃ jananavyavahāragocaratvaṃ janana eva viśrāmyatīti vyāptisidveranavadyo hetuḥ । na caiṣa ghaṭo varttamānakāryyakaraṇakṣaṇe sakalakriyātikramaṇe ca atītānāgatakṣaṇabhāvikāryyaṃ janayati । tato na jananavyavahārayogyaḥ । sarvvaḥ prasaṅgaḥ prasaṅgaviparyyayaniṣṭha iti nyāyāt ।

atrāpi prayogaḥ । yadyadā yanna karoti । tattadā tatra samarthavyavahārayogyaṃ yathā śālyaṅkuramakurvvan kodravaḥ śālyaṅkure । na karoti caiṣa ghaṭo varttamānakṣaṇabhāvikāryyakaraṇakāle sakalakriyātikramakāle cātītānāgatakṣaṇabhāvikāryyamiti vyāpakānupalabdhirbhinatti samarthakṣaṇādasamarthakṣaṇam ।

atrāpyasiddhirnāsti varttamānakṣaṇabhāvikāryyakaraṇakāle sakalakriyātikramakāle ca atītānāgatakṣaṇabhāvikāryyakaraṇasyāyogāt । nāpi virodhaḥ sapakṣe bhāvāt । na cānaikāntikatā pūrvvoktena nyāyena samartha vyavahāragocaratvajanakatvayovidhibhūtayoḥ sarvvopasaṃhāravatyā vyāpteḥ prasādhanāt ।

yatpunaratroktaṃ yadyadā yanna karoti na tattadā tatra samarthamityatra kaḥ karotyarthaḥ । kiṃ kāraṇatvaṃ? tatkāryyotpādānuguṇasahakārisākalyaṃ? āhosvit kāryyāvyabhicāraḥ? kāryyasambandho veti? tatra kāraṇatvameva karotyarthaḥ । tataḥ pakṣāntarabhāvino doṣā anabhyupagamapratihatāḥ ।

na cātrapakṣe kāraṇatvasāmarthyayoḥ paryyāyatvena vyāpakānupalambhasya sādhyāviśiṣṭatvamabhidhātumucitaṃ । samarthavyavahāragocaratvābhāvasya sādhyatvāt । kāraṇatvasamarthavyavahāragocaratvayośca bṛkṣaśiṃśapayoriva vyāvṛttibhedo astītyanavasara eva evaṃvidhasya kṣudrapralāpasya । tadevaṃ prasaṅgaprasaṅgaviparyyayahetudvayabalato ghaṭe dṛṣṭānte kṣaṇabhaṅgaḥ siddhaḥ । tatkathaṃ sattvādanyadanumānaṃ dṛṣṭānte kṣaṇabhaṅgasādhakam । nāstītyucyate । na caivaṃ sattvahetorvaiyarthyaṃ । dṛṣṭāntamātra eva prasaṅgaprasaṅgaviparyyayābhyāṃ kṣaṇabhaṅgaprasādhanāt nanvābhyāmeva pakṣe api kṣaṇabhaṅgasiddhirastviti cet । astu ko doṣaḥ । yo hi pratipattā prativastu yadyadā yajjananavyavahārayogyaṃ tattadā tajjanayatītyā dikamupanyasituṃ analasastasya tata eva kṣaṇabhaṅgasiddhiḥ । yastu prativastu tannyāyopanyāsaprayāsabhīruḥ sa ttvekatradharmmiṇi yadyadā yajjananavyavahārayogyaṃ tattadā tajjanayatītyādinyāyena sattvamātramasthairyyavyāptamavadhāryyasattvādevānyatra kṣaṇikatvamavagacchatīti । kathamapramattovaiyarthyamasyācakṣīta tadevamekārthakāriṇo ghaṭasya dvitīyādikṣaṇabhāvikāryyāpekṣayā samarthetarasvabhāvavirudvadharmmā dhyāsāt bheda eveti kṣaṇabhaṅgatayā sapakṣatāmāvahati ghaṭe sattveheturupalabhyamāno na virudvaḥ ।

na cāya manaikāntikaḥ । atraiva sādharmmyavati dṛṣṭānte sarvvopasaṃhāravatyā vyāpteḥ prasādhanāt । nanu viparyyaye bādhakapramāṇabalābdyāptisiddhistasya copanyāsavārttāpi nāsti tatkathaṃ vyāptiḥ prasādhiteti cet । tadetat taralatarabuddhivilasitaṃ । tathā hi uktametat varttamānakṣaṇabhāvikāryyakaraṇakāle atītānāgatakṣaṇabhāvikāryye api ghaṭasya śaktisambhave tadānīmevaitat karaṇamakaraṇe ca śaktāśaktasvabhāvatayā pratikṣaṇaṃ bheda iti kṣaṇikatvena vyāptaiva sā arthakriyāśaktiḥ ।

nanvevaṃ anvayamātramastu vipakṣāt punarekāntena vyāvṛttiriti kuto labhyamiti cet, vyāptisiddhereva । byatirekasandehe vyāptisiddhireva kathamiti cet, na dvividhā hi vyāptisiddhiranvayarūpā ca karttṛdharmmaḥ । sādhanadharmmavati dharmmiṇi sādhyadharmmasyāvaśyambhāvo yaḥ । vyatirekarūpā ca karmmadharmmaḥ sādhyābhāve sādhanasyāvaśyamabhāvo yaḥ । enayoścaikatarapratītiniyamena dvitīyapratītimākṣipati । anyathā, ekasyāḥ eva siddhaḥ । tasmād । yathā viparyyaye bādhakapramāṇabalāt niyamavati vyatireke siddhe anvayaviṣayaḥ saṃśayaḥ pūrvvaṃ sthito api paścātparigalati । tato anvayaprasādhanārthaṃ na pṛthaksādhanamucyate । tathā prasaṅgatadviparyyayahetudvayabalato niyamavatyanvaye siddhe vyatirekaviṣaye pūrvvaṃ sthito api sandehaḥ paścātparigalatyeva । na ca vyatirekasādhakamanyat pramāṇaṃ vyaktavyam । tataśca sādhyābhāve sādhanasyaikāntiko vyatirekaḥ । sādhane sati sādhyasyāvaśyamanvayo veti na kaścidarthabhedaḥ tadevaṃ viparyyayabādhakapramāṇamantareṇāpi prasaṅgaprasaṅgaviparyyayahetudvayabalāt anvayarūpavyāptisidvau sattvahetoranaikāntikasyābhāvādataḥ sādhanāt kṣaṇabhaṅgasidviranavadyeti ।

nanu ca sādhanamidamasidvaṃ, na hi kāraṇabudhyā kāryyaṃ gṛhyate । tasya bhāvitvāt । na ca kāryyabudhyā kāraṇam । tasyātītatvāt । na ca varttamānagrāhiṇā jñānena atītānāgatayorgrahaṇamatiprasaṅgāt । na ca pūrvvāparayoḥ kālayorekaḥ pratisandhātāsti kṣaṇabhaṅgabhaṅgaprasaṅgāt । kāraṇābhāve tu kāryyābhāvapratītiḥ svasambedanavādino manorathasyāpyaviṣayaḥ । na ca pūrbbotarakālayoḥ sambittī tābhyāṃ vāsanā tayā ca hetuphalāvasāyī vikalpa iti yuktaṃ । sa hi vikalpo gṛhītānusandhāyako atadrūpasamāropako vā na prathamaḥ pakṣaḥ । ekasya pratisandhāturabhāve pūrvvāparagrahaṇayorayogāt । vikalpavāsanāyā evābhāvāt । nāpi dvitīyaḥ; marīcikāyāmapi jalavijñānaprāmāṇyaprasaṅgāt । tadevamanvayavyatirekayorapratipatterarthakriyālakṣaṇam sattvamasidvamiti ।।

kiñca prakārāntarādapīdaṃ sādhanamasidvaṃ । tathā hi vījādīnāṃ sāmarthyaṃ vījādijñānāt kāryyādaṅkurādervā niścetavyaṃ । kāryyatvañca vastutvasidvau sidhyati, vastutvañca kāryyāntarāt । kāryyāntarasyāpi kāryyatvaṃ vastutvasidvau । tadvastutvañca tadaparakāryyāntarādityanavasthā । athānavasthābhayāt paryyante kāryyāntaraṃ nāpekṣate, tadā tenaiva pūrvveṣāmasattvaprasaṅgāt naikasyāpyarthakriyāsāmarthyaṃ sidhyati । nanu kāryyatvasattvayorbhinnavyāvṛttikatvāt । sattāsidvāvapi kāryyatvasidvau kā kṣatiriti cet । tadasaṅgatam, satyapi kāryyatvasattvayorvyāvṛttibhede sattvasidvau kutaḥ kāryyatvasiddhiḥ । kāryyatvaṃ hyabhūtvābhāvitvaṃ, bhavanañca sattā । sattā ca saugatānāṃ sāmarthyameva । tataśca sāmarthyasandehe bhavatītyeva vaktumaśakyaṃ kathamabhūtvābhāvitvaṃ kāryyatvaṃ setsyati । apekṣitaparavyāpāratvaṃ kāryyatvamityapi nāsato dharmmaḥ sattvañca sāmarthyaṃ tacca sandigdhamiti kutaḥ kāryyasiddhiḥ । tadasidvau pūrvvasya sāmarthyaṃ na sidhyatīti sandigdhāsidvo hetuḥ ।

tathā virudvo apyayaṃ, tathā hi kṣaṇikatve sati na tāvat ajātasyānanvayanirudvasya vā kāryyārambhakatvaṃ sambhavati । na ca nispannasya tāvān kṣaṇo asti yamupādāya kasmaicit kāryyāya vyāpāryyet । ataḥ kṣaṇikapakṣa eva arthakriyānupapattervirūdvatā । athavā vikalpena yadupanīyate, tatsarvvamavastu, tataśca vastvātmake kṣaṇikatve sādhye avastūpasthāpayannanumānavikalpo virudvaḥ । yadvā, sarvvasyaiva hetoḥ kṣaṇikatve sādhye virudvatvaṃ deśakālāntarānanugame sādhyasādhanabhāvābhāvāt anugame ca nānākālamekamakṣaṇikaṃ kṣaṇikatvena virudhyata iti ।

anaikāntiko apyayaṃ sattvasthairyyayorvirodhābhāvāditi । pratrocyate ।

yattāvaduktaṃ sāmarthyaṃ na pratīyata iti । tat kiṃ sarvvathaiva na pratīyate । kṣaṇabhaṅgapakṣe vā ।

prathamapakṣe sakalakārakajñāpakahetucakrocchedāt mukhaspandanamātrasyāpyakaraṇaprasaṅgaḥ । anyathā yenaiva vacanena sāmarthyaṃ nāstīti pratipādyate tasyaiva tat pratipādanasāmarthyamavyāhatamāyātam । tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvvakaiva pravṛttiḥ । tadasvīkāre tu na kaścit kvacit pravartteteti nirīhaṃ jagajjāyate । atha dvitīyaḥ pakṣaḥ । tadāsti tāvat sāmarthyapratītiḥ । sā ca kṣaṇikatve yadi nopapadyate tadā virudvaṃ vaktumucitaṃ, asidvamiti tu nyāyabhūṣaṇīyaḥ prāyovilāpaḥ । na ca satyapi kṣaṇikatve sāmarthyapratītivyāghātaḥ । tathāhi kāraṇajñānopādeyabhūtena kāryyagrāhiṇā jñānena tadarpitasaṃskāragarbheṇa asya bhāve asya bhāva iti anvayaniścayo janyate, tathā kāraṇāpekṣayā bhūtalakaivalyagrāhijñānopādeyabhūtena kāryyāpekṣayā bhūtalakaivalyagrāhiṇā jñānena tadarpitasaṃskāragarbhaṇa asyābhāve asyābhāva iti vyatirekaniścayo janyate । yadāhurguravaḥ ।

ekāvasāyasamanantarajātamanyavijñānamanvayavimarṣamupādadhāti ।
evaṃ tadekavirahānubhavodbhavānyavyāvṛttadhīḥ prathayati vyatirekabuddhiṃ ।।

evaṃ sati gṛhītānusandhāyake evāyaṃ vikalpaḥ । upādānopādeyabhūtakramipratyakṣadvayagṛhītānusandhānāt । yadāhālaṅkāraḥ ।

yadi nāmaikamadhyakṣaṃ na pūrvvāparavittimat ।

adhyakṣadvayasadbhāve prākparāvedanaṃ kathamiti ।

nāpi dvitīyo asidvaprabhedaḥ । sāmarthyaṃ hi sattvamiti saugatānāṃ sthitireṣā । na caitat prasādhanārthamasmākamidānīmeva prārambhaḥ; kintu yatra pramāṇapratīte vījādau vastubhūte dharmmiṇi pramāṇapratītaṃ sāmarthya tatra kṣaṇābhaṅga sādhanāya । tataścāṅkurādīnāṃ kāryyādaśanāt āhatyasāmarthyasandehe api paṭupratyakṣaprasidvaṃ sanmātratvamavadhāryyameva । anyathā na kvacidapi vastumātrasyāpi pratipattiḥ syāt । tasmācchāstrīyasattvalakṣaṇasandehe api paṭupratyakṣavalāvalambitavastubhāve aṅkurādau kāryyatvamupalabhyamānaṃ vījādeḥ sāmarthyamupasthāpayatīti nāsidvidoṣāvakāśaḥ । nāpi kśaṇikatve sāmarthyakṣatiḥ, yato virudvatā syāt, kṣaṇikatvaniyataprāgbhāvitvalakṣaṇakāraṇatvayovirodhābhāvāt, kṣaṇamātrasthāyinyapi sāmarthyasambhavāditi nādimo virodhaḥ । nāpi dvitīyo virodhaprabhedaḥ । avastuno vastuno vā svākārasya grāhyatve api, adhyavaseyavastvapekṣayaiva sarvvatra prāmāṇyapratipādanāt vastusvabhāvasyaiva kṣaṇikatvasidviriti kva virodhaḥ ।

yacca gṛhyate yaccādhyavasīyate te dve api anyanivṛttī na vastunī svalakṣaṇāvagāhitve abhilāpasaṃsargānupapatteriti cet । na । adhyavasāyasvarūpāparijñānāt agṛhīte api vastuni mānasyādipravṛttikārakatvaṃ vikalpasyādhyavasāyitvaṃ, apratibhāse api pravṛttiviṣayīkṛtatvamadhyavaseyatvam । etaccādhyavaseyatvaṃ svalakṣaṇasyaiva yujyate, nānyasya । arthakriyārthitvāt arthipravṛtteḥ । evañcādhyavasāye svalakṣaṇasyāsphuraṇameva । na ca tasyāsphuraṇe api sarvvatrāviśeṣeṇa pravṛttyākṣepaprasaṅgaḥ, pratiniyatasāmagrīprasūtāt, pratiniyatasvākārāt, pratiniyataśaktiyogāt, pratiniyata evātadrūpaparāvṛtte apratīte api pravṛttisāmarthyadarśanāt । yathā sarvvasyāsattve api vījādaṅkurasyaivotpattiḥ dṛṣṭasya niyatahetuphalabhāvasya pratikṣeptumaśakyatvāt । paraṃ vāhyenārthena sati pratibandhe prāmāṇyamanyathātvaprāmāṇyamiti viśeṣaḥ ।

tathā tṛtīyo api pakṣaḥ prayāsaphalaḥ । nānākālasyaikasya vastuno vastuto asambhavepyatadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt । dvividho hi pratyakṣasya viṣayo grāhyo adhyavaseyaśca sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt । tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva । kṣaṇagrahaṇe santānaniścayavat । rūpamātragrahaṇe ghaṭaniścayavacca । anyathā sarvvānumānocchedaprasaṅgāt । tathā hi vyāptigrahaḥ sāmānyayoḥ, viśeṣayoḥ, sāmānyaviśiṣṭaviśeṣayo rviśeṣaviśiṣṭasāmānyayorveti vikalpāḥ । nādyo vikalpaḥ sāmānyasya vādhyatvāt । avādhyatve apyadṛśyatvāt । dṛśyatve api puruṣārthānupayogitayā tasyānumeyatvāyogāt । nāpyanumitāt sāmānyāt viśeṣānumānam, sāmānyasarvvaviśeṣayorvakṣyamāṇanyāyena pratibandhapratipatterayogāt । nāpi dvitīyo viśeṣasyānanugāmitvāt । antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ । adṛṣṭa eva vā deśakālāntaravarttī । yadvā dṛṣṭādṛṣṭātmako deśakālāntarabartī atadrūpaparāvṛttaḥ sarvvo viśeṣaḥ । na prathamaḥ pakṣo ananugāmittvāt; nāpi dvitīyaḥ, adṛṣṭatvāt । na ca tṛtīyaḥ, prastutaikaviśeṣadarśane api deśakālāntaravarttināmadarśanāt ।

atha teṣāṃ sarvveṣāmeva viśeṣāṇāṃ sadṛśatvāt । sadṛśasāmagrīprasūtatvāt sadṛśakāryyakāritvāditi prattyāsattyā, ekaviśeṣagrāhakaṃ pratyakṣamatadrūpaparāvṛttamātreniścayaṃ janayadatadrūpaparāvṛttaviśeṣamātrasya vyavasthāpakam । yathaikasāmagrīpratibadvarūpamātragrāhakaṃ pratyakṣaṃ ghaṭe niścayaṃ janayadghaṭagrāhakaṃ byavasthāpyate । anyathā ghaṭo api ghaṭasantāno api pratyakṣato na sidhyet sarvvātmanā grahaṇābhāvāt । tadekadeśagrahaṇantvatadrūpaparāvṛtte apyaviśiṣṭam । yadyevamanenaiva krameṇa sarvvasya viśeṣasya viśeṣaṇaviśeṣyabhāvavat vyāptipratipattirapyastu । tat kimarthaṃ nānākālamekakṣaṇikamabhyupagantavyaṃ yena kṣaṇikatve sādhanasya virudvatvaṃ syāt iti na kaścidvirodhaprabhedaprasaṅgaḥ ।

na cāyamanekāntiko api hetuḥ । pūrvvoktakrameṇa sādharmmyadṛṣṭānte prasaṅgaviparyyayahetubhyāmanvayarūpavyāpteḥ prasādhanāt । nanu yadi prasaṅgaviparyyayahetudvayavalato ghaṭe dṛṣṭānte kṣaṇabhaṅgaḥ sidhyettadā sattvasya niyamena kṣaṇikatvena vyāptisidveranaikāntikatvaṃ na syāditi yuktam । kevala midamevāsambhavi । tathāhi śakto api ghaṭaḥ kramisahakāryyapekṣayā kramikāryyaṃ kariṣyati ।

na caitad vaktavyaṃ samartho arthaḥ svarūpeṇa karoti । svarūpañca sarvvadāstītyanupakāriṇi sahakāriṇyapekṣā na yujyata iti, satyapi svarūpeṇa kārakatve sāmarthyābhāvātkathaṃ karoti, sahakārisākalyaṃ hi sāmarthyaṃ tadvaikalyañcāsāmarthyaṃ । na ca tayorāvirbhāvatirobhāvābhyāṃ tadvataḥ kācit kṣatiḥ । tasya tābhyāmanyatvāt । tasmādarthaḥ samartho api syāt na ca karotīti sandigdhavyatirekaḥ prasaṅgahetuḥ ।

atrocyate । bhavatu tāvat sahakārisākalyameva sāmarthyaṃ । tathāpi so api tāvadbhāvaḥ svarūpeṇa kārakaḥ । tasya ca yādṛśaścaramakṣaṇe akṣepakriyādharmmā svabhāvaḥ tādṛśa eva cet prathamakṣaṇe tadā tadāpi prasahya kurbbāṇo brahmaṇāpyanivāryyaḥ । na ca so apyakṣepakriyādharmmā svabhāvaḥ sākalye sati jāto bhāvādbhinna evābhidhātuṃ śakyaḥ । bhāvasyākarttṛtvaprasaṅgāt । evaṃ yāvadyāvat dharmāntaraparikalpastāvattāvadudāsīno bhāvaḥ । tasmādyadrūpamādāya svarūpeṇāpi janayatītyucyate; tasya prāgapi bhāve kathamajaniḥ kadācit । akṣepakriyāpratyanīkasvabhāvasya prācyasya paścādanuvṛttau kathaṃ kadācidapi kāryyasambhavaḥ । nanu yadi sa evaikaḥ karttā syāt yuktametat । kintu sāmagrī janikā tataḥ sahakāryyantaravirahavelāyāṃ balīyaso api na kāryyaprasava iti kimatra virudvaṃ । na hi bhāvaḥ svarūpeṇakarotīti svarūpeṇaiva karoti । sahakārisahitādeva tataḥ kāryyotpattidarśanāt । tasmādyāptivat kāryyakāraṇabhāvo api, ekatrānyayogabyavacchedena anyatrāyogavyavacchedena nāvabodvavyaḥ, tathaiva laukikaparīkṣakāṇāṃ sampratipatteriti ।

atrocyate । yadā militāḥ santaḥ kāryyaṃ kurvvate tadaikārthakaraṇalakṣaṇaṃ sahakāritvamepāmastu ko niṣedvā? militaireva tu tatkāryya karttavyamiti kuto labhyate? pūrvvāparayorekasvabhāvatvādbhāvasya । sarvvadā jananājananayoranyataraniyataprasaṅgasya durvvāratvāt । tasmāt sāmagrī janika naikaṃ janakamiti sthiravādināṃ manorathasyāpyaviṣayaḥ । dṛśyate tāvadevamiti cet । dṛśyatāṃ kintu pūrvvasthitādeva sāmagrīmadhyapraviṣṭādbhāvāt kāryotpattiranyasmādeva vā viśiṣṭādbhāvādutpannāditi vivādapadam । tatra prāgapi sambhave sarvvadaiva kāryyotpatti rna vā kadācidapīti virodhamasamādhāya cakṣuṣī nimīlya tata eva kāryyotpattidarśanāditi sādhyānuvādamātrapravṛttaḥ kṛpāmarhatīti । na ca pratyabhijñādibalādekatvasidviḥ tat pauruṣasya lūnapunarjātakeśanakhādāvapyupalambhato nirddalanāt, lakṣaṇabhedasya ca darśayitumaśakyatvāt । sthirasidvidūṣaṇe cāsmābhiḥ prapañcato nirastatvāt । tasmāt sākṣāt kāryyakāraṇabhāvāpekṣayā ubhayatrāpyanyayogavyavacchedaḥ । vyāptau tu sākṣātparamparayā kāraṇamātrāpekṣayā kāraṇe vyāpake ayogavyavacchedaḥ । kāryye vyāpye anyayogavyavacchedaḥ । tathā tadatatsvabhāve vyāpake ayogavyavacchedaḥ । tatsvabhāve ca vyāpye anyayogavyavacchedo vikalpāruḍharūpāpekṣayā vyāptau dvividhamavadhāraṃam । nanu yadi pūrvvāparakālayorekasvabhāvo bhāvaḥ sarvvadājanakatvenājanakatvena vā vyāpta upalabdhaḥ syāttadāyaṃ prasaṅgaḥ saṅgacchate । na kṣaṇabhaṅgavādinā pūrvvāparakālayorekaḥ kaścidupalabdha iti cet । tadetadatigrāmyaṃ । tathāhi pūrvvāparakālayorekasvabhāvatve satītyasyāyamarthaḥ । parakālabhāvī janako yaḥ svabhāvo bhāvasya sa eva yadi pūrvvakālabhāvī । pūrvvakālabhāvī vā yo ajanakaḥ svabhāvaḥ sa eva yadi parakālabhāvī, tadopalabdhameva jananamajananambā syāt, tathā ca sati sidvayoreva svabhāvayorekatvārope sidvameva jananamajananambāsajyata iti ।

nanu kāryyameva sahakāriṇamapekṣate । na tu kāryyotpattihetuḥ । yasmāt dvividhaṃ sāmarthya nijamāgantukañca sahakāryyantaraṃ tato akṣaṇikasyāpi kramavat sahakārinānātvādapi kramavat kāryyanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet । ucyate । bhavatu tāvannijāgantukabhedena dvividhaṃ sāmarthyaṃ । tathāpi yat prātisvikaṃ vastusvalakṣaṇaṃ arthakriyādharmmakamavaśyamabhyupagantavyaṃ tat kiṃ prāgapi paścādeva veti vikalpya yaddūṣaṇamugdīritaṃ । tatra kimuktamaneneti na pratīmaḥ । yattu kāryyeṇaiva sahakāriṇo apekṣanta ityupatkṛtaṃ tadapi nirupayogaṃ । yadi hi kāryyameva svajanmani svatantraṃ syādyuktametat । kevalamevaṃ sati sahakārisākalyasāmarthyakalpanamaphalaṃ । svātantryādeva hi kāryyaṃ kādācitkaṃ bhaviṣyati । tathā ca sati santo hetavaḥ sarvvathāsamarthāḥ । asadetat kāryyaṃ svatantramiti viśuddhā budviḥ । atha kāryyasyaivāyamaparādho yadidaṃ samarthe kāraṇe satyapi kadācinnopapadyata iti cet । na tattarhi tat kāryyaṃ svātantryāt । yadbhāṣyaṃ ।

sarvvāvasthāsamāne api kāraṇe yadyakāryyatā ।
svatantraṃ kāryyamevaṃ syānnatatkāryyantathā sati ।।

atha na tadbhāve bhavatīti tatkāryyamucyate, kintu tadabhāvena bhavatyeveti vyatirekaprādhānyāditi cet । na । yadi hi svayambhavan bhāvayedeva hetuḥ svakāryyaṃ tadā tadabhāvaprayukto asyābhāva iti pratītiḥ syāt । no ced yathā kāraṇe satyapi kāryyasvātantryānna bhavati । tathā tadabhāve api svātantryādeva na bhūtamiti śaṅkā kena nivāryyeta । yadbhāṣyaṃ ।

tadbhāve api na bhāvaścedabhāve abhāvitā kutaḥ ।
tadabhāvaprayuktosya so abhāva iti tat kutaḥ ।।

tasmād yathaiva tadbhāve niyamena na bhavati । tathaiva tadbhāve niyamena bhavedeva । abhavacca na tatkāraṇatāmātmanaḥ kṣamate । yaccoktaṃ, prathamakāryyotpādanakāle hṛttarakāryyotpādanasvabhāvaḥ । ataḥ prathamakāla evāśeṣāṇi kāryyāṇi kuryyāditi । tadidaṃ mātā me vandhyetyādivat svavacananirodhādayuktaṃ, yo hṛttarakāryyajananasvabhāvaḥ sa kathamādau kāryyaṃ kuryyāt । na tarhi tatkāryyakaraṇasvabhāvaḥ na hi nīlotpādanasvabhāvaḥ pītādikamapi karotīti ।

atrocyate । sthirasvabhāvatve hi bhāvasya uttarakālamevedaṃ kāryyaṃ na pūrvvakālamiti kuta etat । tadabhāvācca kāraṇamapi uttarakāryyakaraṇasvabhāvamityapi kutaḥ । kiṃ kurmmaḥ uttarakālameva tasya janmeti cet; astu sthiratve tadanupapadyamānamasthiratāmādiśatu; sthiṣtvepyeṣa eva svabhāvastasya yaduttarakṣaṇa eva karotīti cet । utedānīṃ pramāṇapratyāśā । dhūmādagnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt । tasmāt pramāṇasidve svabhāvāvalambanaṃ, na tu svabhāvāvalambanena pramāṇavyālopaḥ । tasmād yadi kāraṇasyottarakāryyakārakatvamabhyupagamya kāryyasya prathamakṣaṇabhāvitvamāsajyate, syāt svavacanavirodhaḥ । yadā tu kāraṇasya sthiratve kāryyasyottarakālatvamevāsaṅgatam । ataḥ kāraṇasyāpyuttarakāryyajanakatvaṃ vastuto asambhavi tadā prasaṅgasādhanamidaṃ । jananavyavahāragocaratvaṃ hi jananena vyāptamiti prasādhitaṃ । uttarakāryyajananavyavahāragocaratvañca tvadabhyupagamāt prathamakāryyakaraṇakāla eva ghaṭe dharmmiṇi sidvaṃ । atastanmātrānubandhina uttarābhimatasya kāryyasya prathame kṣaṇe asambhavādeva prasaṅgaḥ kriyate । na hi nīlakārake api pītakārakatvārope pītasambhavaprasaṅgaḥ svavacanavirodhonāma । tadevaṃ śaktaḥ sahakāryyanapekṣitatvāt jananena vyāptaḥ । ajanayaṃśca śaktāśaktatvavirudvadharmmādhyāsādbhinna eva । nanu bhavatu prasaṅgaviparyyayabalādekakāryyaṃ pratiśaktāśaktatvalakṣaṇavirudvadharmmādhyāsaḥ । tathāpi na tato medaḥ sidhyati; tathāhi bījamaṅkurādikaṃ kurvvad yadi yenaiva svabhāvenāṅkuraṃ karoti tenaiva kṣityādikantadākṣityādīnāmapyaṅkurasvābhāvyāpattiḥ । nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhāvau parasparavirudvau syātāmityekamapi bījaṃ bhidyeta । evaṃ pradīpo api tailakṣayavarttidāhādikaṃ; tathā pūrvvarūpamapyuttararūparasagandhādikamanekaiḥ svabhāvaiḥ parikaritaṃ karoti । teṣāñca svabhāvānāmanyonyābhāvāvyabhicārādvirudvānāṃ yoge pradīpādikaṃ bhidyeta । na ca bhidyate । tanna ! virudvadharmmādhyāso bhedakaḥ, tathā bījasyāṅkuraṃ prati kārakatvaṃ garddabhādikaṃ pratyakārakatvamiti kārakatvākārakatve api virudvau dharmau । na ca tadyoge api bījabhedaḥ । tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirvirudvadharmmādhyāso na ghaṭāderbhedaka iti ।

atra brūmaḥ । bhavatu tāvadvījādīnāmanekakāryyakāritvādvarmmabhūtānekasvabhāvabhedastathāpi kaḥ prastāvovirudvadharmmādhyāsasya । svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ । virodhastu yadvidhāne yanniṣedho yanniṣedhe yadvidhānaṃ tayorekatradharmmiṇi parasparaparihārasthitatayā syāt । tadatraikaḥ svbhāvaḥ svābhāvena virudvo yukto bhāvābhāvavat । na tu svabhāvāntareṇa । ghaṭatvavastutvavat । evamaṅkurādikāritvaṃ tadakāritvena virudvaṃ na punarvastvantarakāritvena । pratyakṣavyāpāraścātra yathā nānādharmmairadhyāsitaṃ bhāvamabhinnaṃ vyavasthāpayati । tathā tatkāryyakāriṇaṃ kāryyāntarākāriṇañca । tadyadi pratiyogitvābhāvādanyonyābhāvāvyabhicāri ṇāvapi svabhāvāvavirudvo tatkārakatvānyākārakatve vā viṣayabhedādavirudve, tat kimāyātamekakāryyamprati śaktāśaktatvayoḥ parasparapratiyoginīrvirudvayordharmmayoḥ । etayorapi punaravirodhe virodho nāma dattajalāñjaliḥ । bhavatu tarhyekakāryyāpekṣayaiva sāmarthyāsāmarthyayorvirodhaḥ । kevalaṃ yathā tadeva kāryyaṃ prati kvaciddeśe śaktirdeśāntare cāśaktiriti deśabhedādavirudve śaktayaśaktī tathaikatraiva kāryye kālabhedādapyavirudve । yathāpūrvvaṃ nniḥkriyaḥ sphaṭikaḥ sa eva paścāt sakriya iti cet ।

ucyate । na hi vayaṃ paribhāṣāmātrādekatra kāryye deśabhedādavirudve śaktyaśaktī brūmaḥ । kintu virodhābhāvāt । taddeśakāryya kāritvaṃ hi taddeśakāryyākāritvena virudvaṃ । na punardeśāntare tatkāryyākāritvenānyakāryyakāritvena vā । yadyevantatkālakāryyakāritvaṃ tatkālakāryyākāritvena virudvaṃ । na punaḥ kālāntare tatkāryyākāritvenānyakāryyakāritvena vā । tatkathaṃ kālabhede api virodha iti cet । ucyate । dvayorhi dharmmayorekatradharmmiṇyanavasthitiniyamaḥ parasparaparihārasthitilakṣaṇo virodhaḥ । sa ca sākṣātparasparapratyanīkatayā bhāvābhāvavadvā bhavet । ekasya vā niyamena pramāṇāntareṇa bādhanānnityatvasattvavadvā bhavediti na kaścidarthabhedaḥ । tadatraikadharmmiṇi tat kālakāryyakāritvādhāre kālāntare tatkāryyākāritvasyānyakāryyakāritvasya vā niyamena pramāṇāntareṇa bādhanādvirodhaḥ । tathā hi yatraiva dharmmiṇi tatkālakāryyakāritvamupalabdhanna tatraiva kālāntare tat kāryyākāritvamanyakāryyakāritvaṃ vā brahmaṇāpyupasaṃharttuṃ śakyate, yenānayoravirodhaḥ syāt । kṣaṇāntare kathita prasaṅgaviparyyayahetubhyāmavaśyambhāvena dharmmibhedaprasādhanāt । na ca pratyabhijñānādekatvasidviḥ । tat pauruṣasya nirmmūlitatvāt । ata eva vajro api pakṣakūkṣau nikṣiptaḥ kathamasau sphaṭiko varākaḥ kālabhedenābhedāsādhanāya dṛṣṭāntībhavitumarhati । na caivaṃ samānakālakāryyāṇāṃ deśabhede api dharmmibhedo yukto bhedasādhakapramāṇābhāvādindriyapratyakṣeṇa nirastavibhramāśaṅkenābhedaprasādhanācca । iti na kālabhede api śaktyaśaktyorvirodhaḥ svasamayamātrādapahastayituṃ śakyaḥ । samayapramāṇayorapravṛtteriti ।

tasmāt sarvvatra virudvadharmmādhyāsasidvireva bhedasidviḥ । vipratipannaṃ prati tu virudvadharmmādhyāsādbhedavyavahāraḥ sādhyate । nanu tathāpi sattvamidamanaikāntikamevāsādhāraṇatvāt sandigdhavyatirekatvādvā । yathā hīdaṃ kramākramanivṛtto akṣaṇikānnivṛttaṃ, tathā sāpekṣatvānāpekṣatvayorekatvānekatvayorapi vyāpakayornivṛttau kṣaṇikādapi । tathāhyupasapaṇapratyayena devadattakarapallavādinā sahacaro vījakṣaṇaḥ pūrvvasmādeva puñjāt samarthojāto anapekṣa ādyātiśayasya janaka iṣyate । tatra ca samānakuśūlajanmasu bahuṣu vijasantāneṣu kasmāt kiñcideva vījaṃ paramparayāṅkurotpādānuguṇamupajanayati bījakṣaṇānnānye vījakṣaṇā bhinnasantānāntaḥpātinaḥ । nahyupasarpaṇapratyayāt prāgeva teṣāṃ samānāsamānasantānavarttināṃ vījakṣaṇānāṃ kaścit paramparātiśayaḥ । athopasarpaṇāt prāṅna tat santāna varttino api janayanti paramparayāpyaṅkurotpādānuguṇaṃ vījakṣaṇaṃ vījamātrajananātteṣāṃ । kasyacideva vījakṣaṇasyopasarpaṇapratyayasahabhuva ādyātiśayotpādaḥ । hanta tarhi yadabhāve satyutpannopi na janayedeva । tathā kevalānāṃ vyabhicārasambhavādādyātiśayotpādamaṅkuraṃ vā prati kṣityādīnāṃ parasparāpekṣāṇāmevotpādakatvamakāmakenāpi svīkarttavyaṃ । ato na tāvadanapekṣā kṣaṇikasya sambhavinī । nāpya pekṣā yujyate । samasamayakṣaṇayoḥ savyetaragoviṣāṇayorivopakāryyopakārakabhāvāyogāditi nāsidvaḥ prathamo vyāpakābhāvaḥ । api cāntyo vījakṣaṇo anapekṣo aṅkurādikaṃ kurvvan yadi yenaiva rūpeṇāṅkuraṃ karoti tenaiva kṣityādikaṃ । tadā kṣityādīnāmapi aṅkurasvābhāvyāpattirabhinnakāraṇātvāditi na tāvadekatvasambhavaḥ ।

nanu rūpāntareṇa karoti । tathā hi vījasyāṅkuraṃ pratyupādānatvaṃ kṣityādikaṃ tu prati sahakāritvaṃ । yadyevaṃ sahakāritvopādānatve kimekantatvaṃ nānā vā । ekañceta kathaṃ rūpāntareṇa janakaṃ । nānātve tvanayorvījādbhedo abhedo vā । bhede kathaṃ vījasya janakatvaṃ tābhyāmevāṅkurādīnāmutpatteḥ । abhede vā kathaṃ vījasya na nānātvaṃ bhinnatādātmyāt । etayorvā ekatvamekatādātmyāt । yadyucyeta । kśityādau janayitavye tadupādānam purvvameva kṣityādivījasya rūpāntaramiti । na tarhi vījantadanapekṣaṃ kṣityādīnāṃ janakaṃ । tadanapekṣatve teṣāmaṅkurodbhedānupapatteḥ । na cānupakārakāṇyapekṣanta iti tvayaivoktaṃ । na ca kṣaṇasyopakārasambhavo anyatra jananāt tasyābhedyatvādityanekatvamapi nāstīti dvitīyo api vyāpakābhāvo na sidvaḥ । tasmādasādhāraṇānaikāntikatvaṃ gandhavattvavaditi । yadi manyetānupakārakā api bhavanti sahakāriṇo apekṣaṇīyāśca kāryyeṇānuvihitabhāvābhāvāt sahakaraṇācca । nanvanena krameṇākṣaṇikopi bhāvo anupakārakānapi sahakāriṇaḥ kramavataḥ kramavatkāryyeṇānukṛtānvayavyatirekānapekṣiṣyate । kariṣyate ca kramavat sahakārivaśaḥ krameṇa kāryyāṇīti vyāpakānupalabdherasidveḥ । sandigdhavyatirekamanaikāntikaṃ sattvaṃ kṣaṇikatvasidvāviti ।।

atra brūmaḥ । kīdṛśaṃ punarapekṣārthamādāya kṣaṇikesāpekṣānapekṣatvanivṛttirūcyate । kiṃ sahakāriṇamapekṣata iti sahakāriṇāsyopakāraḥ karttavyaḥ ।

atha pūrvvāvasthitasyaiva vījādeḥ sahakāriṇā saha sambhūyakaraṇaṃ । yadvā purvvāvasthitasyetyanapekṣamilitāvasthasya karaṇamātramapekṣārthaḥ । atra prathamapakṣasyāsambhavādanapekṣaiva kṣaṇikasya kathamubhayavyāvṛttiḥ । yadyanapekṣaḥ kṣaṇikaḥ, kimityupasarpaṇapratyayābhāve api na karoti । karotyeva yadi syāt । svayamasambhavī tu kathaṃ karotu । atha tadvā tādṛgvā āsīditi na kaścidviśeṣaḥ । tatastādṛksvabhāvasambhavepyakaraṇaṃ sahakāriṇi nirapekṣatāṃ na kṣamata iti cet । asambadvametat । varṇasaṃsthānasāmyepyakarttustatsvabhāvatāyā virahāt । sa cādyātiśayajanakatvalakṣaṇaḥ svabhāvaviśeṣo na samānāsamānasantānavarttiṣu vījakṣaṇeṣu sarvveṣveva sambhavī kintu keṣucideva karmmakarakara pallavasahacareṣu । nanvekatra kṣetre niṣpattilabanādipūrvvakamānīyaikatra kuśūle kṣiptāni sarvvāṇyeva vījāni sādhāraṇarūpāṇyeva pratīyante, tat kutastyo ayamekavījasambhavī viśeṣonyeṣāmiti cet ।

ucyate । kāraṇaṃ khalu sarvvatra kāryye dvividhaṃ dṛṣṭamadṛṣṭañca sarvvāstikaprasidvametat । tataḥ pratyakṣaparokṣasahakāripratyayasākalyamasarvvavidā pratyakṣato na śakyaṃ pratipattuṃ । tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva vījakṣaṇānāṃ yena taeva vījakṣaṇā ādyātiśayamaṅkurambā paramparayā janayeyu rnānye vījakṣaṇāḥ । nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ sambhāvyate, sa tatrāvaśyamastīti kuto labhyamiti cet । aṅkurotpādādanumitādādyātiśayalakṣaṇāt kāryyāditi brūmaḥ । kāraṇānupalabdhestarhi tadabhāva eva bhaviṣyatīti cet । na dṛśyādṛśyasamudāyasya kāraṇasyādarśanepyabhāvasidveḥ kāraṇānupalabdheḥ sandigdhāsidvatvāt । tadayamarthaḥ । pāṇisparśavataḥ kṣaṇasya na bhedabhinnānyakālakṣaṇādbhedo veti matadvaye mitibalaṃ yasyāstyasau jitvaraḥ । tatraikasya balaṃ nimittavirahaḥ kāryyāṅgamanyasya vā । sāmagrī tu na sarvvathekṣaṇasahā kāryyantu mānānugamamiti ।।

tadevaṃ nopakāro apekṣārtha ityanapekṣyaiva kṣaṇikasya sahakāriṣu nobhayavyāvṛttiḥ । atha sambhūyakaraṇamapekṣārthaḥ । tadā yadi pūrvvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā । atha pūrvvāsthitasyetyanapekṣyamilitāvasthitasyaiva karaṇamapekṣārthastadā sāpekṣataiva nānapekṣa । tathā ca nobhayavyāvṛttirityasidvaḥ prathamo vyāpakānupalambhaḥ । tathaikatvānekatvayorapi vyāpakayoḥ kṣaṇikādvyāvṛttirasidvā । tattadyāvṛttibhedamāśrityopādānatvādikālpanikasvabhāvabhede api paramārthata ekenaiva svarūpeṇānekakāryyaniṣpādanādubhayavyāvṛtterabhāvāt । yacca vījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede api kāryyabhede api kāryyasyāhetukatvaprasaṅgādityuktaṃ tadasaṅgataṃ । kāraṇaikatvasya kāryyabhedasya ca paṭunendriyapratyakṣeṇa prasādhanāt । ekakāraṇajanyatvaikatvayorvyāpteḥ pratihatatvāt । prasaṅgasyānupadatvāt । yacca kāraṇābhede kāryyābheda ityuktaṃ tatra sāmagrīsvarūpaṃ kāraṇamabhipretaṃ sāmagrīsajātīyatve na kāryyavijātīyatetyarthaḥ । na punaḥ sāmagrīmadhyagatenaikenānekaṃ kāryyaṃ na karttavyaṃ nāma । ekasmādanekotpatteḥ pratyakṣasidvatvāt । na caivaṃ pratyabhijñānāt kālabhedepyabhedasidvirityuktaprāyam । na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdhaṃ yena tatrāpi bhedaśaṅkā syāt । śaṅkāyāmbā paṭupratyakṣasyāpyapalāpe sarvvapramāṇocchedaprasaṅgāt । nāpi sandigdhavyatirekaḥ । kṣityāderdrabyāntarasya vījasvabhāvatvenāsmābhirasvīkṛtatvāt anupakāriṇyapekṣāyāḥ pratyākhyānāt । vyāpakānupalambhasyāsidvatvāyogāt । tadetau dvāvapi vyāpakānupalambhāvasidvau na kṣaṇikāt sattvannivarttata iti nāyamasādhāraṇo hetuḥ । api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ । prakṛtavyāpakānupalambhācca sarvvathārthakriyaivāsatī ubhābhyāmbādibhyāmubhayasmādvinivarttitatvena nirāśrayatvāt । tat kathamasādhāraṇānaikāntikī bhaviṣyatyalaṃ pralāpini nirbbandhena । tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyyayayoḥ sattve hetorapi nānaikāntikatvamataḥ kṣaṇabhaṅgasidviriti sthitam ।।

iti sādharmyadṛṣṭānte anvayarūpavyāptyā

kṣaṇabhaṅgasidviḥ samāptā ।।

kṛtiriyaṃ mahāpaṇḍitaratnakīrttipādānāmiti ।।