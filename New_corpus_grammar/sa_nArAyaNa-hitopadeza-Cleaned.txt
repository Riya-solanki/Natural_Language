Nārāyaṇa Hitopadeśa

maṅgalācaraṇam

siddhiḥ sādhye satām astu prasādāt tasya dhūrjaṭeḥ ।
jāhnavī-phena-lekheva yan-mūrdhni śaśinaḥ kalā ।।

śruto hitopadeśo ayaṃ pāṭavaṃ saṃskṛtoktiṣu ।
vācāṃ sarvatra vaicitryaṃ nīti-vidyāṃ dadāti ca ।।

vidyā-praśaṃsā

ajarāmaravat prājño vidyāmarthaṃ ca cintayet ।
gṛhīta iva keśeṣu mṛtyunā dharmamācaret ।।

sarva-dravyeṣu vidyaiva dravyam āhur anuttamam ।
ahāryatvād anarghatvād akṣayatvāc ca sarvadā ।।

saṃyojayati vidyaiva nīcagāpi naraṃ sarit ।
samudram iva durgharṣaṃ nṛpaṃ bhāgyam ataḥ param ।।

vidyā dadāti vinayaṃ vinayād yāti pātratām ।
pātratvāt dhanam āpnoti dhanād dharmaṃ tataḥ sukham ।।

vidyā śastraṃ ca śāstraṃ ca dve vidye pratipattaye ।
ādyā hāsyaya vṛddhatve dvitīyādriyate sadā ।।

yan nave bhājane lagnaḥ saṃskāro nānyathā bhavet ।
kathā-cchalena bālānāṃ nītis tad iha kathyate ।।

mitra-lābhaḥ suhṛd-bhedo vigrahaḥ sandhir eva ca ।
pañca-tantrāt tathānyasmād granthād ākṛṣya likhyate ।।

atha kathā-mukham

asti bhāgīrathī-tīre pāṭaliputra-nāmadheyaṃ nagaram । tatra sarva-svāmi-guṇopetaḥ sudarśano nāma narapatir āsīt । sa bhūpatir ekadā kenāpi pāṭhyamānaṃ śloka-dvayaṃ śuśrāva-

aneka-saṃśayocchedi parokṣārthasya darśakam ।
sarvasya locanaṃ śāstraṃ yasya nāsty andha eva saḥ ।।

yauvanaṃ dhana-sampattiḥ prabhutvam avivekitā ।
ekaikam apy anarthāya kim u yatra catuṣṭayam ।।

ity ākarṇyātmanaḥ putrāṇām anadhigata-śāstrāṇāṃ nityam unmārga-gāmināṃ śāstrānanuṣṭhānenodvigna-manāḥ sa rājā cintayāmāsa ।

ko arthaḥ putreṇa jātena yo na vidvān na dhārmikaḥ ।
kāṇena cakṣuṣā kiṃ vā cakṣuḥ pīḍaiva kevalam ।।

ajāta-mṛta-mūrkhāṇāṃ varam ādyau na cāntimaḥ ।
sakṛd duḥkha-karāv ādyāv antimas tu pade pade ।।

kiṃ ca- 
varaṃ garbha-srāvo varam api ca naivābhigamanaṃ
varaṃ jātaḥ preto varam api ca kanyāvajanitā ।
varaṃ bandhyā bhāryā varam api ca garbheṣu vasatir
na vāvidvān rūpa-draviṇa-guṇa-yukto api tanayaḥ ।।

sa jāto yena jātena yāti vaṃśaḥ samunnatim ।
parivartini saṃsāre mṛtaḥ ko vā na jāyate ।।

anyac ca- 
guṇi-gaṇa-gaṇanā'rambhe
na patati kaṭhinī sa-sambhramād yasya ।
tenāmbā yadi sutinī
vada bandhyā kīdṛśī bhavati ? ।।

api ca-
dāne tapasi śaurye ca yasya na prathitaṃ manaḥ ।
vidyāyām artha-lābhe ca mātur uccāra eva saḥ ।।

aparaṃ ca-
varam eko guṇī putro na ca mūrkha-śatair api ।
ekaś candramas tamo hanti na ca tārā-gaṇair api ।।

puṇya-tīrthe kṛtaṃ yena tapaḥ kvāpy atiduṣkaram ।
tasya putro bhaved vaśyaḥ samṛddho dhārmikaḥ sudhīḥ ।।

tathā coktaṃ-
arthāgamo nityam arogitā ca priyā ca bhāryā priya-vādinī ca ।
vaśyaś ca putro artha-karī ca vidyā ṣaḍ jīva-lokasya sukhāni rājan ।।

ko dhanyo bahubhiḥ putraiḥ kuśūlāpūraṇāḍhakaiḥ ।
varam ekaḥ kulālambī yatra viśrūyate pitā ।।

ṛṇa-kartā pitā śatrur mātā ca vyabhicāriṇī ।
bhāryā rūpavatī śatruḥ putraḥ śatrur apaṇḍitaḥ ।।

yasya kasya prasūto api guṇavān pūjyate naraḥ ।
dhanur vaṃśa-viśuddho api nirguṇaḥ kiṃ kariṣyati ।।

hā hā putraka nādhītaṃ gatāsv etāsu rātriṣu ।
tena tvaṃ viduṣāṃ madhye paṅke gaur iva sīdasi ।।

tat katham idānīm ete mama putrā guṇavantaḥ kriyantām ? yataḥ-

āhāra-nidrā-bhaya-maithunāni sāmānyam etat paśubhir narāṇām ।
jñānaṃ narāṇām adhiko viśeṣo jñānena hīnāḥ paśubhiḥ samānāḥ ।।

yataḥ-
dharmārtha-kāma-mokṣāṇāṃ yasyaiko api na vidyate ।
ajāgala-stanasyeva tasya janma nirarthakam ।।

yac cocyate-
āyuḥ karma ca vittaṃ ca vidyā nidhanam eva ca ।
pañcaitāni hi sṛjyante garbhasthasyaiva dehinaḥ ।।

kiṃ ca-
avaśyaṃ bhāvino bhāvā bhavanti mahatām api ।
nagnatvaṃ nīlakaṇṭhasya mahāhi-śayanaṃ hareḥ ।।

anyac ca-
yad abhāvi na tad bhāvi bhāvi cen na tad anyathā ।
iti cintā-viṣa-ghno ayam agadaḥ kiṃ na pīyate ।।

etat kāryākṣamāṇāṃ keṣāṃcid ālasya-vacanam । puruṣakārautkārṣyam āha- 
yathā hy ekena cakreṇa na rathasya gatir bhavet ।
tathā puruṣakāreṇa vinā daivaṃ na siddhyati ।।

tathā ca-
pūrva-janma-kṛtaṃ karma tad daivam iti kathyate ।
tasmāt puruṣakāreṇa yatnaṃ kuryād atandritaḥ ।।

na daivam api saṃcintya tyajed udyogam ātmanaḥ ।
anudyogena tailāni tilebhyo nāptum arhati ।।

anyac ca- 
udyoginaṃ puruṣa-siṃham upaiti lakṣmīr
daivena deyam iti kāpuruṣā vadanti ।
daivaṃ nihatya kuru pauruṣam ātma-śaktyā
yatne kṛte yadi na sidhyati ko atra doṣaḥ ।।

yathā mṛt-piṇḍataḥ kartā kurute yad yad icchati ।
evam ātma-kṛtaṃ karma mānavaḥ pratipadyate ।।

kākatālīyavat prāptaṃ dṛṣṭvāpi nidhim agrataḥ ।
na svayaṃ daivam ādatte puruṣārtham apekṣate ।। hit

udyamena hi sidhyanti kāryāṇi na manorathaiḥ ।
nahi suptasya siṃhasya praviśanti mukhe mṛgāḥ ।।

tathā coktaṃ-
mātā śatruḥ pitā vairī yena bālo na pāṭhitaḥ ।
na śobhate sabhā-madhye haṃsa-madhye bako yathā ।।

rūpa-yauvana-sampannā viśāla-kula-sambhavāḥ ।
vidyā-hīnā na śobhante nirgandhā iva kiṃśukāḥ ।।

aparac ca-
pustakeṣu ca nādhītaṃ nādhītaṃ guru-sannidhau ।
na śobhate sambhā-madhye jāra-garbha iva striyāḥ ।।

etac cintayitvā rājā paṇḍita-sabhāṃ kāritavān । rājovāca-bho bhoḥ paṇḍitāḥ ! śrūyatāṃ mama vacanam । asti kaścid evambhūto vidvān yo mama putrāṇāṃ nityam unmārga-gāminām anadhigata-śāstrāṇām idānīṃ nīti-śāstropadeśena punar janma kārayituṃ samarthaḥ ? yataḥ-

kācaḥ kāñcana-saṃsargād dhatte mārakatīr dyutīḥ ।
tathā sat-sannidhānena mūrkho yāti pravīṇatām ।।

uktaṃ ca-
hīyate hi matis tāta hīnaiḥ saha samāgamāt ।
samaiś ca samatām eti viśiṣṭaiś ca viśiṣṭatām ।।

atrāntare viṣṇu-śarma-nāmā mahā-paṇḍitaḥ sakala-nīiti-śāstra-tattva-jño bṛhaspatir ivābravīt-deva mahākula-sambhūtā ete rājaputrāḥ । tat mayā nītiṃ grāhayituṃ śakyante । yataḥ-

nādravye nihitā kācit kriyā phalavatī bhavet ।
na vyāpāra-śatenāpi śukavat pāṭhyate bakaḥ ।।

anyac ca-
asmiṃs tu nirguṇaṃ gotre nāpatyam upajāyate ।
ākare padya-rāgānāṃ janma kāca-maṇeḥ kutaḥ ।।

ato ahaṃ ṣaṇ-māsābhyantare bhavat-putrān nīti-śāstrābhijñān kariṣyāmi । rājā sa-vinayaṃ punar uvāca ।

kīṭo api sumanaḥ-saṅgād ārohati satāṃ śiraḥ ।
aśmāpi yāti devatvaṃ mahadbhiḥ supratiṣṭhitaḥ ।।

anyac ca-
yathodaya-girer dravyaṃ sannikarṣeṇa dīpyate ।
tathā sat-sannidhānena hīna-varṇo api dīpyate ।।

guṇā guṇajñeṣu guṇā bhavanti
te nirguṇaṃ prāpya bhavanti doṣāḥ ।
āsvādya-toyāḥ pravahanti nadyaḥ
samudram āsādya bhavanty upeyāḥ ।।

tad eteṣām asmat-putrāṇāṃ nīti-śāstropadeśāya bhavantaḥ pramāṇam ity uktvā tasya viṣṇu-śarmaṇo kare bahumāna-puraḥsaraṃ putrān samarpitavān ।।

i mitra-lābhaḥ

atha prāsāda-pṛṣṭhe sukhopaviṣṭānāṃ rājaputrāṇāṃ purastāt prastāva-krameṇa paṇḍito abravīt-bho rāja-putrāḥ śṛṇuta-

kāvya-śāstra-vinodena kālo gacchati dhīmatām ।
vyasanena tu mūrkhāṇāṃ nidrayā kalahena vā ।।

tad bhavatāṃ vinodāya kāka-kūrmādīnāṃ vicitrāṃ kathāṃ kathayiṣyāmi । rāja-putrair uktam-ārya ! kathyatāṃ । viṣṇu-śarmovāca-śṛṇuta yūyam । samprati mitra-lābhaḥ prastūyate । yasyāyam ādyaḥ ślokaḥ-

asādhanā vitta-hīnā buddhimantaḥ suhṛn-matāḥ ।
sādhayanty āśu kāryāṇi kāka-kūrma-mṛgākhuvat ।।

rājaputrā ūcuḥ-katham etat ?

so abravīt-asti godāvarī-tīre viśālaḥ śālmalī-taruḥ । tatra nānā-dig-deśād āgatya rātrau pakṣiṇo nivasanti । atha kadācid avasannāyāṃ rātrau astācala-cūḍāvalambini bhagavati kumudinī-nāyake candramasi । laghupatana-nāmā vāyasaḥ prabuddhaḥ kṛtāntam iva dvitīyam aṭantaṃ pāśa-hastaṃ vyāgham apaśyat । tam ālokyācintayat-adya prātar evāniṣṭa-darśanaṃ jātam । na jāne kim anabhimataṃ darśayiṣyati । ity uktvā tad anusaraṇa-krameṇa vyākulaś calati । yataḥ-

śoka-sthāna-sahasrāṇi bhaya-sthāna-śatāni ca ।
divase divase mūḍham āviśanti na paṇḍitam ।।

anyac ca-viṣayiṇām idam avaśyaṃ kartavyam ।
utthāyotthāya boddhavyaṃ kim adya sukṛtaṃ kṛtam ।
āyuṣaḥ khaṇḍam ādāya ravir astaṃ gamiṣyati ।।

atha tena vyādhena taṇḍula-kaṇān vikīrya jālaṃ vistīrṇam । sa ca tatra pracchanno bhūtvā sthitaḥ । asminn eva kāle citragrīva-nāmā kapota-rājaḥ sa-parivāro viyati visarpaṃs taṇḍula-kaṇān avalokayāmāsa । tataḥ kapota-rājas taṇḍula-kaṇa-lubdhān kapotān prāha-kuto atra nirjane vane taṇḍula-kaṇānāṃ sambhavaḥ । tan nirūpyatāṃ tāvat । bhadram idaṃ na paśyāmi prāyeṇānena taṇḍula-kaṇa-lobhenāsmābhir api tathā bhavitavyam ।

kaṅkaṇasya tu lobhena magnaḥ paṅke sudustare ।
vṛddha-vyāghreṇa samprāptaḥ pathikaḥ sammṛtaḥ ।।

kapotā ūcuḥ-katham etat ? kathā 

so abravīt-aham ekadā dakṣiṇāraṇye carann apaśyam eko vṛddho vyāghraḥ snātaḥ kuśa-hastaḥ saras-tīre brūte-bho bho panthāḥ ! idaṃ suvarṇa-kaṅkaṇaṃ gṛhyatām । tato lobhākṛṣṭena kenacit pānthena ālocitam-bhāgyena etat sambhavati । kintu asmin ātma-sandehe pravṛttir na vidheyā । yataḥ-

aniṣṭād iṣṭa-lābhe'pi na gatir jāyate śubhā ।
yatrāste viṣa-saṃsargo amṛtaṃ tad api mṛtyave ।।

kintu sarvatrārthārjana-pravṛttau sandeha eva । tathā coktam-

na saṃśayam anāruhya naro bhadrāṇi paśyati ।
saṃśayaṃ punar āruhya yadi jīvati paśyati ।।

tan nirūpayāmi tāvat । prakāśaṃ brūte । kutra tava kaṅkaṇam ? vyāghro hastaṃ prasārya darśayati । pāntho avadat-kathaṃ mārātmake tvayi viśvāsaḥ ?

vyāghra uvāca-śṛṇu re pāntha ! prāg eva yauvana-daśāyām aham atīva durvṛtta āsam । aneka-go-mānuṣāṇāṃ vadhād me putrā mṛtā dārāś ca । vaṃśa-hīnaś cāham । tataḥ kenacid dhārmikeṇāham upadiṣṭaḥ । dāna-dharmādikaṃ caratu bhavān iti । tad-upadeśādi-dānīm ahaṃ snāna-śīlo dātā vṛddho galita-nakha-dantaḥ na kathaṃ viśvāsa-bhūmiḥ ? uktaṃ ca-

ijyā'dhyayana-dānāni tapaḥ satyaṃ dhṛtiḥ kṣamā ।
alobha iti mārgo ayaṃ dharmasyāṣṭa-vidhaḥ smṛtaḥ ।।

tatra pūrvaś caturvargo dambhārtham api sevyate ।
uttaras tu caturvargo mahātmany eva tiṣṭhati ।।

mama caitāvān lobha-virahaḥ । yena sva-hasta-stham api suvarṇa-kaṅkaṇaṃ yasmai kasmaicid dātum icchāmi tathāpi vyāghro mānuṣaṃ khādatīti lokāpavādo durnivāraḥ । yataḥ-

gatānugatiko lokaḥ kuṭṭanīm upadeśinīm ।
pramāṇayati no dharme yathā goghnam api dvijam ।।

mayā ca dharma-śāstrāṇi adhītāni । śṛṇu-

maru-sthalyāṃ yathā vṛṣṭiḥ kṣudhārte bhojanaṃ tathā ।
daridre dīyate dānaṃ saphalaṃ pāṇḍu-nandana ।।

prāṇā yathātmano abhīṣṭā bhūtānām api te tathā ।
ātmaupamyena bhūtānāṃ dayāṃ kurvanti sādhavaḥ ।।

aparaṃ ca-
pratyākhyāne ca dāne ca sukha-duḥkhe priyāpriye ।
ātmaupamyena puruṣaḥ pramāṇam adhigacchati ।।

anyac ca-
mātṛvat para-dāreṣu para-dravyeṣu loṣṭravat ।
ātmavat sarva-bhūteṣu yaḥ paśyati sa paṇḍitaḥ ।।

tvaṃ ca atīva-durgataḥ । tena tat tubhyaṃ dātuṃ sa-yatno aham । tathā coktam-

daridrān bhara kaunteya mā prayaccheśvare dhanam ।
vyādhitasyauṣadhaṃ pathyaṃ nīrujasya kim auṣadhaiḥ ।।

anyat ca-
dātavyam iti yad dānaṃ dīyate'nupakāriṇi ।
deśe kāle ca pātre ca tad dānaṃ sāttvikaṃ viduḥ ।।

tad atra sarasi snātvā suvarṇa-kaṅkaṇam idaṃ gṛhāṇa । tato yāvad asau tad-vacaḥ-pratīto lobhāt saraḥ snātuṃ praviṣṭaḥ, tāvan mahā-paṅke nimagnaḥ palāyitum akṣamaḥ । taṃ paṅke patitaṃ dṛṣṭvā vyāghro avadat-ahaha mahā-paṅke patito asi । atas tvām aham utthāpayāmi । ity uktvā śanaiḥ śanair upagamya tena vyāghreṇa dhṛtaḥ sa pāntho acintayat-

na dharma-śāstraṃ paṭhatīti kāraṇaṃ
na cāpi vedādhyayanaṃ durātmanaḥ ।
svabhāva evātra tathātiricyate
yathā prakṛtyā madhuraṃ gavāṃ payaḥ ।।

kiṃ ca-
avaśendriya-cittānāṃ hasti-snānam iva kriyā ।
durbhagābharaṇa-prāyo jñānaṃ bhāraḥ kriyāṃ vinā ।।

tan mayā bhadraṃ na kṛtam । yad atra mārātmake viśvāsaḥ kṛtaḥ । tathā coktam-

nadīnāṃ śastra-pāṇīnāṃ nakhināṃ śṛṅgiṇāṃ tathā ।
viśvāso naiva kartavyaḥ strīṣu rāja-kuleṣu ca ।।

aparaṃ ca-
sarvasya hi parīkṣyante svabhāvā netare guṇāḥ ।
atītya hi guṇān sarvān svabhāvo mūrdhni vartate ।।

anyac ca- 
sa hi gagana-vihārī kalmaṣa-dhvaṃsa-kārī
daśa-śata-kara-dhārī jyotiṣāṃ madhya-cārī ।
vidhur api vidhi-yogād grasyate rāhuṇāsau
likhitam api lalāṭe projjhitaṃ kaḥ samarthaḥ ।।

iti cintayann evāsau vyāghreṇa dhṛtvā vyāpāditaḥ khāditaś ca । ato ahaṃ bravīmi-kaṅkaṇasya tu lobhenety ādi । ata eva sarvathāvicāritaṃ karma na kartavyam iti । yataḥ-

sujīrṇam annaṃ suvicakṣaṇaḥ sutaḥ
suśāsitā strī nṛpatiḥ susevitaḥ ।
sucintya coktaṃ suvicārya yat kṛtaṃ
sudīrgha-kāle'pi na yāti vikriyām ।।

etad vacanaṃ śrutvā kaścit kapotaḥ sa-darpam āha-āḥ ! kim evam ucyate ?

vṛddhasya vacanaṃ grāhyam āpat-kāle hy upasthite ।
sarvatraivaṃ vicāre ca bhojane'pi pravartatām ।।

yataḥ-
śaṅkābhiḥ sarvam ākrāntam annaṃ pānaṃ ca bhūtale ।
pravṛttiḥ kutra kartavyā jīvitavyaṃ kathaṃ na vā ? ।।

yathā coktam-
īrṣyī ghṛṇī tv asantuṣṭaḥ krodhano nitya-śaṅkitaḥ ।
para-bhāgyopajīvī ca ṣaḍ ete nitya-duḥkhitāḥ ।।

etac chrutvā taṇḍul-kaṇa-lobhena nabho-maṇḍalād avatīryas arve kapotās tatropaviṣṭāḥ । yataḥ-

sumahānty api śāstrāṇi dhārayanto bahu-śrutāḥ ।
chettāḥ saṃayānāṃ ca kliśyante lobha-mohitāḥ ।।

anyac ca-
lobhāt krodhaḥ prabhavati lobhāt kāmaḥ prajāyate ।
lobhān mohaś ca nāśaś ca lobhaḥ pāpasya kāraṇam ।।

anyac ca- 
asaṃbhavaṃ hema-mṛgasya janma
tathāpi rāmo lulubhe mṛgāya ।
prāyaḥ samāpanna-vipatti-kāle
dhiyo api puṃsāṃ malinā bhavanti ।।

anantaraṃ te sarve jāla-nibaddhā babhūvuḥ, tato yasya vacanāt tatrāvalambitās taṃ sarve tiraskurvanti sma । yataḥ,

na gaṇasyāgrato gacchet siddhe kārye samaṃ phalam ।
yadi kārya-vipattiḥ syān mukharas tatra hanyate ।।

tasya tiraskāraṃ śrutvā citragrīva uvāca-nāyam asya doṣaḥ, yataḥ

āpadām āpatantīnāṃ hito apy āyāti hetutām ।
mātṛ-jaṅghā hi vatsasya stambhī-bhavati bandhane ।।

anyac ca-
sa bandhur yo vipannānām āpad-uddharaṇa-kṣamaḥ ।
na tu bhīta-paritrāṇa-vastūpālambha-paṇḍitaḥ ।।

vipat-kāle vismaya eva kāpuruṣa-lakṣaṇam । tad atra dhairyam avalambya pratīkāraś cintyatām, yataḥ-

vipadi dhairyam athābhyudaye kṣamā
sadasi vākya-paṭutā yudhi vikramaḥ ।
yaśasi cābhirucir vyasanaṃ śrutau
prakṛti-siddham idaṃ hi mahātmanām ।।

sampadi yasya na harṣo vipadi viṣādo raṇe ca bhīrutvam ।
taṃ bhuvana-traya-tilakaṃ janayati jananī sutaṃ viralam ।।

anyac ca-
ṣaḍ-doṣāḥ puruṣeṇeha hātavyā bhūtim icchatā ।
nidrā tandrā bhayaṃ krodha ālasyaṃ dīrgha-sūtratā ।।

idānīm api evaṃ kriyatām-sarvair ekacittībhūya jālam ādāya uḍḍīyatām । yataḥ-

alpānām api vastūnāṃ saṃhatiḥ kārya-sādhikā ।
tṛṇair guṇatvam āpannair badhyante matta-dantinaḥ ।।

saṃhatiḥ śreyasī puṃsāṃ svakulair alpakair api ।
tuṣeṇāpi parityaktā na prarohanti taṇḍulāḥ ।।

iti vicitya pakṣiṇaḥ sarve jālam ādāya utpatitāḥ । anantaraṃ ca vyādhaḥ sudūrāj jālāpahārakāṃs tān avalokya paścād dhāvito acintayat-

saṃhatās tu haranty ete mama jālaṃ vihaṅgamāḥ ।
yadā tu nipatiṣyanti vaśam eṣyanti me tadā ।।

tatas teṣu cakṣur viṣayam atikrānteṣu pakṣiṣu sa vyādho nivṛttaḥ । atha lubdhakaṃ nivṛttaṃ dṛṣṭvā kapotā ūcuḥ-svāmin ! kim idānīṃ kartum ucitam ?

citragrīva uvāca- mātā mitraṃ pitā ceti svabhāvāt tritayaṃ hitam । kārya-kāraṇataś cānye bhavanti hita-buddhayaḥ ।।

tan me mitraṃ hiraṇyako nāma mūṣika-rājo gaṇḍakī-tīre citra-vane nivasati । so asmākaṃ pāśāṃś chetsyati ity ālocya sarve hiraṇyaka-vivara-samīpaṃ gatāḥ । hiraṇyakaś ca sarvadā apāya-śaṅkayā śata-dvāraṃ vivaraṃ kṛtvā nivasati । tato hiraṇyakaḥ kapotāvapāta-bhayāc cakitaḥ tūṣṇīṃ sthitaḥ । citragrīva uvāca-sakhe hiraṇyaka ! katham asmān na sambhāṣase ?

tato hiraṇyakas tad-vacanaṃ pratyabhijñāya sa-sambhramaṃ bahir niḥsṛtya abravīt-āḥ ! puṇyavān asmi priya-suhṛn me citragrīvaḥ samāyātaḥ ।

yasya mitreṇa sambhāṣo yasya mitreṇa saṃsthitiḥ ।
yasya mitreṇa saṃlāpas tato nāstīha puṇyavān ।।

atha pāśa-baddhāṃś caitān dṛṣṭvā sa-vismayaḥ kṣaṇaṃ sthitvā uvāca-sakhe ! kim etat ?

citragrīva uvāca-sakhe ! asmākaṃ prāktana-janma-karmaṇaḥ phalam etat ।

yasmāc ca yena ca yathā ca yadā ca yac ca
yāvac ca yatra ca śubhāśubham ātma-karma ।
tasmāc ca tena ca tathā ca tadā ca tac ca
tāvac ca tatra ca vidhātṛ-vaśād upaiti ।।

rāga-śoka-parītāpa-bandhana-vyasanāni ca । ātmāparādha-vṛkṣāṇāṃ phalāny etāni dehinām ।।

etac chrutvā hiraṇyakaś citragrīvasya bandhanaṃ chettuṃ satvaram upasarpati । tatra citragrīva uvāca-mitra ! mā maivaṃ kuru । prathamam asmad-āśritānām eteṣāṃ tāvat pāśāṃś chindhi । mama pāśaṃ paścāc chetsyasi ।

hiraṇyako apy āha-aham alpa-śaktiḥ । dantāś ca me komalāḥ । tad eteṣāṃ pāśāṃś chettuṃ kathaṃ samartho bhavāmi ? tat yāvan me dantā na truṭyanti, tāvat tava pāśaṃ chinadmi । tad-anantaram apy eteṣāṃ bandhanaṃ yāvat śakyaṃ chetsyāmi ।

citragrīva uvāca-astv evam । tathāpi yathā-śakti bandhanam eteṣāṃ khaṇḍaya ।

hiraṇyakenoktam-ātma-parityāgena yadāśritānāṃ parirakṣaṇaṃ tan na nīti-vedināṃ sammatam । yataḥ-

āpad-arthe dhanaṃ rakṣed dārān rakṣed dhanair api ।
ātmānaṃ satataṃ rakṣed dārair api dhanair api ।।

anyac ca
dharmārtha-kāma-mokṣāṇāṃ prāṇāḥ saṃsthita-hetavaḥ ।
tān nighnatā kiṃ na hataṃ rakṣatā kiṃ na rakṣitam ।।

citragrīva uvāca-sakhe ! nītis tāvad īdṛśy eva, kintv aham asmad-āśritānāṃ duḥkhaṃ soḍhuṃ sarvathāsamarthas tenedaṃ bravīmi । yataḥ-

dhanāni jīvitaṃ caiva parārthe prājña utsṛjet ।
sannimitte varaṃ tyāgo vināśe niyate sati ।।

ayam aparaś cāsādhāraṇo hetuḥ ।

jāti-dravya-balānāṃ ca sāmyam eṣāṃ mayā saha ।
mat-prabhutva-phalaṃ brūhi kadā kiṃ tad bhaviṣyati ।।

anyac ca-
vinā vartanam evaite na tyajanti mamāntikam ।
tan me prāṇa-vyayenāpi jīvayaitān mamāśritān ।।

kiṃ ca-
māṃsa-mūtra-purīṣāsthi-pūrite'tra kalevare ।
vinaśvare vihāyāsthāṃ yaśaḥ pālaya mitra me ।।

aparaṃ ca paśya-
yadi nityam anityena nirmalaṃ mala-vāhinā ।
yaśaḥ kāyena labhyeta tan na labdhaṃ bhaven nu kim ।।

yataḥ-
śarīrasya guṇānāṃ ca dūram atyantam antaram ।
śarīraṃ kṣaṇa-vidhvaṃsi kalpānta-sthāyino guṇāḥ ।।

ity ākarṇya hiraṇyakaḥ prahṛṣṭa-manāḥ pulakitaḥ san abravīt-sādhu mitra ! sādhu । anenāśrita-vātsalyena trailokyasyāpi prabhutvaṃ tvayi yujyate । evam uktvā tena sarveṣāṃ kapotānāṃ bandhanāni chinnāni । tato hiraṇyakaḥ sarvān sādaraṃ sampūjya āha-sakhe citragrīva ! sarvathātra jāla-bandhana-vidhau sati doṣam āśaṅkya ātmani avajñā na kartavyā । yataḥ-

yo adhikād yojana-śatān paśyatīhāmiṣaṃ khagaḥ ।
sa eva prāpta-kālas tu pāśa-bandhaṃ na paśyati ।।

aparaṃ ca- 
śaśi-divākarayor graha-pīḍanaṃ
gaja-bhujaṅgamayor api bandhanam ।
matimatāṃ ca vilokya daridratāṃ
vidhir aho balavān iti me matiḥ ।।

anyac ca- 
vyomaikānta-vihāriṇo api vihagāḥ samprāpnuvanty āpadaṃ
badhyante nipuṇair agādha-salilān matsyāḥ samudrād api ।
durnītaṃ kim ihāsti kiṃ sucaritaṃ kaḥ sthāna-lābhe guṇaḥ
kālo hi vyasana-prasārita-karo gṛhṇāti dūrād api ।।

iti prabodhya ātithyaṃ kṛtvā āliṅgya ca tena sampreṣitaś citragrīvo api saparivāro yatheṣṭa-deśān yayau, hiraṇyako api sva-vivaraṃ praviṣṭaḥ ।

yāni kāni ca mitrāṇi kartavyāni śatāni ca ।
paśya mūṣika-mitreṇa kapotā mukta-bandhanāḥ ।।

atha laghu-patanaka-nāmā kākaḥ sarva-vṛttānta-darśī sāścaryam idam āha-aho hiraṇyaka ! ślāghyo asi, ato aham api tvayā saha maitrīṃ kartum icchāmi । atas tvaṃ māṃ maitryeṇānugrahītum arhasi । etac chrutvā hiraṇyako api vivarābhyantarād āha-kas tvam ?

sa brūte-laghupatanaka-nāmā vāyaso aham । hiraṇyako vihasyāha-kā tvayā saha maitrī ? yataḥ-

yad yena yujyate loke budhas tat tena yojayet ।
aham annaṃ bhavān bhoktā kathaṃ prītir bhaviṣyati ।।

aparaṃ ca-
bhakṣya-bhakṣayoḥ prītir vipatteḥ kāraṇaṃ matam ।
śṛgālāt pāśabaddho asau mṛgaḥ kākena rakṣitaḥ ।।

vāyaso abravītkatham etat ?

hiraṇyakaḥ kathayati-

kathā 

asti magadha-deśe campakavatī nāma araṇyānī । tasyāṃ cirāt mahatā snehena mṛga-kākau nivasataḥ । sa ca mṛgaḥ svecchayā bhrāmyan hṛṣṭa-puṣṭāṅgaḥ kenacit śṛgālenāvalokitaḥ । taṃ dṛṣṭvā śṛgālo acintayat-āḥ ! katham etan-māṃsaṃ sulalitaṃ bhakṣayāmi ? bhavatu, viśvāsaṃ tāvad utpādayāmi ity ālocya upasṛtyābravīt-mitra ! kuśalaṃ te ?

mṛgeṇoktam-kas tvam ?

sa brūte-kṣudra-buddhi-nāmā jambuko aham । atrāraṇye bandhu-hīno mṛtavat ekākī nivasāmi । idānīṃ tvāṃ mitram āsādya punaḥ sa-bandhur jīva-lokaṃ praviṣṭo asmi । adhunā tavānucareṇa mayā sarvathā bhavitavyam iti ।

mṛgeṇoktam-evam astu ।

tataḥ paścād astaṃ gate savitari bhagavati marīci-mālini tau mṛgasya vāsa-bhūmiṃ gatau । tatra campaka-vṛkṣa-śākhāyāṃ subuddhi-nāmā kāko mṛgasya cira-mitraṃ nivasati । tau dṛṣṭvā kāko avadat-sakhe citrāṅga ! ko ayaṃ dvitīyaḥ ? mṛgo brūte-mitra ! akasmād āgantunā saha maitrī na yuktā । tan na bhadram ācaritam । tathā coktam-

ajñāta-kula-śīlasya vāso deyo na kasyacit ।
mārjārasya hi doṣeṇa hato gṛdhro jarad-gavaḥ ।।

tau āhatuḥkatham etat ?

kākaḥ kathayati- kathā 

asti bhāgīrathī-tīre gṛdhrakūṭa-nāmni parvate mahān parkaṭī-vṛkṣaḥ tasya koṭare daiva-durvipākāt galita-nakha-nayano jaradgava-nāmā gṛdhraḥ prativasati । atha kṛpayā taj-jīvanāya tad-vṛkṣa-vāsinaḥ pakṣiṇaḥ svāhārāt kiṃcit kiṃcid uddhṛtya tasmai dadati, tenāsau jīvati, teṣāṃ śāvaka-rakṣāṃ ca karoti । atha kadācit dīrghakarṇa-nāmā mārjāraḥ pakṣi-śāvakān bhakṣayituṃ tatrāgataḥ । tatas tam āyāntaṃ dṛṣṭvā pakṣi-śāvakair bhayārtaiḥ kolāhalaḥ kṛtaḥ । tac chrutvā jaradgavena uktam-ko ayam āyāti ? dīrghakarṇo gṛdhram avalokya sa-bhayam āha-hā hato asmi yato ayaṃ māṃ vyāpādayiṣyati । athavā-

tāvad bhayasya bhetavyaṃ yāvad bhayam anāgatam ।
āgataṃ tu bhayaṃ vīkṣya naraḥ kuryād yathocitam ।।

adhunātisannidhāne palāyitum akṣamaḥ । tad yathā bhavitavyaṃ tathā bhavatu, tāvat viśvāsam utpādyāsya samīpam upagacchāmīty ālocya tam upasṛtyābravīt-ārya ! tvām abhivande ।

gṛdhro avadat-kas tvam ?

so avadat-mārjāro aham ।

gṛdhro brūte-dūram apasara no cet hantavyo asi mayā ।

mārjāro avadat-śrūyatāṃ tāvat mad-vacanam । tato yady ahaṃ vadhyas tadā hantavyaḥ । yataḥ -

jāti-mātreṇa kiṃ kaścid vadhyate pūjyate kvacit ।
vyavahāraṃ parijñāya vadhyaḥ pūjyo athavā bhavet ।।

gṛdhro brūte-brūhi kim artham āgato asi ?

so avadat-aham atra gaṅgā-tīre nitya-snāyī nirāmiṣāśī brahmacārī cāndrāyaṇa-vratam ācaraṃs tiṣṭhāmi । yuṣmān dharma-jñāna-ratāḥ prema-viśvāsa-bhūmayaḥ iti pakṣiṇaḥ sarve sarvadā mamāgre prastuvanti, ato bhavadbhyo vidyāvayo-vṛddhebhyo dharmaṃ śrotum ihāgataḥ । bhavantaś caitādṛśā dharmajñāḥ, yan mām atithiṃ hantum udyatāḥ ? gṛhastha-dharmaś ca eṣaḥ -

arāv apy ucitaṃ kāryam ātithyaṃ gṛham āgate ।
chettum apy āgate chāyāṃ nopasaṃharate drumaḥ ।।

kiṃ ca-yadi annaṃ nāsti, tadā suprītenāpi vacasā tāvad atithiḥ pūjya eva ।

tṛṇāni bhūmir udakaṃ vāk caturthī ca sūnṛtā ।
etāny api satāṃ gehe nocchidyante kadācana ।।

anyac ca-
bālo vā yadi vā vṛddho yuvā vā gṛham āgataḥ ।
tasya pūjā vidhātavyā sarvasyābhyāgato guruḥ ।।

aparaṃ ca-
nirguṇeṣv api sattveṣu dayāṃ kurvanti sādhavaḥ ।
na hi saṃharate jyotsnāṃ candraś cāṇḍāla-veśmanaḥ ।।

anyac ca-
atithir yasya bhagnāśo gṛhāt pratinivartate ।
sa dattvā duṣkṛtaṃ tasmai puṇyam ādāya gacchati ।।

anyac ca-
uttamasyāpi varṇasya nīco api gṛham āgataḥ ।
pūjanīyo yathā-yogyaṃ sarva-deva-mayo atithiḥ ।।

gṛdhro avadat-mārjāro hi māṃsa-ruciḥ । pakṣi-śāvakāś cātra nivasanti । tenāham eva bravīmi । tac chrutvā mārjāro bhūmiṃ spṛṣṭvā karṇau spṛśati, brūte ca-mayā dharma-śāstraṃ śrutvā vīta-rāgenedaṃ duṣkaraṃ vrataṃ cāndrāyaṇam adhyavasitam । yataḥ parasparaṃ vivadamānānām api dharma-śāstrāṇām ahiṃsā paramo dharmaḥ ity atraikamatyam । yataḥ-

sarva-hiṃsā-nivṛttā ye narāḥ sarva-sahāś ca ye ।
sarvasyāśraya-bhūtāś ca te narāḥ svarga-gāminaḥ ।।

anyac ca-
eka eva suhṛd dharmo nidhane'py anuyāti yaḥ ।
śarīreṇa samaṃ nāśaṃ sarvam anyad hi gacchati ।।

kiṃ ca-
yo atti yasya yadā māṃsam ubhayoḥ paśyatāntaram ।
ekasya kṣaṇikā prītir anyaḥ prāṇair vimucyate ।।

api ca-
martavyam iti yad duḥkhaṃ puruṣasyopajāyate ।
śakyas tenānumānena paro api parirakṣitum ।।

śṛṇu punaḥ-
svacchanda-vana-jātena śākenāpi prapūryate ।
asya dagdhodarasyārthe kaḥ kuryāt pātakaṃ mahat ।।

evaṃ viśvāsya sa mārjāras taru-koṭare sthitaḥ । tato dineṣu gacchatsu asau pakṣi-śāvakān ākramya sva-koṭaram ānīya pratyahaṃ khādati । atha yeṣām apatyāni khāditāni । taiḥ śokārtair vilapadbhir itas tato jijñāsā samārabdhā । tat parijñāya mārjāraḥ koṭarān niḥsṛtya bahiḥ palāyitaḥ । paścāt pakṣibhir itas tato nirūpayadbhis tatra taru-koṭare śāvakāḥ khāditā iti sarvaiḥ pakṣibhir niścitya ca gṛdhro vyāpāditaḥ । ato ahaṃ bravīmi-ajñāta-kula-śīlasya ity ādi ।

ity ākarṇya sa jambukaḥ sa-kopam āha-mṛgasya prathama-darśana-dine bhavān api ajñāta-kula-śīla eva āsīt । tat kathaṃ bhavatā saha etasya snehānuvṛttir uttarottaraṃ vardhate ? athavā-

yatra vidvaj-jano nāsti ślāghyas tatrālpadhīr api ।
nirasta-pādape deśe eraṇḍo api drumāyate ।।

anyac ca-
ayaṃ nijaḥ paro veti gaṇanā laghu-cetasām ।
udāra-caritānāṃ tu vasudhaiva kuṭumbakam ।।

yathā cāyaṃ mṛgo mama bandhus tathā bhavān api । mṛgo abravīt kamanena uttarottareṇa ? sarvair ekatra viśrambhālāpaiḥ sukham anubhavadbhiḥ sthīyatām । yataḥ- 
na kaścit kasyacin mitraṃ na kaścit kasyacid ripuḥ ।
vyavahāreṇa mitrāṇi jāyante ripavas tathā ।।

kākena uktam-evam astu । atha prātaḥ sarve yathābhimata-deśaṃ gatāḥ । ekadā nibhṛtaṃ śṛgālo brūte-sakhe mṛga ! etasminn eva vanaika-deśe sasya-pūrṇaṃ kṣetram asti । tad ahaṃ tvāṃ tatra nītvā darśayāmi । tathā kṛte sati mṛgaḥ pratyahaṃ tatra gatvā sasyaṃ khādati । tato dina-katipayena kṣetra-patinā tad dṛṣṭvā pāśās tatra yojitāḥ । anantaraṃ punar āgato mṛgaḥ tatra caran pāśair baddho acintayat-ko mām itaḥ kāla-pāśād iva vyādha-pāśāt trātuṃ mitrād anyaḥ samarthaḥ ?

atrāntare jambukas tatrāgatya upasthito acintayat-phalitas tāvad asmākaṃ kapaṭa-prabandhaḥ । manoratha-siddhir api bāhulyān me bhaviṣyati । yataḥ etasya uktṛtyamānasya māṃsāsṛg-liptāni asthīni mayā avaśyaṃ prāptavyāni । tāni ca bāhulyena mama bhojanāni bhaviṣyanti । sa ca mṛgas taṃ dṛṣṭvā ullāsito brūte-sakhe ! chindhi tāvan mama bandhanam । satvaraṃ trāyasva mām । yataḥ-

āpatsu mitraṃ jānīyād raṇe śūraṃ ṛṇe śucim ।
bhāryāṃ kṣīṇeṣu vitteṣu vyasaneṣu ca bāndhavān ।।

aparaṃ ca-
utsave vyasane prāpte durbhikṣe śatru-saṅkaṭe ।
rāja-dvāre śmaśāne ca yas tiṣṭhati sa bāndhavaḥ ।।

jambukaḥ pāśaṃ muhur muhur vilokyācintayat-dṛḍhas tāvad ayaṃ bandhaḥ । brūte ca-sakhe ! snāyu-nirmitāḥ pāśāḥ, tad adya bhaṭṭāraka-vāre katham etān dantaiḥ spṛśāmi ? mitra ! yadi citte na anyathā manyase, tadā prabhāte yat tvayā vaktavyaṃ tat kartavyam iti । anantaraṃ sa kākaḥ pradoṣakā mṛgamanāgatam avalokya itas tato anviṣyan tathāvidhaṃ taṃ dṛṣṭvā uvāca-sakhe ! kim etat ? mṛgeṇoktam-avadhīrita-suhṛd-vākyasya phalam etat tathā coktam-

suhṛdāṃ hita-kāmānāṃ yaḥ śṛṇoti na bhāṣitam ।
vipat sannihitā tasya sa naraḥ śatrunandanaḥ ।।

kāko brūte-sa vañcakaḥ kvāste ?

mṛgeṇoktaṃ-man-māṃsārthī tiṣṭhaty atraiva ।

kāko brūte-mitra ! uktam eva mayā pūrvam ।

aparādho na me'stīti naitad viśvāsa-kāraṇam ।
vidyate hi nṛśaṃsebhyo bhayaṃ guṇavatām api ।।

dīpa-nirvāṇa-gandhaṃ ca suhṛd-vākyam arundhatīm ।
na jighranti na śṛṇvanti na pśyanti gatāyuṣaḥ ।।

parokṣe kārya-hantāraṃ pratyakṣe priya-vādinam ।
varjayet tādṛśaṃ mitraṃ viṣa-kumbhaṃ payomukham ।।

tataḥ kāko dīrghaṃ niḥśvasya uvāca-are vañcaka ! kiṃ tvayā pāpa-karmaṇā kṛtam । yataḥ- 
saṃlāpitānāṃ madhurair vacobhir
mithyopacāraiś ca vaśīkṛtānām ।
āśāvatāṃ śraddadhatāṃ ca loke
kim arthināṃ vañcayitavyam asti ।।

anyac ca-
upakāriṇi viśrabdhe śuddha-matau yaḥ samācarati pāpam ।
taṃ janam asatya-sandhaṃ bhagavati vasudhe kathaṃ vahasi ।।

durjanena samaṃ sakhyaṃ vairaṃ cāpi na kārayet ।
uṣṇo dahati cāṅgāraḥ śītaḥ kṛṣṇāyate karam ।।

athavā sthitir iyaṃ durjanānām-

prāk pādayoḥ patati khādati pṛṣṭha-māṃsaṃ
karṇe phalaṃ kim api rauti śanair vicitram ।
chidraṃ nirūpya sahasā praviśaty aśaṅkaḥ
sarvaṃ khalasya caritaṃ maśakaḥ karoti ।।

tathā ca-
durjanaḥ priya-vādī ca naitad viśvāsa-kāraṇam ।
madhu tiṣṭhati jihvāgre hṛdi hālāhalaṃ viṣam ।।

atha prabhāte sa kṣetra-patir laguḍa-hastas taṃ pradeśam āgacchan kākenāvalokitaḥ । tam avalokya kākenoktam-sakhe mṛga ! tvam ātmānaṃ mṛtavat sandarśya vātenodaraṃ pūrayitvā pādān stabdhīkṛtya tiṣṭha । ahaṃ tava cakṣuṣī cañcvā kim api vilikhāmi, yadāhaṃ śabdaṃ karomi, tadā tvam utthāya satvaraṃ palāyiṣyase ।

mṛgas tathaiva kāka-vacanena sthitaḥ । tataḥ kṣetra-patinā harṣotphulla-locanena tathāvidho mṛga ālokitaḥ । athāsau-āḥ ! svayaṃ mṛto asi ? ity uktvā mṛgaṃ bandhanāt mocayitvā pāśān saṃvarītuṃ satvaro babhūva । tataḥ kiyad dūre antarite kṣetra-patau sa mṛgaḥ kākasya śabdaṃ śrutvā satvaram utthāya palāyitaḥ । tam uddiśya tena kṣetra-patinā prakopāt kṣiptena laguḍena śṛgālo vyāpāditaḥ । tathā coktam-

tribhir varṣais tribhir māsais tribhiḥ pakṣais tribhir dinaiḥ ।
atyutkaṭaiḥ pāpa-puṇyair ihaiva phalam aśnute ।।

ato ahaṃ bravīmi-bhakṣya-bhakṣyakayoḥ prītir ity ādi ।

iti mṛga-vāyasa-śṛgāla-kathā

kākaḥ punar āha-

bhakṣitenāpi bhavatā nāhāro mama puṣkalaḥ ।
tvayi jīvati jīvāmi citragrīva ivānagha ।।

anyac ca-
tiraścām api viśvāso dṛṣṭaḥ puṇyaika-karmaṇām ।
satāṃ hi sādhu-śīlatvāt svabhāvo na nivartate ।।

kiṃ ca-
sādhoḥ prakopitasyāpi mano nāyāti vikriyām ।
na hi tāpayituṃ śakyaṃ sāgarāmbhas tṛṇolkayā ।।

hiraṇyako brūte-capalas tvam । capalena saha snehaḥ sarvathā na kartavyaḥ । tathā coktam-

mārjāro mahiṣo meṣaḥ kākaḥ kāpuruṣas tathā ।
viśvāsāt prabhavanty ete viśvāsas tatra no hitaḥ ।।

kiṃ cānyat-śatru-pakṣo bhavān asmākam । śatruṇā sandhir na vidheyam । uktaṃ caitat- 
śatruṇā na hi sandadhyāt saṃśliṣṭenāpi sandhinā ।
sutaptam api pānīyaṃ śamayaty eva pāvakam ।।

durjanaḥ parihartavyo vidyayālaṅkṛto api san ।
maṇinā bhūṣitaḥ sarpaḥ kim asau na bhayaṅkaraḥ ।।

yad aśakyaṃ na tac chaktyaṃ yac chaktyaṃ śakyam eva tat ।
nodake śakaṭaṃ yāti na ca naur gacchati sthale ।।

aparaṃ ca-
mahatāpy artha-sāreṇa yo viśvasiti śatruṣu ।
bhāryāsu ca viraktāsu tad-antaṃ tasya jīvanam ।।

laghu-patanako brūte-śrutaṃ mayā sarvaṃ, tathāpi mamaitāvan eva saṅkalpaḥ । yat tvayā saha sauhṛdyam avaśyaṃ karaṇīyam iti । anyathā anāhāreṇātmānaṃ tava dvāri vyāpādayiṣyāmīti । tathā hi-

mṛd-ghaṭavat sukha-bhedyo duḥsandhānaś ca durjano bhavati ।
sujanas tu kanaka-ghaṭavad durbhedyaś cāśu sandheyaḥ ।।

kiṃ ca-
dravatvāt sarva-lohānāṃ nimittād mṛga-pakṣiṇām ।
bhayāl lobhāc ca mūrkhāṇāṃ saṅgataḥ darśanāt satām ।।

kiṃ ca-
nārikela-samākārā dṛśyante hi suhṛjjanāḥ ।
anye badarikākārā bahir eva manoharāḥ ।।

anyac ca-
sneha-cchede'pi sādhūnāṃ guṇā nāyānti vikriyām ।
bhaṅge'pi hi mṛṇālānām anubadhnanti tantavaḥ ।।

anyac ca-
śucitvam tyāgitā śauryaṃ sāmānyaṃ sukha-duḥkhayoḥ ।
dākṣiṇyaṃ cānuraktiś ca satyatā ca suhṛd-guṇāḥ ।।

etair guṇair upeto bhavadanyo mayā kaḥ suhṛt prāptavyaḥ ? ity ādi tad-vacanam ākarṇya hiraṇyako bahiḥ niḥsṛtyāha-āpyāyito ahaṃ bhavatām etena vacanāmṛtena । tathā coktam-

gharmārtaṃ na tathā suśītala-jalaiḥ snānaṃ na muktāvalī
na śrīkhaṇḍa-vilepanam sukhayati pratyaṅgam apy arpitam ।
prītyai sajjana-bhāṣitaṃ prabhavati prāyo yathā cetasaḥ
sad-yuktyā ca pariṣkṛtaṃ sukṛtinām ākṛṣṭi-mantropamam ।।

anyac ca-
rahasya-bhedo yācñā ca naiṣṭhuryaṃ cala-cittayā ।
krodho niḥsatyatā dyūtam etan mitrasya dūṣaṇam ।।

anena vacana-krameṇa tat ekam api dūṣaṇaṃ tvayi na lakṣyate । yataḥ-

paṭutvaṃ satyavāditvaṃ kathā-yogena buddhyate ।
astabdhatvam acāpalyaṃ pratyakṣenāvagamyate ।।

aparaṃ ca-
anyathaiva hi sauhārdaṃ bhavet svacchāntarātmanaḥ ।
pravartate'nyathā vāṇī śāṭhyopahata-cetasaḥ ।।

manasy anyad vacasy anyat karmaṇy anyad durātmanām ।
manasy ekaṃ vacasy ekaṃ karmaṇy ekaṃ mahātmanām ।।

tad bhavatu bhavataḥ abhimatam eva ity uktvā hiraṇyako maitryaṃ vidhāya bhojana-viśeṣair vāyasaṃ santoṣya vivaraṃ praviṣṭaḥ । vāyaso api sva-sthānaṃ gataḥ tataḥ-prabhṛti tayoḥ anyo anyāhāra-pradānena kuśala-praśnaiḥ viśrambhālāpaiś ca kiyat-kālo ativartane । ekadā laghu-patanako hiraṇyakam āha-sakhe ! vāyasasya kaṣṭataralabhyāhāram idaṃ sthānam । tad etat parityajya sthānāntaraṃ gantum icchāmi ।

hiraṇyako brūte-
sthāna-bhraṣṭā na śobhante dantāḥ keśā nakhā narāḥ ।
iti vijñāya matimān sva-sthānaṃ na parityajet ।।

kāko brūte-mitra ! kāpuruṣasya vacanam etat । yataḥ-

sthānam utsṛjya gacchanti siṃhāḥ sat-puruṣā gajāḥ ।
tatraiva nidhanaṃ yānti kākāḥ kāpuruṣā mṛgāḥ ।।

anyac ca- 
ko vīrasya manasvinaḥ sva-viṣayaḥ ko vā videśaḥ smṛtaḥ
yaṃ deśaṃ śrayate tam eva kurute bāhu-pratāpārjitam ।
yad daṃṣṭrānakha-lāṅgula-praharaṇaḥ siṃho vanaṃ gāhate
tasminn eva hata-dvipendra-rudhirais tṛṣṇāṃ chinnatty ātmanaḥ ।।

hiraṇyako brūte-mitra kva gantavyam ? tathā coktam-

calaty ekena pādena tiṣṭhaty ekena buddhimān ।
nāsamīkṣya paraṃ sthānaṃ pūrvam āyatanaṃ tyajet ।।

vāyaso brūte-mitra ! asti sunirūpitaṃ sthānam ।

hiraṇyako avadat-kiṃ tat ?

vāyasaḥ kathayati-asti daṇḍakāraṇye karpūragaurābhidhānaṃ saraḥ । tatra cira-kālopārjitaḥ priya-suhṛn me mantharābhidhānaḥ kūrmaḥ sahaja-dhārmikaḥ prativasati । paśya mitra !

paropadeśe pāṇḍityaṃ sarveṣāṃ sukaraṃ nṛṇām ।
dharme svīyam anuṣṭhānaṃ kasyacit tu mahātmanaḥ ।।

sa ca bhojana-viśeṣair māṃ saṃvardhayiṣyati । hiraṇyako apy āha-tat kim atrāvasthāya mayā kartavyam ? yataḥ-

yasmin deśe na sammāno na vṛttir na ca bāndhavaḥ ।
na ca vidyāgamaḥ kaścit taṃ deśaṃ parivarjayet ।।

aparaṃ ca
dhanikaḥ śrotriyo rājā nadī vaidyas tu pañcamaḥ ।
pañca yatra na vidyante tatra vāsaṃ na kārayet ।।

aparaṃ ca
loka-yātrā bhayaṃ lajjā dākṣiṇyaṃ tyāga-śīlatā ।
pañca yatra na vidyante na kuryāt tatra saṃsthitim ।।

anyac ca-
tatra mitra ! na vastavyaṃ yatra nāsti catuṣṭayam ।
ṛṇa-dātā ca vaidyaś ca śrotriyaḥ sajalā nadī ।।

ato mām api tatra naya ।

vāyaso avadat-evam astu ।

atha vāyasas tena mitreṇa saha vicitrālāpa-sukhena tasya sarasaḥ samīpaṃ yayau । tato mantharo dūrād eva laghu-patanakam avalokya utthāya yathocitam ātithyaṃ vidhāya mūṣikasyāpy atithi-satkāraṃ cakāra । yataḥ-

bālo vā yadi vā vṛddho yuvā vā gṛham āgataḥ ।
tasya pūjā vidhātavyā sarvatrābhyāgato guruḥ ।।

tathā-
gurur agnir dvijātīnāṃ varṇānāṃ brāhmaṇo guruḥ ।
patir eko guruḥ strīṇāṃ sarvatrābhyāgato guruḥ ।।

aparaṃ ca-
uttamasyāpi varṇasya nīco api gṛham āgataḥ ।
pūjanīyo yathā-yogyaṃ sarva-deva-mayo atithiḥ ।।

vāyaso avadat-sakhe ! manthara ! sa-viśeṣa-pūjām asami vidhehi, yato ayaṃ puṇya-karmaṇāṃ dhurīṇaḥ kāruṇya-ratnākaro hiraṇyaka-nāmā mūṣika-rājaḥ । etasya guṇa-stutiṃ jihvā-sahasra-dvayenāpi yadi sarpa-rājaḥ kadācit kartuṃ samarthaḥ syāt ity uktvā citragrīvopākhyānaṃ varṇitavān । tato mantharaḥ sādaraṃ hiraṇyakaṃ sampūjyāha-bhadra ! ātmano nirjana-vanāgamana-kāraṇam ākhyātum arhasi ?

hiraṇyako avadat-kathayāmi, śrūyatām । kathā 

asti campakābhidhānāyāṃ nagaryāṃ parivrājakāvasathaḥ । tatra cūḍākarṇo nāma parivrājakaḥ prativasati । sa ca bhojanāvaśiṣṭa-bhikṣānna-sahitaṃ bhikṣāpātraṃ nāgadantake'vasthāpya svapiti । ahaṃ ca tad annam utplutya utplutya pratyahaṃ bhakṣayāmi । anantaraṃ tasya priya-suhṛd vīṇākarṇo nāma parivrājakaḥ samāyātaḥ, tena saha nānā-kathā-prasaṅgāvasthito mama trāsārthaṃ jarjara-vaṃśa-khaṇḍena cūḍākarṇo bhūmim atāḍayat । taṃ tathāvidhaṃ dṛṣṭvā vīṇākarṇa uvāca-sakhe ! kim iti mama kathā-virakto anyāsakto bhavān ? yataḥ-

mukhaṃ prasannaṃ vimalā ca dṛṣṭiḥ
kathānurāgo madhurā ca vāṇī ।
sneho adhikaḥ sambhrama-darśanaṃ ca
sadānuraktasya janasya lakṣma ।।

adṛṣṭi-dānaṃ kṛta-pūrva-nāśanam
ānanaṃ duścaritānukīrtanam ।
kathā-prasaṅgena ca nāma-vismṛtir
virakta-bhāvasya janasya lakṣaṇam ।।

cūḍākarṇenoktam-bhadra ! nāhaṃ viraktaḥ, kintu paśya ayaṃ mūṣiko mamāpakārī sadā pātrasthaṃ bhikṣānnam utplutya bhakṣayati । vīṇākarṇo nāgadantam avalokyāha-katham ayaṃ mūṣikaḥ svalpa-balo apy etāvad dūram utpatati ? tad atra kenāpi kāraṇena bhavitavyam ।

kṣaṇaṃ vicintya parivrājakenoktam-kāraṇaṃ cātra dhana-bāhulyam eva pratibhāti । yataḥ-

dhanavān balavān loke sarvaḥ sarvatra sarvadā ।
prabhutvaṃ dhana-mūlaṃ hi rājñām apy upajāyate ।।

tataḥ khanitram ādāya tena parivrājakena vivaraṃ khanitvā cira-sañcitaṃ mama dhanaṃ gṛhītam । tataḥ prabhṛti pratyahaṃ nija-śakti-hīnaḥ sattvotsāha-rahitaḥ svāhāram apy utpādayitum akṣamaḥ sann āsaṃ mandaṃ mandam upasarpan cūḍākarṇenāvalokitaḥ । tatas tenoktam-

dhanena balavān loko dhanād bhavati paṇḍitaḥ ।
paśyainaṃ mūṣikaṃ pāpaṃ svajāti-samatāṃ gatam ।।

kiṃ ca-
arthena tu vihīnasya puruṣasyālpa-medhasaḥ ।
kriyā sarvā vinaśyanti grīṣme kusarito yathā ।।

aparaṃ ca-
yasyārthās tasya mitrāṇi yasyārthās tasya bāndhavāḥ ।
yasyārthāḥ sa pumān loke yasyārthāḥ sa hi paṇḍitaḥ ।।

aparaṃ ca-
aputrasya gṛhaṃ śūnyaṃ san-mitra-rahitasya ca ।
mūrkhasya ca diśaḥ śūnyāḥ sarva-śūnyā daridratā ।।

aparaṃ ca-
dāridryān maraṇād vāpi dāridryam avaraṃ smṛtam ।
alpa-kleśena maraṇaṃ dāridryam atiduḥsaham ।।

anyac ca- 
tānīndriyāṇy avikalāni tad eva nāma
sā buddhir apratihatā vacanaṃ tad eva ।
arthoṣmaṇā virahitaḥ puruṣaḥ sa eva
anyaḥ kṣaṇena bhavatīti vicitram etat ।।

etat sarvam ākarṇya mayālocitaṃ-mamānnāvasthānam ayuktam idānīm । tathā coktam- 
atyanta-vimukhe daive vyarthe yatne ca pauruṣe ।
manasvino daridrasya vanād anyat kutaḥ sukham ।।

anyac ca-
manasvī miryate kāmaṃ kārpaṇyaṃ na tu gacchati ।
api nirvāṇam āyāti nānalo yāti śītatām ।।

kiṃ ca-
kusuma-stavakasyeva dve vṛttī tu manasvinaḥ ।
sarveṣāṃ mūrdhni vā tiṣṭhed viśīryeta vane'thavā ।।

yac cānyasmai etad vṛttānta-kathanaṃ tad apy anucitam । yataḥ-

artha-nāśaṃ manas-tāpaṃ gṛhe duścaritāni ca ।
vañcanaṃ cāpamānaṃ ca matimān na prakāśayet ।।

yac cātraiva yācñayā jīvanaṃ tad apy atīva-garhitam । yataḥ-

varaṃ vibhava-hīnena prāṇaiḥ santarpito analaḥ ।
nopacāra-paribhraṣṭaḥ kṛpaṇaḥ prārthyate janaḥ ।।

anyac ca- 
dāridryād dhriyam eti hrī-parigataḥ sattvāt paribhraśyate
niḥsattvaṃ paribhūyate paribhavān nirvedam āpadyate ।
nirviṇṇaḥ śucam eti śoka-phihito buddhyā parityajyate
nirbuddhiḥ kṣayam ety aho nidhanatā sarvāpadām āspadam ।।

kiṃ ca- 
varaṃ maunaṃ kāryaṃ na ca vacanam uktaṃ yad anṛtaṃ
varaṃ klaibyaṃ puṃsāṃ na ca para-kalatrābhigamanam ।
varaṃ prāṇa-tyāgo na ca piśuna-vākyeṣv abhirucir
varaṃ bhikṣāśitvaṃ na ca para-dhanāsvādana-sukham ।।

varaṃ śūnyā śālā na ca khalu varo duṣṭa-vṛṣabho
varaṃ veśyā patnī na punar avinītā kula-vadhūḥ ।
varaṃ vāso araṇye na punar avivekādhipa-pure
varaṃ prāṇa-tyāgo na punar adhamānām upagamaḥ ।।

api ca-
seveva mānam akhilaṃ jyotsneva tamo jareva lāvaṇyam ।
hari-hara-katheva duritaṃ guṇa-śatam apy arthitā harati ।।

tat kim ahaṃ para-piṇḍena ātmānaṃ poṣayāmi ? kaṣṭaṃ bhoḥ ! tad api dvitīyaṃ mṛtyu-dvāram । anyac ca-

rogī cira-pravāsī parānna-bhojī parāvasatha-śāyī ।
yaj jīvati tan maraṇaṃ yan maraṇaṃ so asya viśrāmaḥ ।।

ity ālocyāpi lobhāt punar api tadīyam annaṃ grahītuṃ graham akaravam । tathā coktam-

lobhena buddhiś calati lobho janayate tṛṣām ।
tṛṣārto duḥkham āpnoti paratreha ca mānavaḥ ।।

tato ahaṃ mandaṃ mandam upasarpaṃs tena vīṇākarṇena jarjara-vaṃśa-khaṇḍena tāḍitaś cācintayam-lubdho hy asantuṣṭo niyatam ātma-drohī bhavati । tathā ca-

dhana-lubdho hy asantuṣṭo aniyatātmājitendriyaḥ ।
sarvā evāpadas tasya yasya tuṣṭaṃ na mānasam ।।

sarvāḥ sampattasyas tasya santuṣṭaṃ yasya mānasam ।
upānad-gūḍha-pādasya nanu carmāvṛteva bhūḥ ।।

aparaṃ ca-
santoṣāmṛta-tṛptānāṃ yat sukhaṃ śānta-cetasām ।
kutas tad-dhana-lubdhānām itaś cetaś ca dhāvatām ।।

kiṃ ca-
tenādhītaṃ śrutaṃ tena tena sarvam anuṣṭhitam ।
yenāśāḥ pṛṣṭhataḥ kṛtvā nairāśyam avalambitam ।।

api ca-
aseviteśvara-dvāram adṛṣṭa-viraha-vyatham ।
anukta-klība-vacanaṃ dhanyaṃ kasyāpi jīvanam ।।

na yojana-śataṃ dūraṃ vāhyamānasya tṛṣṇayā ।
santuṣṭasya kara-prāpte'py arthe bhavati nādaraḥ ।।

tad atra avasthocita-kārya-paricchedaḥ śreyān ।

ko dharmo bhūta-dayā kiṃ saukhyaṃ nityam aroginā jagati ।
kaḥ snehaḥ sad-bhāvaḥ kiṃ pāṇḍityaṃ paricchedaḥ ।।

tathā ca-
paricchedo hi pāṇḍityaṃ yadāpannā vipattayaḥ ।
apariccheda-kartṝṇāṃ vipadaḥ syuḥ pade pade ।।

tathā hi-
tyajed ekaṃ kulasyārthe grāmasyārthe kulaṃ tyajet ।
grāmaṃ janapadasyārthe ātmārthe pṛthivīṃ tyajet ।।

aparaṃ ca-
pānīyaṃ vā nirāyāsaṃ svādvannaṃ vā bhayottaram ।
vicāryaṃ khalu paśyāmi tat sukhaṃ yatra nirvṛtiḥ ।।

ity ālocyāhaṃ nirjana-vanam āgataḥ । yataḥ-

varaṃ vanaṃ vyāghra-gajendra-sevitaṃ
drumālayaḥ patra-phalāmbu-bhakṣitam ।
tṛṇāni śayyā vasanaṃ ca valkalaṃ
na bandhu-madhye dhana-hīna-jīvanam ।।

ataḥ-
saṃsāra-viṣaya-vṛkṣasya dve eva rasavat phale ।
kāvyāmṛta-rasāsvādaḥ saṅgamaḥ sajjanaiḥ saha ।।

aparaṃ ca-
sat-saṅgaḥ keśave bhaktir gaṅgāmbhasi nimajjanam ।
asāre khalu saṃsāre trīṇi sārāṇi bhāvayet ।।

manthara uvāca- 
arthāḥ pāda-rajopamā giri-nadī-vegopamaṃ yauvanam
āyuṣyaṃ jala-bindu-lola-capalaṃ phenopamaṃ jīvanam ।
dharmaṃ yo na karoti niścala-matiḥ svargārgalodghāṭanaṃ
paścāt-tāpa-hato jarā-pariṇataḥ śokāgninā dahyate ।।

yuṣmābhir atisañcayaḥ kṛtaḥ । tasyāyaṃ doṣaḥ । śṛṇu- 
upārjitānāṃ vittānāṃ tyāga eva hi rakṣaṇam ।
taḍāgodara-saṃsthānāṃ parīvāhaivāmbhasām ।।

anyac ca-
yad adho adhaḥ kṣitau vittaṃ nicakhāna mitampacaḥ ।
tad-adho nilayaṃ gantuṃ cakre panthānam agrataḥ ।।

yataḥ-
nija-saukhyaṃ nirundhāno yo dhanārjanam icchati ।
parārtha-bhāra-vāhīva sa kleśasyaiva bhājanam ।।

tathā coktaṃ-
dānopabhoga-hīnena dhanena dhanino yadi ।
bhavāmaḥ kiṃ na tenaiva dhanena dhanino vayam ।।

yataḥ- 
dhanena kiṃ yo na dadāti nāśnute
balena kiṃ yaś ca ripūn na yādhatte ।
śrutena kiṃ yo na ca dharmam ācaret
kim ātmanā yo na jitendriyo bhavet ।।

anyac ca-
asambhogena sāmānyaṃ kṛpaṇasya dhanaṃ paraiḥ ।
asyedam iti sambandho hānau duḥkhena gamyate ।।

api ca-
na devāya na viprāya na bandhubhyo na cātmane ।
kṛpaṇasya dhanaṃ yāti vahni-taskara-pārthivaiḥ ।।

tathā coktam- 
dānaṃ priya-vāk-sahitaṃ
jñānam agarvaṃ kṣamānvitaṃ sauryam ।
tyāgaṃ sahitaṃ ca vittaṃ
durlabham etac catur bhadram ।।

uktaṃ ca-
kartavyaḥ sañcayo nityaṃ na tu kāryo atisañcayaḥ ।
atisañcaya-śīlo ayaṃ dhanuṣā jambuko hataḥ ।।

tāv āhatuḥ-katham etat ?

mantharaḥ kathayati-

kathā 

āsīt kalyāṇa-kaṭaka-vāstavyo bhairavo nāma vyādhaḥ । sa caikadā māṃsa-lubdho dhanur ādāya mṛgam anviṣyan vindhyāṭavī-madhyaṃ gataḥ । tatra tena mṛga eko vyāpāditaḥ । tato mṛgam ādāya gacchatā tena ghorākṛtiḥ śūkaro dṛṣṭaḥ । tatas tena mṛgaṃ bhūmau nidhāya śūkaraḥ śareṇa hataḥ । śūkareṇāpy āgatya pralaya-ghana-ghora-garjanaṃ kurvāṇena sa vyādho muṣka-deśe hataḥ chinna-druma iva papāta । tathā coktam-

jalam agnir viṣaṃ śastaṃ kṣud vyādhiḥ patanaṃ gireḥ ।
nimittaṃ kiñcid āsādya dehī prāṇair vimucyate ।।

atha tayoḥ pādāsphālanena ekaḥ sarpo api mṛtaḥ । atrāntare dīrgharāvo nāma jambukaḥ paribhramanāhārārthā tān mṛtān mṛga-vyādha-sarpa-śūkarān apaśyat । ālokyācintayac ca-aho bhāgyam ! adya mahad bhojyaṃ me samupasthitam ।

athavā-
acintitāni duḥkhāni yathaivāyānti dehinām ।
sukhāny api tathā manye daivam atrātiricyate ।।

māsam ekaṃ naro yāti dvau māsau mṛga-śūkarau ।
ahir ekaṃ dinaṃ yāti adya bhakṣyo dhanurguṇaḥ ।।

tataḥ prathama-bubhukṣāyām idaṃ niḥsvādu kodaṇḍa-lagnaṃ snāyu-bandhanaṃ khādāmi, ity uktvā tathākarot । tataś chinne snāyu-bandhane drutam utpatitena dhanuṣā hṛdi nirbhinnaḥ sa dīrgharāvaḥ pañcatvaṃ gataḥ । ato ahaṃ bravīmi kartavyaḥ sañcayo nityam ity ādi । tathā ca-

yad dadāti yad aśnāti tad eva dhanino dhanam ।
anye mṛtasya krīḍanti dārair api dhanair api ।।

kiṃ ca-
yad dadāsi viśiṣṭebhyo yac cāśnāsi dine dine ।
tat te vittam ahaṃ manye śeṣaṃ kasyāpi rakṣasi ।।

yātu, kim idānīm atikrāntopavarṇanena । yataḥ-

nāprāyam abhivāñchanti naṣṭaṃ necchanti śocitum ।
āpatsv api na muhyanti narāḥ paṇḍita-buddhayaḥ ।।

tat sakhe ! sarvadā tvayā sotsāhena bhavitavyam, yataḥ-

śāstrāṇy adhītyāpi bhavanti mūrkhā
yas tu kriyāvān puruṣaḥ sa vidvān ।
sucintitaṃ cauṣadham āturāṇāṃ
na nāma-mātreṇa karoty arogam ।।

anyac ca- 
na svalpam apy adhyavasāya-bhīroḥ
karoti vijñāna-vidhir guṇaṃ hi ।
andhasya kiṃ hasta-tala-sthito api
prakāśayaty artham iha pradīpaḥ ।।

tad atra sakhe daśātiśeṣeṇa śāntiḥ karaṇīyā । etad apy atikaṣṭaṃ tvayā na mantavyam ।

sukham āpatitaṃ sevyaṃ duḥkham āpatitaṃ tathā ।
cakravat parivartante duḥkhāni ca sukhāni ca ।।

aparaṃ ca-
nipānam iva maṇḍūkāḥ saraḥ pūrṇam ivāṇḍajāḥ ।
sodyogaṃ naram āyānti vivaśāḥ sarva-sampadaḥ ।।

api ca-
utsāha-saṃpannam adīrgha-sūtraṃ kriyā-vidhijñaṃ vyasaneṣv asaktam ।
śūraṃ kṛtajñaṃ dṛḍha-sauhṛdaṃ ca- lakṣmīḥ svayaṃ vāñchati vāsa-hetoḥ ।।

viśeṣataś ca- 
vināpy arthair dhīraḥ spṛśati bahumānonnati-padaṃ
samāyukto apy arthaiḥ paribhava-padaṃ yāti kṛpaṇaḥ ।
svabhāvād udbhūtāṃ guṇa-samudayāvāpti-viṣayāṃ
dyutiṃ saiṃhīṃ śvā kiṃ dhṛta-kanaka-mālo api labhate ।।

kiṃ ca-
dhanavān iti hi madas te kiṃ gata-vibhavo viṣādam upayāsi ।
kara-nihata-kanduka-samāḥ pātotpātā manuṣyāṇām ।।

anyac ca-
vṛtty-arthaṃ nāticeṣṭate sā hi dhātraiva nirmitā ।
garbhād utpatite jantau mātuḥ prasravataḥ stanau ।।

api ca sakhe śṛṇu-
yena śuklī-kṛtā haṃsāḥ śukāś ca haritīkṛtāḥ ।
mayūrāś citritā yena sa te vṛttiṃ vidhāsyati ।।

aparaṃ ca satāṃ rahasyaṃ śṛṇu, mitra !

janayanty arjane duḥkhaṃ tāpayanti vipattiṣu ।
mohayanti ca sampattau katham arthāḥ sukhāvahāḥ ।।

aparaṃ ca-
dharmārdhaṃ yasya vittehā varaṃ tasya nirīhatā ।
prakṣālanād dhi paṅkasya dūrād asparśanaṃ varam ।।

yataḥ-
yathāāmiṣam ākāśe pakṣibhiḥ śvāpadair bhuvi ।
bhakṣyate salile matsyais tathā sarvatra vittavān ।।

anyac ca-
rājataḥ salilād agneś corataḥ svajanād api ।
bhayam arthavatāṃ nityaṃ mṛtyoḥ prāṇa-bhṛtām iva ।।

tathā hi-
janmani kleśa-bahule kiṃ nu duḥkham ataḥ param ।
icchā-sampad yato nāsti yac cecchā na nivartate ।।

anyac ca bhrātaḥ śṛṇu-
dhanaṃ tāvad asulabhaṃ labdhaṃ kṛcchreṇa pālyate ।
labdha-nāśo yathā mṛtyus tasmād etan na cintayet ।।

sā tṛṣṇā cet parityaktā ko daridraḥ ka īśvaraḥ ।
tasyāś cet prasaro datto dāsyaṃ ca śirasi sthitam ।।

aparaṃ ca-
yad yad eva hi vāñcheta tato vāñchā pravartate ।
prāpta evārthataḥ so artho yato vāñchā nivartate ।।

kiṃ bahunā, viśrambhālāpair mayaiva sahātra kālo nīyatām । yataḥ-

āmraṇāntāḥ praṇayāḥ kopāś ca kṣaṇa-bhaṅgurāḥ ।
parityāgāś ca niḥsaṅgā na bhavanti mahātmanām ।।

iti śrutvā laghupatanako brūte-dhanyo asi manthara ! sarvathā āśrayaṇīyo asi । yataḥ-

santa eva satāṃ nityam āpad-uddharaṇa-kṣamāḥ ।
gajānāṃ paṅka-magnānāṃ gajā eva dhurandharāḥ ।।

aparaṃ ca- 
ślāghyaḥ sa eko bhuvi mānavānāṃ
sa uttamaḥ sat-puruṣaḥ sa dhanyaḥ ।
yasyārthino vā śaraṇāgatā vā
nāśāvibhaṅgā vimukhāḥ prayānti ।।

tad evaṃ te svecchāhāra-vihāraṃ kurvāṇāḥ santuṣṭāḥ sukhaṃ nivasanti sma । atha kadācit citrāṅga-nāmā mṛgaḥ kenāpi trāsitas tatrāgatya militaḥ । tat-paścād āyāntaṃ bhaya-hetuṃ sambhāvya mantharo jalaṃ praviṣṭaḥ । mūṣikaś ca vivaraṃ gataḥ, kāko api uḍḍīya vṛkṣāgram ārūḍhaḥ । tato laghupatanakena sudūraṃ nirūpya bhaya-hetur na ko apy avalambitaḥ । paścāt tad-vacanād āgatya punaḥ sarve militvā tatraivopaviṣṭāḥ । manthareṇoktaṃ-bhadra mṛga ! kuśalaṃ te ? svecchayā udakādyāhāro anubhūyatām । atrāvasthānena vanam idaṃ sanāthīkriyatām ।

citrāṅgo brūte-lubdhaka-trāsito ahaṃ bhavatāṃ śaraṇam āgataḥ । tataś ca, bhavadbhiḥ saha mitratvam icchāmi । bhavantaś ca anukampayantu maitryeṇa । yataḥ- 
lobhād vātha bhayād vāpi yas tyajec charaṇāgatam ।
brahma-hatyā-samaṃ tasya pāpam āhur manīṣiṇaḥ ।।

hiraṇyako apy avadat-mitratvaṃ tāvad asmābhiḥ saha, ayatnena niṣpannaṃ bhavataḥ । yataḥ- 
aurasaṃ kṛta-sambandhaṃ tathā vaṃśa-kramāgatam ।
rakṣakaṃ vyasanebhyaś ca mitraṃ jñeyaṃ catur-vidham ।।

tad atra bhavatā sva-gṛha-nirviśeṣeṇa sthīyatām । tac chrutvā mṛgaḥ sānando bhūtvā kṛta-svecchāhāraḥ pānīyaṃ pītvā jalāsanna-vaṭa-taru-cchāyāyām upaviṣṭaḥ ।

atha mantharo brūte-sakhe mṛga ! kena trāsito asi ? asmin nirjane vane kadācit kiṃ vyādhāḥ sañcaranti ?

mṛgeṇoktam-asti kaliṅga-viṣaye rukmāṅgado nāma nṛpatiḥ । sa ca digvijaya-vyāpāra-krameṇa āgatya candrabhāgā-nadī-tīre samāveśita-kaṭako vartate, prātaś ca tenātrāgatya karpūra-saraḥ samīpe bhavitavyam iti vyādhānāṃ mukhāt kiṃvadantī śrūyate । tad atrāpi prātar-avasthānaṃ bhaya-hetukam ity ālocya yathā kāryaṃ tathā ārabhyatām ।

tac chrutvā kūrmaḥ sa-bhayam āha-mitra ! jalāśayāntaraṃ gacchāmi ।

kāka-mṛgāv api uktavantau-mitra ! evam astu !

hiraṇyako vimṛśyābravīt-punar jalāśaye prāpte mantharasya kuśalam । sthale gacchato asya kā vidhā ?

ambhāṃsi jala-jantūnāṃ durgaṃ durga-nivāsinām ।
sva-bhūmiḥ śvāpadādīnāṃ rājñāṃ sainyaṃ paraṃ balam ।।

upāyena hi yac chakyaṃ na tac chakyaṃ parākramaiḥ ।
kākī kanaka-sūtreṇa kṛṣṇa-sarpam aghātayat ।।

tad yathā- kathā 

asti brahmāraṇye karpā̆ūratilako nāma hastī । tam avalokya sarve śṛgālāś cintayanti sma । yady ayaṃ kenāpy upāyena miryate, tadāsmākam etena dehena māsa-catuṣṭayasya svecchā-bhojanaṃ bhavet । tatas tan-madhyād ekena vṛddha-śṛgālena pratijñā kṛtā । mayā buddhi-prabhāvād asya maraṇaṃ sādhayitavyam । anantaraṃ sa vañcakaḥ karpūratilaka-samīpaṃ gatvā sāṣṭāṅga-pātaṃ praṇamyovāca-deva ! dṛṣṭi-prasādaṃ kuru ।

hastī brūte-kas tvam ? kutaḥ samāyātaḥ ?

so avadat-jambuko ahaṃ sarvair vana-vāsibhiḥ paśubhir militvā bhavat-sakāśaṃ prasthāpitaḥ । yad vinā rājñā sthātuṃ na yuktam । tad atrāṭavī-rājye'bhiṣektuṃ bhavān sarva-svāmi-guṇopeto nirūpitaḥ । yataḥ-

kulācāra-janācārair atiśuddhaḥ pratāpavān ।
dhārmiko nīti-kuśalaḥ sa svāmī yujyate bhuvi ।।

aparaṃ ca paśya-
rājānaṃ prathamaṃ vindet tato bhāryāṃ tato dhanam ।
rājany asati loke'smin kuto bhāryā kuto dhanam ।।

anyac ca-
parjanya iva bhūtānām ādhāraḥ pṛthivī-patiḥ ।
vikale'pi hi parjanye jīvyate na tu bhūpatau ।।

kiṃ ca- 
niyata-viṣaya-vartī prāyaśo daṇḍa-yogāj
jagati para-vaśe'smin durlabhaḥ sādhu-vṛtteḥ ।
kṛśam api vikalaṃ vā vyādhitaṃ vādhanaṃ vā
patim api kula-nārī daṇḍa-bhītyābhyupaiti ।।

tad yathā lagna-velā na calati tathā kṛtvā satvaram āgamyatāṃ devena । ity uktvā utthāya calitaḥ । tato asau rājya-lābhākṛṣṭaḥ karpūratilakaḥ śṛgāla-darśita-vartmanā dhāvan mahā-paṅke nimagnaḥ । hastinoktam-sakhe śṛgāla ! kim adhunā vidheyam ? mahā-paṅke patito ahaṃ mriye । parāvṛtya paśya !

śṛgālena vihasyoktam-deva ! mama pucchāgre hastaṃ dattvā uttiṣṭha । yasmāt mad-vidhasya vacasi tvayā viśvāsaḥ kṛtaḥ, tasya phalam etat । tad anubhūyatām aśaraṇaṃ duḥkham । tathā coktam-

yadāsat-saṅga-rahito bhaviṣyasi bhaviṣyasi ।
yadāsajjana-goṣṭhīṣu patiṣyasi patiṣyasi ।।

tato mahā-paṅke nimagno hastī śṛgālair bhakṣitaḥ । ato ahaṃ bravīmi-upāyena hi yac chakyam ity ādi ।

tatas tad-dhita-vacanam avadhīrya mahatā bhayena vimugdha iva mantharass taj-jalāśayam utsṛjya pracalitaḥ । te'pi hiraṇyakādayaḥ snehād aniṣṭaṃ śaṅkamānās tam anujagmuḥ । tataḥ sthale gacchan kenāpi vyādhena vane paryaṭatā sa mantharaḥ prāptaḥ । sa ca taṃ gṛhītvā utthāya dhanuṣi baddhvā dhanyo asmīty abhidhāya bhramaṇa-kleśāt kṣut-pipāsākulaḥ sva-gṛhābhimukhaṃ prayātaḥ । atha te mṛga-vāyasa-mūṣikāḥ paraṃ viṣādam upagatāḥ tam anugacchanti sma । tato hiraṇyako vilapati-

ekasya duḥkhasya na yāvad antaṃ gacchāmy ahaṃ pāram ivārṇavasya ।
tāvad dvitīyaṃ samupasthitaṃ me chidreṣv anarthā bahulī-bhavanti ।।

svabhāvajaṃ tu yan mitraṃ bhāgyenaivābhijāyate ।
tad-akṛtrima-sauhārdam āpatsv api na muñcati ।।

api ca-
na mātari na dāreṣu na sodarye na cātmaje ।
viśvāsas tādṛśaḥ puṃsāṃ yādṛṅ mitre svabhāvaje ।।

iti muhuḥ vicintya prāha-aho me durdaivam । yataḥ-

sva-karma-santāna-viceṣṭitāni
kālāntarāvarti-śubhāśubhāni ।
ihaiva dṛṣṭāni mayaiva tāni
janmāntarāṇīva daśāntarāṇi ।।

athavā ittham evaitat ।
kāyaḥ saṃnihitāpāyaḥ sampadaḥ padam āpadām ।
samāgamāḥ sāpagamāḥ sarvam utpādi bhaṅguram ।।

punar vimṛśyāha-
śokārāti-bhaya-trāṇaṃ prīti-viśrambha-bhājanam ।
kena ratnam idaṃ sṛṣṭaṃ mitram ity akṣara-dvayam ।।

kiṃ ca- 
mitraṃ prīti-rasāyanaṃ nayanayor ānandanaṃ cetasaḥ
pātraṃ yat sukha-duḥkhayoḥ samam idaṃ puṇyātmanā labhyate ।
ye cānye suhṛdaḥ samṛddhi-samaye dravyābhilāṣākulās
te sarvatra milanti tattva-nikaṣa-grāvā tu teṣāṃ vipat ।।

iti bahu vilapya hiraṇyakaś citrāṅga-laghupatanakāv āha-yāvad ayaṃ vyādho vanān na niḥsarati, tāvan mantharaṃ mocayituṃ yatnaḥ kriyatām ।

tāv ūcatuḥ-satvaraṃ yathā-kāryam upadiśa ।

hiraṇyako brūte-citrāṅgo jala-samīpaṃ gatvā mṛtam ivātmānaṃ niśceṣṭaṃ darśayatu । kākaś ca tasyopari sthitvā cañcvā kim api vilikhatu । nūnam anena lubdhakena mṛga-māṃsārthinā tatra kacchapaṃ parityajya sarvaraṃ gantavyam । tato ahaṃ mantharasya bandhanaṃ chetsyāmi । sannihite lubdhake bhavadbhyāṃ palāyitavyam ।

tataś citrāṅga-laghupatanakābhyāṃ śīghraṃ gatvā tathānuṣṭhite sati sa vyādhaḥ pariśrāntaḥ pānīyaṃ pītvā taror adhastād upaviṣṭaḥ san tathāvidhaṃ mṛgam apaśyat । tataḥ kacchapaṃ jala-samīpe nidhāya kartarikām ādāya prahṛṣṭa-manā mṛgāntikaṃ calitaḥ । atrāntare hiraṇyakena āgatya mantharasya bandhanaṃ chinnam । chinna-bandhanaḥ kūrmaḥ satvaraṃ jalāśayaṃ praviṣṭaḥ । sa ca mṛga āsannaṃ taṃ vyādhaṃ vilokyotthāya drutaṃ palāyitaḥ । pratyāvṛttya lubdhako yāvat taru-talam āyāti tāvat kūrmam apaśyann acintayat-ucitam evaitat mamāsamīkṣya-kāriṇaḥ । yataḥ-

yo dhruvāṇi parityajya adhruvāṇi niṣevate ।
dhruvāṇi tasya naśyanti adhruvaṃ naṣṭam eva hi ।।

tato asau sva-karma-vaśān nirāśaḥ kaṭakaṃ praviṣṭaḥ । mantharādayaś ca sarve muktāpadaḥ sva-sthānaṃ gatvā yathā-sukham āsthitāḥ ।

atha rāja-putraiḥ sānandam uktam-sarve śrutavantaḥ sukhino vayam । siddhaṃ naḥ samīhitam ।

viṣṇu-śarmovāca-etad bhavatām abhilaṣitam api sampannam । aparam apīdam astu-

mitraṃ yāntu ca sajjanā janapadair lakṣmīḥ samālabhyatāṃ
bhūpālāḥ paripālayantu vasudhāṃ śaśvat sva-dharme sthitāḥ ।
āstāṃ mānasa-tuṣṭaye sukṛtināṃ nītir navoḍheva vaḥ
kalyāṇaṃ kurutāṃ janasya bhagavāṃś candrārdha-cūḍāmaṇiḥ ।।

ii suhṛd-bhedaḥ

atha rāja-putrā ūcuḥ-ārya ! mitralābhaḥ śrutas tāvad asmābhiḥ । idānīṃ suhṛd-bhedaṃ śrotum icchāmaḥ ।

viṣṇuśarmovāca-suhṛd-bhedaṃ tāvac chṛṇuta, yasyāyam ādyaḥ ślokaḥ-

vardhamāno mahān sneho mṛgendra-vṛṣayor vane ।
piśunenātilubdhena jambukena vināśitaḥ ।।

rāja-putrair uktam-katham etat ?

viṣṇuśarmā kathayati-asti dakṣiṇā-pathe suvarṇavatī nāma nagarī । tatra vardhamāno nāma vaṇig nivasati । tasya pracure'pi vitte' parān bandhūn atisamṛddhān samīkṣya punar artha-vṛddhiḥ karaṇīyeti matir babhūva । yataḥ,

adho adhaḥ paśyataḥ kasya mahimā nopacīyate ।
upary upari paśyantaḥ sarva eva daridrati ।।

aparaṃ ca-
brahmahāpi naraḥ pūjyo yasyāsti vipulaṃ dhanam ।
śaśinas tulya-vaṃśo api nirdhanaḥ paribhūyate ।।

anyac ca-
avyavasāyinam alasaṃ daiva-paraṃ sahasāc ca parihīṇam ।
pramadeva hi vṛddha-patiṃ necchaty avagūhituṃ lakṣmīḥ ।।

kiṃ ca-
ālasyaṃ strī-sevā sa-rogatā janma-bhūmi-vātsalyam ।
santoṣo bhīrutvaṃ ṣaḍ vyāghātā mahattvasya ।।

yataḥ-
sampadā susthiraṃ-manyo bhavati svalpayāpi yaḥ ।
kṛtakṛtyo vidhir manye na vardhayati tasya tām ।।

aparaṃ ca-
nirutsāhaṃ nirānandaṃ nirvīryam ari-nandanam ।
mā sma sīmantinī kācij janayet putram īdṛśam ।।

tathā coktam-
alabdhaṃ caiva lipseta labdhaṃ rakṣet prayatnataḥ ।
rakṣitaṃ vardhayec caiva vṛddhaṃ pātreṣu nikṣipet ।।

yato alabdham icchato artha-yogād arthasya prāptir eva । labdhasyāpy arakṣitasya nidher api svayaṃ vināśaḥ । api ca, avardhamānaś cārthaḥ kāle svalpa-vyayo apy añjanavat kṣayam eti । naupabhujyamānaś ca niṣprayojana eva saḥ । tathā coktam-

dhanena kiṃ yo na dadāti nāśnute
balena kiṃ yaś ca ripūn na bādhate ।
śrutena kiṃ yo na ca dharmam ācaret
kim ātmanā yo na jitendriyo bhavet ।।

yataḥ,
jala-bindu-nipātena kramaśaḥ pūryate ghaṭaḥ ।
sa hetuḥ sarva-vidyānāṃ dharmasya ca dhanasya ca ।।

dānopabhoga-rahitā divasā yasya yānti vai ।
sa karma-kāra-bhastreva śvasann api na jīvati ।।

iti saṃcintya nandaka-sajīvaka-nāmānau vṛṣabhau dhuri niyojya śakaṭaṃ nānāvidha-dravya-pūrṇaṃ kṛtvā vāṇijyena gataḥ kaśmīraṃ prati । anyac ca-

añjanasya kṣayaṃ dṛṣṭvā valmīkasya ca sañcayam ।
avandhyaṃ divasaṃ kuryād dānādhyayana-karmabhiḥ ।।

yataḥ-
ko atibhāraḥ samarthānāṃ kiṃ dūraṃ vyavasāyinām ।
ko videśaḥ savidyānāṃ kaḥ paraḥ priya-vādinām ।।

atha gacchatas tasya sudurga-nāmni mahāraṇye sañjīvako bhagna-jānur nipatitaḥ । tam ālokya vardhamāno acintayat-

karotu nāma nīti-jño vyavasāyam itas tataḥ ।
phalaṃ punas tad eva syād yad vidher manasi sthitam ।।

kintu-
vismayaḥ sarvathā heyaḥ pratyūhaḥ sarva-karmaṇām ।
tasmād vismayam utsṛjya sādhye siddhir vidhīyatām ।।

iti saṃcintya saṃjīvakaṃ tatra parityajya vardhamānaḥ punaḥ svayaṃ dharmapuraṃ nāma nagaraṃ gatvā mahākāyam anyaṃ vṛṣabham ekaṃ samānīya dhuri niyojya calitaḥ । tataḥ saṃjīvako api kathaṃ katham api khura-traye bharaṃ kṛtvotthitaḥ । yataḥ- 
nimagnasya payo-rāśau parvatāt patitasya ca ।
takṣakeṇāpi daṣṭasya āyur marmāṇi rakṣati ।।

nākāle miryate jantur viddhaḥ śara-śatair api ।
kuśāgreṇaiva saṃspṛṣṭaḥ prāpta-kālo na jīvati ।।

arakṣitaṃ tiṣṭhati daiva-rakṣitaṃ
surakṣitaṃ daiva-hataṃ vinaśyati ।
jīvaty anātho api vane visarjitaḥ
kṛta-prayatno api gṛhe na jīvati ।।

tato dineṣu gacchatsu saṃjīvakaḥ svecchāhāra-vihāraṃ kṛtvāraṇyaṃ bhrāmyan hṛṣṭa-puṣṭāṅgo balavan nanāda । tasmin vane piṅgalaka-nāmā siṃhaḥ sva-bhujopārjita-rājya-sukham anubhavan nivasati । tathā coktam-

nābhiṣeko na saṃskāraḥ siṃhasya kriyate mṛgaiḥ ।
vikramārjita-rājyasya svayam eva mṛgendratā ।।

sa caikadā pipāsākulitaḥ pānīyaṃ pātuṃ yamunā-kaccham agacchat । tena ca tatra siṃhenānanubhūta-pūrvakam akāla-ghana-garjitam iva saṃjīvaka-narditam aśrāvi । tac chrutvā pānīyam apītvā sa-cakitaḥ parivṛtya sva-sthānam āgatya kim idam ity ālocayaṃs tūṣṇīṃ sthitaḥ । sa ca tathāvidhaḥ karaṭa-kadamanakābhyām asya mantri-putrābhyāṃ dṛṣṭaḥ । taṃ tathāvidhaṃ dṛṣṭvā damanakaḥ karaṭakam āha-sakhe karaṭaka ! kim ity ayam udakārthī svāmī pānīyam apītvā sacakito mandaṃ mandam avatiṣṭhate ।

karaṭako brūte-mitra damanaka ! asman-matenāsya sevaiva na kriyate । yadi tathā bhavati tarhi kim anena svāmi-ceṣṭānirūpeṇāsmākam । yato anena rājñā vināparādhena ciram avadhīritābhyām āvābhyāṃ mahad-duḥkham anubhūtam ।

sevayā dhanam icchadbhiḥ sevakaiḥ paśya yat kṛtam ।
svātantryaṃ yac charīrasya mūḍhais tad api hāritam ।।

aparaṃ ca-
śīta-vātātapa-kleśān sahante yān parāśritāḥ ।
tad-aṃśenāpi medhāvī tapas taptvā mukhī bhavet ।।

anyac ca-
etāvaj janmasāphalyaṃ dehinām iha dehiṣu ।
prāṇair arthair dhiyā vācā śreya evācaret sadā ।।

aparaṃ ca-
ehi gaccha patottiṣṭha vada maunaṃ samācara ।
iti vitrasta-sāraṅga-netrayā ko na vañcitaḥ ।।

kiṃ ca-
abudhair artha-lābhāya paṇya-strībhir iva svayam ।
ātmā saṃskṛtya saṃskṛtya paropakaraṇī-kṛtaḥ ।।

kiṃ ca-
yā prakṛtyaiva capalā nipataty aśucāv api ।
svāmino bahu manyante dṛṣṭiṃ tām api sevakāḥ ।।

aparaṃ ca- 
maunān mūrkhaḥ pravacana-paṭur bātulo jalpako vā
kṣāntyā bhīrur yadi na sahate prāyaśo nābhijātaḥ ।
dhṛṣṭaḥ pārśve vasati niyataṃ dūrataś cāpragalbhaḥ
sevā-dharmaḥ parama-gahano yoginām apy agamyaḥ ।।

viśeṣataś ca-
praṇamaty unnati-hetor jīvita-hetor vimuñcati prāṇān ।
duḥkhīyati sukha-hetoḥ ko mūḍhaḥ sevakād anyaḥ ।।

damanako brūte-mitra sarvathā manasāpi naitat kartavyam, yataḥ-

kathaṃ nāma na sevyante yatnataḥ parameśvarāḥ ।
acireṇaiva ye tuṣṭāḥ pūrayanti manorathān ।।

anyac ca-
kutaḥ sevā-vihīnānāṃ cāmaroddhūta-sampadaḥ ।
uddaṇḍa-dhavala-cchatraṃ vāji-vāraṇa-vāhinī ।।

karaṭako brūte-tathāpi kim anenāsmākaṃ vyāpāreṇa । yato avyāpāreṣu vyāpāraḥ sarvathā pariharaṇīyaḥ । paśya-

avyāpareṣu vyāpāraṃ yo naraḥ kartum icchati ।
sa eva nidhanaṃ yāti kīlotpaṭīva vānaraḥ ।।

damanakaḥ pṛcchatikatham etat ?

karakaṭaḥ kathayati-

kathā 

asti magadha-deśe dharmāraṇya-saṃnihita-vasudhāyāṃ śubhadatta-nāmnā kāyasthena vihāraḥ kartum ārabdhaḥ । tatra karapatradārya-māṇaika-stambhasya kiyad dūrasphāṭitasya kāṣṭha-khaṇḍa-dvaya-madhye kīlakaḥ sūtra-dhāreṇa nihitaḥ । tatra balavān vānara-yūthaḥ krīḍann āgataḥ । eko vānaraḥ kāla-prerita iva taṃ kīlakaṃ hastābhyāṃ dhṛtvopaviṣṭam । anantaraṃ sa ca sahaja-capalatayā mahatā prayatnena taṃ kīlakam ākṛṣṭavān । ākṛṣṭe ca kīlake cūrṇitāṇḍa-dvayaḥ pañcatvaṃ gataḥ । ato ahaṃ bravīmi-avyāpareṣu vyāpāram ity ādi ।

damanako brūte-tathāpi svāmi-ceṣṭā-nirūpaṇaṃ sevakenāvaśyaṃ karaṇīyam ।

karaṭako brūte-sarvasminn adhikāre ya eva niyuktaḥ pradhāna-mantrī sa karotu । yato anujīvinā parādhikāra-carcā sarvathā na kartavyā । paśya- 
parādhikāra-carcā yaḥ kuryāt svāmi-hitecchayā ।
sa viṣīdati cītkārād gardabhas tāḍito yathā ।।

damanakaḥ pṛcchatikatham etat ?

karaṭako brūte-

kathā 

asti vārāṇasyāṃ karpūra-paṭako nāma rajakaḥ । sa rātrau gāḍha-nidrāyāṃ prasuptaḥ । tad-anantaraṃ tad-gṛha-dravyāṇi hartuṃ cauraḥ praviṣṭaḥ । tasya prāṅgaṇe gardabho baddhas tiṣṭhati । kukkuraś copaviṣṭo asti । atha gardabhaḥ śvānam āha-sakhe ! bhavatas tāvad ayaṃ vyāpāraḥ । tat kim iti tvam uccaiḥ śabdaṃ kṛtvā svāminaṃ na jāgarayasi ।

kukkuro brūte-bhadra ! mama niyogasya carcā tvayā na kartavyā । tvam eva kiṃ na jānāsi yathā tasyāharniśaṃ gṛha-rakṣāṃ karomi । yato ayaṃ cirān nirvṛto mamopayogaṃ na jānāti । tenādhunāpi mamāhāra-dāne mandādaraḥ । yato vinā vidhura-darśanaṃ svāmina upajīviṣu mandādarā bhavanti ।

gardabho brūte-śṛṇu re barbara ! yācate kārya-kāle yaḥ sa kiṃ-bhṛtyaḥ sa kiṃ-suhṛt ।

kukkuro brūte- bhṛtyān sambhāṣayed yas tu kārya-kāle sa kiṃ-prabhuḥ ।।

yataḥ-
āśritānāṃ bhṛtau svāmi-sevāyāṃ dharma-sevane ।
putrasyotpādane caiva na santi pratihastakāḥ ।।

tato gardabhaḥ sa-kopam āha-are duṣṭa-mate ! pāpīyāṃs tvaṃ yad vipattau svāmi-kārye upekṣāṃ karoṣi । bhavatu tāvat । yathā svāmī jāgariṣyati, tan mayā kartavyam । yataḥ- 
pṛṣṭhataḥ sevayed arkaṃ jaṭhareṇa hutāśanam ।
svāminaṃ sarva-bhāvena paralokam amāyayā ।।

ity uktvātīva cītkāra-śabdaṃ kṛtavān । tataḥ sa rajakas tena cītkāreṇa prabuddho nidrā-bhaṅga-kopād utthāya gardabhaṃ laguḍena tādayāmāsa । tenāsau pañcatvam agamat । ato ahaṃ bravīmi-parādhikāra-carcām ity ādi । paśya, paśūnām anveṣaṇam evāsman-niyogaḥ । sva-niyoga-carcā kriyatām । kintv adya tayā carcayā na prayojanam । yata āvayor bhakṣita-śeṣāhāraḥ pracuro asti ।

damanakaḥ saroṣam āha-katham āhārārthī bhavān kevalaṃ rājānaṃ sevate ? etad ayuktam uktaṃ tvayā । yataḥ-

suhṛdām upakāra-kāraṇād
dviṣatām apy apakāra-kāraṇāt ।
nṛpa-saṃśraya iṣyate budhair
jaṭharaṃ ko na bibharti kevalam ।।

jīvite yasya jīvanti viprā mitrāṇi bāndhavāḥ ।
saphalaṃ jīvitaṃ tasya ātmārthe ko na jīvati ।।

api ca-
yasmin jīvati jīvanti bahavaḥ sa tu jīvatu ।
kāko api kiṃ na kurute cañcvā svodara-pūraṇam ।।

paśya-
pañcabhir yāti dāsatvaṃ purāṇaiḥ ko api mānavaḥ ।
ko api lakṣaiḥ kṛtī ko api lakṣair api na labhyate ।।

anyac ca-
manuṣya-jātau tulyāyāṃ bhṛtyatvam ati-garhitam ।
prathamo yo na tan nāpi sa kiṃ jīvatsu gaṇyate ।।

tathā coktaṃ-
vāji-vāraṇa-lohānāṃ kāṣṭha-pāṣāṇa-vāsasām ।
nārī-puruṣa-toyānām antaraṃ hada-hantaram ।।

tathā hi svalpam apy atiricyate- 
svalpa-snāyu-vasāvaśeṣa-malinaṃ nirmāṃsam apy asthikaṃ
śvā labdhvā paritoṣam eti na bhavet tasya kṣudhaḥ śāntaye ।
siṃho jambukam aṅkam āgatam api tyaktvā nihanti dvipaṃ
sarvaḥ kṛcchra-gato api vāñchati janaḥ sattvānurūpaṃ phalam ।।

aparaṃ ca, sevya-sevakayor antaraṃ paśya-

lāṅgūla-cālanam adhaś caraṇāvapātaṃ
bhūmau nipatya vadanodara-darśanaṃ ca ।
śvā piṇḍadasya kurute gaja-puṅgavas tu
dhīraṃ vilokayati cāṭu-śataiś ca bhuṅkte ।।

kiṃ ca- 
yaj jīvyate kṣaṇam api prathitaṃ manuṣyair
vijñāna-vikrama-yaśobhir abhajyamānam ।
tan nāma jīvitam iha pravadanti taj-jñāḥ
kāko api jīvati cirāya baliṃ ca bhuṅkte ।।

aparaṃ ca- 
yo nātmaje na ca gurau na ca bhṛtya-varge
dīne dayāṃ na kurute na ca bandhu-varge ।
kiṃ tasya jīvita-phalena manuṣya-loke
kāko api jīvati cirāya baliṃ ca bhuṅkte ।।

aparam api- 
ahita-hita-vicāra-śūnya-buddheḥ
śruti-samayair bahubhir bahiṣkṛtasya ।
udara-bharaṇa-mātra-kevalecchoḥ
puruṣa-paśoś ca paśoś ca ko viśeṣaḥ ।।

karaṭako brūte-āvāṃ tāvad apradhānau । tadāpy āvayoḥ kim anayā vicāraṇayā ।

damanako brūte-kiyatā kālenāmātyāḥ pradhānatām apradhānatāṃ vā labhante, yataḥ-

na kasyacit kaścid iha svabhāvād
bhavaty udāro abhimataḥ khalo vā ।
loke gurutvaṃ viparītatāṃ vā
sva-ceṣṭitāny eva naraṃ nayanti ।।

kiṃ ca-
āropyate śilā śaile yatnena mahatā yathā ।
nipātyate kṣaṇenādhas tathātmā guṇa-doṣayoḥ ।।

yāty adho adhaḥ vrajaty uccair naraḥ svair eva karmabhiḥ ।
kūpasya khanitā yadvat prākārasyeva kārakaḥ ।।

tad bhadram । svayatnāyatto hy ātmā sarvasya ।

karaṭako brūte-atha bhavān kiṃ bravīti ?

sa āha-ayaṃ tāvat svāmī piṅgalakaḥ kuto api kāraṇāt sa-cakitaḥ parivṛtyopaviṣṭaḥ ।

karaṭako brūte-
udīrito arthaḥ paśunāpi gṛhyate hayāś ca nāgāś ca vahanti coditāḥ ।
anuktam apy ūhati paṇḍito janaḥ pareṅgita-jñāna-phalā hi buddhayaḥ ।।

ākāra-riṅgatair gatyā ceṣṭayā bhāṣaṇena ca ।
netra-vaktra-vikāreṇa lakṣyate'ntargataṃ manaḥ ।।

atra bhaya-prastāve prajñā-balenāham enaṃ svāminam ātmīyaṃ kariṣyāmi । yataḥ-

prastāva-sadṛśaṃ vākyaṃ sad-bhāva-sadṛśaṃ priyam ।
ātma-śakti-samaṃ kopaṃ yo jānāti sa paṇḍitaḥ ।।

karaṭako brūte-sakhe tvaṃ sevānabhijñaḥ । paśya-

anāhūto viśed yas tu apṛṣṭo bahu bhāṣate ।
ātmānaṃ manyate prītaṃ bhū-pālasya sa durmatiḥ ।।

damanako brūte-bhadra ! katham ahaṃ sevānabhijñaḥ ? paśya-

kim apy asti svabhāvena sundaraṃ vāpy asundaram ।
yad eva rocate yasmai bhavet tat tasya sundaram ।।

yataḥ-
yasya yasya hi yo bhāvas tena tena hi taṃ naram ।
anupraviśya medhāvī kṣipram ātma-vaśaṃ nayet ।।

anyac ca-
ko atrety aham iti brūyāt samyag ādeśayeti ca ।
ājñām avitathāṃ kuryād yathā-śakti mahīpateḥ ।।

aparaṃ ca-
alpecchur dhṛtimān prājñaś chāyevānugataḥ sadā ।
ādiṣṭo na vikalpeta sa rāja-vasatiṃ vaset ।।

karaṭako brūte-kadācit tvām anavasara-praveśād avagamyate svāmī ।

sa cāha-astv evam । tathāpy anujīvinā svāmi-sāṃnidhyam avaśyaṃ karaṇīyam । 
yataḥ-
doṣa-bhīter anārambhas tat kāpuruṣa-lakṣaṇam ।
kair ajīrṇa-bhayād bhrātar bhojanaṃ parihīyate ।।

paśya-
āsannam eva nṛpatir bhajate manuṣyaṃ vidyā-vihīnam akulīnam asaṃstutaṃ vā ।
prāyeṇa bhūmi-patayaḥ pramadā-latāś ca yaḥ pārśvato vasati taṃ pariveṣṭayanti ।।

karaṭako brūte-atha tatra gatvā kiṃ vakṣyati bhavān ।

sa āha-śṛṇu ! kim anurakto virakto vā mayi svāmīti jñāsyāmi ।

karaṭako brūte-kiṃ taj jñāna-lakṣaṇam ।

damanako brūte-śṛṇu-
dūrād avekṣaṇaṃ hāsaḥ sampraśneṣv ādaro bhṛśam ।
parokṣe'pi guṇa-ślāghā smaraṇaṃ priya-vastuṣu ।।

asevake cānuraktir dānaṃ sa-priya-bhāṣaṇam ।
anuraktasya cihnāni doṣe'pi guṇa-saṅgrahaḥ ।।

anyac ca
kāla-yāpanam āśānāṃ vardhanaṃ phala-khaṇḍanam ।
virakteśvara-cihnāni jānīyān matimān naraḥ ।।

etaj jñātvā yathā cāyaṃ mamāyatto bhaviṣyati । tathā vadiṣyāmi ।

apāyasaṃ darśanajāṃ vipattim
upāya-sandarśana-jāṃ ca siddhim ।
medhāvino nīti-vidhi-prayuktāṃ
puraḥ sphurantīm iva darśayanti ।।

karaṭako brūte-tathāpy aprāpte prastāve na vaktum arhasi, yataḥ-

aprāpta-kālaṃ vacanaṃ bṛhaspatir api bruvan ।
labhate buddhy-avajñānam avamānaṃ ca bhārata ।।

damanako brūte-mitra ! mā bhaiṣīḥ ! nāham aprāptāvasaraṃ vacanaṃ vadiṣyāmi । yataḥ- 
āpady unmārga-gamane kārya-kālātyayeṣu ca ।
apṛṣṭo api hitānveṣī brūyāt kalyāṇa-bhāṣitam ।।

yadi ca prāptāvasareṇāpi mayā mantro na vaktavyas tadā mantritvam eva mamānupapannam । yataḥ-

kalpayati yena vṛttiṃ yena ca loke praśasyate ।
sa guṇas tena guṇinā rakṣyaḥ saṃvardhanīyaś ca ।।

tad bhadra ! anujānīhi mām । gacchāmi ।

karaṭako brūte-śubham astu । śivās te panthānaḥ । yathābhilaṣitam anuṣṭhīyatām iti ।

tato damanako vismita iva piṅgalaka-samīpaṃ gataḥ । atha dūrād eva sādaraṃ rājñā praveśitaḥ sāṣṭāṅga-praṇipātaṃ praṇipatyopaviṣṭaḥ । rājāha-cirād dṛṣṭo asi ।

damanako brūte-yadyapi mayā sevakena śrīmad-devapādānāṃ na kiṃcit prayojanam asti, tathāpi prāpta-kālam anujīvinā sāṃnidhyam avaśyaṃ kartavyam ity āgato asmi । kiṃ ca-

dantasya nirgharṣaṇakena rājan
karṇasya kaṇḍūyanakena vāpi ।
tṛṇena kāryaṃ bhavatīśvarāṇāṃ
kim aṅga-vāk-pāṇi-matā nareṇa ।।

yadyapi cireṇāvadhīritasya deva-pādair me buddhi-nāśaḥ śakyate, tad api na śaṅkanīyam । yataḥ-

kadarthitasyāpi ca dhairya-vṛtter
buddher vināśo nahi śaṅkanīyaḥ ।
adhaḥ-kṛtasyāpi tanūnapāto
nādhaḥ śikhā yāti kadācid eva ।।

deva ! tat sarvathā viśeṣajñena svāminā bhavitavyam । yataḥ-

maṇir luṭhati pādeṣu kācaḥ śirasi dhāryate ।
yathaivāste tathaivāstāṃ kācaḥ kāco maṇir maṇiḥ ।।

anyac ca-
nirviśeṣo yadā rājā samaṃ sarveṣu vartate ।
tadodyama-samarthānām utsāhaḥ parihīyate ।।

kiṃ ca-
trividhāḥ puruṣā rājann uttamādhama-madhyamāḥ ।
niyojayet tathaivaitāṃs trividheṣv eva karmasu ।।

yataḥ-
sthāna eva nijyojyante bhṛtyāś cābharaṇāni ca ।
nahi cūḍāmaṇiḥ pāde nūpuraṃ śirasā kṛtam ।।

api ca-
kanaka-bhūṣaṇa-saṅgrahaṇocito yadi maṇis trapuṇi praṇidhīyate ।
na sa virauti na cāpi na śobhate bhavati yojayitur vacanīyatā ।।

anyac ca-
mukuṭe ropitā kācaś caraṇābharaṇe maṇiḥ ।
nahi doṣo maṇer asti kintu sādhor avijñatā ।।

paśya-
buddhimān anurakto ayam ayaṃ śūra ito bhayam ।
iti bhṛtya-vicārajño bhṛtyair āpūryate nṛpaḥ ।।

tathā hi-
aśvaḥ śastraṃ śāstraṃ vīṇā vāṇī naraś ca nārī ca ।
puruṣa-viśeṣaṃ prāptā bhavanty ayogyāś ca yogyāś ca ।।

anyac ca-
kiṃ bhaktenāsamarthena kiṃ śaktenāpakāriṇā ।
bhaktaṃ śaktaṃ ca māṃ rājan nāvajñātuṃ tvam arhasi ।।

yataḥ- 
avajñānād rājño bhavati mati-hīnaḥ parijanas
tatas tat-prāmāṇyād bhavati na samīpe budha-janaḥ ।
budhais tyakte rājye na hi bhavati nītir guṇavatī
vipannāyāṃ nītau sakalam avaśaṃ sīdati jagat ।।

aparaṃ ca-
janaṃ janapadā nityam arcayanti nṛpārcitam ।
nṛpeṇāvamato yas tu sa sarvair avamanyate ।।

kiṃ ca-
bālād api gṛhītavyaṃ yuktam uktaṃ manīṣibhiḥ ।
raver aviṣaye kiṃ na pradīpasya prakāśanam ।।

piṅgalako avadat-bhadra damanaka ! kim etat ? tvam asmadīya-pradhānāmātya-putra iyantaṃ kālaṃ yāvat kuto api khala-vākyān nāgato asi । idānīṃ yathābhimataṃ brūhi ।

damanako brūte-deva ! pṛcchāmi kiṃcit । ucyatām । udakārthī svāmī pānīyam apītvā kim iti vismita iva tiṣṭhati ।

piṅgalako avadat-bhadram uktaṃ tvayā । kintv etad rahasyaṃ vaktuṃ kācid viśvāsa-bhūmir nāsti । tathāpi nibhṛtaṃ kṛtvā kathayāmi । śṛṇu, samprati vanam idam apūrva-sattvādhiṣṭhitam ato asmākaṃ tyājyam । anena hetunā vismito asmi । tathā ca śruto mayāpi mahān apūrva-śabdaḥ । śabdānurūpeṇāsya prāṇino mahatā balena bhavitavyam ।

damanako brūte-deva ! asti tāvad ayaṃ mahān bhaya-hetuḥ । sa śabdo asyābhir apy ākarṇitaḥ । kintu sa kiṃ mantrī yaḥ prathamaṃ bhūmi-tyāgaṃ paścād yuddhaṃ copaviśati asmin kārya-sandehe bhṛtyānām upayoga eva jñātavyaḥ । yataḥ-

bandhu-strī-bhṛtya-vargasya buddheḥ sattvasya cātmanaḥ ।
āpan-nikaṣa-pāṣāṇe naro jānāti sāratām ।।

siṃho brūte-bhadra ! mahatī śaṅkā māṃ bādhate ।

damanakaḥ punar āha svagatam-anyathā rājya-sukhaṃ parityajya sthānāntaraṃ gantuṃ kathaṃ māṃ sambhāṣase ? prakāśaṃ brūte-deva ! yāvad ahaṃ jīvāmi tāvad bhayaṃ na kartavyam । kintu karaṭakādayo apy āśvāsyantāṃ yasmād āpat-pratīkāra-kāle durlabhah puruṣa-samavāyaḥ ।

tatas tau damanaka-karaṭakau rājñā sarvasvenāpi pūjitau bhaya-pratīkāraṃ pratijñāya calitau । karaṭako gacchan damanakam āha-sakhe ! kiṃ śaktya-pratīkāro bhaya-hetur aśakya-pratīkāro veti na jñātvā bhayopaśamaṃ pratijñāya katham ayaṃ mahā-prasādo gṛhītaḥ ? yato anupakurvāṇo na kasyāpy upāyanaṃ gṛhṇīyād viśeṣato rājñaḥ । paśya- 
yasya prasāde padmāste vijayaś ca parākrame ।
mṛtyuś ca vasati krodhe sarva-tejomayo hi saḥ ।।

tathā hi-
bālo api nāvamantavyo manuṣya iti bhūmipaḥ ।
mahatī devatā hy eṣā nara-rūpeṇa tiṣṭhati ।।

damanako vihasyāha-mitra ! tūṣṇīm āsyatām । jñātaṃ mayā bhaya-kāraṇam । balīvarda-narditaṃ tat । vṛṣabhāś cāsmākam api bhakṣyāḥ । kiṃ punaḥ siṃhasya ।

karaṭako brūte-yady evaṃ tadā kim punaḥ svāmi-trāsas tatraiva kim iti nāpanītaḥ ।

damanako brūte-yadi svāmi-trāsas tatraiva mucyate tadā katham ayaṃ mahā-prasāda-lābhaḥ syāt । aparaṃ ca-

nirapekṣo na kartavyo bhṛtyai svāmī kadācana ।
nirapekṣaṃ prabhuṃ kṛtvā bhṛtyaḥ syād dadhi-karṇavat ।।

karaṭakaḥ pṛcchatikatham etat ?

damanakaḥ kathayati-

kathā 

asty uttara-pathe'rbudaśikhara-nāmni parvate durdānto nāma mahā-vikramaḥ siṃhaḥ । tasya parvata-kandaram adhiśayānasya kesarāgraṃ kaścin mūṣikaḥ pratyahaṃ chinatti । tataḥ kesarāgraṃ lūnaṃ dṛṣṭvā kupito vivarāntargataṃ mūṣikam alabhamāno acintayat-

kṣudra-śatrur bhaved yas tu vikramān naiva labhyate ।
tam āhantuṃ puraskāryaḥ sadṛśas tasya sainikaḥ ।।

ity ālocya tena grāmaṃ gatvā viśvāsaṃ kṛtvā dadhikarṇa-nāmā biḍālo yatnevānīya māṃsāhāraṃ dattvā sva-kandare sthāpitaḥ । anantaraṃ tad-bhayān mūṣiko api vilān na niḥsarati । tenāsau siṃho akṣata-keśaraḥ sukhaṃ svapiti । mūṣika-śabdaṃ yadā yadā śṛṇoti, tadā tadā māṃsāhāra-dānena taṃ biḍālaṃ saṃvardhayati ।

ājñā-bhaṅgo narendrāṇāṃ brāhmaṇānām anādaraḥ ।
pṛthak śayyā ca nārīṇām aśastra-vihito vadhaḥ ।।

tato deśa-vyavahārānabhijñaḥ saṃjīvakaḥ sabhayam upasṛtya sāṣṭāṅga-pātaṃ karaṭakaṃ praṇatavān । tathā coktam-

matir eva balād garīyasī yad-abhāve kariṇām iyaṃ daśā ।
iti ghoṣayatīva ḍiṇḍimaḥ kariṇo hastipakāhataḥ kvaṇan ।।

atha saṃjīvakaḥ sāśaṅkam āha-senāpate ! kiṃ mayā kartavyam । tad abhidhīyatām ।

karaṭako brūte-vṛṣabha ! atra kānane tiṣṭhasi । asmad-deva-pādāravindaṃ praṇaya ।

saṃjīvako brūte-tad-abhaya-vācaṃ me yaccha । gacchāmi ।

karaṭako brūte-śṛṇu re balīvarda ! alam anayā śaṅkayā । yataḥ-

prativācam adatta keśavaḥ śapamānāya na cedi-bhūbhuje ।
anuhuṅkurute ghana-dhvaniṃ na hi gomāyu-rutāni kesarī ।।

anyac ca- 
tṛṇāni nonmūlayati prabhañjano
mṛdūni nīcaiḥ praṇalāni sarvataḥ ।
samucchritān eva tarūn prabādhate
mahān mahaty eva karoti vikramam ।।

tatas tau saṃjīvakaṃ kiyad dūre saṃsthāpya piṅgalaka-samīpaṃ gatau । tato rājā sādaram avalokitau praṇamyopaviṣṭau । rājāha-tvayā sa dṛṣṭaḥ ?

damanako brūte-deva ! dṛṣṭaḥ । kintu yad devena jñātaṃ tat tathā । mahān evāsau devaṃ draṣṭum icchati । kintu mahābalo asau tataḥ sajjībhūyopaviśya dṛśyatām । śabda-mātrād eva na bhetavyam । tathā coktam-

śabda-mātrān na bhetavyam ajñātvā śabda-kāraṇam ।
śabda-hetuṃ parijñāya kuṭṭanī gauravaṃ gatā ।।

rājāha-katham etat ?

damanakaḥ kathayati

kathā 

asti śrī-parvata-madhye brahmapurākhyaṃ nagaram । tac-chikhara-pradeśe ghaṇṭākarṇo nāma rākṣasaḥ prativasatīti jana-pravādaḥ śrūyate । ekadā ghaṇṭām ādāya palāyamānaḥ kaścic cauro vyāghreṇa vyāpāditaḥ । tat-pāṇi-patitā ghaṇṭā vānaraiḥ prāptā । vānarās tāṃ ghaṇṭām anukṣaṇaṃ vādayanti । tato nagara-janaiḥ sa manuṣyaḥ khādito dṛṣṭaḥ pratikṣaṇaṃ ghaṇṭā-ravaś ca śrūyate । anantaraṃ ghaṇṭākarṇaḥ kupito manuṣyān khādati ghaṇṭāṃ ca vādayatīty uktvā sarve janā nagarāt palāyitāḥ । tataḥ karālayā nāma kuṭṭanyā vimṛśyānavaro ayaṃ ghaṇṭā-nādaḥ । tat kiṃ markaṭā ghaṇṭāṃ vādayantīti svayaṃ vijñāya rājā vijñāpitaḥ-deva ! yadi kiyad dhanopakṣayaḥ kriyate, tadāham enaṃ ghaṇṭākarṇaṃ sādhayāmi ।

tato rājā tasyai dhanaṃ dattam । kuṭṭanyā maṇḍalaṃ kṛtvā tatra gaṇeśādi-pūjā-gauravaṃ darśayitvā svayaṃ vānara-priya-phalāny ādāya vanaṃ praviśya phalāny ākīrṇāni । tato ghaṇṭāṃ parityajya vānarāḥ phalāsaktā babhūvuḥ । kuṭṭanī ca ghaṇṭāṃ gṛhītvā nagaram āgatā sarva-jana-pūjyābhavat । ato ahaṃ bravīmi-śabda-mātrān na bhetavyam ity ādi । tataḥ saṃjīvakam ānīya darśanaṃ kāritavantau । paścāt tatraiva parama-prītyā nivasati ।

atha kadācit tasya siṃhasya bhrātā stabdha-karṇa-nāmā siṃhaḥ samāgataḥ । tasyātithyaṃ kṛtvā siṃham upaveśya piṅgalakas tad-āhārāya paśuṃ hantuṃ calitaḥ । atrāntare saṃjīvako vadati-deva ! adya hata-mṛgāṇāṃ māṃsāni kva ?

rājāha-damanaka-karaṭakau jānītaḥ ।

saṃjīvako brūte-jñāyatāṃ kim asti nāsti vā ?

siṃho vimṛśyāha-nāsty eva tat ।

saṃjīvako brūte-katham etāvan māṃsaṃ tābhyāṃ khāditam ?

rājāha-khāditaṃ vyayitam avadhīritaṃ ca । pratyaham eṣa kramaḥ ।

saṃjīvako brūte-kathaṃ śrīmad-deva-pādānāṃ agocareṇaiva kriyate ?

rājāha-madīyāgocareṇaiva kriyate ।

atha saṃjīvako brūte-naitad ucitam । tathā coktam-

nānivedya prakurvīta bhartuḥ kiṃcid api svayam ।
kāryam āpat-pratīkārād anyatra jagatī-pate ।।

anyac ca-
kamaṇḍalūpamo amātyas tanu-tyāgī bahu-grahaḥ ।
nṛpate kiṅkṣaṇo mūrkho daridraḥ kiṃvarāṭakaḥ ।।

sa hy amātyaḥ sadā śreyān kākinīṃ yaḥ pravardhayet ।
koṣaḥ koṣavataḥ prāṇāḥ prāṇāḥ prāṇā na bhūpateḥ ।।

kiṃ cārthair na kulācāraiḥ sevatām eti pūruṣaḥ ।
dhana-hīnaḥ sva-patnyāpi tyajyate kiṃ punaḥ paraiḥ ।।

etac ca rājñaḥ pradhānaṃ dūṣaṇam-

ativyayo anapekṣā ca tathārjanam adharmataḥ ।
moṣaṇaṃ dūra-saṃsthānāṃ koṣa-vyasanam ucyate ।।

yataḥ-
kṣipram āyatam anālocya vyayamānaḥ sva-vāñchayā ।
parikṣīyata evāsau dhanī vaiśravaṇopamaḥ ।।

stabdhakarṇo brūte-śṛṇu bhrātaḥ cirāśritād etau damanaka-karaṭakau sandhi-vigraha-kāryādhikāriṇau ca kadācid arthādhikāre na niyoktavyau । aparaṃ ca niyoga-prastāve yan mayā śrutaṃ tat kathyate ।

brāhmaṇaḥ kṣatriyo bandhur nādhikāre praśasyate ।
brāhmaṇaḥ siddham apy arthaṃ kṛcchreṇāpi na yacchati ।।

niyuktaḥ kṣatriyo dravye khaḍgaṃ darśayate dhruvam ।
sarvasvaṃ grasate bandhur ākramya jñāti-bhāvataḥ ।।

aparādhe'pi niḥśaṅko niyogī cira-sevakaḥ ।
sa svāminam avajñāya carec ca niravagrahaḥ ।।

upakartādhikāra-sthaḥ svāparādhaṃ na manyate ।
upakāraṃ dhvajī-kṛtya sarvam eva vilumpati ।।

upaṃśu-krīḍito amātyaḥ svayaṃ rājāyate yataḥ ।
avajñā kriyate tena sadā paricayād dhruvam ।।

antar-duṣṭaḥ kṣamā-yuktaḥ sarvānartha-karaḥ kila ।
śakuniḥ śakaṭāraś ca dṛṣṭāntāv atra bhūpate ।।

sadāmatyo na sādhyaḥ syāt samṛddhaḥ sarva eva hi ।
siddhānām ayam ādeśaḥ ṛddhiś citta-vikāriṇī ।।

prāptārtha-grahaṇaṃ dravya-parīvarto anurodhanam ।
upekṣā buddhi-hīnatvaṃ bhogo amātyasya dūṣaṇam ।।

niyogy artha-grahopāyo rājñā nitya-parīkṣaṇam ।
pratipatti-pradānaṃ ca tathā karma-viparyayaḥ ।।

nipīḍitā vamanty uccair antaḥ-sāraṃ mahīpateḥ ।
duṣṭa-vraṇā iva prāyo bhavanti hi niyoginaḥ ।।

muhur niyoginī bādhyā vasudhārā mahīpate ।
sakṛt kiṃ pīḍitaṃ snāna-vastraṃ muñced dhṛtaṃ payaḥ ।।

etat sarvaṃ yathāvasaraṃ jñātvā vyavahartavyam ।

siṃho brūte-asti tāvad evam । kintv etau sarvathā na mama vacana-kāriṇau ।

stabdhakarṇo brūte-etat sarvam anucitaṃ sarvathā । yataḥ-

ājñā-bhaṅga-karān rājā na kṣameta sutān api ।
viśeṣaḥ ko nu rājñaś ca rājñaś citra-gatasya ca ।।

stabdhasya naśyati yaśo viṣam asya maitrī
naṣṭendriyasya kulam artha-parasya dharmaḥ ।
vidyā-phalaṃ vyasaninaḥ kṛpaṇasya saukhyaṃ
rājyaṃ pramatta-sacivasya narādhipasya ।।

aparaṃ ca-
taskarebhyo niyuktebhyaḥ śatrubhyo nṛpa-vallabhāt ।
nṛpatir nija-lobhāc ca prajā rakṣet piteva hi ।।

bhrātaḥ ! sarvathāsmad-vacanaṃ kriyatām । vyavahāro apy asmābhiḥ kṛta eva । ayaṃ saṃjīvakaḥ sasya-bhakṣako arthādhikāre niyujyatām ।

etad-vacanāt tathānuṣṭhite sati tad ārabhya piṅgalaka-saṃjīvakayoḥ sarva-bandhu-parityāgena mahatā snehena kālo ativartate । tato anujīvinām apyāhāra-dāne śaithilya-darśanād damanaka-karaṭakāv anyonyaṃ cintayataḥ । tad āha damanakaḥ karaṭakam-mitra ! kiṃ kartavyam ? ātma-kṛto ayaṃ doṣaḥ । svayaṃ kṛte'pi doṣe paridevanam apy anucitam । tathā coktam-

svarṇa-rekhām ahaṃ spṛṣṭvā baddhvātmānaṃ ca dūtikā ।
āditsuś ca maṇiṃ sādhuḥ sva-doṣād duḥkhitā ime ।।

karaṭako brūtekatham etat ?

damanakaḥ kathayati-

kathā 

asti kāñcanapura-nāmni nagare vīravikramo rājā । tasya dharmādhikāriṇā kaścin nāpito vadhya-bhūmiṃ nīyamānaḥ kandarpaketu-nāmnā parivrājakena sādhu-dvitīyakena nāyaṃ hantavyaḥ ity uktvā vastrāñcalena dhṛtaḥ । rāja-puruṣā ūcuḥ-kim iti nāyaṃ vadhyaḥ ।

sa āha-śrūyatām । svarṇa-rekhām ahaṃ spṛṣṭvā ity ādi paṭhati ।

ta āhuḥkatham etat ?

parivrājakaḥ kathayati-ahaṃ siṃhala-dvīpasya bhūpater jīmūtaketaḥ putraḥ dandarpaketur nāma । madhye caturdaśyām āvirbhūta-kalpataru-tale ratnāvalī-kiraṇa-kabūtara-paryaṅka-sthitā sarvālaṅkāra-bhūṣitā lakṣmīr iva vīnāṃ vādayantī kanyā kācid dṛśyate iti । tato ahaṃ pota-vṇijam ādāya potam āruhya tatra gataḥ । anantaraṃ tatra gatvā paryaṅke'dhamagrā tathaiva sāvalokitā । tatas tal-lāvaṇya-guṇākṛṣṭena mayāpi tat-paścāj jhampo dattaḥ । tad-anantaraṃ kanakapattanaṃ prāpya suvarṇa-prāsāde tathaiva paryaṅke sthitā vidyādharībhir upāsyamānā mayālokitā । tathāpy ahaṃ dūrād eva dṛṣṭvā sakhīṃ prasthāpya sādaraṃ sambhāṣitaḥ । tat-sakhyā ca mayā pṛṣṭayā samākhyātam-eṣā kandarpakeli-nāmno vidyādhara-cakravartinaḥ putrī ratnamañjarī nāma pratijñāpitā vidyate । yaḥ kanakavartanaṃ sva-cakṣuṣāgatya paśyati, sa eva pitur agocaro api māṃ pariṇeṣyatīti manasaḥ saṅkalpaḥ । tad enāṃ gāndharva-vivāhena pariṇayatu bhavān । atha tatra vṛtte gandharva-vivāhe tathā saha ramamāṇas tatrāhaṃ tiṣṭhāmi । tata ekadā rahasi tayoktam-svāmin ! svecchayā sarvam idam upabhoktavyam । eṣā citra-gatā svarṇa-rekhā nāma vidyādharī na kadācit spraṣṭavyā । paścād upajāta-kautukena mayā svarṇarekhā sva-hastena spṛṣṭā । tathā citratayāpy ahaṃ caraṇa-padmena tāḍita āgatya sva-rāṣṭre patitaḥ ।

atha duḥkhito ahaṃ parivrajitaḥ pṛthivīṃ paribhrāmyann imāṃ ngarīm anuprāptaḥ । atra cātikānte divase gopa-gṛhe suptaḥ sann apaśyam । pradoṣa-samaye paśūnāṃ pālanaṃ kṛtvā sva-geham āgato gopaḥ sva-vadhūṃ dūtyā saha kim api mantrayantīm apaśyat । tatas tāṃ gopīṃ tāḍayitvā stambhe baddhvā suptaḥ । tato ardha-rātre etasya nāpitasya vadhūr dūtī punas tāṃ gopīm upetyāvadat-tava virahānala-dagdho asau smara-śara-jarjarito mumūrṣur iva vartate । tathā coktam-

rajanī-cara-nāthena khaṇḍite timire niśi ।
yūnāṃ manāṃsi vivyādha dṛṣṭvā dṛṣṭvā manobhavaḥ ।।

tasya tādṛśīm avasthām avalokya parikliṣṭa-manās tvām anuvartitum āgatā । tad aham atrātmānaṃ baddhvā tiṣṭhāmi । tvaṃ tatra gatvā taṃ santoṣya satvaram āgamiṣyasi । tathānuṣṭhite sati sa gopaḥ prabuddho avadat-idānīṃ tvāṃ pāpiṣṭhāṃ jārāntikaṃ nayāmi । tato yadāsau na kiṃcid api brūte tadā kruddho gopaḥ-darpān mama vacasi pratyuttaram api na dadāsi ity uktvā kopena tena kartarikāmādāyāsyā nāsikā chinnā । tathā kṛtvā punaḥ supto gopo nidrām upagataḥ । athāgatya gopī dūtīm apṛcchat-kā vārtā ?

dūtyoktam-paśya mām । mukham eva vārtāṃ kathayati ।

anantaraṃ sā gopī tathā kṛtvātmānaṃ baddhvā sthitā । iyaṃ ca dūtī tāṃ chinna-nāsikāṃ gṛhītvā sva-gṛhaṃ praviśya sthitā । tataḥ prātar evānena nāpitena sva-vadhūḥ kṣura-bhāṇḍaṃ yācitā satī kṣuram ekaṃ prādāt । tato asamagra-bhāṇḍe prāpte samupajāta-kopo ayaṃ nāpitas taṃ kṣuraṃ dūrād eva gṛhe kṣiptavān । atha kṛtārtarāyeyaṃ me nāsikānena chinnety uktvā dharmādhikāri-samīpam etam ānītavatī । sā ca gopī tena gopena punaḥ pṛṣṭovāca-are pāpa ! ko māṃ mahāsatī virūpayituṃ samarthaḥ । mama vyavahāram akalmaṣam aṣṭau lokapālā eva jānanti, yataḥ-

āditya-candrāvanilānalaś ca
dyaur bhūmir āpo hṛdayaṃ yamaś ca ।
ahaś ca rātriś ca ubhe ca sandhye
dharmaś ca jānāti narasya vṛttam ।।

atathyāny api tathyāni darśayanti hi peśalāḥ ।
same nimnonnatānīva citra-karma-vido janāḥ ।।

utpanneṣu ca kāryeṣu matir yasya na hīyate ।
sa nistarati durgāṇi gopī jāra-dvayaṃ yathā ।।

karaṭakaḥ pṛcchati-katham etat ?

kathā 

damanakaḥ kathayati-asti dvāravatyāṃ puryāṃ kasyacid gopasya vadhūr bandhakī । sā grāmasya daṇḍa-nāyakena tat-putreṇa ca samaṃ ramate । tathā coktam-

nāgnis tṛpyati kāṣṭhānāṃ nāpagānāṃ mahodadhiḥ ।
nāntakaḥ sarva-bhūtānāṃ na puṃsāṃ vāma-locanā ।।

na dānena na mānena nārjavena na sevayā ।
na śastreṇa na śāstreṇa sarvathā viṣamāḥ striyaḥ ।।

yataḥ- 
guṇāśrayaṃ kīrti-yutaṃ ca kāntaṃ
patiṃ ratijñaṃ sadhanaṃ yuvānam ।
vihāya śīghraṃ vanitā vrajanti
narāntaraṃ śīla-guṇādi-hīnam ।।

aparaṃ ca- 
na tādṛśīṃ prītim upaiti nārī
vicitra-śayyā śayitāpi kāmam ।
yathā hi dūrvādi-vikīrṇa-bhūmau
prayāti saukhyaṃ para-kānti-saṅgāt ।।

atha kadācit sā daṇḍa-nāyaka-putreṇa saha ramamāṇā tiṣṭhati । atha daṇḍa-nāyako api rantuṃ tatrāgataḥ । tam āyāntaṃ dṛṣṭvā tat-putraṃ kusūle nikṣipya daṇḍanāyakena saha tathaiva krīḍati । anantaraṃ tasya bhartā gopo goṣṭhāt samāgataḥ । tam avalokya gopyoktam-daṇḍanāyaka ! tvaṃ laguḍaṃ gṛhītvā kopaṃ darśayan satvaraṃ gaccha । tathā tenānuṣṭhite gopena gṛham āgatya pṛṣṭhā-kena kāryeṇa daṇḍanāyakaḥ samāgatyātra sthitaḥ ?

sā brūte-anyaṃ kenāpi kāryeṇa putrasyopari kruddhaḥ । sa ca māryamāṇo apy atrāgatya praviṣṭo mayā kusūle nikṣipya rakṣitaḥ । tat-pitrā cānviṣyātra na dṛṣṭaḥ । ata evāyaṃ daṇḍanāyakaḥ kruddha eva gacchati ।

tataḥ sā tat-putraṃ kuṣulād bahiṣkṛtya darśitavatī । tathā coktam-

āhāro dviguṇaḥ strīṇāṃ buddhis tāsāṃ catur-guṇā ।
ṣaḍ-guṇo vyavasāyaś ca kāmāś cāṣṭaguṇaḥ smṛtaḥ ।।

ato ahaṃ bravīmi-utapanneṣv api kāryeṣu ity ādi । karaṭako brūte-astv evam । kintv anayor mahānanyognya-nisargopajāta-sneha kathaṃ bhedayituṃ śakyaḥ ?

damanako brūte-upāyaḥ kriyatām । tathā coktam-

upāyena jayo yādṛg ripos tādṛṅ na hetibhiḥ ।
upāya-jño alpa-kāyo api na śūraiḥ paribhūyate ।।

karaṭakaḥ pṛcchati-katham etat ?

damanakaḥ kathayati kathā 

kasmiṃścit tarau vāyasa-dampatī nivasataḥ । tayoś cāpṛtyāni tat-koṭarāvasthitena kṛṣṇa-sarpeṇa khāditāni । tataḥ punar garbhavatī vāyasī vāyasm āha-nātha ! tyajyatām ayaṃ vṛkṣaḥ । atrāvasthita-kṛṣṇa-sarpeṇāvayoḥ santatiḥ satataṃ bhakṣyate । yataḥ- 
duṣṭā bhāryā śaṭhaṃ mitraṃ bhṛtyaś cottara-dāyakaḥ ।
sa-sarpe ca gṛhe vāso mṛtyur eva na saṃśayaḥ ।।

vāyaso brūte-priye ! na bhetavyam । vāraṃ vāraṃ mavaitasya soḍhaḥ । idānīṃ punar na kṣantavyaḥ ।

vāyasy āha-katham etena balavatā sārdhe bhavān vigrahītuṃ samarthaḥ ।

vāyaso brūte-alam anayā śaṅkayā । yataḥ-

buddhir yasya balaṃ tasya nirbuddhes tu kuto balam ।
paśya siṃho madonmattaḥ śaśakena nipātitaḥ ।।

vāyasī vihasyāhakatham etat ?

vāyasaḥ kathayati- kathā asti mandara-nāmni parvate durdānto nāma siṃhaḥ । sa ca sarvadā paśūnāṃ vadhaṃ kurvann āste । tataḥ sarvaiḥ paśubhir militvā sa siṃho vijñaptaḥ-mṛgendra ! kim artham ekadā bahu-paśu-ghātaḥ kriyate । yadi prasādo bhavati tadā vayam eva bhavad-āhārāya pratyaham ekaikaṃ paśum upaḍhaukayāmaḥ ।

tataḥ siṃhenoktam-yady etad abhimataṃ bhavatāṃ tarhi bhavatu tat ।

tataḥ-prabhṛty ekaikaṃ paśum upakalpitaṃ bhakṣayann āste । atha kadācid vṛddha-śaśakasya vāraḥ samāyātaḥ । so acintayat-

trāsa-hetor vinītis tu kriyate jīvitāśayā ।
pañcatvaṃ ced gamiṣyāmi kiṃ siṃhānunayena me ।।

tan mandaṃ mandaṃ gacchāmi । tataḥ siṃho api kṣudhā-pīḍitaḥ kopāt tam uvāca-kutas tvaṃ vilambya samāgato asi ।

śaśako abravīt-deva ! nāham aparādhī । āgacchan pathi siṃhāntareṇa balād dhṛtaḥ । tasyāgre punar āgamanāya śapathaṃ kṛtvā svāminaṃ nivedayitum atrāgato asim ।

siṃhaḥ sakopam āha-satvaraṃ gatvā durātmānaṃ darśaya । kva sa durātmā tiṣṭhati ।

tataḥ śaśakas taṃ gṛhītvā gabhīra-kūpaṃ darśayituṃ gataḥ । tatrāgatya svayam eva paśyatu svāmīty uktvā tasmin kūpa-jale tasya siṃhasyaiva pratibimbaṃ darśitavān । tato asau krodhādhmāto darpāt tasyopary ātmānaṃ nikṣipya pañcatvaṃ gataḥ । ato ahaṃ bravīmi buddhir yasya ity ādi ।

vāyasy āha-śrutaṃ mayā sarvam । samprati yathā kartavyaṃ brūhi ।

vāyaso avadat-atrāsanne sarasi rāja-putraḥ pratyaham āgatya snāti । snāna-samaye mad-aṅgād avatāritaṃ tīrtha-śilā-nihitaṃ kanaka-sūtraṃ cañcvā vidhṛtyānīyāsmin koṭare dhārayiṣyasi ।

atha kadācit snātuṃ jalaṃ praviṣṭe rāja-putre vāyasyā tad-anuṣṭhitam । atha kanaka-sūtrānusaraṇa-pravṛttai rāja-puruṣais tatra taru-koṭare kṛṣṇa-sarpo dṛṣṭo vyāpāditaś ca । ato ahaṃ bravīmi-upāyena hi yac chakyam itena hi yac chakyam ity ādi ।

karaṭako brūte-yady evaṃ tarhi gaccha । śivās te santu panthānaḥ ।

tato damanakaḥ piṅgalaka-samīpaṃ gatvā praṇamyovāca-deva ! ātyantikaṃ kim api mahā-bhaya-kāri kāryaṃ manyamānaḥ samāgato asmi । yataḥ-

āpady unmārga-gamane kārya-kālātyayeṣu ca ।
kalyāṇa-vacanaṃ brūyād apṛṣṭo api hito naraḥ ।।

anyac ca-
bhogasya bhājanaṃ rājā na rājā kārya-bhājanam ।
rāja-kārya-paridhvaṃsī mantrī doṣeṇa lipyate ।।

tathā hi paśya । amātyānām eṣa kramaḥ ।

varaṃ prāṇa-parityāgaḥ śirasā vāpi kartanam ।
na tu svāmi-padāvāpti-pātakecchor upekṣaṇam ।।

piṅgalakaḥ sādaram āha-atha bhavān kiṃ vaktum icchati ।

damanako brūte-deva ! saṃjīvakas tavopaya-sadṛśa-vyavahārīva lakṣyate । tathā cāsmat sannidhāne śrīmad-deva-pādānāṃ śakti-traya-nindāṃ kṛtvā rājyam evābhilaṣati ।

etac chrutvā, piṅgalakaḥ sabhayaṃ sāścaryaṃ matvā tūṣṇīṃ sthitaḥ । damanakaḥ punar āha-deva ! sarvāmātya-parityāgaṃ kṛtvaika evāyaṃ yat tvāṃ sarvādhikārī kṛtaḥ । sa eva doṣaḥ । yataḥ-

atyucchrite mantriṇi pārthive ca
viṣṭabhya pādāv upatiṣṭhate śrīḥ ।
sā strī-svabhāvād asahā bharasya
tayor dvayor ekataraṃ jahāti ।।

aparaṃ ca-
ekaṃ bhūmi-patiḥ karoti sacivaṃ rājye pramāṇaṃ yadā taṃ mohāt śrayate madaḥ sa ca madālasyena nirvidyate ।
nirviṇṇasya padaṃ karoti hṛdaye tasya svatantra-spṛhā- svātantrya-spṛhayā tataḥ sa nṛpateḥ prāṇān abhidruhyati ।।

anyac ca-
viṣa-dagdhasya bhaktasya dantasya calitasya ca ।
amātyasya ca duṣṭasya mūlād uddharaṇaṃ sukham ।।

kiṃ ca-
yaḥ kuryāt sacivāyattāṃ śriyaṃ tad-vyasane sati ।
so andhavaj jagatī-pālaḥ sīdet sañcārakair vinā ।।

sarva-kāryeṣu svecchātaḥ pravartate । tad atra pramāṇaṃ svāmī । etaṃ ca jānāti ।

na so asti puruṣo loke yo na kāmayate śriyam ।
parasya yuvatiṃ ramyāṃ sādaraṃ nekṣate'tra kaḥ ।।

siṃho vimṛśyāha-bhadra ! yadyapy evaṃ tathāpi saṃjīvakena saha mama mahān snehaḥ । paśya-

kurvann api vyalīkāni yaḥ priyaḥ priya eva saḥ ।
aśeṣa-doṣa-duṣṭo api kāyaḥ kasya na vallabhaḥ ।।

anyac ca-
apriyāṇy api kurvāṇo yaḥ priyaḥ priya eva saḥ ।
dagdha-mandira-sāre'pi kasya vahnāv anādaraḥ ।।

damanakaḥ punare evāha-deva ! sa evātidoṣaḥ, yataḥ-

yasminn evādhikaṃ cakṣur ārohayati pārthivaḥ ।
sute'mātye'py udāsīne sa lakṣmyāśrīyate janaḥ ।।

śṛṇu deva !
apriyasyāpi pathyasya pariṇāmaḥ sukhāvahaḥ ।
vaktā śrotā ca yatrāsti ramante tatra sampadaḥ ।।

tvayā ca mūla-bhṛtyānapāsyāyam āgantukaḥ puraskṛtaḥ । etac cānucitaṃ kṛtam । yataḥ- 
mūla-bhṛtyān parityajya nāgantūn pratimānayet ।
nātaḥ parataro doṣo rājya-bheda-karo yataḥ ।।

siṃho brūte-kim āścaryam । mayā yad abhaya-vācaṃ dattvānītaḥ saṃvardhitaś ca tat kathaṃ mahyaṃ druhyati ।

damanako brūte-deva !

durjano nārjavaṃ yāti sevyamāno api nityaśaḥ ।
sveda-nābhyañjanopāyaiḥ śvapuccham iva nāmitam ।।

aparaṃ ca-
svedito marditaś caiva rañjubhiḥ pariveṣṭitaḥ ।
mukto dvādaśabhir varṣaiḥ śva-pucchaḥ prakṛtiṃ gataḥ ।।

anyac ca-
vardhanaṃ vā sammānaṃ khalānāṃ prītaye kutaḥ ।
phalanty amṛta-seke'pi na pathyāni viṣa-drumāḥ ।।

ato ahaṃ bravīmi-
apṛṣṭas tasya na brūyād yaś ca necchet parābhavam ।
eṣa eva satāṃ dharmo viparīto asatāṃ mataḥ ।।

tathā coktam- 
snigdho akuśalān nivārayati yas tat karma yan nirmalaṃ
sā strī yātu-vidhāyinī sa matimān yaḥ sadbhir abhyarcyate ।
sā śrīr yā na madaṃ karoti sa sukhī yas tṛṣṇayā mucyate
tan mitraṃ yat kṛtrimaṃ sa puruṣo yaḥ khidyate nendriyaiḥ ।।

yadi sañjīvaka-vyasanādito avijñāpito api svāmī na nivartate, tad īdṛśe bhṛtye na doṣaḥ । tathā ca-

nṛpaḥ kāmāsakto gaṇayati na kārye na ca hitaṃ
yatheṣṭaṃ svacchandaḥ pravicarati matto gaja iva ।
tato māna-dhmātaḥ sa patati yadā śoka-gahane
tadā bhṛtye doṣān kṣipati na nijaṃ vetty avinayam ।।

piṅgalakaḥ svagatam-

na parasyāparādhena pareṣāṃ daṇḍam ācaret ।
ātmanāvagataṃ kṛtvā badhnīyāt pūjayec ca vā ।।

tathā coktam-
guṇa-doṣāv aniścitya vidhinaṃ graha-nigrahe ।
sva-nāśāya yathā nyasto darpāt sarpa-mukhe karaḥ ।।

prakāśaṃ brūte-tadā saṃjīvakaḥ kiṃ pratyādiśyatām ।

damanakaḥ sa-sambhramam āha-deva ! mā maivam । etāvatā mantra-bhedo jāyate । tathā hy uktam-

mantra-bījam idaṃ guptaṃ rakṣaṇīyaṃ yathā tathā ।
manāg api na bhidyeta tad bhinnaṃ na prarohati ।।

kiṃ ca-
ādeyasya pradeyasya kartavyasya ca karmaṇaḥ ।
kṣipram akriyamāṇasya kālaḥ pibati tad-rasam ।।

tad avaśyaṃ samārabdhaṃ mahatā prayatnena sampādanīyam । kiṃ ca-

mantro yodhaḥ ivādhīraḥ sarvāṅgaiḥ saṃvṛtair api ।
ciraṃ na sahate sthātuṃ parebhyo bheda-śaṅkayā ।।

yady asau dṛṣṭa-doṣo api doṣān nivatyaṃ sandhātavyas tad atīvānucitam । yataḥ-

sakṛd duṣṭaṃ tu yo mitraṃ punaḥ sandhātum icchati ।
sa mṛtyur eva gṛhṇāti garbham aśvatarī yathā ।।

aṅgāṅgi-bhāvam ajñātvā kathaṃ sāmarthya-nirṇayaḥ ।
paśya ṭiṭṭibha-mātreṇa samudro vyākulīkṛtaḥ ।।

siṃhaḥ pṛcchatikatham etat ?

damanakaḥ kathayati-

kathā 

dakṣiṇa-samudra-tīre ṭiṭṭibha-dampatī nivasataḥ । tatra cāsanna-prasadā ṭiṭṭibhī bhartāram āha-nātha ! prasava-yogya-sthānaṃ nibhṛtam anusandhīyatām ।

ṭiṭṭibho avadat-bhārye, nanv idam eva sthānaṃ prasūti-yogyam ।

sā brūte-samudra-velayā vyāpyate sthānam etam ।

ṭiṭṭibho avadat-kim ahaṃ tvayā nirbalaḥ samudreṇa nigrahītavyaḥ ।

ṭiṭṭibhī vihasyāha-svāmin ! tvayā samudreṇa ca mahad antaram । athavā-

parābhavaṃ paricchettuṃ yogyāyogyaṃ ca vetti yaḥ ।
astīha yasya vijñānaṃ kṛcchreṇāpi na sīdati ।।

api ca-
anucita-kāryārambhaḥ svajana-virodho balīyasā spardhā ।
pramadā-jana-viśvāso mṛtyor dvārāṇi catvāri ।।

tataḥ kṛcchreṇa svāmi-vacanātmā tatraiva prasūtā । etat sarvaṃ śrutvā samudreṇāpi yac chakti-jñānārthaṃ tad-aṇḍāny avahṛtāni । tataṣ ṭiṭṭibhī śokārtā bhartāram āha-nātha ! kaṣṭam āpatitam । tāny aṇḍāni me naṣṭāni ।

ṭiṭṭibho avadat-priye ! mā bhaiṣīḥ ity uktvā pakṣiṇāṃ melakaṃ kṛtvā pakṣi-svāmino garuḍasya samīpaṃ gataḥ । tatra gatvā sakala-vṛttāntaṃ ṭiṭṭibhena bhagavato garuḍasya purato niveditam-deva, samudreṇāhaṃ sva-gṛhāvasthito vināparādhanenaiva nigṛhītaḥ ।

tatas tad-vacanam ākarṇya garutmanā prabhur bhagavān nārāyaṇaḥ sṛṣṭi-sthiti-pralaya-hetur vijñaptaḥ । sa samudram aṇḍa-dānāyādideśa । tato bhagavad-ājñāṃ maulau nidhāya samudreṇa tāny aṇḍāni ṭiṭṭibhāya samarpitāni । ato ahaṃ bravīmi-aṅgāṅgi-bhāvam ajñātvā ity ādi ।

rājāha-katham asau jñātavyo droha-buddhir iti ।

damanako brūte-yadāsau sa-darpaḥ śṛṅgāgra-praharaṇābhimukhaś cakitam ivāgacchati tadā jñāsyati svāmī । evam uktvā saṃjīvaka-samīpaṃ gataḥ । tatra gataś ca mandaṃ mandam upasarpan vismitam ivātmānam adarśayat । saṃjīvakena sādaram uktam-bhadra ! kuśalaṃ te ।

damanako brūte-anujīvināṃ kutaḥ kuśalam । yataḥ-

sampattayaḥ parādhīnāḥ sadā cittam anirvṛttam ।
sva-jīivite'py aviśvāsas teṣāṃ ye rāja-sevakāḥ ।।

anyac ca- 
ko arthān prāpya na garvito viṣayiṇaḥ kasyāpado astaṃ gatāḥ
strībhiḥ kasya na khaṇḍitaṃ bhuvi manaḥ ko vāsti rājñāṃ priyā ।
kaḥ kālasya bhujāntaraṃ na ca gataḥ ko arthī gato gauravaṃ
ko vā durjana-vāgurāsu patitaḥ kṣemeṇa yātaḥ pumān ।।

saṃjīvakenoktam-sakhe ! brūhi kim etat ?

damanaka āha-kiṃ bravīmi manda-bhāgyaḥ । paśya-

majjann api payorāśau labdhvā sarpāvalambanam ।
na muñcati na cādatte tathā mugdho asmi samprati ।।

yataḥ-
ekatra rāja-viśvāso naśyaty anyatra bāndhavaḥ ।
kiṃ karomi kva gacchāmi patit o duḥkha-sāgare ।।

ity uktvā dīrghaḥ niḥśvasyopaviṣṭaḥ । saṃjīvako brūte-mitra ! tathāpi sa-vistaraṃ manogatam ucyatām ।

damanakaḥ sunibhṛtam āha-yadyapi rāja-viśvāso na kathanīyas tathāpi bhavān asmadīya-pratyayād āgataḥ । mayā paralokārthināvaśyaṃ tava hitam ākhyeyam । śṛṇu, ayaṃ svāmī tavopari vikṛta-buddhī rahasy uktavān -saṃjīvakam eva hatvā sva-parivāraṃ tarpayāmi ।

etac chrutvā saṃjīvakaḥ paraṃ viṣādam agamat । damanakaḥ punar āha-alaṃ viṣādena । prāpta-kālakāyam anuṣṭhīyatām । saṃjīvakaḥ kṣaṇaṃ vimṛśyāha sva-gatam-suṣṭhu khalv idam ucyate । kiṃ vā durjana-ceṣṭitaṃ na vety etad vyavahārān nirṇetuṃ na śakyate । yataḥ- 
durjana-gamyā nāryaḥ prāyeṇāpātra-bhṛd bhavati rājā ।
kṛpaṇānusāri ca dhanaṃ devo giri-jaladhi-varṣī ca ।।

kaścid āśraya-saundaryād dhatte śobhām asajjanaḥ ।
pramadālocana-nyastaṃ malīmasam ivāñjanam ।।

ārādhyamāno nṛpatiḥ prayatnān na toṣam āyāti kim atra citram ।
ayaṃ tv apūrva-pratimā-viśeṣo yaḥ sevyamāno riputām upaiti ।।

tad ayam aśakyarthaḥ prameyaḥ, yataḥ-

nimittam uddiśya hi yaḥ prakupyati
dhruvaṃ sa tasyāpagame prasīdati ।
akāraṇa-dveṣi manas tu yasya vai
kathaṃ janas taṃ paritoṣayiṣyati ।।

kiṃ mayāpakṛtaṃ rājñaḥ । athavā nirnimittāpakāriṇaś ca bhavanti rājānaḥ ।

damanako brūte-evam etat । śṛṇu-

vijñaiḥ snigdhair upakṛtam api dveṣyatām eti kaiścit
sākṣād anyair apakṛtam api prītim evopayāti ।
citraṃ citraṃ kim atha caritaṃ naikabhāvāśrayāṇāṃ
sevā-dharmaḥ parama-gahano yoginām apy agamyaḥ ।।

anyac ca-
kṛta-śatam asatsu naṣṭaṃ subhāṣita-śataṃ ca naṣṭam abudheṣu ।
vacana-śatam avacana-kare buddhi-śatam acetane naṣṭam ।।

kiṃ ca-
candana-taruṣu bhujaṅgā jaleṣu kamalāni tatra ca grāhāḥ ।
guṇa-ghātinaś ca bhoge khalā na ca sukhāny avighnāni ।।

mūlaṃ bhujaṅgaiḥ kusumāni bhṛṅgaiḥ
śākhāḥ plavaṅgaiḥ śikharāṇi bhallaiḥ ।
nāsty eva tac-candana-pādapasya
yan nāśritaṃ duṣṭataraiś ca hiṃsraiḥ ।।

ayaṃ tāvat svāmī vāci madhuro viṣa-hṛdayo jñātaḥ । yataḥ-

dūrād ucchrita-pāṇir ādra-nayanaḥ protsāritārdhāsano
gāḍhāliṅgana-tat-paraḥ priya-kathā-praśneṣu dattādaraḥ ।
antarbhūta-viṣo bahir madhumayaś cātīva māyā-paṭuḥ
ko nāmāyam apūrva-nāṭaka-vidhir yaḥ śikṣito durjanaiḥ ।।

tathā hi- 
poto dustara-vāri-rāśitaraṇe dīpo andhakārāgame
nirvāte vyajanaṃ madāndha-kariṇāṃ darpopaśāntyai sṛṇiḥ ।
itthaṃ tad bhuvi nāsti yasya vidhinā nopāya-cintā kṛtā
manye durjana-citta-vṛtti-haraṇe dhātāpi bhagnodyamaḥ ।।

saṃjīvakaḥ punar niḥśvasya-kaṣṭaṃ bhoḥ ! katham ahaṃ sasya-bhakṣakaḥ siṃhena nipātayitavyaḥ ? yataḥ-

yayor eva samaṃ vittaṃ yayor eva samaṃ balam ।
tayor vivādo mantavyo nottamādhamayoḥ kvacit ।।

ayuddhe hi yadā paśyen na kāñcid hitam ātmanaḥ ।
yudhyamānas tadā prājño mriyate ripuṇā saha ।।

aparaṃ ca- 
bhūmy-eka-deśasya guṇānvitasya
bhṛtyasya vā buddhimataḥ praṇāśaḥ ।
bhṛtya-praṇāśo maraṇaṃ nṛpāṇāṃ
naṣṭāpi bhūmiḥ sulabhā na bhṛtyāḥ ।।

damanako brūte-svāmin ! ko ayaṃ nūtano nyāyo yad arātiṃ hatvā santāpaḥ kriyate ? tathā coktam-

pitā vā yadi vā bhrātā putrī vā yadi vā suhṛt ।
prāṇa-ccheda-karā rājñā hantavyā bhūtim icchatā ।।

api ca-
dharmārtha-kāma-tattvajño naikānta-karuṇo bhavet ।
nahi hastastham apy annaṃ kṣamāvān bhakṣituṃ kṣamaḥ ।।

kiṃ ca-
kṣamā śatrau ca mitre ca yatīnām eva bhūṣaṇam ।
aparādhiṣu sattveṣu nṛpāṇāṃ saiva dūṣaṇam ।।

aparaṃ ca-
rājya-lobhād ahaṅkārād icchataḥ svāminaḥ padam ।
prāyaścittaṃ tu tasyaikaṃ jīvotsargo na cāparam ।।

anyac ca- 
rājā ghṛṇī brāhmaṇaḥ sarva-bhakṣī
strī cāvajñā duṣprakṛtiḥ sahāyaḥ ।
preṣyaḥ pratīpo adhikṛtaḥ pramādī
tyājyā ime yaś ca kṛtaṃ na vetti ।।

viśeṣataś ca- 
satyānṛtā ca paruṣā priya-vādinī ca
hiṃsrā dayālur api cārtha-parā vadānyā ।
nitya-vyayā pracura-ratna-dhanāgamā ca
vārāṅganeva nṛpa-nītir aneka-rūpā ।।

iti damanakena santoṣitaḥ piṅgalakaḥ svāṃ prakṛtim āpannaḥ siṃhāsane samupaviṣṭaḥ । damanakaḥ prahṛṣṭa-manāḥ vijayatāṃ mahārājaḥ śubham astu sarva-jagatām ity uktvā yathā-sukham avasthitaḥ ।

viṣṇu-śarmovāca-suhṛd-bhedaḥ śrutas tāvad bhavadbhiḥ ।

rāja-putrā ūcuḥ-bhavat-prasādāc chrutaḥ । sukhino bhūtā vayam ।

viṣṇuśarmābravīt-aparam apīdam astu-

suhṛd-bhedas tāvad bhavatu bhavatāṃ śatru-nilaye
khalaḥ kālākṛṣṭaḥ pralayam upasarpatv ahar-ahaḥ ।
jano nityaṃ bhūyāt sakala-sukha-sampatti-vasatiḥ
kathārambhe rambhye satatam iha bālo api ramatām ।।

iti hitopadeśe suhṛd-bhedo nāma dvitīyaḥ kathā-saṅgrahaḥ samāptaḥ

iii vigrahaḥ

atha punaḥ kathārambha-kāle rāja-putrā ūcuḥ-ārya ! rājaputrā vayam । tad vigrahaṃ śrotuṃ naḥ kutūhalam asti । viṣṇuśarmaṇoktam-yad evaṃ bhavadbhyo rocate tat kathayāmi । vigrahaḥ śrūyatāṃ, yasyāyam ādyaḥ ślokaḥ-

haṃsaiḥ saha mayūrāṇāṃ vigrahe tulya-vikrame ।
viśvāsya vañcitā haṃsāḥ kākaiḥ sthitvāri-mandire ।।

rāja-putrā ūcuḥ-katham etat ? viṣṇuśarmā kathayati-

asti karpūradvīpe padmakeli-nāmadheyaṃ saraḥ । tatra hiraṇyagarbho nāma rājahaṃsaḥ prativasati । sa ca sarvair jalacaraiḥ pakṣibhir militvā pakṣi-rājye'bhiṣiktaḥ । yataḥ-

yadi na syān narapatiḥ samyaṅ-netā tataḥ prajā ।
akarṇa-dhārā jaladhau viplaveteha naur iva ।।

aparaṃ ca-
prajāṃ saṃrakṣati nṛpaḥ sā vardhayati pārthivam ।
vardhanād rakṣaṇaṃ śreyas tad-abhāve sad apy asat ।।

ekadāsau rājahaṃsaiḥ suvistīrṇa-kamala-paryaṅke sukhāsīnaḥ parivāra-parivṛtas tiṣṭhati । tataḥ kutaścid deśād āgatya dīrgha-mukho nāma bakaḥ praṇamyopaviṣṭaḥ । rājovāca-dīrghamukha ! daśāntarād āgato asi । vārtāṃ kathaya ।

sa brūte-deva ! asti mahatī vārtā । tām ākhyātukāma eva satvaram āgato aham । śrūyatām-

asti jambūdvīpe vindhyo nāma giriḥ । tatra citravarṇo nāma mayūraḥ pakṣirājo nivasati । tasyānucaraiś caradbhiḥ pakṣibhir ahaṃ dagdhāracya-madhye carann avalokitaḥ । pṛṣṭaś ca-kas tvam ? kutaḥ samāgato asi ?

tadā mayoktam-karpūradvīpasya rājacakravartino hiraṇyagarbhasya rjahaṃsasyānucaro ahaṃ, kautukād deśāntaraṃ draṣṭum āgato asmi । etac chrutvā pakṣibhir uktam-anayor deśayoḥ ko deśo bhadrataro rājā ca ?

tato mayoktam-āḥ kim evam ucyate mahad antaram । yataḥ karpūradvīpaḥ svarga eva । rājahaṃsaś ca dvitīyaḥ svargapatiḥ kathaṃ varṇayituṃ śakyate । atra marusthale patitā yūyaṃ kiṃ kurutha । asmad-deśe gamyatām ।

tato asmad-vacanam ākarṇya sarva-pakṣiṇaḥ sakopā babhūvuḥ । tathā coktam- 
payaḥ-pānaṃ bhujaṅgānāṃ kevalaṃ viṣa-vardhanam ।
upadeśo hi mūrkhāṇāṃ prakopāya na śāntaye ।।

anyac ca-
vidvān evopadeṣṭavyo nāvidvāṃs tu kadācana ।
vānarānupadiśyātha sthāna-bhraṣṭā yayuḥ khagāḥ ।।

rājovāca-katham etat ?

dīrghamukhaḥ kathayati- kathā 

asti narmadā-tīre parvatopatyakāyāṃ viśālaḥ śālmalī-taruḥ । tatra nirmita-nīḍa-koḍe pakṣiṇaḥ sukhena nivasanti । athaikadā varṣāsu nīlapaṭair iva jaladhara-paṭalair āvṛte nabhas-tale । dhārā-sārair mahatī vṛṣṭir babhūva । tato vānarāṃś ca taru-tale'vasthitān śītākulān kampamānān avalokya, kṛpayā pakṣibhir uktam-bho bho vānarāḥ ! śṛṇuta 
asmābhir nirmitā nīḍāś cañcu-mātrāhṛtais tṛṇaiḥ ।
hasta-pādādi-saṃyuktā yūyaṃ kim avasīdatha ।।

tac chrutvā vānarair jātāmarṣair ālocitam-aho ! nirvāta-nīḍa-garbhāvasthitāḥ sukhinaḥ pakṣiṇo asmān nindanti । tad bhavatu tāvad vṛṣṭer upaśamaḥ ।

anantaraṃ śānte pānīya-varṣe tair vānarair vṛkṣam āruhya, sarve nīḍā bhagnāḥ, teṣām aṇḍāni cādhaḥ pātitāni । ato ahaṃ bravīmi vidvān evopadeṣṭavyaḥ ity ādi ।

rājovāca-tatas taiḥ pakṣibhiḥ kiṃ kṛtam ?

bakaḥ kathayati-tatas taiḥ pakṣibhiḥ kopād uktam-kenāsau rājahaṃso rājā kṛtaḥ ?

tato mayopajāta-kopenoktam-ayaṃ yuṣmadīyo mayūraḥ kena rājā kṛtaḥ ?

etac chrutvā te pakṣiṇo māṃ hantum udyatāḥ । tato mayāpi sva-vikramo darśitaḥ । yataḥ- 
anyadā bhūṣaṇaṃ puṃsaḥ kṣamā lajjeva yoṣitaḥ ।
parākramaḥ paribhave vaiyātyaṃ surateṣv iva ।।

rājā vihasyāha-
ātmanaś ca pareṣāṃ ca yaḥ samīkṣya balābalam ।
antaraṃ naiva jānāti sa tiraskriyate'ribhiḥ ।।

suciraṃ hi caran nityaṃ kṣetre satyam abuddhimān ।
dvīpi-carma-paricchanno vāg-doṣād gardabho hataḥ ।।

bakaḥ pṛcchati-katham etat ?

rājā kathayati- kathā 

asti hastināpure vilāso nāma rajakaḥ । tasya gardabho atibhāra-vahanād durbalo mumūrṣur ivābhavat । tatas tena rajakenāsau vyāghracarmaṇā pracchādyāraṇyaka-samīpe sasya-kṣetre vimuktaḥ । tato dūrāt tam avalokya vyāghra-buddhyā kṣetra-patayaḥ satvaraṃ palāyante ।

athaikadā kenāpi sasya-rakṣakeṇa dhūsara-kambala-kṛta-tanu-trāṇena dhanuṣkāṇḍaṃ sajjīkṛtyānata-kāyenaikānte sthitam । taṃ ca dūrād dṛṣṭvā gardabhaḥ puṣṭāṅgo yetheṣṭa-sasya-bhakṣaṇa-jāta-balo gardabho ayam iti matvoccaiḥ śabdaṃ kurvāṇas tad-abhimukhaṃ dhāvitaḥ । tatas tena sasya-rakṣakeṇa cītkāra-śabdād gardabho ayam iti niścitya, līlayaiva vyāpāditaḥ । ato ahaṃ bravīmi-suciraṃ hi caran nityam ity ādi ।

dīrghamukho brūte-tataḥ paścāt taiḥ pakṣibhir uktam-are pāpā duṣṭa-baka ! asmākaṃ bhūmau carann asmākaṃ svāminam adhikṣipasi । tan na kṣantavyam idānīm । ity uktvā sarve māṃ cañcubhir hatvā, sa-kopā ūcuḥ-paśya re mūrkha ! sa haṃsas tava rājā sarvathā mṛduḥ । tasya rājyādhikāro nāsti । yata ekānta-mṛduḥ karatalastham apy arthaṃ rakṣitum akṣamaḥ । sa kathaṃ pṛthivīṃ śāsti ? rājyaṃ vā tasya kim ? tvaṃ ca kūpa-maṇḍūkaḥ । tena tad-āśrayam upadiśasi । śṛṇu-

sevitavyo mahā-vṛkṣaḥ phala-cchāyā-samanvitaḥ ।
yadi daivāt phalaṃ nāsti cchāyā kena nivāryate ।।

anyac ca-
hīna-sevā na kartavyā kartavyo mahad āśrayaḥ ।
payo api śauṇḍikī-haste vāruṇīty abhidhīyate ।।

anyac ca-
mahān apy alpatāṃ yāti nirguṇe guṇa-vistaraḥ ।
ādhārādheya-bhāvena gajendra iva darpaṇe ।।

kintu-
ajā siṃha-prasādena vane carati nirbhayam ।
rāmam āsādya laṅkāyāṃ lebhe rājyaṃ vibhīṣaṇaḥ ।।

viśeṣataś ca-
vyapadeśe'pi siddhiḥ syād atiśakte narādhipe ।
śaśino vyapadeśena śaśakāḥ sukham āsate ।।

mayoktam-katham etat ?

pakṣiṇaḥ kathayanti- kathā 

kadācid varṣāsv api vṛṣṭer abhāvāt tṛṣārto gaja-yūtho yūthapatim āha-nātha ! ko abhyupāyo asmākaṃ jīvanāya ? nāsti kṣudra-jantūnāṃ api nimajjana-sthānam । vayaṃ ca nimajjana-sthānābhāvān mṛtāḥ । andhā iva kiṃ kurmaḥ ? kva yāmaḥ ?

tato hastirājo nātidūraṃ gatvā nirmalaṃ hradaṃ darśitavān । tato dineṣu gacchatsu tat-tīrāvasthitāḥ kṣudra-śaśakā gaja-pādāhatibhiś cūrṇitāḥ । anantaraṃ śilīmukho nāma śaśakaś cintayāmāsa-anena gajayūthena pipāsākulitena pratyaham atrāgantavyam । tato vinaṣṭam asmat-kulam ।

tato vijayo nāma vṛddha-śaśako avadat-mā viṣīdata । mayātra pratīkāraḥ kartavyaḥ । tato asau pratijñāya calitaḥ । gacchatā ca tenālocitam-kathaṃ mayā gaja-yūtha-nātha-samīpe sthitvā vaktavyam । yataḥ-

spṛśann api gajo hanti jighrann api bhujaṅgamaḥ ।
pālayann api bhūpālaḥ prahasann api durjanaḥ ।।

ato ahaṃ parvata-śikharam āruhya yūthanāthaṃ saṃvādayāmi । tathānuṣṭhite sati yūthanātha uvāca-kas tvam ? kutaḥ samāyātaḥ ?

sa brūte-śaśako aham । bhagavatā candreṇa bhavad-antikaṃ preṣitaḥ ।

yūthapatir āha-kāryam ucyatām ।

vijayo brūte-
udyateṣv api śastreṣu dūto vadati nānyathā ।
sadaivāvadhya-bhāvena yathārthasya hi vācakaḥ ।।

tad ahaṃ tad-ājñayā bravīmi, śṛṇu । yad ete candrasaro-rakṣakāḥ śaśakās tvayā niḥsāritās tad anucitaṃ kṛtam । te śaśakāś ciram asmākaṃ rakṣitāḥ । ata eva me śaśāṅka iti prasiddhiḥ ।

evam uktavati dūte yūthapatir bhayād idam āha-praṇidhe ! idam ajñānataḥ kṛtam । punar na tatra gamiṣyāmi ।

dūta uvāca-yady evaṃ tad atra sarasi kopāt kampamānaṃ bhagavantaṃ śaśāṅkaṃ praṇamya, prasādya ca gaccha ।

tatas tena rātrau yūthapatiṃ nītvā, tatra jale cañcalaṃ candra-bimbaṃ darśayitvā sa yūthaptiḥ praṇāmaṃ kāritaḥ । uktaṃ ca tena-deva ! ajñānād anenāparādhaḥ kṛtaḥ । tataḥ kṣamyatām । naivaṃ vārāntaraṃ vidhāsyate । ity uktvā prasthāpitaḥ । ato vayaṃ brūmaḥ-vyapadeśe'pi siddhiḥ syāt iti ।

tato mayoktam-sa evāsmat-prabhū rājahaṃso mahā-pratāpo atismarthaḥ । trailokyasyāpi prabhutvaṃ tatra yujyate, kiṃ punā rājyam iti । tadāhaṃ taiḥ pakṣibhiḥ-duṣṭa ! katham asmad-bhūmau carasi ity abhidhāya rājñaś citravarṇasya samīpaṃ nītaḥ । tato rājñaḥ puro māṃ pradarśya taiḥ praṇamyoktam-deva ! avadhīyatām । eṣa duṣṭo asmad-deśe carann api deva-pādān adhikṣipati ।

rājāha-ko ayam ? kutaḥ samāyātaḥ ?

te ūcuḥ-hiraṇyagarbha-nāmno rājahaṃsasyānucaraḥ karpūradvīpād āgataḥ ।

athāhaṃ gṛdhreṇa mantriṇā pṛṣṭaḥ-kas tatra mukhyo mantrī ? iti ।

mayoktam-sarva-śāstrārtha-pāragaḥ śarvajño nāma cakravākaḥ ।

gṛdhro brūte-yujyate । sva-deśajo asau । yataḥ-

svadeśajaṃ kulācāra-viśuddham upadhāśucim ।
mantrajñam avasaninaṃ vyabhicāra-vivarjitam ।।

adhīta-vyavahārārthaṃ maulaṃ khyātaṃ vipaścitam ।
arthasyotpādakaṃ caiva vidadhyān mantriṇaṃ nṛpaḥ ।।

atrāntare śukenoktam-deva ! karpūra-dvīpādayo laghudvīpā jambūdvīpāntargatā eva । tatrāpi deva-pādānām evādhipatyam । tato rājñāpy uktam-evam eva । yataḥ-

rājā mattaḥ śiśuś caiva pramadā dhana-garvitaḥ ।
aprāpyam api vāñchanti kiṃ punar labhyate'pi yat ।।

tato mayoktam-yadi vacanam-mātreṇaivādhipatyaṃ siddhyati । tadā jambūdvīpe'py asmat-prabhor hiraṇyagarbhasya svāmyam asti । śuko brūte-katham atra nirṇayaḥ ?

mayoktaṃ-saṅgrāma eva ।

rājñā vihasyoktam-sva-svāminaṃ gatvā sajjīkuru ।

tadā mayoktam-sva-dūto api prasthāpyatām ।

rājovāca-kaḥ prayāsyati dautyena ? yata evambhūto dūtaḥ kāryaḥ-

bhakto guṇī śucir dakṣaḥ pragalbho avyasanī kṣamī ।
brāhmaṇaḥ paramarmajño dūtaḥ syāt pratibhānavān ।।

gṛdhro vadati-santy eva dūtā bahavaḥ, kintu brāhmaṇa eva kartavyaḥ । yataḥ,

prasādaṃ kurute patyuḥ sampattiṃ nābhivāñchati ।
kālimā kālakūṭasya nāpaitīśvara-saṅgamāt ।।

rājāha-tataḥ śuka eva vrajatu । śuka ! tvam evānena saha tatra gatvāsmad-abhilaṣitaṃ brūhi ।

śuko brūte-yathājñāpayati devaḥ । kintv ayaṃ durjano bakaḥ । tad anena saha na gacchāmi । tathā coktam-

khalaḥ karoti durvṛttaṃ nūnaṃ phalati sādhuṣu ।
daśānano aharat sītāṃ bandhanaṃ syān mahodadheḥ ।।

aparaṃ ca-
na sthātavyaṃ na gantavyaṃ durjanena samaṃ kvacit ।
kāka-saṅgād dhato haṃsas tiṣṭhan gachaṃś ca vartakaḥ ।।

rājovāca-katham etat ?

śukaḥ kathayati- kathā 

asty ujjayinī-vartma-prāntare plakṣa-taruḥ । tatra haṃsa-kākau nivasataḥ । kadācit grīṣma-samaye pariśrāntaḥ kaścit pathikas tatra taru-tale dhanuṣkāṇḍaṃ saṃnidhāya suptaḥ । tatra kṣaṇāntare tan-mukhād vṛkṣa-cchāyāpagatā । tataḥ sūrya-tejasā tan-mukhaṃ vyāptam avalokya, tad-vṛkṣa-sthitena puṇya-śīlena śucinā rājahaṃsena kṛpayā pakṣau prasārya punas tan-mukhe chāyā kṛtā । tato nirbhara-nidrā-śukhinā pathi-bhramaṇa-pariśrāntena pānthena mukha-vyādānaṃ kṛtam ।

atha para-sukham asahiṣṇuḥ svabhāva-daurjanyena sa kākas tasya mukhe purīṣotsargaṃ kṛtvā palāyitaḥ । tato yāvad asau pāntha utthāyordhvaṃ nirīkṣate, tāvat tenāvalokito haṃsaḥ kāṇḍena hato vyāpāditaḥ । ato ahaṃ bravīmi-na sthātavyam iti ।

deva ! vartaka-kathām api kathayāmi । śrūyatām- kathā 

ekatra vṛkṣe kāka-vartukau sukhaṃ nivasataḥ । ekadā bhagavato garuḍasya yātrā-prasaṅgena sarve pakṣiṇaḥ samudra-tīraṃ gatāḥ । tataḥ kākena saha vartakaś calitaḥ । atha gacchato gopālasya mastakāvasthita-dadhi-bhāṇḍād vāraṃ vāraṃ tena kākena dadhi khādyate । tato yāvad asau dadhi-bhāṇḍaṃ bhūmau nidhāyordhvam avalokate, tāvat tena kāka-vartakau dṛṣṭau । tatas tena dṛṣṭaḥ kākaḥ palāyitaḥ । vartakaḥ svabhāva-niraparādho manda-gatis tena prāpto vyāpāditaḥ । ato ahaṃ bravīmi-na gantavyam ity ādi ।

tato mayoktam-bhrātaḥ śuka ! kim evaṃ bravīṣi ? māṃ prati yathā śrīmad-deva-pādās tathā bhavān api । śukenoktam-astv evam । kintu,

durjanair ucyamānāni saṃmatāni priyāṇy api ।
akāla-kusumānīva bhayaṃ saṃjanayanti hi ।।

durjanatvaṃ ca bhavato vākyād eva jñātam । yad anayor bhūpālayor vigrahe bhavad-vacanam eva nidānam । paśya-

pratyakṣe'pi kṛte doṣe mūrkhaḥ sāntvena tuṣyati ।
ratha-kāro nijāṃ bhāryāṃ sajārāṃ śirasākarot ।।

rājñoktamkatham etat ?

śukaḥ kathayati- kathā 

asti yauvana-śrī-nagare manda-matir nāma rathakāraḥ । sa ca sva-bhāryāṃ bandhakīṃ jānāti । kintu jāreṇa samaṃ sva-cakṣuṣā naika-sthāne paśyati । tato asau rathakāraḥ aham anyaṃ grāmaṃ gacchāmīty uktvā calitaḥ । sa kiyad dūraṃ gatvā punar āgatya paryaṅka-tale sva-gṛhe nibhṛtaṃ sthitaḥ । atha rathakāro grāmāntaraṃ gata ity upajāta-viśvāsaḥ sa jāraḥ sandhyā-kāla evāgataḥ । paxcāt tena jāreṇa samaṃ tasmin paryaṅke nirbharaṃ krīḍantī, paryaṅka-tala-sthitasya bhartuḥ kiñcid aṅga-sparśāt svāminaṃ māyāvinaṃ vijñāya, manasi sā viṣaṇṇābhavat ।

tato jāreṇoktam-kim iti tvam adya mayā saha nirbharaṃ na ramase ? vismiteva pratibhāsi me tvam ।

atha tayoktam-anabhijño asi । yo asau mama prāṇeśvaro, yena mamākaumāraṃ sakhyaṃ so adya grāmāntaraṃ gataḥ । tena vinā sakala-jana-pūrṇo api grāmo māṃ praty araṇyavat pratibhāti । kiṃ bhāvi ? tatra para-sthāne kiṃ khāditavān ? kathaṃ vā prasuptaḥ ? ity asmad-dhṛdayaṃ vidīryate ।

jāro brūte-tava kim evaṃvidhā sneha-bhūmī rathakāraḥ ?

bandhaky avadat-re barbara ! kiṃ vadasi ? śṛṇu-

paruṣāṇy api yā proktā dṛṣṭā yā krodha-cakṣuṣā ।
suprasanna-mukhī bhartuḥ sā nārī dharma-bhājanam ।।

aparaṃ ca-
nagarastho vanastho vā pāpo vā yadi vā śuciḥ ।
yāsāṃ strīṇāṃ priyo bhartā tāsāṃ lokā mahodayāḥ ।।

anyac ca-
bhartā hi paramaṃ nāryā bhūṣaṇaṃ bhūṣaṇair vinā ।
eṣā virahitā tena śobhanāpi na śobhate ।।

tvaṃ ca jāraḥ pāpa-matiḥ, mano-laulyāt puṣpa-tāmbūla-sadṛśaḥ kadācit sevyase, kadācin na sevyase ca । sa ca punar me svāmī, māṃ vikretuṃ, devebhyo, brāhmaṇebhyo vā dātum īśvaraḥ । kiṃ bahunā ? tasmin jīvati jīvāmi । tan-maraṇe cānumaraṇaṃ kariṣyāmīti pratijñā vartate । yataḥ-

tisraḥ koṭyo ardha-koṭī ca yāni lomāni mānave ।
tāvat kālaṃ vaset svarge bhartāraṃ yo anugacchati ।।

anyac ca-
vyāla-grāhī yathā vyālaṃ balād uddharate bilāt ।
tadvad bhartāram ādāya svarga-loke mahīyate ।।

aparaṃ ca- 
citau pariṣvajya vicetanaṃ patiṃ
priyā hi yā muñcati deham ātmanaḥ ।
kṛtvāpi pāpaṃ śata-lakṣam apy asau
patiṃ gṛhītvā sura-lokam āpnuyāt ।।

yataḥ-
yasmai dadyāt pitā tv enāṃ bhrātā vānumate pituḥ ।
taṃ śuśrūṣeta jīvantaṃ saṃsthitaṃ ca na laṅghayet ।।

etat sarvaṃ śrutvā manda-matiḥ sa rathakāraḥ-dhanyo ahaṃ yasyedṛśī priya-vādinī, svāmi-vatsalā ca bhāryā iti manasi nidhāya, tāṃ khaṭvāṃ strī-puruṣa-sahitāṃ mūrdhni kṛtvā sānandaṃ nanarta । ato ahaṃ bravīmi prayakṣe'pi kṛte doṣe ity ādi ।

ato ahaṃ tena rājñā yathā-vyavahāraṃ sampūjya prasthāpitaḥ । śuko api mama paścād āgacchann āste । etat sarvaṃ parijñāya yathā-kartavyam anusandhīyatām ।

cakravāko vihasyāha-deva ! bakena tāvad deśāntaram api gatvā yathā-śakti rāja-kāryam anuṣṭhitam । kintu deva svabhāva eṣa mūrkhānām । yataḥ,

śataṃ dadyān na vivaded iti vijñasya saṃmatam ।
vinā hetum api dvandvam etan mūrkhasya lakṣaṇam ।।

rājāha-alam anenātītopālambhanena । prastutam anusandhīyatām ।

cakravāko brūte-deva ! vijane bravīmi । yataḥ,

varṇākāra-pratidhvānair netra-vaktra-vikārataḥ ।
apy ūhanti mano dhīrās tasmād rahasi mantrayet ।।

tato rājā mantrī ca tatra sthitau anye'nyatra gatāḥ । cakravāko brūte-deva ! aham evaṃ jānām-kasyāpy asman-niyoginaḥ preraṇayā bakenedam anuṣṭhitam । yataḥ,

vedyānām āturaḥ śreyān vyasanī yo niyoginām ।
viduṣāṃ jīvanaṃ mūrkhaḥ sad-varṇo jīvanaṃ satām ।।

rājābravīt-bhavatu, kāraṇam atra paścān nirūpaṇīyam । samprati yat kartavyaṃ tan nirūpyatām ।

cakravāko brūte-deva ! praṇidhis tāvat tatra prahīyatām । tatas tad-anuṣṭhānaṃ balābalaṃ ca jānīmaḥ । tathā hi-

bhavet sva-para-rāṣṭrāṇāṃ kāryākāryāvalokane ।
cāraś cakṣur mahībhartur yasya nāsty andha eva saḥ ।।

sa ca dvitīyaṃ viśvāsa-pātraṃ gṛhītvā yātu । tenāsau svayaṃ tatrāvasthāya, dvitīyaṃ tatratya-mantra-kāryaṃ sunibhṛtaṃ niścitya nigadya prasthāpayati । tathā coktaṃ-

tīrthāśrama-sura-sthāne śāstara-vijñāna-hetunā ।
tapasvi-vyañjanopetaiḥ sva-caraiḥ saha saṃvaset ।।

gūḍha-cāraś ca-yo jale sthale ca carati । tato asāv eva bako niyujyatām । etādṛśa eva kaścid bako dvitīyatvena prayātu । tad-gṛha-lokāś ca rāja-dvāre tiṣṭhantu । kintu etad api suguptam anuṣṭhātavyam । yataḥ-

ṣaṭ-karṇo bhidyate mantras tathā prāptaś ca vārtayā ।
ity ātmanā dvitīyena mantraḥ kāryo mahī-bhṛtā ।।

paśya-
mantra-bhede hi ye doṣā bhavanti pṛthivī-pateḥ ।
na śakyās te samādhātum iti nīti-vidāṃ matam ।।

rājā vimṛśyovāca-prāptas tāvan mayottamaḥ pratinidhiḥ ।

mantrī brūte-deva ! saṅgrāme vijayo api prāptaḥ ।

atrāntare pratīhāraḥ praviśya praṇamyovāca-deva ! jambūdvīpād āgato dvāri śukas tiṣṭhati ।

rājā cakravākam ālokate । cakravākenoktam-kṛtāvāse tāvad gatvā tiṣṭhatu, paścād ānīya draṣṭavyaḥ ।

yathājñāpayati devaḥ ity abhidhāya pratīhāraḥ śukaṃ gṛhītvā tam āvāsa-sthānaṃ gataḥ । rājāha-vigrahas tāvat samupasthitaḥ ।

cakravāko brūte-deva ! tathāpi prāg eva vigraho na vidhiḥ । yataḥ-

sa kiṃ bhṛtyaḥ sa kiṃ mantrī ya ādāv eva bhūpatim ।
yuddhodyogaṃ sva-bhū-tyāgaṃ nirdiśaty avicāritam ।।

aparaṃ ca- vijetuṃ prayatetārīn na yuddhena kadācana । anityo vijayo yasmād dṛśyate yudhyamānayoḥ ।। hit।

anyac ca-
sāmnā dānena bhedena samastair athavā pṛthak ।
sādhituṃ prayatetārīn na yuddhena kadācana ।।

aparaṃ ca-
sarva eva janaḥ śūro hy anāsādita-vigrahaḥ ।
adṛṣṭa-para-sāmarthyaḥ sa-darpaḥ ko bhaven na hi ।।

kiṃ ca-
na tathotthāpyate grāvā prāṇibhir dāruṇā yathā ।
alpopāyān mahā-siddhir etan-mantra-phalaṃ mahat ।।

kintu vigraham upasthitaṃ vilokya vyavahriyatām, yataḥ-

yathā kāla-kṛtodyogāt kṛṣiḥ phalavatī bhavet ।
tadvan nītir iyaṃ deva cirāt phalati na kṣaṇāt ।।

aparaṃ ca-
dūre bhīrutvam āsanne śūratā mahato guṇaḥ ।
vipattau hi mahān loke dhīratvam adhigacchati ।।

anyac ca-
pratyūhaḥ sarva-siddhīnām uttāpaḥ prathamaḥ kila ।
atiśītalam apy ambhaḥ kiṃ bhinatti na bhūbhṛtaḥ ।।

balinā saha yoddhavyam iti nāsti nidarśanam ।
tad yuddhaṃ hastinā sārdhaṃ narāṇāṃ mṛtyum āvahet ।।

anyac ca-
sa mūrkhaḥ kālam aprāpya yo apakartari vartate ।
kalir balavatā sārdhaṃ kīṭa-pakṣodgamo yathā ।।

kiṃ ca-
kaurmaṃ saṅkocam āsthāya prahāram api marṣayet ।
prāpta-kāle tu nītijña uttiṣṭhet krūra-sarpavat ।।

mahaty alpe'py upāyajñaḥ samam eva bhavet kṣamaḥ ।
samunmūlayituṃ vṛkṣāṃs tṛṇānīva nadīrayaḥ ।।

ato dūto ayaṃ śuko atrāśvāsya tāvad dhriyatāṃ yāvad durgaṃ sajjīkriyate, yataḥ-

ekaḥ śataṃ yodhayati prākāra-stho dhanurdharaḥ ।
śataṃ śata-sahasrāṇi tasmād durgaṃ viśiṣyate ।।

kiṃ ca-
adurga-viṣayaḥ kasya nāreḥ paribhavāspadam ।
adurgo anāśrayo rājā pota-cyuta-manuṣyavat ।।

durgaṃ kuryān mahākhātam ucca-prākāra-saṃyutam ।
sa-yantraṃ sa-jalaṃ śaila-sarin-maru-vanāśrayam ।।

vistīrṇatāti-vaiṣamyaṃ rasa-dhānyedhma-saṅgrahaḥ ।
praveśaś cāpa-sāraś ca saptaitā durga-sampadaḥ ।।

rājāha-durgānusandhāne ko niyujyatām ?

cakravāko brūte-

yo yatra kuśalaḥ kārye taṃ tatra viniyojayet ।
karmasv adṛṣṭa-karmā yaḥ śāstrajño api vimuhyati ।।

tadāhūyatāṃ sārasaḥ । tathānuṣṭhite sati samāgataṃ sārasam avalokya rājovāca-bhoḥ sārasa ! tvaṃ satvaraṃ durgam anusandhehi ।

sārasaḥ praṇamyovāca-deva ! durgaṃ tāvad idam eva cirāt sunirūpitam āste mahat saraḥ । kintv etan-madhya-dvīpe dravya-saṅgrahaḥ kriyatām । yataḥ-

dhānyānāṃ saṅgraho rājann uttamaḥ sarva-saṅgrahāt ।
nikṣiptaṃ hi mukhe ratnaṃ na kuryāt prāṇa-dhāraṇam ।।

kiṃ ca-
khyātaḥ sarva-rasānāṃ hi lavaṇo rasa uttamaḥ ।
gṛhṇīyāt taṃ vinā tena vyañjanaṃ gomayāyate ।।

rājāha-satvaraṃ gatvā sarvam anuṣṭhīyatām ।

punaḥ praviśya pratīhāro brūte-deva ! siṃhala-dvīpād āgato meghavarṇo nāma vāyasaḥ saparivāro dvāri vartate । sa ca deva-pādān draṣṭum icchati ।

rājāha-kākaḥ prājño bahudṛśvā ca tad bhavati sa saṅgrāhyaḥ ।

cakravāko brūte-deva ! asty evaṃ । kintu asmad-vipakṣaḥ kākaḥ sthalacaraḥ । tenāsmad-vipakṣa-pakṣe niyuktaḥ kathaṃ saṅgṛhyate ? tathā coktam-

ātma-pakṣaṃ parityajya para-pakṣeṣu yo rataḥ ।
sa parair hanyate mūḍho nīla-varṇa-śṛgālavat ।।

rājovācakatham etat ?

mantrī kathayati-

kathā 

asty araṇye kaścic chṛgālaḥ svecchayā nagaropānte bhrāmyan nīlībhāṇḍe nipatitaḥ । paścāt tata utthātum asamarthaḥ, prātar ātmānaṃ mṛtavat sandarśya sthitaḥ । atha nīlī-bhāṇḍa-svāminā mṛti iti jñātvā, tasmāt samutthāpya, dūre nītvāsau parityaktaḥ । tasmāt palāyitaḥ ।

tato asau vane gatvā ātmānaṃ nīlapvarṇam avalokyācintayat-aham idānīm uttama-varṇaḥ । tad ahaṃ svakīyotkarṣaṃ kiṃ na sādhayāmi ity ālocya śṛgālān āhūya, tenoktaṃ-ahaṃ bhagavatyā vana-devatayā sva-hastenāraṇya-rājye sarvauṣadhi-rasenābhiṣiktaḥ । paśyantu mama varṇam । tad adyārabhyāsmad-ājñayāsminn araṇye vyavahāraḥ kāryaḥ ।

śṛgālāś ca taṃ viśiṣṭa-varṇam avalokya, sāṣṭāṅga-pātaṃ praṇamyocuḥ-yathājñāpayati devaḥ iti । anenaiva krameṇa sarveṣv araṇya-vāsiṣv ādhipatyaṃ tasya babhūva । tatas tena svajñātibhir āvṛtenādhikyaṃ sādhitam । tatas tena vyāghra-siṃhādīn uttama-parijanān prāpya, sadasi śṛgālān avalokya lajjamānenāvajñayā svajñātayaḥ sarve dūrīkṛtāḥ । tato viṣaṇṇān śṛgālān avalokya kenacid vṛddha-śṛgālenaitat pratijñātaṃ-mā viṣīdata, yad anenānītijñena vayaṃ marmajñāḥ । sva-samīpāt paribhūtās tad yathāyaṃ naśyati tathā vidheyam । yato amī vyāghrādayo varṇa-mātra-vipralabdhāḥ śṛgālam ajñātvā rājānam imaṃ manyante । tad yathāyaṃ paricīyate tathā kuruta । tatra caivam anuṣṭheyam, yathā vadāmi-sarve sandhyā-samaye tat-sannidhāne mahārāvam ekadaiva kariṣyatha । tatas taṃ śabdam ākarṇya jāti-svabhāvāt tenāpi śabdaḥ kartavyaḥ । yataḥ-

yaḥ svabhāvo hi yasyāsti sa nityaṃ duratikramaḥ ।
śvā yadi kriyate rājā tat kiṃ nāśnāty upānaham ।।

tataḥ śabdād abhijñāya sa vyāghreṇa hantavyaḥ । tatas tathānuṣṭhite sati tad vṛttam । tathā coktam-

chidraṃ marma ca vīryaṃ ca sarvaṃ vetti nijo ripuḥ ।
dahaty antargataś caiva śuṣkaṃ vṛkṣam ivānalaḥ ।।

ato ahaṃ bravīmi-ātma-pakṣaṃ parityajyety ādi ।

rājāha-yady evaṃ tathāpi dṛśyatāṃ tāvad ayaṃ dūrād āgataḥ । tat-saṅgrahe vicāraḥ kāryaḥ ।

cakro brūte-deva ! praṇidhis tāvat prahito, durgaṃ ca sajjīkṛtam । ataḥ śuko apy ānīya prasthāpyatām । kintu yodha-bala-samanvito bhūtvā, dūrād eva tam avalokaya । yataḥ-

nandaṃ jaghāna cāṇakyas tīkṣṇa-dūta-prayogataḥ ।
tad dūrāntaritaṃ dūtaṃ paśyed vīra-samanvitaḥ ।।

tataḥ sabhāṃ kṛtvāhūtaḥ śukaḥ kākaś ca । śukaḥ kiṃcid unnata-śirā dattāsane upaviśya brūte-bho hiraṇyagarbha ! tvāṃ mahārājādhirājaḥ śrīmac-citravarṇaḥ samājñāpayati-yadi jīvitena śriyā vā prayojanam asti, tadā satvaram āgatyāsmac-caraṇau praṇama । no ced avasthātuṃ sthānāntaraṃ paricintaya ।

rājā sa-kopam āha-āḥ, sabhāyām asmākaṃ na ko api vidyate ya enaṃ galahastayati ? tata utthāya meghavarṇo brūte-deva ! ājñāpaya, hami cainaṃ duṣṭa-śukam ।

sarvajño rājānaṃ kākaṃ ca sāntvayan brūte-bhadra ! mā maivam । śṛṇu tāvat-

na sā sabhā yatra na santi vṛddhā
vṛddhā na te ye na vadanti dharmam ।
dharmaḥ sa no yatra na satyam asti
satyaṃ na tad yac chalam abhyupaiti ।।

yato rājadharmaś caiṣaḥ-
dūto mleccho apy avadhyaḥ syād rājā dūta-mukho yataḥ ।
udyateṣv api śastreṣu dūto vadati nānyathā ।।

anyac ca-
svāpakarṣaṃ parotkarṣaṃ dūtoktair manyate tu kaḥ ।
sadaivāvadhya-bhāvena dūtaḥ sarvaṃ hi jalpati ।।

tato rājā kākaś ca svāṃ prakṛtim āpannau । śuko apy utthāya calitaḥ । paścāc cakravākeṇānīya prabodhya kanakālaṅkārādikaṃ datvā sampreṣitaḥ svadeśaṃ yayau । śuko api vindhyācalaṃ gatvā, svasya rājānaṃ citravarṇaṃ praṇatavān ।

taṃ vilokya rājovāca-śuka ! kā vārtā ? kīdṛśo asau deśaḥ ?

śuko brūte-deva ! saṃkṣepād iyaṃ vārtā । samprati yuddhodyogaḥ kriyatām । deśaś cāsau karpūra-dvīpaḥ svargaika-deśo, rājā ca dvitīyaḥ svarga-patiḥ kathaṃ varṇayituṃ śakyate । tataḥ sarvān śiṣṭān āhūya rājā mantrayitum upaviṣṭaḥ । āha ca tān-samprati kartavye vigrahe yathā-kartavyam upadeśaṃ brūta । vigrahaḥ punar avaśyaṃ kartavyaḥ । tathā coktam-

asantuṣṭā dvijā naṣṭāḥ santuṣṭāś ca mahībhṛtaḥ ।
salajjā gaṇikā naṣṭā nirlajjāś ca kulāṅganā ।।

dūradarśī nāma gṛdhro mantrī brūte-deva ! vyasanitayā vigraho na vidhiḥ । yataḥ-

mitrāmātya-suhṛd-vargā yadā syur dṛḍha-bhaktayaḥ ।
śatrūṇāṃ viparītāś ca kartavyo vigrahas tadā ।।

anyac ca-
bhūmir mitraṃ hiraṇyaṃ ca vigrahasya phalaṃ trayam ।
yadaitan niścitaṃ bhāvi kartavyo vigrahas tadā ।।

rājāha-mad-balaṃ tāvad avalokayatu mantrī । tadaiteṣām upayogo jñāyatām । evam āhūyatāṃ mauhūrtikaḥ । sa yātrārthaṃ śubha-lagnaṃ nirṇīya dadātu ।

mantrī brūte-deva ! tathāpi sahasā yātrā-karaṇam anucitam । yataḥ-

viśanti sahasā mūḍhā ye'vicārya dviṣad-balam ।
khaḍga-dhārā-pariṣvaṅgaṃ labhante te suniścitam ।।

rājāha-mantrin ! mamotsāha-bhaṅgaṃ sarvathā mā kṛthāḥ । vijigīṣur yathā para-bhūmim ākramati tathā kathaya ।

gṛdhro brūte-deva ! tat kathayāmi । kintu tad-anuṣṭhitam eva phala-pradam । tathā coktam- 
kiṃ mantreṇānanuṣṭhāne śāstravit pṛthivī-pateḥ ।
na hy auṣadha-parijñānād vyādheḥ śāntiḥ kvacid bhavet ।।

rājādeśaś cānatikramaṇīya iti yathā-śrutaṃ nivedayāmi śṛṇu-deva !

nady-adri-vana-durgeṣu yatra yatra bhayaṃ nṛpa ।
tatra tatra ca senānīr yāyād vyūhīkṛtair balaiḥ ।।

balādhyakṣaḥ puro yāyāt pravīra-puruṣānvitaḥ ।
madhye kalatraṃ svāmī ca kośaḥ phalgu ca yad balam ।।

pārśvayor ubhayor aśvā aśvānāṃ pārśvato rathāḥ ।
rathānāṃ pārśvato nāgā nāgānāṃ ca padātayaḥ ।।

paścāt senāpatir yāyāt khinnānāśvāsayan chanaiḥ ।
mantribhiḥ subhaṭair yuktaḥ pratigṛhya balaṃ nṛpaḥ ।।

sameyād viṣamaṃ nāgair jalāḍhyaṃ samahīdharam ।
samam aśvair jalaṃ nīmiḥ sarvatraiva padātibhiḥ ।।

hastināṃ gamanaṃ proktaṃ praśastaṃ jaladāgame ।
tad anyatra turaṅgāṇāṃ pattīnāṃ sarvadaiva hi ।।

śaileṣu durga-mārgeṣu vidheyaṃ nṛpa-rakṣaṇam ।
sva-yodhai rakṣitasyāpi śayanaṃ yoga-nidrayā ।।

nāśayet karṣayec chatrūn durga-kaṇṭaka-mardanaiḥ ।
para-deśa-praveśe ca kuryād āṭavikān puraḥ ।।

yatra rājā tatra kośo vinā kośaṃ na rājatā ।
subhaṭebhyas tato dadyāt ko hi dātur na yudhyate ।।

yataḥ-
na narasya naro dāso dāsas tv arthasya bhūpate ।
gauravaṃ lāghavaṃ vāpi dhanādhana-nibandhanam ।।

abhedena ca yudhyeta rakṣec caiva parasparam ।
phalgu sainyaṃ ca yat kiṃcin madhye vyūhasya kārayet ।।

padātīṃś ca mahīpālaḥ puro anīkasya yojayet ।
uparudhyārim āsīta rāṣṭraṃ cāsyopapīḍayet ।।

syandanāśvaiḥ same yudhyed anūpe nau-dvipais tathā ।
vṛkṣa-gulmāvṛte cāpair asi-carmāyudhaiḥ sthale ।।

dūṣayec cāsya satataṃ yavasān nodakendhanam ।
bhindyāc caiva taḍāgāni prakārārān parikhās tathā ।।

baleṣu pramukho hastī na tathānyo mahīpateḥ ।
nijair avayavair eva mātaṅgo aṣṭāyudhaḥ smṛtaḥ ।।

balam aśvaś ca sainyānāṃ prākāro jaṅgamo yataḥ ।
tasmād aśvādhiko rājā vijayī sthala-vigrahe ।।

tathā coktam-
yudhyamānā hayārūḍhā devānām api durjayāḥ ।
api dūrasthitās teṣāṃ vairiṇo hastavattinaḥ ।।

prathamaṃ yuddha-kāritvaṃ samasta-bala-pālanam ।
diṅ-mārgāṇāṃ viśodhitvaṃ patti-karma pracakṣate ।।

svabhāva-śūram astrajñam aviraktaṃ jita-śramam ।
prasiddha-kṣatriya-prāyaṃ balaṃ śreṣṭhatamaṃ viduḥ ।।

yathā prabhu-kṛtān mānād yudhyante bhuvi mānavāḥ ।
na tathā bahubhir dattair draviṇair api bhūpate ।।

varam alpa-balaṃ sāraṃ na kuryān muṇḍa-maṇḍalīm ।
kuryād asāra-bhaṅgo hi sāra-bhaṅgam api sphuṭam ।।

aprasādo anadhiṣṭhānaṃ deyāṃśa-haraṇaṃ ca yat ।
kāla-yāpo apratīkāras tad vairāgyasya kāraṇam ।।

apīḍayan balaṃ śatrūñ jigīṣur abhiṣeṇayet ।
sukha-sādhyaṃ dviṣāṃ sainyaṃ dīrgha-prayāṇa-pīḍitam ।।

dāyādād aparo yasmān nāsti bheda-karo dviṣām ।
tasmād utthāpayed yatnād dāyādaṃ tasya vidviṣaḥ ।।

sandhāya yuvarājena yadi vā mukhya-mantriṇā ।
antaḥ-prakopaṇaṃ kuryād abhiyoktā sthirātmanaḥ ।।

krūrāmitraṃ raṇe cāpi bhaṅgaṃ dattvā vighātayet ।
athavā go-grahākṛṣṭyā tan-mukhyāśrita-bandhanāt ।।

svarājyaṃ vāsayed rājā para-deśāpaharaṇāt ।
athavā dāna-mānābhyāṃ vāsitaṃ dhanadaṃ hi tat ।।

athavā bahunoditena-
ātmodayaḥ para-glānir dvayaṃ nītir itīyatī ।
tad ūrīkṛtya kṛtibhir vācaspatyaṃ pratīyate ।।

rājñā vihasyoktam-sarvam etad viśeṣataś cocyate । kintu,

anyad ucchṛṅkhalaṃ sattvam anyac chāstra-niyantritam ।
sāmānādhikaraṇyaṃ hi tejas-timirayoḥ kutaḥ ।।

tata utthāya rājā mauhūrtikāvedita-lagne prasthitaḥ । atha prahita-praṇidhiś caro hiraṇyagarbham āgatya praṇamyovāca-deva ! samāgata-prāyo rājā citravarṇaḥ । samprati malaya-parvatādhityakāyāṃ samāvāsita-kaṭako vartate । durga-śodhanaṃ pratikṣaṇam anusandhātavyam । yato asau gṛdhro mahāmantrī । kiṃ ca kenacit saha tasya viśvāsa-kathā-prasaṅgenetad iṅgitam avagataṃ mayā । yat-anena ko apy asmad-durge prāg eva niyuktaḥ ।

cakravāko brūte-deva ! kāka evāsau sambhavati ।

rājāha-na kadācid etat । yady evaṃ tadā kathaṃ tena śukasyābhibhavodyogaḥ kṛtaḥ ? aparaṃ ca, śukasyāgamanāt tasya vigrahotsāhaḥ । sa ca cirād atrāste ।

mantrī brūte-tathāpy āgantukaḥ śaṅkanīyaḥ ।

rājāha-āgantukā api kadācid upakārakā dṛśyante । śṛṇu-

paro api hitavān bandhur bandhur apy ahitaḥ paraḥ ।
ahito dehajo vyādhir hitam āraṇyam auṣadham ।।

aparaṃ ca-
āsīd vīra-varo nāma śūdrakasya mahībhṛtaḥ ।
sevakaḥ svalpa-kālena sa dadau sutam ātmanaḥ ।।

cakravākaḥ pṛcchatikatham etat ?

rājā kathayati-

kathā 

ahaṃ purā śūdrakasya rājñaḥ krīḍā-sarasi karpūrakeli-nāmno rājahaṃsasya putryā karpūramañjaryā sahānurāgavān abhavam । vīravaro nāma rājaputraḥ kutaścid deśād āgatya rāja-dvāram upagamya pratīhāram uvāca-ahaṃ tāvad vartanārthī rājaputraḥ । māṃ raja-darśanaṃ kāraya । tatas tenāsau rāja-darśanaṃ kārito brūte-deva ! yadi mayā sevakena prayojanam asti, tadāsmad-vartanaṃ kriyatām ।

śūdraka uvāca-kiṃ te vartanam ?

vīravaro brūte-pratyahaṃ suvarṇa-pañca-śatāni dehi ।

rājāha-kā te sāmagrī ?

vīravaro brūte-dvau bāhū । tṛtīyaś ca khaḍgaḥ ।

rājāha-naitac chakyam ।

tac chrutvā vīravaraḥ praṇamya calitaḥ । atha mantribhir uktam-deva ! dina-catuṣṭayasya vartanaṃ dattvā jñāyatām asya svarūpam । kim upayukto ayam etāvad vartanaṃ gṛhṇāti anupayukto veti ।

tato mantri-vacanād āhuhūya vīravarāya tāmbūlaṃ dattvā pañca-śatāni suvarṇāni dattāni । vartana-viniyogaś ca rājñā sunibhṛtaṃ nirūpitaḥ । tad-ardhaṃ vīravareṇa devebhyo brāhmaṇebhyo dattam । sthitasyārdhaṃ duḥkhitebhyaḥ । tad avaśiṣṭaṃ bhojya-vilāsa-vyayena । etat sarvaṃ nitya-kṛtyaṃ kṛtvā, rāja-dvāram aharniśaṃ khaḍga-pāṇiḥ sevate । yadā ca rājā svayaṃ samādiśati tadā sva-gṛham api yāti ।

athaikadā kṛṣṇa-caturdaśyāṃ rātrau sa rājā sa-karuṇa-krandana-dhvaniṃ śuśrāva । tat śrutvā rājā brūte-kaḥ ko atra dvāri tiṣṭhati ?

tadā tenoktaṃ-deva ! ahaṃ vīravaraḥ ।

rājovāca-krandanānusaraṇaṃ kriyatām ।

vīravaro api-yathājñāpayati devaḥ, ity uktvā calitaḥ ।

rājñā ca cintitam-ayam ekākī rājaputro mayā sūcībhedye tamasi prahitaḥ । naitad ucitam । tad aham api gatvā kim etad iti nirūpayāmi ।

tato rājāpi khaḍgam ādāya tad-anusaraṇa-krameṇa nagarād bahir nirjagāma । gatvā ca vīravareṇa rudatī rupa-yauvana-sampannā sarvālaṅkāra-bhūṣitā kācit strī dṛṣṭā, pṛṣṭā ca-kā tvam ? kim arthaṃ rodiṣi ? iti ।

striyoktam-aham etasya śūdrakasya rāja-lakṣmīḥ । cirād etasya bhuja-cchāyāyāṃ mahatā sukhena viśrāntā । idānīm anyatra gamiṣyāmi ।

vīravaro brūte-yatāpāyaḥ sambhavati, tatropāyo apy asti । tat kathaṃ syāt punar ihāvāso bhavatyāḥ ?

lakṣmīr uvāca-yadi tvam ātmanaḥ putraṃ śaktidharaṃ dvātriṃśal-lakṣaṇopetaṃ bhagavatyāḥ sarva-maṅgalāyā upahārīkaroṣi, tadāhaṃ punar atra suciraṃ nivasāmi । ity uktvādṛśyābhavat ।

tato vīravareṇa sva-gṛhaṃ gatvā nidrāyamāṇā sva-vadhūḥ prabodhitā putraś ca । tau nidrāṃ parityajyotthāyopaviṣṭau । vīravaras tat sarvaṃ lakṣmī-vacanam uktavān । tac chrutvā sānandaḥ śaktidharo brūte-dhanyo aham evambhūtaḥ । svāmi-rājya-rakṣārthaṃ yasyopayogaḥ । tāta ! tat ko adhunā vilambasya hetuḥ ? evaṃ-vidhe karmaṇi dehasya viniyogaḥ ślāghyaḥ । yataḥ-

dhanāni jīvitaṃ caiva parārthe prājña utsṛjet ।
tan-nimitto varaṃ tyāgo vināśe niyate sati ।।

śaktidhara-mātovāca-yady etan na kartavyaṃ tat kenānyena karmaṇā gṛhītasya mahāvartanasya niṣkrayo bhaviṣyati । ity ālocya sarve sarvamaṅgalāyāḥ sthānaṃ gatāḥ । tatra sarvamaṅgalāṃ sampūjya vīravaro brūte-devi ! prasīda । vijayatāṃ śūdrako mahārājaḥ । gṛhyatām ayam upahāraḥ । ity uktvā putrasya śiraś ciccheda । tato vīravaraś cintayāmāsa-gṛhīta-rāja-vartanasya nistāraḥ kṛtaḥ । adhunā niṣputrasya me jīvanenālam । ity ālocyātmanaḥ śiraś ciccheda ।

tataḥ striyāpi svāmi-putra-śokārtayā tad anuṣṭhitam । tat sarvaṃ dṛṣṭvā rājā sāścaryaṃ cintayāmāsa 
jāyante ca mriyante ca mad-vidhāḥ kṣudra-jantavaḥ ।
anena sadṛśo loke na bhūto na bhaviṣyati ।।

tad etat-parityaktena mama rājyenāpi kiṃ prayojanam । tataḥ śūdrakeṇāpi sva-śiraś chettuṃ khaḍgaḥ samutthāpitaḥ । atha bhagavatyā sarvamaṅgalayā pratyakṣa-bhūtayā rājā haste dhṛtaḥ । uktaṃ ca-putra ! prasanno asmi te, etāvatā sāhasenālam । jīvanānte'pi tava rāja-bhaṅgo nāsti । rājā ca sāṣṭāṅga-pātaṃ praṇamyovāca-devi ! kiṃ me rājyena ? jīvitena vā mama kiṃ prayojanam ? yady aham anukampanīyas tadā mamāyuḥ-śeṣeṇāpy ayaṃ sa-dāra-putro vīravaro jīvatu । anyathāhaṃ yathā-prāptāṃ gatiṃ gacchāmi ।

bhagavaty uvāca-putra ! anena te sattvotkarṣeṇa bhṛtya-vātsalyena ca sarvathā santuṣṭāsmi । gaccha vijayī bhava । ayam api sa-parivāro rāja-putro jīvatu । ity uktvā devy adṛśyābhavat । tato vīravaraḥ sa-putra-dāraḥ prāpta-jīvanaḥ sva-gṛhaṃ gataḥ । rājāpi tair alakṣitaḥ satvaram antaḥ-puraṃ praviṣṭaḥ ।

atha prabhāte vīravaro dvārasthaḥ punar bhūpālena pṛṣṭaḥ sann āha-deva ! sā rudatī mām avalokyādṛśyābhavat । na kāpy anyā vārtā vidyate ।

tad vacanam ākarṇya santuṣṭo rājā sāścaryaṃ cintayāmāsa-katham ayaṃ ślāghyo mahā-sattvaḥ ? yataḥ-

priyaṃ brūyād akṛpaṇaḥ śūraḥ syād avikatthanaḥ ।
dātā nāpātra-varṣī ca pragalbhaḥ syād aniṣṭhuraḥ ।।

etan mahāpuruṣa-lakṣaṇam etasmin sarvam asti । tataḥ sa rājā prātaḥ śiṣṭa-sabhāṃ kṛtvā, sarvaṃ vṛttāntaṃ prastutya prasādāt tasmai karṇāṭaka-rājyaṃ dadau । tat kim āgantuko jāti-mātrād duṣṭaḥ ? tatrāpy uttamādhama-madhyamāḥ santi ।

cakravāko brūte-
yo akāryaṃ kāryavac chāsti sa kiṃ mantrī nṛpecchayā ।
varaṃ svāmi-mano-duḥkhaṃ tan-nāśo na tv akāryataḥ ।।

vaidyo guruś ca mantrī ca yasya rājñaḥ priyaṃvadāḥ ।
śarīra-dharma-kośebhyaḥ kṣipraṃ sa parihīyate ।।

śṛṇu deva !
puṇyāl labdhaṃ yad ekena tan mamāpi bhaviṣyati ।
hatvā bhikṣuṃ yato mohān nidhy-arthī nāpito hataḥ ।।

rājā pṛcchatikatham etat ?

mantrī kathayati-

kathā 

asty ayodhyāyāṃ puri cūḍāmaṇir nāma kṣatriyaḥ । tena dhanārthinā mahatā kleśena bhagavāṃś candrārdha-cūḍāmaṇiś ciram ārādhitaḥ । tataḥ kṣīṇa-pāpo asau svapne darśanaṃ dattvā, bhagavad-ādeśādy-akṣeśvareṇādiṣṭo yat tvam adya prātaḥ kṣauraṃ kārayitvā, laguḍa-hastaḥ san sva-gṛha-dvāri nibhṛtaṃ sthāsyasi, tato yam evāgataṃ bhikṣukaṃ prāṅgaṇe paśyasi taṃ nirdakṣaṃ laguḍa-prahāreṇa haniṣyasi । tato asau bhikṣukas tat-kṣaṇāt suvarṇa-kalaso bhaviṣyati । tena tvayā yāvaj-jīvaṃ sukhinā bhavitavyam । tatas tathānuṣṭhite tad vṛttam ।

tatra kṣaura-karaṇāyānītena nāpitena tat sarvam ālokya cintitam-aye nidhi-prāpter ayam upāyaḥ । tad aham apy evaṃ kiṃ na karomi ? tataḥ prabhṛti sa nāpitaḥ pratyahaṃ tathāvidho laguḍa-hastaḥ sunibhṛtaṃ bhikṣor āgamanaṃ pratīkṣate । ekadā tena prāpto bhikṣur laguḍena vyāpāditaḥ । tasmād aparādhāt so api nāpito rāja-puruṣair vyāpāditaḥ । ato ahaṃ bravīmi-puṇyāl labdhaṃ yad ekena ity ādi ।

rājāha-
purāvṛtta-kathodgāraiḥ kathaṃ nirṇīyate paraḥ ।
syān niṣkāraṇa-bandhur vā kiṃ vā viśvāsa-ghātakaḥ ।।

yātu, prastutam anusandhīyatām । malayādhityakāyāṃ cec citravarṇas tad adhunā kiṃ vidheyam ? mantrī vadati-deva ! āgata-praṇidhi-mukhān mayā śrutaṃ, yat mahā-mantriṇo gṛdhrasyopadeśe citravarṇenānādaraḥ kṛtaḥ tato asau mūḍho jetuṃ śakyaḥ । tathā coktam-

lubdhaḥ krūro alaso asatyaḥ pramādī bhīrur asthiraḥ ।
mūḍho yodhāvamantā ca sukha-cchedyo ripuḥ smṛtaḥ ।।

tato asau yāvad asmad durga-dvāra-rodhaṃ na karoti, tāvan nady-adri-vana-vartmasu tad-balāni hantuṃ sārasādayaḥ senāpatayo niyujyantām । tathā coktam-

dīrgha-vartma-pariśrāntaṃ nady-adri-vana-saṅkulam ।
ghorāgni-bhaya-santrastaṃ kṣut-pipāsārditaṃ tathā ।।

pramattaṃ bhojana-vyagraṃ vyādhi-durbhikṣa-pīḍitam ।
asaṃsthitam abhūyiṣṭhaṃ vṛṣṭi-vāta-samākulam ।।

paṅka-pāṃśu-jalācchannaṃ suvyastaṃ dasyu-vidrutam ।
evambhūtaṃ mahīpālaḥ para-sainyaṃ vighātayet ।।

anyac ca-
avaskanda-bhayād rājā prajāgara-kṛta-śramam ।
divā-suptaṃ sadā hanyān nidrā-vyākula-sainikam ।।

atas tasya pramādito balaṃ gatvā yathāvakāśaṃ divā-niśaṃ ghnantv asmat-senāpatayaḥ । tathānuṣṭhite citravarṇasya sainikāḥ senāpatayaś ca bahavo nihatāḥ । tataś citravarṇo viṣaṇṇaḥ sva-mantriṇaṃ dūra-darśinam āha-tāta ! kim ity asmad-upekṣā kriyate ? kiṃ kvāpy avinayo mamāsti ? tathā coktam-

na rājyaṃ prāptam ity eva vartitavyam asāmpratam ।
śriyaṃ hy avinayo hanti jarā rūpam ivottamam ।।

api ca-
dakṣaḥ śriyam adhigacchati pathy āśī kalyatāṃ sukham arogī ।
udyukto viyāntaṃ dharmārtha-yaśāṃsi ca vinītaḥ ।।

gṛdhro avadat-deva ! śṛṇu-
avidvān api bhū-pālo vidyā-vṛddhopasevayā ।
parāṃ śriyam avāpnoti jalāsanna-tarur yathā ।।

anyac ca-
pāpaṃ strī mṛgayā dyūtam artha-dūṣaṇam eva ca ।
vāg-daṇḍayoś ca pāruṣyaṃ vyasanāni mahībhujām ।।

kiṃ ca- 
na sāhasaikānta-rasānuvartinā
na cāpy upāyopahatāntarātmanā ।
vibhūtayaḥ śakyam avāptum ūrjitā
naye ca śaurye ca vasanti sampadaḥ ।।

tvayā sva-balotsāham avalokya, sāhasaika-rasikena mayopanthas teṣv api mantreṣv anavadhānaṃ, vāk-pāruṣyaṃ ca kṛtam । ato durnīteḥ phalam idam anubhūyate । tathā coktam- durmantriṇaṃ kam upayānti na nīti-doṣāḥ ? 
santāpayanti kam apathya-bhujaṃ na rogāḥ ?
kaṃ śrīr na darpayati kaṃ na nihanti mṛtyuḥ
kaṃ strī-kṛtā na viṣayāḥ paritāpayanti ।।

aparaṃ ca- 
mudaṃ viṣādaḥ śaradaṃ himāgamas
tamo vivasvān sukṛtaṃ kṛtaghnatā ।
priyopapattiḥ śucam āpadaṃ nayaḥ
śriyaḥ samṛddhā api hanti durnayaḥ ।।

tato mayāpy ālocitam-prajñā-hīno ayaṃ rājā । na cet kathaṃ nīti-śāstra-kathā-kaumudīṃ vāg-ulkābhis timirayati । yataḥ-

yasya nāsti svayaṃ prajñā śāstraṃ tasya karoti kim ? locanābhyāṃ vihīnasya darpaṇaḥ kiṃ kariṣyati ।।

ity ālocyāham api tūṣṇīṃ sthitaḥ । atha rājā baddhāñjalir āha-tāta ! asty ayaṃ mamāparādhaḥ, idānīṃ yathāham avaśiṣṭa-bala-sahitaḥ pratyāvṛttya vindhyācalaṃ gacchāmi, tathopadiśa ।

gṛdhraḥ svagataṃ cintayati-kriyatām atra pratīkāraḥ । yataḥ,

devatāsu gurau goṣu rājasu brāhmaṇeṣu ca ।
niyantavyaḥ sadā kopo bāla-vṛddhātureṣu ca ।।

mantrī prahasya brūte-deva mā bhaiṣīḥ । samāśvasihi । śṛṇu deva-

mantriṇāṃ bhinna-sandhāne bhiṣajāṃ sāṃnipātike ।
karmaṇi vyajyate prajñā susthe ko vā na paṇḍitaḥ ।।

aparaṃ ca-
ārambhante'lpam evājñāḥ kāmaṃ vyagrā bhavanti ca ।
mahārambhāḥ kṛta-dhiyas tiṣṭhanti ca nirākulāḥ ।।

tad atra bhavat-pratāpād eva durgaṃ bhaṅktvā, kīrti-pratāpa-sahitaṃ tvām acireṇa kālena vindhyācalaṃ neṣyāmi ।

rājāha-katham adhunā svalpa-balena tat sampadyate ?

gṛdhro vadati-deva ! sarvaṃ bhaviṣyati । yato vijigīṣor adīrgha-sūtratā vijaya-siddher avaśyambhāvi lakṣaṇam । tat sahasaiva durga-dvārāvarodhaḥ kriyatām ।

atha prahita-praṇidhinā bakenāgatya hiraṇyagarbhasya kathitam-deva ! svalpa-bala evāyaṃ rājā citravarṇo gṛdhrasya vacanopaṣṭambhād āgatya durga-dvārāvarodhaṃ kariṣyati ।

rājahaṃso brūte-sva-bale sārāsāra-vicāraḥ kriyatām । taj jñātvā suvarṇa-vastrādikaṃ yathārhaṃ prasāda-pradānaṃ ca kriyatām । yataḥ-

yaḥ kākiṇīm apy apatha-prapannāṃ
samuddharen niṣka-sahasra-tulyām ।
kāleṣu koṭiṣv api mukta-hastas
taṃ rāja-siṃhaṃ na jahāti lakṣmīḥ ।।

anyac ca- 
kratau vivāhe vyasane ripu-kṣaye
yaśaskare karmaṇi mitra-saṅgrahe ।
priyāsu nārīṣv adhaneṣu bāndhaveṣv
ativyayo nāsti narādhipāṣṭasu ।।

yataḥ-
mūrkhaḥ svalpa-vyaya-trāsāt sarvanāśaṃ karoti hi ।
kaḥ sudhīḥ santyajed bhāṇḍaṃ śuklasyaivātisādhvasāt ।।

rājāha-katham iha samaye'tivyayo yujyate ? uktaṃ ca-āpad-arthe dhanaṃ rakṣed iti ।

mantrī brūte-śrīmatāṃ katham āpadaḥ ?

rājāha-kadācic calitā lakṣmīḥ ।

mantrī brūte-sañcitāpi vinaśyati । tad deva ! kārpaṇyaṃ vimucya sva-bhaṭā dāna-mānābhyāṃ puraskriyantām । tathā coktam-

parasparajñāḥ saṃhṛṣṭās tyaktuṃ prāṇān suniścitāḥ ।
kulīnāḥ pūjitāḥ samyag vijayante dviṣad-balam ।।

aparaṃ ca-
subhaṭāḥ śīla-sampannāḥ saṃhatāḥ kṛta-niścayāḥ ।
api pañca-śataṃ śūrā nighnanti ripu-vāhinīm ।।

kiṃ ca-
śiṣṭair apy avaśeṣajña ugraś ca kṛta-nāśakaḥ ।
tyajyate kiṃ punar nānyair yaś cāpy ātmambharir naraḥ ।।

yataḥ-
satyaṃ śauryaṃ dayā tyāgo nṛpasyaite mahā-guṇāḥ ।
etais tyakto mahīpālaḥ prāpnoti khalu vācyatām ।।

īdṛśi prastāve'mātyās tāvad avaśyam eva puraskartavyāḥ । tathā coktam-

yo yena pratibaddhaḥ syāt saha tenodayī vyayī ।
sa viśvasto niyoktavyaḥ prāṇeṣu ca dhaneṣu ca ।।

yataḥ-
dhūrtaḥ strī vā śiśur yasya mantriṇaḥ syur mahīpateḥ ।
anīti-pavana-kṣipto akāryābdhau sa nimajjati ।।

śṛṇu deva! -
harṣa-krodhau yatau yasya śāstrārthe pratyayas tathā ।
nityaṃ bhṛtyānupekṣā ca tasya syād dhanadā dharā ।।

yeṣāṃ rājñā saha syātām uccayāpacayau dhruvam ।
amātyā iti tān rājā nāvamanyet kadācana ।।

mahībhujo madāndhasya saṅkīrṇasyeva dantinaḥ ।
skhalato hi karālambaḥ suśiṣṭair eva kīyate ।।

athāgatya praṇamya meghavarṇo brūte-deva ! dṛṣṭi-prasādaṃ kuru । idānīṃ vipakṣo durga-dvāri vartate । tad deva-pādādeśād bahir niḥsṛtya sva-vikramaṃ darśayāmi । tena deva-pādānām ānṛṇyam upagacchāmi ।

cakravāko brūte-maivam । yadi bahir niḥsṛtya yoddhavyam । tadā durgāśrayaṇam eva niṣprayojanam । aparaṃ ca-

viṣamo api yathā nakraḥ salilān nisṛto vaśaḥ ।
vanād vinirgataḥ śūraḥ siṃho api syāc chagālavat ।।

atha te sarve durga-dvāraṃ gatvā mahāhavaṃ kṛtavantaḥ । aparedyuś citravarṇo rājā gṛdhram uvāca-tāta ! sva-pratijñātam adhunā nirvāhaya ।

vāyaso brūte-deva ! svayaṃ gatvā dṛśyatāṃ yuddham । yataḥ-

puraskṛtya balaṃ rājā yodhayed avalokayan ।
svāminādhiṣṭhitaḥ śvāpi kiṃ na siṃhāyate dhruvam ।।

gṛdhro brūte-deva ! śṛṇu tāvat-

akāla-sahamaty-alpaṃ mūrkha-vyasani-nāyakam ।
aguptaṃ bhīru-yodhaṃ ca durga-vyasanam ucyate ।।

tat tāvad atra nāsti-

upajāpaś cirārodho avaskandas tīvra-pauruṣam ।
durgasya laṅghanopāyāś catvāraḥ kathitā ime ।।

atra yathāśakti kriyate yatnaḥ । karṇe kathayati-evam evam । tato anudita eva bhāskare caturṣv api durga-dvāreṣu pravṛtte yuddhe, durgābhyantara-gṛheṣv ekadā kākair agni-nikṣiptaḥ । tataḥ gṛhītaṃ gṛhītaṃ durgam iti kolāhalaṃ śrutvā sarvataḥ pradīptāgnim avalokya rāja-haṃsa-sainikā bahavo durga-vāsinaś ca satvaraṃ hradaṃ praviṣṭāḥ, yataḥ-

sumantritaṃ suvikrāntaṃ suyuddhaṃ supalāyitam ।
kārya-kāle yathā-śakti kuryān na tu vicārayet ।।

rājā haṃsaś ca svabhāvān manda-gatiḥ । sārasa-dvitīyaś citravarṇasya senāpatinā kukkuṭenāgatya veṣṭitaḥ । hiraṇyagarbhaḥ sārasam āha-senāpate ! sārasa ! mamānurodhād ātmānaṃ kathaṃ vyāpādayasi । adhunāhaṃ gantum asamarthaḥ । tvaṃ gantum adhunāpi samarthaḥ । tad gatvā jalaṃ praviśyātmānaṃ parirakṣa । asmat-putraṃ cūḍāmaṇi-nāmānaṃ sarvajñasya saṃmatyā rājānaṃ kariṣyasi ।

sāraso brūte-deva ! na vaktavyam evaṃ duḥsahaṃ vacaḥ, yāvac candrārkau divi tiṣṭhatas tāvad vijayatāṃ devaḥ । ahaṃ deva durgādhikārī । tan mama māṃsāsṛg viliptena dvāra-vartmanā tāvat praviśatu śatruḥ । aparaṃ ca, deva

dātā kṣamī guṇa-grāhī svāmī duḥkhena labhyate ।

rājāha-satyam evaitat । kintu- śucir dakṣo anuraktaś ca jāne bhṛtyo api durlabhaḥ ।।

sāraso brūte-śṛṇu deva!

yadi samaram apāsya nāsti mṛtyor
bhayam iti yuktam ito anyataḥ prayātum ।
atha maraṇam avaśyam eva jantoḥ
kim iti mudhā malinaṃ yaśaḥ kriyate ? ।।

anyac ca-
bhave'smin pavanodbhrānta-vīci-vibhrama-bhaṅgure ।
jāyate puṇay-yogena parārthe jīvita-vyayaḥ ।।

svāmy-amātyaś ca rāṣṭraṃ ca durgaṃ kośo balaṃ suhṛt ।
rājyāṅgāni prakṛtayaḥ paurāṇāṃ śreṇayo api ca ।।

deva ! tvaṃ ca svāmī sarvathā rakṣaṇīyaḥ । yataḥ-

prakṛtiḥ svāminaṃ tyaktvā samṛddhāpi na jīvati ।
api dhanvantarir vaidyaḥ kiṃ karoti gatāyuṣi ।।

aparaṃ ca-
nareśe jīva-loko ayaṃ nimīlati nimīlati ।
udety udīyamāne ca ravāv iva saroruham ।।

atrāpi pradhānāṅgaṃ rājā ।

atha kukkuṭenāgatya rājahaṃsasya śarīre kharatara-nakhāghātaḥ kṛtaḥ । tadā satvaram upasṛtya sārasena sva-dehāntarito rājā jale kṣiptaḥ ।

atha kukkuṭa-nakha-prahāra-jarjarīkṛtenāpi sārasena kukkuṭa-senā bahuśo hatā । paścāt sāraso api bahubhiḥ pakṣibhiḥ sametya cañcu-prahāreṇa vibhidya vyāpāditaḥ । atha citravarṇo durgaṃ praviśya, durgāvasthitaṃ dravyaṃ grāhayitvā vandibhir jaya-śabdair ānanditaḥ sva-skandhāvāraṃ jagāma ।

atha rāja-putrair uktaṃ-tasmin rājahaṃsa-pakṣe puṇyavān sa sārasa eva, yena sva-deha-tyāgena svāmī rakṣitaḥ । yataḥ-

janayanti sutān gāvaḥ sarvā eva gavākṛtīn ।
viṣāṇollikhita-skandhaṃ kācid eva gavāṃ patim ।।

viṣṇuśarmovāca-sa tāvat sattva-krītān akṣaya-lokān vidyādharī-parivṛtto anubhavatu mahā-sattvaḥ । tathā coktam-

āhaveṣu ca ye śūrāḥ svāmy-arthe tyakta-jīvitāḥ ।
bhartṛ-bhaktāḥ kṛtajñāś ca te narāḥ svarga-gāminaḥ ।।

yatra tatra hataḥ śūraḥ śatrubhiḥ pariveṣṭitaḥ ।
akṣayān labhate lokān yadi klaibyaṃ na gacchati ।।

atha viṣṇuśarmā prāha-vigrahaḥ śruto bhavadbhiḥ ।

rājaputrair uktam-śrutvā sukhino bhūtā vayam ।

viṣṇuśarmābravīt-aparam apy evam astu-

vigrahaḥ kari-turaṅga-pattibhir
no kadāpi bhavatān mahībhujām ।
nīti-mantra-pavanaiḥ samāhatāḥ
saṃśrayantu giri-gahvaraṃ dviṣaḥ ।।

iti śrī-nārāyaṇa-paṇḍita-kṛte hitopadeśe nīti-śāstre vigraho nāma tṛtīyaḥ kathā-saṅgrahaḥ ।

iv sandhiḥ

punaḥ kathārambha-kāle rāja-putrair uktam-ārya ! vigrahaḥ śruto asmābhiḥ । sandhir adhunābhidhīyatām ।

viṣṇuśarmeṇoktam-śrūyatām । sandhim api kathayāmi । yasyāyam ādyaḥ ślokaḥ-

vṛtte mahati saṅgrāme rājñor nihata-senayoḥ ।
stheyābhyāṃ gṛdhra-cakrābhyāṃ vācā sandhiḥ kṛtaṃ kṣaṇat ।।

rājaputrā ūcuḥ-katham etat ?

viṣṇuśarmā kathayati-tatas tena rājahaṃsena uktam-kenāsmad-durge nikṣipto agniḥ ? kiṃ pārakyeṇa ? kiṃ vāsmad-durga-vāsinā kenāpi vipakṣa-prayuktena ?

cakravāko brūte-deva ! bhavato niṣkāraṇa-bandhur asau meghavarṇaḥ saparivāro na dṛśyate । tan manye tasyaiva viceṣṭitam idam ।

rājā kṣaṇaṃ vicintyāha-asti tāvad evam । mama durdaivam etat । tathā coktam-

aparādhaḥ sa daivasya na punar mantriṇām ayam ।
kāryaṃ sucaritaṃ kvāpi daiva-yogād vinaśyati ।।

viṣamāṃ hi daśāṃ prāpya daivaṃ garhayate naraḥ ।
ātmanaḥ karma-doṣāṃś ca naiva jānāty apaṇḍitaḥ ।।

aparaṃ ca-
suhṛdāṃ hita-kāmānāṃ yo vākyaṃ nābhinandati ।
sa kūrma iva durbuddhiḥ kāṣṭhād bhraṣṭo vinaśyati ।।

anyac ca-
rakṣitavyaṃ sadā vākyaṃ vākyād bhavati nāśanam ।
haṃsābhyāṃ nīyamānasya kūrmasya patanaṃ yathā ।।

rāhāha-katham etat ?

mantrī kathayati- kathā 

asti magadha-deśe phullotpalābhidhānaṃ saraḥ । tatra ciraṃ saṅkaṭa-vikaṭa-nāmānau haṃsau nivasataḥ । tayor mitraṃ kambugrīva-nāmā kūrmaś ca prativasati । athaikadā dhīvarair āgatya tathoktaṃ yat-atrāsmābhir adyoṣitvā prātar matsya-kūrmādayo vyāpādayitavyāḥ ।

tad ākarṇya kūrmo haṃsāv āha-suhṛdau ! śruto ayaṃ dhīvarālāpaḥ । adhunā kiṃ mayā kartavyam?

haṃsāv āhatuḥ-jñāyatāṃ tāvat । punas tāvat prātar yad ucitaṃ tat kartavyam ।

kūrmo brūte-maivam । yato dṛṣṭa-vyatikaro aham atra । yathā coktam-

anāgata-vidhātā ca pratyutpanna-matis tathā ।
dvāv eva sukham edhete yad-bhaviṣyo vinaśyati ।।

tāv ūcatuḥ-katham etat ?

kūrmaḥ kathayati-

kathā 

purāsminn eva sarasy evaṃvidheṣv eva dhīvareṣūpasthiteṣu matsya-trayeṇālocitam । tatrānāgata-vidhātā nāmaiko matsyaḥ । tenoktaṃ-ahaṃ tāvaj-jalāśayāntaraṃ gacchāmi । ity uktvā sa hradāntaraṃ gataḥ । apareṇa pratyutpannamati-nāmnā mastyenābhihitam-bhaviṣyad-arthe pramāṇābhāvāt kutra mayā gantavyam ? tad utpanne yathā-kāryaṃ tad anuṣṭheyam । tathā coktam-

utpannām āpadaṃ yas tu samādhatte sa buddhimān ।
vaṇijo bhāryayā jāraḥ pratyakṣe nihnuto yathā ।।

yadbhaviṣyaḥ pṛcchati-katham etat ?

pratyutpannamatiḥ kathayati-

kathā 

purā vikramapure samudradatto nāma vaṇig asti । tasya ratnaprabhā nāma gṛhiṇī sva-sevakena saha sadā ramate । yataḥ-

na strīṇām apriyaḥ kaścit priyo vāpi na vidyate ।
gāvas tṛṇam ivāraṇye prārthayante navaṃ navam ।।

athaikadā sā ratnaprabhā tasya sevakasya mukhe cumbanaṃ dadatī samudradattenāvalokitā । tataḥ sā bandhakī satvaraṃ bhartuḥ samīpaṃ matvāha-nātha ! etasya sevakasya mahatī nikṛtiḥ । yato ayaṃ caurikāṃ kṛtvā karpūraṃ khādatīti । mayāsya mukham āghrāya jñātam । tathā coktam-

āhāro dviguṇaḥ strīṇāṃ buddhis tāsāṃ catur-guṇā ।
ṣaḍ-guṇo vyavasāyaś ca kāmāś cāṣṭaguṇaḥ smṛtaḥ ।।

tac chrutvā sevakenāpi prakupyoktaṃ-nātha ! yasya svāmino gṛhe etādṛśī bhāryā tatra sevakena kathaṃ sthātavyam ? yatra ca pratikṣaṇaṃ gṛhiṇī sevakasya mukhaṃ jighrati । tato asāv utthāya calitaḥ । sādhunā ca yatnāt prabodhya dhṛtaḥ । ato ahaṃ bravīmi-utpannām āpadam ity ādi ।

tato yadbhaviṣyeṇoktam-

yad abhāvi na tad bhāvi bhāvi cen na tad anyathā ।
iti cintā-viṣa-ghno ayam agadaḥ kiṃ na pīyate ।।

tataḥ prātar jālena baddhaḥ pratyutpannamatir mṛtavad ātmānaṃ sandarśya sthitaḥ । tato jālād apasārito yathāśakty utplutya gabhīraṃ nīraṃ praviṣṭaḥ । yadbhaviṣyaś ca dhīvaraiḥ prāpto vyāpāditaḥ । ato ahaṃ bravīmi-anāgata-vidhātā ca ity ādi । tad yathāham anyaṃ hradaṃ prāpnomi tathā kriyatām ।

haṃsāv āhatuḥ-jalāśayāntare prāpte tava kuśalam । sthale gacchatas te ko vidhiḥ ?

kūrma āha-yathāhaṃ bhavadbhyāṃ sahākāśa-vartmanā yāmi, tathā vidhīyatām ।

haṃsāv brūtaḥ-katham upāyaḥ sambhavati ?

kacchapo vadati-yuvābhyāṃ cañcu-dhṛtaṃ kāṣṭha-khaṇḍam ekaṃ mayā mukhenāvalambitavyam । tataś ca yuvayoḥ pakṣa-balena mayāpi sukhena gantavyam ।

haṃsau brūtaḥ-sambhavaty eṣa upāyaḥ । kintu-

upāyaṃ cintayet prājño hy apāyam api cintayet ।
paśyato baka-mūrkhasya nakulair bhakṣitāḥ sutāḥ ।।

kūrmaḥ pṛcchatikatham etat ?

tau kathayataḥ- kathā 

asty uttarā-pathe gṛdhrakūṭa-nāmni parvate mahān pippala-vṛkṣaḥ । tatrāneke bakā nivasanti । tasya vṛkṣasyādhastād vivare sarpas tiṣṭhati । sa ca bakānāṃ bālāpatyāni khādati । atha śokārtānāṃ vilāpaṃ śrutvā kenacid vṛddha-bakenābhihitaṃ-bho evaṃ kuruta, yūyaṃ matsyān upādāya nakula-vivarād ārabhya sarpa-vivaraṃ yāvat-paṅkti-krameṇa ekaikaśo vikirata । tatas tad-āhāra-lubdhair nakulair āgatya sarpo draṣṭavyaḥ । svabhāva-dveṣād vyāpadayitavyaś ca । tathānuṣṭhite sati tad vṛttam ।

atha nakulair vṛkṣopari baka-śāvakānāṃ rāvaḥ śrutaḥ । paścāt tad-vṛkṣam āruhya baka-śāvakāḥ khāditāḥ । ata āvāṃ brūvaḥ-upāyaṃ cintayan ity ādi ।

āvābhyāṃ nīyamānaṃ tvām avalokya lokaiḥ kiṃcid vaktavyam eva । yadi tvam uttaraṃ dāsyasi, tadā tvan-maraṇam । tat sarvathaiva sthīyatām ।

kūrmo vadati-kim aham aprājñaḥ ? nāham uttaraṃ dāsyāmi । na kim api mayā vaktavyam । tathānuṣṭhite tathā-vidhaṃ kūrmam ālokya sarve go-rakṣakāḥ paścād dhāvanti, vadanti ca-aho ! mahad āścaryam ! pakṣibhyāṃ kūrmo nīyate ।

kaścid vadati-yady ayaṃ kūrmaḥ patati, tadātraiva paktvā khāditavyaḥ ।

kaścid vadati-sarasas tīre dagdhvā khāditavyo ayam ।

kaścid vadati-gṛhaṃ nītvā bhakṣaṇīyaḥ । iti ।

tad-vacanaṃ śrutvā sa kūrmaḥ kopāviṣṭo vismṛta-pūrva-saṃskāraḥ prāha-yuṣmābhir bhasma bhakṣitavyam iti vadann eva patitas tair vyāpāditaś ca । ato ahaṃ bravīmi-suhṛdāṃ hita-kāmānām ity ādi ।

atha praṇidhir bakas tatrāgatyovāca-deva ! prāg eva mayā nigaditaṃ durga-śodha hi pratikṣaṇaṃ kartavyam iti । tac ca yuṣmābhir na kṛtaṃ, tad-anavadhānasya phalam idam anubhūtam । durga-dāho meghavarṇena vāyasena gṛdhra-pratyuktena kṛtaḥ । rājā niḥśvasyāha-

praṇayād upakārād vā yo viśvasiti śatruṣu ।
sa supta iva vṛkṣāgrāt patitaḥ pratibudhyate ।।

atha praṇidhir uvāca-ito durgadāhaṃ vidhāya, yadā yato meghavarṇas tadā citravarṇena prasāditenoktam-ayaṃ meghavarṇo atra karpūra-dvīpa-rājye'bhiṣicyatām । tathā coktam-

kṛta-kṛtyasya bhṛtyasya kṛtaṃ naiva praṇāśayet ।
phalena manasā vācā dṛṣṭyā cainaṃ praharṣayet ।।

cakravāko brūte-deva ! śrutaṃ yat praṇidhiḥ kathayati ?

rājā prāhatatas tataḥ ?

praṇidhir uvāca-tataḥ pradhāna-mantriṇā gṛdhreṇābhihitam-deva ! nedam ucitam । prasādāntaraṃ kim api kriyatām । yataḥ-

avicārayato yukti-kathanaṃ tuṣa-khaṇḍanam ।
nīceṣūpakṛtaṃ rājan bālukāsv iva mūtritam ।।

mahatām āspade nīcaḥ kadāpi na kartavyaḥ । tathā coktam-

nīcaḥ ślāghya-padaṃ prāpya svāminaṃ hantum icchati ।
mūṣiko vyāghratāṃ prāpya muniṃ hantuṃ gato yathā ।।

citravarṇaḥ pṛcchatikatham etat ?

mantrī kathayati- kathā 

asti gautamasya maharṣes tapovane mahātapā nāma muniḥ । tatra tena āśrama-saṃnidhāne mūṣika-śāvakaḥ kāka-mukhād bhraṣṭo dṛṣṭaḥ । tato dayā-yuktena tena muniā nīvāra-kaṇaiḥ saṃvardhitaḥ । tato biḍālas taṃ mūṣikaṃ khāditum upadhāvati । tam avalokya mūṣikas tasya muneḥ kroḍe praviveśa । tato muninoktam-mūṣika ! tvaṃ mārjāro bhava । tataḥ sa biḍālaḥ kukkuraṃ dṛṣṭvā palāyate । tato muninoktaṃ-kukkurād bibheṣi, tvam eva kukkuro bhava । sa ca kukkuro vyāghrād bibheti tatas tena muninā kukkuro vyāghraḥ kṛtaḥ ।

atha taṃ vyāghraṃ munir mūṣiko ayam iti paśyati । atha taṃ muniṃ vyāghraṃ ca dṛṣṭvā sarve vadanti-anena muninā mūṣiko vyāghratāṃ nītaḥ । etac chrutvā sa-vyatho vyāghro acintayat-yāvad anena muninā sthīyate, tāvad idaṃ me svarūpākhyānam akīrtikaraṃ na palāyiṣyate ity ālocya mūṣikas taṃ muniṃ hantuṃ gataḥ । tato muninā taj jñātvā-punar mūṣiko bhava ity uktvā mūṣika eva kṛtaḥ । ato ahaṃ bravīmi-nīcaḥ ślāghya-padaṃ prāpyety ādi ।। hit

aparaṃ ca, deva ! sukaram idam iti na mantavyam । śṛṇu-

bhakṣayitvā bahūn matsyān uttamādhama-madhyamān ।
atilobhād bakaḥ paścān mṛtaḥ karkaṭaka-grahāt ।।

citravarṇaḥ pṛcchatikatham etat ?

mantrī kathayati- kathā 

asti mālava-viṣaye padmagarbhābhidhānaṃ saraḥ । tatraiko vṛddho bakaḥ sāmarthya-hīna udvignam ivātmānaṃ darśayitvā sthitaḥ । sa ca kenacit kulīraṇe dūrād eva dṛṣṭaḥ । pṛṣṭaś ca-kim iti bhavān atrāhāra-tyāgena tiṣṭhati ?

bakenoktam-matsyā mama jīvana-hetavaḥ । te kaivartair āgatya vyāpādayitavyā iti vārtā nagaropānte mayā śrutā । ato vartanābhāvād evāsman maraṇam upasthitam iti jñātvāhāre'py anādaraḥ kṛtaḥ । tato matsyair ālocitam-iha samaye tāvad upakāraka evāyaṃ lakṣyate । tad ayam eva yathā-kartavyaṃ pṛcchyatām । tathā coktam-

upakartrāriṇā sandhir na mitreṇāpakāriṇā ।
upakārāpakāro hi lakṣyaṃ lakṣaṇam etayoḥ ।।

matsyā ūcuḥ-bho baka ! ko atra asmākaṃ rakṣanopāyaḥ ?

bako brūte-asti rakṣaṇopāyo jalāśayāntarāśrayaṇam । tatrāham ekaikaśo yuṣmān nayāmi ।

matsyā āhuḥ-evam astu । tato asau duṣṭa-bakas tān matsyān ekaikaśo nītvā khādati । anantaraṃ kulīras tam uvāca-bho baka ! mām api tatra naya । tato bako apy apūrva-kulīra-māṃsārthī sādaraṃ taṃ nītvā sthale dhṛtavān । kulīro api mastya-kaṇṭakākīrṇaṃ taṃ sthalam ālokyācintayat-hā hato asmi manda-bhāgyaḥ । bhavatu idānīṃ samayocitaṃ vyavahariṣyāmi । yataḥ-

tāvad bhayena bhetavyaṃ yāvad bhayam anāgatam ।
āgataṃ tu bhayaṃ dṛṣṭvā praharatvayam abhītivat ।।

kiṃ ca-
abhiyukto yadā paśyen na kiñcid gatim ātmanaḥ ।
yudhyamānas tadā prājño mriyate ripuṇā saha ।।

ity ālocya sa kulīrakas tasya bakasya grīvāṃ ciccheda । atha sa bakaḥ pañcatvaṃ gataḥ । ato ahaṃ bravīmi-bhakṣayitvā bahūn matsyān ity ādi ।

tataś citravarṇo avadat-śṛṇu tāvan mantrin ! mayaitad ālocitam । asti yad atrāvasthitenānena meghavarṇena rājñā yāvanti vastūni karpūra-dvīpasyottamāni tāvanty asmākam upanetavyāni । tenāsmābhir mahā-sukhena vindhyācale sthātavyam । dūradarśī vihasyāha-deva !

anāgatavatīṃ cintāṃ kṛtvā yas tu prahṛṣyati ।
sa tiraskāram āpnoti bhagna-bhāṇḍo dvijo yathā ।।

rājāhakatham etat ?

mantrī kathayati kathā 

asti devī-koṭa-nāmni nagare devaśarmā nāma brāhmaṇaḥ । tena mahāviṣuvat-saṅkrāntyāṃ saktupūrṇaśarāva ekaḥ prāptaḥ । tatas tam ādāyāsau kumbhakārasya bhāṇḍapūrṇa-maṇḍapaika-deśe raudreṇākulitaḥ suptaḥ । tataḥ saktu-rakṣārthaṃ haste daṇḍam ekam ādāyācintayat-adyāhaṃ saktuśarāvaṃ vikrīya daśa kapardakān prāpsyāmi, tadātraiva taiḥ kapardakair ghaṭaśarāvādikam upakrīyānekadhā vṛddhais tad-dhanaiḥ punaḥ punaḥ pūrga-vastrādim upakrīya, vikrīya lakṣa-saṅkhyāni dhanāni kṛtvā, vivāha-catuṣṭayaṃ kariṣyāmi । anantaraṃ tāsu sva-patnīṣu yā rūpa-yauvanavatī tasyām adhikānurāgaṃ kariṣyāmi । sapatnyo yadā dvandvaṃ kariṣyāmi, tadā kopākulo ahaṃ tāḥ sarvā laguḍena tāḍayiṣyāmīty abhidhāya tena laguḍaḥ prakṣiptaḥ । tena saktuśarāvaś cūrṇito bhāṇḍāni ca bahūni bhagnāni । tatas tena śabdenāgatena kumbhakāreṇa tathā-vidhāni bhāṇḍāny avalokya, brāhmaṇas tiraskṛto maṇḍapād bahiṣkṛtaś ca । ato ahaṃ bravīmi - anāgatavatīṃ cintām ity ādi ।

tato rājā rahasi gṛdhram uvāca-tāta ! yathā kartavyaṃ tathopadiśa ।

gṛdhro brūte-

madoddhatasya nṛpateḥ prakīrṇasyeva dantinaḥ ।
gacchanty unmārga-yātasya netāraḥ khalu vācyatām ।।

śṛṇu deva ! kim asmābhir bala-darpād durgaṃ bhagnam ? uta tava pratāpādhiṣṭhitenopāyena ?

rājāha-bhavatām upāyena ।

gṛdhro brūte-yady asmad-vacanaṃ kriyate, tadā sva-deśe gamyatām । anyathā varṣā-kāle prāpte punas tulya-balena vigrahe saty asmākaṃ para-bhūmiṣṭhānāṃ sva-deśa-gamanam api durlabhaṃ bhaviṣyati । tat-sukha-śobhārthaṃ sandhāya gamyatām । durgaṃ bhagnaṃ, kīrtiś ca labdheva । mama saṃmataṃ tāvad etat । yataḥ-

yo hi dharmaṃ puraskṛtya hitvā bhartuḥ priyāpriye ।
apriyāṇy āha pathyāni tena rājā sahāyavān ।।

anyac ca-
suhṛd-balaṃ tathā rājyam ātmānaṃ kīrtim eva ca ।
yudhi sandehadolāsthaṃ ko hi kuryād abāliśaḥ ।।

aparaṃ ca-
sandhim icchet samenāpi sandigdho vijayo yudhi ।
nahi saṃśayitaṃ kuryād ity uvāca bṛhaspatiḥ ।।

api ca-
yuddhe vināśo bhavati kadācid ubhayor api ।
sundopa-sundāv anyonyaṃ naṣṭau tulya-balau na kim ।।

rājovācakatham etat ?

mantrī kathayati-

kathā 

purā daityau sahodarau sundopasunda-nāmānau mahatā kāya-kleśena trailokya-rājya-kāmanayā cirāc candra-śekharam ārādhitavantau । tatas tayor bhagavān parituṣṭaḥ san varaṃ varayatam ity uvāca । anantaraṃ tayoḥ kaṇṭhādhiṣṭhitāyāḥ sarasvatyāḥ prabhāvāt tāv anyad vaktu-kāmāv anyad-abhihitavantau-yady āvayor bhavān parituṣṭas tadā sva-priyāṃ pārvatīṃ parameśvaro dadātu ।

atha bhagavatā kruddhena varadānasyāvaśyakatayā, vicāra-mūḍhayoḥ pārvatī pradattā । tatas tasyā rūpa-lāvaṇya-lubdhābhyāṃ, jagad-ghātibhyāṃ masasotsukābhyāṃ, pāpa-timirābhyām, mamety anyonyaṃ kalahāyamānābhyāṃ, pramāṇa-puruṣaḥ kaścit pṛcchyatām iti matau kṛtāyāṃ, sa eva bhaṭṭārako vṛddha-dvija-rūpaḥ samāgatya tatropasthitaḥ । anantaraṃ-āvābhyām iyaṃ sva-bala-labdhā, kasyeyam āvayor bhavati iti brāhmaṇam apṛcchatām । brāhmaṇo brūte-

jñāna-śreṣṭho dvijaḥ pūjyaḥ kṣatriyo balavān api ।
dhana-dhānyādhiko vaiśyaḥ śūdras tu dvija-sevayā ।।

tad yuvāṃ kṣātra-dharmānugau । yudda eva yuvayor niyama ity abhihite sati sādhūktam aneneti kṛtvānyonya-tulya-vīryau, sama-kālam anyonya-ghātena vināśam upāgatau । ato ahaṃ bravīmi-sandhim icchet samenāpi ity ādi ।

rājāha-tat prāg eva kiṃ nedam upadiṣṭaṃ bhavadbhiḥ ?

mantrī brūte-tadā mad-vacanaṃ kim avasāna-paryantaṃ śrutaṃ bhavadbhiḥ ? tadāpi mama saṃmatyā nāyaṃ vigrahārambhaḥ । yataḥ-sādhu-guṇa-yukto ayaṃ hiraṇyagarbho na vigrāhyaḥ । tathā coktaṃ-

satyārthau dhārmiko anāryo bhrātṛ-saṅhātavān balī ।
aneka-yuddha-vijayī sandheyāḥ sapta kīrtitāḥ ।।

satyo anupālayan satyaṃ sandhito naiti vikriyām ।
prāṇa-bādhe'pi suvyaktam āryo nāyāty anārthatām ।।

dhārmikasyābhiyuktasya sarva eva hi yudhyate ।
prajānurāgād dharmāc ca duḥkhocchedyo hi dhārmikaḥ ।।

sandhiḥ kāryo apy anāryeṇa vināśe samupasthite ।
vinā tasyāśrayeṇāryo na kuryāt kāla-yāpanam ।।

saṃhatatvād yathā veṇur niviḍaiḥ kaṇṭakair vṛtaḥ ।
na śakyate samucchettuṃ bhrātṛ-saṅghātavāṃs tathā ।।

balinā saha yoddhavyam iti nāsti nidarśanam ।
prativātaṃ na hi ghanaḥ kadācid upasarpati ।।

jamadagneḥ sutasyeva sarvaḥ sarvatra sarvadā ।
aneka-yuddha-jayinaḥ pratāpād eva bhajyate ।।

aneka-yuddha-vijayī sandhānaṃ yasya gacchati ।
tat-pratāpena tasyāśu vaśam āyānti śatravaḥ ।।

tatra tāvad bahubhir guṇair upetaḥ sandheyo ayaṃ rājā । cakravāko avadat-praṇidhe ! sarvam avagatam । vraja । punar āgamiṣyasi ।

atha rājā hiraṇyagarbhaś cakravākaṃ pṛṣṭhavān-mantrin ! asandheyāḥ kati ? tān śrotum icchāmi । mantrī brūte-deva ! kathayāmi । śṛṇu-

bālo vṛddho dīrgha-rogī tathājñāti-bahiṣkṛtaḥ ।
bhīruko bhīruka-jano lubdho lubdha-janas tathā ।।

virakta-prakṛtiś caiva viṣayeṣv atisaktimān ।
aneka-citta-mantras tu deva-brāhmaṇa-nindakaḥ ।।

daivopahatakaś caiva tathā daiva-parāyaṇaḥ ।
durbhikṣa-vyasanopeto bala-vyasana-saṅkulaḥ ।।

adeśastho bahu-ripur yuktaḥ kālena yaś ca na ।
satya-dharma-vyapetaś ca viṃśatiḥ puruṣā amī ।।

etaiḥ sandhiṃ na kurvīta vigṛhṇīyāt tu kevalam ।
ete vigṛhyamāṇā hi kṣipraṃ yānti ripor vaśam ।।

bālasyālpa-prabhāvatvān na loko yoddhum icchati ।
yuddhāyuddha-phalaṃ yasmāj jñātuṃ śakto na bāliśaḥ ।।

utsāha-śakti-hīnatvād vṛddho dīrghāmayas tathā ।
svair eva paribhūyete dvāv apy etāv asaṃśayam ।।

sukha-cchedyo hi bhavati sarva-jñāti-bahiṣkṛtaḥ ।
ta evainaṃ vinighnanti jñātayas tv ātma-sātkṛtāḥ ।।

bhīrur yuddha-parityāgāt svayam eva praṇaśyati ।
tathaiva bhīru-puruṣaḥ saṅgrāme tair vimucyate ।।

lubdhasyāsaṃvibhāgitvān na yudhyante'nujīvinaḥ ।
lubdhānujīvī tair eva dāna-bhinnair nihanyate ।।

santy ajyate prakṛtibhir virakta-prakṛtir yudhi ।
sukhābhiyojyo bhavati viṣayev atisaktimān ।।

aneka-citta-mantras tu dveṣyo bhavati mantriṇām ।
anavasthita-cittatvāt karyataḥ sa upekṣyate ।।

sadādharma-balīyastvād deva brāhmaṇa-nindakaḥ ।
viśīryate svayaṃ hy eṣa daivopahatakas tathā ।।

sampatteś ca vipatteś ca daivam eva hi kāraṇam ।
iti daivaparo dhyāyann ātmanā na viceṣṭate ।।

durbhikṣa-vyasanī caiva svayam eva viṣīdati ।
bala-vyasana-saktasya yoddhuṃ śaktir na jāyate ।।

adeśa-stho hi ripuṇā svalpakenāpi hanyate ।
grāho alpīyān api jale jalendram api karṣati ।।

bahu-śatrus tu santrastaḥ śyena-madhye kapotavat ।
yenaiva gacchati pathā tenaivāśu vipadyate ।।

akāla-yukta-sainyas tu hanyate kāla-yodhinā ।
kauśikena hata-jyotir niśītha iva vāyasaḥ ।।

satya-dharma-vyapetena sandadhyān na kadācana ।
sa sandhito apy asādhutvād acirād yāti vikriyām ।।

aparam api kathayāmi-sandhi-vigraha-yānāsana-saṃśraya-dvaidhī-bhāvāḥ ṣāḍguṇyam । karmaṇām ārambhopāyaḥ । puruṣa-dravya-sampat । deśa-kāa-vibhāgaḥ । vinipāta-pratīkāraḥ । kārya-siddhiś ceti pañcāṅgo mantraḥ । sāma-dāna-bheda-daṇḍāś catvāra upāyāḥ । utsāha-śaktiḥ, mantra-śaktiḥ, prabhu- śaktiś ceti śakti-trayam । etat sarvam ālocya nityaṃ vijigīṣavo bhavanti mahāntaḥ । yataḥ-

yā hi prāṇa-parityāga-mūlyenāpi na labhyate ।
sā śrīr nītividaṃ paśya cañcalāpi pradhāvati ।।

yathā coktaṃ- 
vittaṃ sadā yasya samaṃ vibhaktaṃ
gūḍhaś caraḥ saṃnibhṛtaś ca mantraḥ ।
nacāpriyaṃ prāṇiṣu yo bravīti
sa sāgarāntāṃ pṛthivīṃ praśāsti ।।

kintu deva yadyapi mahā-mantriṇā gṛdhreṇa sandhānam upanyastaṃ, tathāpi tena rājñā samprati bhūta-jaya-darpān na mantavyam । deva ! tad evaṃ kriyatāṃ । siṃhala-dvīpasya mahābalo nāma sāraso rājāsman-mitraṃ jambudvīpe kopaṃ janayatu । yataḥ- 
suguptim ādhāya susaṃhatena
balena vīro vicarann arātim ।
santāpayed yena samaṃ sutaptas
taptena sandhānam upaiti taptaḥ ।।

rājñā evam astv iti nigadya vicitra-nāmā bakaḥ sugupta-lekhaṃ dattvā siṃhala-dvīpaṃ prahitaḥ ।

atha praṇidhiḥ punar āgatyovāca-deva ! śrūyatāṃ tāvat tatratya-prastāvaḥ ।

evaṃ tatra gṛdhreṇoktam-deva ! meghavarṇas tatra ciram uṣitaḥ । sa vetti kiṃ sandheya-guṇa-yukto hiraṇyagarbho rājā, na vā ? iti ।

tato asau meghavarṇaś citravarṇena rājñā samāhūya pṛṣṭaḥ-vāyasa ! kīdṛśo hiraṇyagarbho rājā ? cakravāko mantrī vā kīdṛśaḥ ?

vāyasa uvāca-deva ! sa hiraṇyagarbho rājā yudhiṣṭhira-samo mahāśayaḥ satya-vāk । cakravāka-samo mantrī na kvāpy avalokyate ।

rājāha-yady evaṃ tadā katham asau tvayā vañcitaḥ ?

vihasya meghavarṇaḥ prāha-deva !

viśvāsa-pratipannānāṃ vañcane kā vidagdhatā ।
aṅkam āruhya suptaṃ hi hatvā kiṃ nāma pauruṣam ।।

śṛṇu deva ! tena mantriṇāhaṃ prathama-darśane evaṃ vijñātaḥ, kintu mahāśayo asau rājā, tena mayā vipralabdhaḥ । tathā coktam-

ātmaupamyena yo vetti durjanaṃ satya-vādinam ।
sa tathā vañcyate dhūrtair brāhmaṇāś chāgato yathā ।।

rājovāca-katham etat ?

meghavarṇaḥ kathayati- kathā 

asti gautamasyāraṇye prastuta-yajñaḥ kaścid brāhmaṇaḥ । sa ca yajñārthaṃ grāmāntarāc chāgam upakrīya, skandhe nītvā, gaccha dhūrta-trayeṇāvalokitaḥ । tatas te dhūrtāḥ-yady eṣa chāgaḥ kenāpy upāyena labhyate, tadā mati-prakarṣo bhavatīti samālocya, vṛkṣa-traya-tale krośāntareṇa tasya brāhmaṇasyāgamanaṃ pratīkṣya pathi sthitāḥ ।

tatraikena dhūrtena gacchan sa brāhmaṇo abhihitaḥ-bho brāhmaṇa ! kim iti tvayā kukkuraḥ skandhenohyate ।

vipreṇoktaṃ-nāyaṃ śvā, kintu yajña-cchāgaḥ ।

athāntara-sthitenānyena dhūrtena tathaivoktam । tad ākarṇya brāhmaṇaś chāgaṃ bhūmau nidhāya muhur nirīkṣya, punaḥ skandhe kṛtvā dolāyamāna-matiś calitaḥ । yataḥ-

matir dolāyate satyaṃ satām api khaloktibhiḥ ।
tābhir viśvāsitaś cāsau mriyate citrakarṇavat ।।

rājāhakatham etat ?

sa kathayati- kathā 

asti kasmiṃścid vanoddeśe madotkaṭo nāma siṃhaḥ । tasya sevakās trayaḥ kāko vyāghro jambukaś ca । atha tair bhramadbhiḥ sārtha-bhraṣṭaḥ kaścid uṣṭro dṛṣṭaḥ । pṛṣṭaś ca-kuto bhavān āgataḥ sārthād bhraṣṭaḥ ?

sa cātma-vṛttāntam akathayat । tatas tair nītvā siṃhāyāsau samarpitaḥ । tena cābhaya-vācaṃ dattvā, citrakarṇa iti nāma kṛtvā sthāpitaḥ ।

atha kadācit siṃhasya śarīra-vaikalyād bhūri-vṛṣṭi-kāraṇāc cāhāram alabhamānās te vyagrā babhūvuḥ । tatas tair ālocitam । citrakarṇam eva yathā svāmī vyāpādayati tathānuṣṭhīyatām । kim anena kaṇṭaka-bhujāsmākam ?

vyāghra uvāca-svāminābhaya-vācaṃ dattvānugṛhīto ayaṃ, tat katham evaṃ sambhavati ?

kāko brūte-iha samaye parikṣīṇaḥ svāmī pāpam api kariṣyati । yataḥ-

tyajet kṣudhārtā mahilā svaputraṃ
khādet kṣudhārtā bhujagī svamaṇḍam ।
bubhukṣitaḥ kiṃ na karoti pāpaṃ
kṣīṇā narā niṣkaruṇā bhavanti ।।

anyac ca-
mattaḥ pramattaś conmattaḥ śrāntaḥ kruddho bubhukṣitaḥ ।
lubdho bhīrus tvarā-yuktaḥ kāmukaś ca na dharma-vit ।।

iti sañcintya sarve siṃhāntikaṃ jagmuḥ । siṃhenoktam-āhārārthaṃ kiñcit prāptam ?

tair uktam-deva ! yatnād api prāptaṃ kiñcit ?

siṃhenoktaṃ-ko adhunā jīvanopāyaḥ ?

kāko vadati-deva ! svādhīnāhāra-parityāgāt sarva-nāśo ayam upasthitaḥ ?

siṃhenoktam-atrāhāraḥ kaḥ svādhīnaḥ ?

kākaḥ karṇe kathayati-citrakarṇa iti । siṃho bhūmiṃ spṛṣṭvā karṇau spṛśati । abravīc ca-abhaya-vācaṃ dattvā dhṛto ayam asmābhiḥ । tat katham evaṃ sambhavati ? tathā hi- 
na bhūta-dānaṃ na suvarṇa-dānaṃ
na go-pradānaṃ na tathānna-dānam ।
yathā vadantīha mahā-pradānaṃ
sarveṣu dāneṣv abhaya-pradānam ।।

anyac ca-
sarva-kāma-samṛddhasya aśvamedhasya yat phalam ।
tat-phalaṃ labhate samyag rakṣite śaraṇāgate ।।

kāko brūte-nāsau svāminā vyāpādayitavyaḥ । kintv asmābhir eva tathā kartavyaṃ, yathāsau sva-deha-dānam aṅgīkaroti ।

siṃhas tac chrutvā tūṣṇīṃ sthitaḥ । tato asau labdhāvakāśaḥ kūṭaṃ kṛtvā sarvān ādāya siṃhāntikaṃ gataḥ । atha kākenoktaṃ-deva ! yatnād apy āhāro na prāptaḥ । anekopavāsa-kliṣṭaś ca svāmī । tad idānīṃ madīya-māṃsam upabhujyatām । yataḥ-

svāmi-mūlā bhavanty eva sarvāḥ prakṛtayaḥ khalu ।
samūleṣv api vṛkṣeṣu prayatnaḥ saphalo nṛṇām ।।

siṃhenoktaṃ-bhadra ! varaṃ prāṇa-parityāgo, na punar īdṛśe karmaṇi pravṛttiḥ ।

jambukenāpi tathoktam । tataḥ siṃhenoktaṃ-maivam ।

atha vyāghreṇoktaṃ-mad-dehena jīvatu svāmī ।

siṃhenoktaṃ-na kadācid evam ucitam ।

atha citrakarṇo api jāta-viśvāsas tathaivātma-deha-dānam āha-tatas tad-vacanāt tena vyāghreṇāsau kukṣiṃ vidārya vyāpāditaḥ । sarvair bhakṣitaś ca । ato ahaṃ bravīmi-matir dolāyate satyam ity ādi ।

tatas tṛtīya-dhūrta-vacanaṃ śrutvā, sva-mati-bhramaṃ niścitya chāgaṃ tyaktvā, brāhmaṇaḥ snātvā gṛhaṃ yayau । chāgaś ca tair dhūrtair nītvā bhakṣitaḥ । ato ahaṃ bravīmi-ātmaupamyena yo vettīty ādi ।

rājāha-meghavarṇa ! kathaṃ śatru-madhye tvayā suciram uṣitam ? kathaṃ vā teṣām anunayaḥ kṛtaḥ ?

meghavarṇa uvāca-deva ! svāmi-kāryārthitayā sva-prayojana-vaśād vā kiṃ kiṃ na kriyate ? paśya-

loko vahati kiṃ rājan na mūrdhnā dagdhum indhanam ।
kṣālayanty api vṛkṣāṅghriṃ nadī-velā nikṛntati ।।

tathā coktam-
skandhenāpi vahec chatrūn kāryam āsādya buddhimān ।
yathā vṛddhena sarpeṇa maṇḍūkā vinipātitāḥ ।।

rājāha-katham etat ?

meghavarṇaḥ kathayati- kathā 

asti jīrṇodyāne manda-viṣo nāma sarpaḥ । so atijīrṇatayā svāhāram apy anveṣṭum akṣamaḥ saras-tīre patitvā sthitaḥ । tato dūrād eva kenacin maṇḍūkena dṛṣṭaḥ, pṛṣṭaś ca-kim iti tvām āhāraṃ nānviṣyati ?

sarpo avadat-gaccha bhadra ! kiṃ te mama manda-bhāgyasya vṛttānta-praśnena ? tataḥ sañjāta-kautukaḥ sa ca bhekaḥ sarvathā kathyatām ity āha । sarpo apy āha-bhadra ! pura-vāsinaḥ śrotriyasya kauṇḍinyasya putro viṃśati-varṣa-deśīyaḥ sarva-guṇa-sampanno durdaivān mayā nṛśaṃsena daṣṭaḥ । tatas taṃ suśīla-nāmānaṃ putraṃ mṛtam avalokya, śokena mūrcchitaḥ kauṇḍinyaḥ pṛthivyāṃ luloṭha । anantaraṃ brahmapura-vāsinaḥ sarve bāndhavās tatrāgatyopaviṣṭāḥ । tathā coktam-

utsave vyasane yuddhe durbhikṣe rāṣṭra-viplave ।
rāja-dvāre śmaśāne ca yas tiṣṭhati sa bāndhavaḥ ।।

tatra kapilo nāma snātako avadat-are kauṇḍinya ! mūḍho asi yenaivaṃ vilapasi । śṛṇu- 
kroḍīkaroti prathamaṃ yadā jātam anityatā ।
dhātrīva jananī paścāt tadā śokasya kaḥ kramaḥ ।।

tathā ca-
kva gatāḥ pṛthivī-pālāḥ sa-sainya-bala-vāhanāḥ ।
viyoga-sākṣiṇī yeṣāṃ bhūmir adyāpi tiṣṭhati ।।

tathā ca-
jātasya hi dhruvo mṛtyur dhruvaṃ janma mṛtasya ca ।
adya vābda-śatānte vā mṛtyur vai prāṇināṃ dhruvaḥ ।।

aparaṃ ca-
kāyaḥ saṃnihitāpāyaḥ sampadaḥ padam āpadām ।
samāgamāḥ sāpagamāḥ sarvam utpādi bhaṅguram ।।

pratikṣaṇam ayaṃ kāyaḥ kṣīyamāṇo na lakṣyate ।
āmakumbha ivāmbhaḥ-stho viśīrṇaḥ san vibhāṣyate ।।

āsannataratāmeti mṛtyur jantor dine dine ।
āghātaṃ nīyamānasya vadhyasyeva pade pade ।।

yataḥ-
anityaṃ yauvanaṃ rūpaṃ jīvitaṃ dravya-sañcayaḥ ।
aiśvaryaṃ priya-saṃvāso muhyet tatra na paṇḍitaḥ ।।

yathā kāṣṭhaṃ ca kāṣṭhaṃ ca sameyātāṃ mahodadhau ।
sametya ca vyapeyātāṃ tadvad bhūta-samāgamaḥ ।।

yathā hi pathikaḥ kaścic chāyām āśritya tiṣṭhati ।
viśramya ca punar gacched tadvad bhūta-samāgamaḥ ।।

anyac ca-
pañcabhir nirmite dehe pañcatvaṃ ca punar gate ।
svāṃ svāṃ yonim anuprāpte tatra kā paridevanā ।।

yāvataḥ kurute jantuḥ sambandhān manasaḥ priyān ।
tāvanto asya nikhanyante hṛdaye śoka-śaṅkavaḥ ।।

nāyam atyanta-saṃvāso labhyate yena kenacit ।
api svena śarīreṇa kim utānyena kenacit ।।

api ca-
saṃyogo hi viyogasya saṃsūcayati sambhavam ।
anatikramaṇīyasya janma mṛtyor ivāgamam ।।

āpāta-ramaṇīyānāṃ saṃyogānāṃ priyaiḥ saha ।
apathyānām ivānnānāṃ pariṇāmo hi dāruṇaḥ ।।

aparaṃ ca-
vrajanti na nivartante srotāṃsi saritāṃ yathā ।
āyur ādāya martyānāṃ tathā rātry-ahanī sadā ।।

sukhāsvāda-paro yas tu saṃsāre sat-samāgamaḥ ।
sa viyogāvasānatvād duḥkhānāṃ dhuri yujyate ।।

ata eva hi necchanti sādhavaḥ sat-samāgamam ।
yad-viyogāsi-lūnasya manaso nāsti bheṣajam ।।

sukṛtāny api karmāṇi rājabhiḥ sagarādibhiḥ ।
atha tāny eva karmāṇi te cāpi pralayaṃ gatāḥ ।।

saṃcintya saṃcintya tam ugra-daṇḍaṃ
mṛtyuṃ manuṣyasya vicakṣaṇasya ।
varṣāmbu-siktā iva carma-bandhāḥ
sarve prayatnāḥ śithilībhavanti ।।

yām eva rātriṃ prathamām upaiti
garbhe nivāsaṃ naravīra lokaḥ ।
tataḥ prabhṛty askhalita-prayāṇaḥ
sa pratyahaṃ mṛtyu-samīpam eti ।।

ajñānaṃ kāraṇaṃ na syād viyogo yadi kāraṇam ।
śoko dineṣu gacchatsu vardhatām apayāti kim ।।

tad bhadra ! tad ātmānam anusandhehi । śoka-carcāṃ ca parihara, yataḥ-

akāṇḍa-pāta-jātānām astrāṇāṃ marma-bhedinām ।
gāḍha-śoka-prahārāṇām acintaiva mahauṣadham ।।

tatas tad-vacanaṃ niśamya, prabuddha iva kauṇḍinya utthāyābravīt । tad alam idānīṃ gṛha-naraka-vāsena vanam eva gacchāmi । kapilaḥ punar āha-

vane'pi doṣāḥ prabhavanti rāgiṇāṃ
gṛhe'pi pañcendriya-nigrahas tapaḥ ।
akutsite karmaṇi yaḥ pravartate
trivṛtta-rāgasya gṛhaṃ tapovanam ।।

yataḥ-
duḥkhito api cared dharmaṃ yatra kutrāśrame rataḥ ।
samaḥ sarveṣu bhūteṣu na liṅgaṃ dharma-kāraṇam ।।

uktaṃ ca-
vṛtty-arthaṃ bhojanaṃ yeṣāṃ santānārthaṃ ca maithunam ।
vāk satya-vacanārthāya durgāṇy api taranti te ।।

tathā hi- 
ātmā nadī saṃyam apuṇya-tīrthā
satyodakā śīla-taṭā dayormiḥ ।
tatrābhiṣekaṃ kuru pāṇḍu-putra !
na vāriṇā śuṣyati cāntarātmā ।।

viśeṣataś ca-
janma-mṛtyu-jarā-vyādhi-vedanābhir upadrutam ।
saṃsāram imam utpannam asāraṃ tyajataḥ sukham ।।

yataḥ-
duḥkham evāsti na sukhaṃ yasmāt tad upalakṣyate ।
duḥkhārtasya pratīkāre sukha-saṃjñā vidhīyate ।।

kauṇḍinyo brūte-evam eva । tato ahaṃ tena śokākulena brāhmaṇena śapto, yad adyārabhya maṇḍūkānāṃ vāhanaṃ bhaviṣyatīti ।

kapilo brūte-sampraty upadeśāsahiṣṇur bhavān । śokāviṣṭaṃ te hṛdayam । tathāpi kāryaṃ śṛṇu- 
saṅgaḥ sarvātmanā tyājyaḥ sa cet tyaktuṃ na śakyate ।
sa sadbhiḥ saha kartavyaḥ satāṃ saṅgo hi bheṣajam ।।

anyac ca-
kāmaḥ sarvātmanā heyaḥ sa ced dhātuṃ na śakyate ।
sva-bhāryāṃ prati kartavyaḥ saiva tasya hi bheṣajam ।।

etac chrutvā sa kauṇḍinyaḥ kapilopadeśāmṛta-praśānta-śokānalo yathāvidhi daṇḍa-grahaṇaṃ kṛtavān । ato brāhmaṇa-śāpān maṇḍūkān voḍhum atra tiṣṭhāmi । anantaraṃ tena maṇḍūkena gatvā maṇḍūka-nāthasya jālapāda-nāmno agre tat kathitam । tato asāv āgatya maṇḍūka-nāthas tasya sarpasya pṛṣṭham ārūḍhavān । sa ca sarpas taṃ pṛṣṭhe kṛtvā citrapada-kramaṃ babhrāma ।

paredyuś calitum asamarthaṃ taṃ maṇḍūka-nātham avadat-kim adya bhavān manda-gatiḥ ?

sarpo brūte-deva ! āhāra-virahād asamartho asmi ।

maṇḍūka-nātho avadat-asmād ājñayā maṇḍūkān bhakṣaya । tataḥ gṛhīto ayaṃ mahā-prasāda ity uktvā kramaśo maṇḍūkān khāditavān । atha nirmaṇḍūkaṃ saro vilokya maṇḍūka-nātho api tena khāditaḥ । ato ahaṃ bravīmi-skandhenāpi vahec chatrūn ity ādi । deva ! yātv idānīṃ purāvṛttākhyāna-kathanaṃ sarvathā sandheyo ayaṃ hiraṇyagarbha-rājā sandhīyatām iti me matiḥ ।

rājovāca-ko ayaṃ bhavato vicāraḥ ? yato jitas tāvad ayam asmābhiḥ । tato yady asmat sevayā vasati, tad āstām । no ced vigṛhyatām ।

atrāntare jambūdvīpād āgatya śukenoktaṃ-deva ! siṃhala-dvīpasya sāraso rājā samprati jambūdvīpam ākramyāvatiṣṭhate ।

rājā sa-sambhramaṃ brūte-kiṃ kim ?

śukaḥ pūrvoktaṃ kathayati । gṛdhraḥ svagatam uvāca-sādhu re cakravāka mantrin ! sādhu !

rājā sa-kopam āha-āstāṃ tāvad ayaṃ gatvā tam eva sa-mūlam unmūlayāmi ।

dūradarśī vihasyāha-

na śaran-meghavat kāryaṃ vṛthaiva ghana-garjitam ।
parasyārtham anarthaṃ vā prakāśayati no mahān ।।

aparaṃ ca-
ekadā na vigṛhṇīyād bahūn rājābhighātinaḥ ।
sa-darpo apy uragaḥ kīṭair bahubhir nāśyate dhruvam ।।

deva ! kim ito vinā sandhānaṃ gamanam asti ? yatas tadāsmākaṃ paścāt prakopo anena kartavyaḥ । aparaṃ ca-

yo artha-tattvam avijñāya krodhasyaiva vaśaṃ gataḥ ।
sa tathā tapyate mūḍho brāhmaṇo nakulād yathā ।।

rājāhakatham etat ?

dūradarśī kathayati- kathā 

asty ujjayinyāṃ mādhavo nāma vipraḥ । tasya brāhmaṇī prasūtā, bālāpatyasya rakṣārthaṃ brāhmaṇam avasthāpya sthātuṃ gatā । atha brāhmaṇāya rājñaḥ pārvaṇa-śrāddhaṃ dātum āhvānam āgatam । tac chrutvā brāhmaṇo api sahaja-dāridryād acintayat-yadi satvaraṃ na gacchāmi, tadānyā kaścic chrutvā śrāddhaṃ grahīṣyati । yataḥ- 
ādeyasya pradeyasya kartavyasya ca karmaṇaḥ ।
kṣipram akriyamāṇasya kālaḥ pibati tad-rasam ।।

kintu bālākasyātra rakṣako nāsti । tat kiṃ karomi ? yātu, cira-kāla-pālitam imaṃ nakulaṃ putra-nirviśeṣaṃ bālaka-rakṣāyāṃ vyavasthāpya gacchāmi । tathā kṛtvā gataḥ । tatas tena nakulena bālaka-samīpam āgacchan kṛṣṇa-sarpo dṛṣṭo vyāpādya kopāt khaṇḍaṃ khaṇḍaṃ kṛtvā bhakṣitaś ca । tato asau nakulo brāhmaṇam āyāntam avalokya rakta-vilipta-mukha-padaḥ satvaram upagamya tac-caraṇayor luloṭha । tataḥ sa vipras tathā-vidhaṃ dṛṣṭvā mama bālako anena khādita ity avadhārya nakulaḥ vyāpāditavān । anantaraṃ yāvad upasṛtyāpatyaṃ paśyati brāhmaṇas tāvad bālakaḥ susthaḥ svapiti sarpaś ca vyāpāditas tiṣṭhati । tatas tam upakārakaṃ nakulaṃ nirīkṣya, bhāvita-cetāḥ sa brāhmaṇaḥ paraṃ viṣādam agamat । ato ahaṃ bravīmi-yo artha-tattvam avijñāya ity ādi । aparaṃ ca-

kāmaḥ krodhas tathā lobho harṣo māno madas tathā ।
ṣaḍ-vargam utsṛjed enaṃ tasmiṃs tyakte sukhī nṛpaḥ ।।

rājāha-mantrin ! eṣa te niścayaḥ ?

mantrī brūte-evam eva । yataḥ- 
smṛtis tat-paratārtheṣu vitarko jñāna-niścayaḥ ।
dṛḍhatā mantra-guptiś ca mantriṇaḥ paramo guṇaḥ ।।

tathā ca- 
sahasā vidadhīta na kriyām
avivekaḥ paramāpadāṃ padam ।
vṛṇute hi vimṛśya kāriṇaṃ
guṇa-lubdhāḥ svayam eva sampadaḥ ।।

tad deva ! yadīdānīm asmad-vacanaṃ kriyate, tadā sandhāya gamyatām । yataḥ-

yadyapy upāyāś catvāro nirdiṣṭāḥ sadhya-sādhane ।
saṅkhyā-mātraṃ phalaṃ teṣāṃ siddhiḥ sāmni vyavasthitā ।।

rājāha-katham evaṃ satvaraṃ sambhāvyate ?

mantrī brūte-deva ! satvaraṃ bhaviṣyati । yataḥ-

mṛd-ghaṭavat sukha-bhedyo
duḥsandhānaś ca durjano bhavati ।
sujanas tu kanaka-ghaṭavad
durbhedyaś cāśu sandheyaḥ ।।

ajñaḥ sukham ārādhyaḥ sukhataram ārādhyate viśeṣajñaḥ ।
jñāna-lava-durvidagdhaṃ brahmāpi naraṃ na rañjayati ।।

karmānumeyāḥ sarvatra parokṣa-guṇa-vṛttayaḥ ।
tasmāt parokṣa-vṛttīnāṃ phalaiḥ karma vibhāvayet ।।

rājāha-alam uttarottareṇa, yathābhipretam anuṣṭhīyatām । etan mantrayitvā gṛdhro mahāmantrī-tatra yathārhaṃ kartavyam ity uktvā durgābhyantaraṃ calitaḥ । tataḥ praṇidhi-bakenāgatya rājñī hiraṇyagarbhasya niveditaṃ-deva ! sandhi-kartuṃ mahāmantrī gṛdhro asmat-samīpam āgacchati ।

rājahaṃso brūte-mantrin ! punar abhisandhinā kenacid atrāgamanam ।

sarvajño vihasyāha-deva ! na śaṅkāspadam etat । yato asau mahāśayo dūradarśī । athavā sthitir iyaṃ manda-matīnāṃ, kadācic chaṅkaiva na kriyate, kadācit sarvatra śaṅkā । tathā hi-

sarasi bahuśas tārācchāyekṣaṇāt parivañcitaḥ
kumuda-viṭapānveṣī haṃso niśāsvavicakṣaṇaḥ ।
na daśati punas tārāśaṅkī divāpi sitotpalaṃ
kuhuka-cakito lokaḥ satye'py apāyam apekṣate ।।

durjana-dūṣita-manasaḥ sujaneṣv api nāsti viśvāsaḥ ।
bālaḥ pāyasa-dagdho dadhy api phūtkṛtya bhakṣayati ।।

tad deva ! yathā-śakti tat-pūjārthaṃ ratnopahārādi-sāmagrī susajjīkriyatām । tathānuṣṭhite sati sa gṛdhro durga-dvārāc cakravākeṇopagamya, satkṛtyānīya rāja-darśanaṃ kārito dattāsane copaviṣṭaḥ । cakravāka uvāca-mantrin ! yuṣmad-āyattaṃ sarvaṃ svecchayopabhujyatām idaṃ rājyam æ

rājahaṃso brūte-evam eva ।

dūradarśī kathayati-evam evaitat । kintv idānīṃ bahu-prapañca-vacanaṃ niṣparyojanam । yataḥ-

lubdham arthena gṛhṇīyāt stabdham añjali-karmaṇā ।
mūrkhaṃ chandānurodhena yāthātathyena paṇḍitam ।।

anyac ca-
sad-bhāvena haren mitraṃ sambhrameṇa tu bāndhavān ।
strī-bhṛtyau dāna-mānābhyāṃ dākṣiṇyenetarān janān ।।

tad idānīṃ sandhātuṃ gamyatām । mahā-pratāpaś citravarṇo rājā ।

cakravāko brūte-yathā sandhānaṃ kāryam । tad apy ucyatām ।

rājahaṃso brūte-kati prakārāḥ sandhīnāṃ sambhavanti ?

gṛdhro brūte-kathayāmi śrūyatām-

balīyasābhiyuktas tu nṛpo nānya-pratikriyaḥ ।
āpannaḥ sandhim anvicchet kurvāṇaḥ kāla-yāpanam ।।

kapāla upahāraś ca santānaḥ saṃgatas tathā ।
upanyāsaḥ pratīkāraḥ saṃyogaḥ puruṣāntaraḥ ।।

adṛṣṭa-nara ādiṣṭa ātmāmiṣa upagrahaḥ ।
parikrayas tathocchinnas tathā ca para-dūṣaṇaḥ ।।

skandhopaneyaḥ sandhiś ca ṣoḍaśaḥ parakīrtitaḥ ।
iti ṣoḍaśakaṃ prāhuḥ sandhiṃ sandhi-vicakṣaṇāḥ ।।

kapāla-sandhir vijñeyaḥ kevalaṃ sama-sandhikaḥ ।
sampradānād bhavati ya upahāraḥ sa ucyate ।।

santāna-sandhir vijñeyo dārikā-dāna-pūrvakaḥ ।
sadbhis tu saṅgataḥ sandhir maitrī-pūrva udāhṛtaḥ ।।

yāvad āyuḥ-pramāṇas tu samānārtha-prayojanaḥ ।
sampattau vā vipattau vā kāraṇair yo na bhidyate ।।

saṅgataḥ sandhir evāyaṃ prakṛṣṭatvāt suvarṇavat ।
tathānyaiḥ sandhi-kuśalaiḥ kāñcanaḥ samudāhṛtaḥ ।।

ātma-kāryasya siddhiṃ tu samuddiśya kriyeta yaḥ ।
sa upanyāsa-kuśalair upanyāsa udāhṛtaḥ ।।

mayāsyopakṛtaṃ pūrvaṃ mamāpy eṣa kariṣyati ।
iti yaḥ kriyate sandhiḥ pratīkāraḥ sa ucyate ।।

upakāraṃ karomy asya mamāpy eṣa kariṣyati ।
ayaṃ cāpi pratīkāro rāma-sugṛīvayor iva ।।

ekārthāṃ samyag uddiśya yātrāṃ yatra hi gacchataḥ ।
susaṃhita-prayāṇas tu sandhiḥ saṃyoga ucyate ।।

āvayor yodha-mukhyābhyāṃ mad-arthaḥ sādhyatām iti ।
yasmin paṇaḥ prakriyate sa sandhiḥ puruṣāntaraḥ ।।

tvayaikena madīyo arthaḥ samprasādhyas tv asāv iti ।
yatra śatruḥ paṇaṃ kuryāt so adṛṣṭa-puruṣaḥ smṛtaḥ ।।

yatra bhūmy-eka-deśena paṇena ripur ūrjitaḥ ।
sandhīyate sandhi-vidbhiḥ sa cādiṣṭa udāhṛtaḥ ।।

sva-sainyena tu sandhānam ātmādiṣṭa udāhṛtaḥ ।
kriyate prāṇa-rakṣārthaṃ sarva-dānād upagrahaḥ ।।

kośāṃśenārdha-kośena sarva-kośena vā punaḥ ।
śiṣṭasya pratirakṣārthaṃ parikraya udāhṛtaḥ ।।

bhuvāṃ sāravatīnāṃ tu dānād ucchinna ucyate ।
bhūmy-uttha-phala-dānena sarveṇa para-bhūṣaṇaḥ ।।

paricchinnaṃ phalaṃ yatra pratiskandhena dīyate ।
skandhopaneyaṃ taṃ prāhuḥ sandhiṃ sandhi-vicakṣaṇāḥ ।।

parasparopakāras tu maitrī sambandhakas tathā ।
upahāraś ca vijñeyāś catvāraś caiva sandhayaḥ ।।

eka evopahāras tu sandhir etan mataṃ hi naḥ ।
upahārasya bhedās tu sarve'nye maitra-varjitāḥ ।।

abhiyoktā balī yasmād alabdhvā na nivartate ।
upahārād ṛte tasmāt saṃdhir anyo na vidyate ।।

rājāha-bhavanto mahāntaḥ paṇḍitāś ca । tad atrāsmākaṃ yathā-kāryam upadiśyatām ।

dūradarśī brūte-āḥ kim evam ucyate?

ādhi-vyādhi-parītāpād adya śvo vā vināśine ।
ko hi nāma śarīrāya dharmāpetaṃ samācaret ।।

jalāntaś candra-capalaṃ jīvitaṃ khalu dehinām ।
tathā-vidham iti jñātvā śaśvat-kalyāṇam ācaret ।।

vātābhra-vibhramam idaṃ vasudhādhipatyam
āpāta-mātra-madhuro viṣayopabhogaḥ ।
prāṇās tṛṇāgra-jala-bindu-samāna-lolā
dharmaḥ sakhā param aho paraloka-yāne ।।

mṛga-tṛṣṇā-samaṃ vīkṣya saṃsāraṃ kṣaṇa-bhaṅguram ।
sajjanaiḥ saṅgataṃ kuryād dharmāya ca sukhāya ca ।।

tan mama saṃmatena tad eva kriyatām । yataḥ-

aśvamedha-sahasraṃ ca satyaṃ ca tulayā dhṛtam ।
aśvamedha-sahasrād dhi satyam eva viśiṣyate ।।

ataḥ satyābhidhāna-divya-puraḥsaram anayor bhūpālayoḥ kāñcanābhidhānaḥ sandhir vidhīyatām । sarvajño brūte-evam astu । tato rājahaṃsena rājñā vastrālaṅkāropahāraiḥ sa mantrī dūradarśī pūjitaḥ । prahṛṣṭa-manāś cakravākaṃ gṛhītvā, rājño mayūrasya saṃnidhānaṃ gataḥ । tatra citravarṇena rājñā sarvajño gṛdhra-vacanād bahu-māna-dāna-puraḥ-saraṃ sambhāṣitas tathā-vidhaṃ sandhiṃ svīkṛtya rājahaṃsa-samīpaṃ prasthāpitaḥ ।

dūradarśī brūte-deva ! siddhaṃ naḥ samīhitam । idānīṃ svasthānam eva vindhyācalaṃ vyāvṛtya pratigamyatām । atha sarve sva-sthānaṃ prāpya, manābhilaṣitaṃ phalaṃ prāpnuvann iti ।

viṣṇuśarmenoktaṃ-aparaṃ kiṃ kathayāmi, tad ucyatām ।

rāja-putrā ūcuḥ-ārya ! tava prasādāt sakala-rājya-vyavahārāṅgaṃ jātam । tataḥ sukhino bhūtā vayam ।

viṣṇu-śarmovāca-yadyapy evaṃ tathāpy aparam apīdam astu ।

sandhiḥ sarva-mahī-bhujāṃ vijayinām astu pramodaḥ sadā
santaḥ santu nirāpadaḥ sukṛtināṃ kīrtiś ciraṃ vardhatām ।
nīti-vāra-vilāsinīva satataṃ vakṣaḥ-sthale saṃsthitā
vaktraṃ cumbatu mantriṇām aharahar bhūyān mahān utsavaḥ ।।

anyac cāstu- 
prāleyādreḥ sutāyāḥ praṇaya-nivasatiś candramauliḥ sa yāvad
yāval lakṣmīr murārer jalada iva taḍin mānase visphurantī ।
yāvat svarṇācalo ayaṃ dava-dahana-samo yasya sūryaḥ sphuliṅgas
tāvan nārāyaṇena pracaratu racitaḥ saṅgraho ayaṃ kathānām ।।

kiṃ ca-
urvīm uddāma-sasyāṃ janayatu visṛjan vāsavo vṛṣṭim iṣṭām iṣṭais traiviṣṭapānāṃ vidadhatu vidhivat prīṇanaṃ vipra-mukhyāḥ ।
ākalpāntaṃ ca bhūyāt sthira-samupacitā saṅgatiḥ sajjanānāṃ niḥśeṣaṃ yāntu śāntiṃ piśuna-jana-giro duḥsahā vajra-lepāḥ ।।

aparaṃ ca-
śrīmāndhavalacandro asau jīyān māṇḍaliko ripūn ।
yenāyaṃ saṅgraho yatnāl lekhayitvā pracāritaḥ ।।

iti hitopadeśe sandhir nāma caturthaḥ kathā-saṅgrahaḥ ।। samāptaś cāyaṃ hitopadeśaḥ ।।