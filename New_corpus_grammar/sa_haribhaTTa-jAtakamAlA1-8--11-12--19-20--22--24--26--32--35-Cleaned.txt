Haribhaṭṭa Jātakamālā, 

haribhaṭṭa jātakamālā

prabhāsajātaka

vividhakleśabhujaṅgāj jagad uddhartuṃ bhavaughapātālāt ।
buddhatvāya viśālo na bhavaty amahātmanāṃ praṇidhiḥ ।। 

tadyathānuśrūyate atīte adhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma rājadhānī babhūva । tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma rājā babhūva ।

yasyāmalasphaṭikabhittiṣu mandirāntaḥ karṇāvataṃsatilakapravilokinīnām ।
hastāḥ prasādhanavidhau mṛdavo aṅganānāṃ nādarśadhāraṇapariśramaduḥkham ūhuḥ ।। 

viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam ।
yasyāsahanta balino apy arayo na kopam ahnāya vaidyutam iva jvalanaṃ patantam ।। 

tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād āgatasādhvasagadgadaskhalitavacanair niveditam ।

asmābhir adrigahane kariṇāṃ samūhe dṛṣṭaḥ karī kumudarāśir ivāvadātaḥ 
mūle navāmbudharavṛndatiraskṛtasya prāleyaśailaśikharasya sarūpamūrtiḥ ।। 

idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas tad acalavanāntaraṃ praviveśa ।।

atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam ।
avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam ।। 

paśyāmas tāvad asya gajapater asya cāsmanmattahastino yuddham iti vicintya prabhāsaḥ saṃyātaṃ nāma hastyāroham uvāca । protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti । yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ parasainyanivāraṇaṃ vāraṇam akarot । atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ parighaguruviṣāṇasaṃghaṭṭadhvanibhīṣaṇam ayaṃ bhagno ayaṃ bhagna iti senājanenāvalokyamānayoś ciram abhavad yuddham ।।

anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ ।
krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī ।। 

śvetadvipādhipaviṣāṇavighaṭṭanena saṃbhūtavahnikaṇikāśabalīkṛtāni 
tasyātha rājakariṇo radanāśrayāṇi jātāni lohavalayāni pariślathāni ।। 

bhagne ca kṣitipagaje gajena tena vrīḍāvān abhavad adhomukhaḥ sa yantā 
tadyūthaṃ punar adhigamya kuñjarendro gambhīro apy avanipatiḥ savismayo abhūt ।। 

tataḥ prabhāsaṃ mahāmātrāḥ samupagamyocuḥ । deva duḥsādhyo ayam ebhiḥ samastair api karibhir mantraparijaptair oṣadhibalair ayam anekapo vaśīkartavya iti । tatheti ca sa rājābhidhāya punas tāṃ rājadhānīm ājagāma । te api tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne nibadhya rājño nivedayām āsur ānītaḥ sa gaja iti । tato rājā saṃyātaṃ hastidamakam uvāca । bhadra tathāyam ibharājo damayitavyo yathā madvāhanayogyo bhavatīti । sa ca saśiraḥpraṇāmaṃ gṛhītarājāvavādas taṃ dantinaṃ damayām āsa ।।

sa hastidamako yāṃ yāṃ śikṣāṃ samupadiṣṭavān 
svaśiṣya iva medhāvī tāṃ tāṃ jagrāha kuñjaraḥ ।। 

tataḥ samānīya mahāmataṅgajaṃ mataṅgajānāṃ madadarpahāriṇam 
vinamramūrdhā vinayāt kṛtāñjaliḥ kṣitīśam ādhoraṇa ūcivān idam ।। 

ayaṃ sa dāntaḥ kṣitipāla vāraṇaḥ prakāmam anyakṣitipālavāraṇaḥ 
gajendraśikṣāṃ samupetya sāṃprataṃ mado api nainaṃ gamayaty asāṃpratam ।। 

vināṅkuśenāpi vināpi veṇunā na vikriyāṃ yāti vināpi sādinā 
mayā gṛhāṇeti punaḥ pracodito gajo ayam adyāj jvalitān ayoguḍān ।। 

tataḥ samāruhya parābhavanmadaṃ gajendram enaṃ tuhinācalopamaṃ 
nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān ।। 

atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya sāntaḥpuraparivāraḥ pramadavanakrīḍām anubhavituṃ prātiṣṭhata ।।

atha sarasi salīlaṃ toyam aṅge kṣipantīṃ viśadanigaḍabhaṅgaṃ khaṇḍayantīṃ mṛṇālam 
sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa ।। 

kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte ।
skhalitaparuṣavācā vāryamāṇo api yantrā tvaritataram adhāvat sāpi bhītā pratasthe ।। 

kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa ।
tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ ।। 

na kadā cid ahaṃ tvayā nirastā kim idaṃ niṣkaruṇatvam īdṛśaṃ te ।
iti ṣaṭcaraṇāvalī muhūrtaṃ rudatīvānujagāma tasya mārgam ।। 

gajam aṅkuśapātabhinnakumbhaṃ sa niyantā na śaśāka taṃ niroddhum 
puruṣo api na śakyate niyantuṃ kim u tiryag madanāndhamandabuddhiḥ ।। 

kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā hastinī bhītā yat praviveśa so api ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam avanipatim udvahann agaṇayaṃs tān aṅkuśaprahārāṃs tad evāraṇyaṃ prapede ।।

pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ ।
mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ ।। 

tataḥ sa hastidamakaḥ taṃ rājānam uvāca । deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ । yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya devenātmā sthirayitavya iti । sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva dayitāṃ ghanam āślikṣata । avatasthe ca taruvarasya skandhe ।।

yātasya dviradapater anokahānāṃ śākhāgrair vilulitakarṇacāmarasya 
dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ ।। 

atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād avanitalagatāḥ punaḥ punar iti paridevanāṃ kartum ārebhire ।

patitaḥ kva cit kṣitirajaḥparuṣe girigahvare pṛthuśilāviṣame 
sa nirāyudho adya vasudhādhipatiḥ katham āgamiṣyati vanāt sabhayāt ।। 

vinipātabhagnaśithilāṃsabhujaḥ sa tṛṣāthavā prabalayā glapitaḥ 
kuśasūcibhinnamṛdupādatalaḥ katham adya pāsyati pipāsur apaḥ ।। 

avitarkitāṃ sa gamitaḥ kariṇā katham āpadaṃ parivṛto api janaiḥ 
athavā sukhāsukhaphalasya vidher ativartate ka iva nāma pathaḥ ।। 

yadi tasya kiṃ cid aśivaṃ nṛpater vayam apy abhīṣṭamaraṇā niyatam 
hatayūthapaṃ na khalu kesariṇā kariṇīkulaṃ girivane ramate ।। 

ādhoraṇaḥ samupagamya sa nāma diṣṭyā sa prāṇitīti kathayed vasudhātalendraḥ 
bhūyo api taṃ smitamanoharavaktracandraṃ paśyema nāma nṛpatiṃ śriyam udvahantam ।। 

iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra ।।

lulitavilūnasūtranicayacyutagurutaralaṃ parimalapāṇḍumauktikaguṇasthagitamṛdutṛṇam 
upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ ।। 

hāradarśanāc ca niyatam āsanno deva iti manyamānās te amātyāḥ stokam antaraṃ gatvā tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam apaśyan । avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva sacīpatiṃ divaukasaḥ sādaram upāsāṃ cakrire । sa ca narapatir aśeṣaṃ tam eva vṛttāntaṃ tebhyo akathayat । atha te amātyāḥ prītās taṃ daśarathatanayam iva rathavaram āropya tasmād araṇyapradeśāt punas tannagaraṃ aninyuḥ । āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan । so api ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan punas tena hastipakena bhayalajjāvimūḍhamanasā tasya rājñaḥ sakāśam aninye ।।

dṛṣṭvā tatas tasya narādhipasya trāsān niyantāram udīrṇakampam 
kopād abhūtāṃ nayane kṣaṇena vikośaraktotpalaraktarāge ।। 

krodharāhukaluṣīkṛtavadanenduś cāvocad rājā । are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ mām āropitavān asi । nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād iti paśyāma idānīṃ te satyam ।।

athābhinavagharmāṃśusaṃnibhād dantinaḥ puraḥ 
ākṛṣya hutabhuṅmadhyān nyaveśayad ayoguḍān ।। 

babhāṣe ca mahāmātraṃ mantribhiś cakitair vṛtaḥ 
avatīrya gajaṃ dīptān ādayainān ayoguḍān ।। 

sa tatheti pratiśrutya gṛhītvā veṇum agrataḥ 
gṛhāṇety avadan nāgaṃ na cāsau vāmatāṃ yayau ।। 

tam ayoguḍam āditsum ālokya ca mataṅgajam 
saṃyātam abravīd rājā vāryatām iti kuñjaraḥ ।। 

tena hastidamakena kuñjare vārite atha punar ūcivān nṛpaḥ 
dehamātrakavinigrahe kṣamo na tv ayaṃ capalacittanigrahe ।। 

atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ śṛṇuyāt tato niḥsaṃśayena buddhatvāya praṇidhānaṃ kuryād iti । tad idam atra prāptakālam imam eva mahāmātram anupraviśāmīti vicintya kṣaṇād eva taccharīram anupraviveśa । tataḥ saṃyātas taṃ rājānam uvāca

kṛśīkṛtāṅgās tapasā phalāśinaḥ smareṇa nītā munayo api vikriyām 
manodamas tair api cen na śakyate prakartum anyena kathaṃ kariṣyate ।। 

rājovāca kaḥ khalu cittadamane śaktaḥ syāt ।

saṃyāta uvāca

buddhā nāma jagannāthā bhūtā bhāvina eva ca 
te hi svaparacetāṃsi śaktā damayituṃ nanu ।। 

tasya buddha iti śrutvā vākyaṃ tasmān niṣādinaḥ 
bahutvam iva saṃprāptaḥ prasādaḥ pulakodgamaiḥ ।। 

rājovāca । bhadra nanu kathyatāṃ tāvat kiṃprabhāvā buddhā iti ।

saṃyāta uvāca ।

avidyātimirāndhānāṃ punarbhavanivṛttaye 
yat tadbodhyaṃ padaṃ śāntaṃ tad buddhaṃ tais tathāgataiḥ ।। 

tataḥ sa rājā pramuditamanāḥ punar uvāca । nanv ākhyāyatāṃ tāvat kathaṃ buddhatvam adhigamyata iti । saṃyāta uvāca ।

dānaśīlakṣamāvīryadhyānaprajñāsamanvitaiḥ 
ghaṭamānaiḥ prayatnena buddhatvaṃ prāpyate nṛbhiḥ ।। 

atha sa rājā buddhatvādhigamamārgam upalabhya praṇidhim iti cakāra ।।

tato aham āśu bhūyāsaṃ bhūyobhiḥ sattvaśāntaye 
guṇair dānādibhir yukto buddho boddhavyakovidaḥ ।। 

praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ ।
svabalavilayacintāvāgurāmadhyavartī mṛga iva śaraviddho vivyathe puṣpaketuḥ ।। 

manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam ।
krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva ।। 

alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram ।
vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī ।। 

bhṛtyān bhṛśaṃ ca kalabhān iva pālayantaṃ lakṣmīṃ cirāya kariṇīm iva rañjayantam 
dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram ।। 

durāsado vahnir ivābhavat purā ya eva saṃrambhavijihmitekṣaṇaḥ 
sa eva bodhau vinibaddhaniścayo janasya jajñe hradavan narādhipaḥ ।। 

apetamātsaryatamaḥ śarīriṇāṃ kramāt svabhāvāntaram eti mānasam 
ya eva dhūmo nayanaprabādhanaḥ sa eva meghatvam upaiti saṃcitaḥ ।। 

atidānaparāyaṇasya rājñaḥ pradadau bhṛtyajano api tasya dānam 
ṛtur eva sa tādṛśo hi kaś cit taravo bhūriphalā bhavanti yatra ।। 

avalokya nṛpaṃ guṇānuraktaṃ prakṛtīnām api jāyate guṇecchā 
śaśinaḥ prabhayānuvidhyamāno vimalaṃ vāri dadāti candrakāntaḥ ।। 

saguṇena janena yujyamānaḥ sumanāḥ ko na bhaved guṇānurāgī 
munigocaram etya mandabuddhis tyajati vyālamṛgo api raudrabhāvam ।। 

iti buddhaguṇānurūpavarṇāṃ giram ākarṇya manoharāṃ niyantuḥ 
abhavad bhavabandhabhaṅgahetuḥ praṇidhiḥ prāktana eṣa śākyasūnoḥ ।। 

tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye buddhatvādhigamāya vīryasaṃnāham ābaddhavanta iti vicintya samyaksaṃbodhilābhāya ghaṭamānena dhīmatā prathamam eva dānapāramitāyāṃ yatnaḥ karaṇīya iti ।।

prabhāsajātakaṃ samāptam ।।

badaradvīpa

yaḥ paraduḥkhair duḥkhī tadvicchittyai kṛtapratijñaś ca ।
jagadartham īhamānaḥ sa eva sahate svaduḥkhāni ।। 

tadyathānuśrūyate vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ vārāṇasyāṃ rājadhānyām upacitavividhapuṇyasaṃbhāro anekaśāstrakalākauśalaprakhyātakīrtis tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo nāma bodhisattvaḥ sārthavāho babhūva ।

dātavyam iti sarvebhyaḥ sarvadā sarvam eva ca 
pratijñeyam abhūt tasya sarvasattvānukampinaḥ ।। 

lokavyasanam ucchettum atyantaṃ kṛtacetasām 
pratijñā sattvamahatī mahatām eva jāyate ।। 

prahlāditajanas tyāgas tasya cetasi paprathe 
indor iva śaratkāle dhvāntabhedī mahodayaḥ ।। 

asmadartham ayaṃ dhatte bhogān puṇyabalārjitān 
ity artheṣv arthinas tasya mamatām ālalambire ।। 

asyām anena sudhiyā praṇidhānabījam uptaṃ manobhuvi jinatvaphalāya nūnam 
prāg dānapāramitayeti sa puṇyakarmā sotkaṇṭhayeva sahasā ghanam āliliṅge ।। 

ity upacitakuśalamūlasya mahāpradānapravṛttasya sattvārthaṃ prati karuṇāpratodasaṃcoditamanasturaṅgasya vyavasāyarathādhirohiṇo bodhisattvasya

na mokṣyaty ayam ahnāya dānapāramitām iti 
śeṣāḥ pāramitās tasya tasthur utkaṇṭhitā iva ।। 

atha sa mahātmā nidāghadinakarakiraṇair iva jalāśayam āpīyamānam anudivasam arthibhir alpāvaśeṣaṃ kośasāram ālokya yācanakajanāśāṃ viphalām aśaknuvan kartuṃ ratnadvīpagamanābhilāṣī vividhapaṇyaparipūritam ucchritaśītapaṭaskhalitamṛdupavanam atinipuṇakarṇadhārāvalambitakarṇam āptaparijanādhiṣṭhitam anekavaṇigjanaparivṛto vahanam āruhya

phullātasīkusumasaṃstarasaṃnikāśam ākāśam āgatam ivodakatāṃ samantāt 
bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe ।। 

vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam agrato dhāvantam iva ca krameṇa mahāsamudram uttīrya ratnadvīpam āgamya vividhāni ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena netum ārebhe ।

etaṃ sametya vimukho na gato arthivargaś ceto asya vairiṇi sute ca samānavṛtti 
evaṃ guṇān abhidadhad guṇalālasasya sārthaṃ na taskaragaṇo api mumoṣa tasya ।। 

śuciśīlavibhūṣaṇe jane jagadarthapratibaddhacetasi 
api dharmaparāṅmukho janaḥ suhṛdīvābhyupayāti bhadratām ।। 

tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam anupraviśya tena ratnadvīpād upāttena svāpateyenārthijanasaṃmānanām anudivasam akarot ।

mahātmanas tasya parārthasaṃpadaḥ prayacchato dānam udāracetasaḥ 
avandhyabhūripraṇayaiḥ samāgatair abhūd gṛhadvāram aśūnyam arthibhiḥ ।। 

atha sa mahātmā kadācid varaśayanīyam upagataḥ kṣaṇadāyām idam acintayat । idam api na paryāptam evam arthijanapratipūjanāyāṃ draviṇam iti । kīdṛśaṃ punar yātrāphalaṃ sādhayeyaṃ yena me satatam avyavacchinnadānapratītamanaso arthinaḥ syur ity api nāmeyaṃ tvaritam apayāyān niśīthinī yato ahaṃ saṃmānayeyam arthivargam iti ।

sarvo jantuḥ kāṅkṣati glānikāle khedārto vā cittasaukhyāya nidrām 
eṣā dātur dānavighnaṃ karotīty āsīt sādhos tasya nidraiva duḥkham ।। 

atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ śaraccandrikāprabhāparigatām iva kārtasvarapratimām apratirūpāṃ devatām apaśyat । sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt ।

prayāsyatīyaṃ tanutāṃ krameṇa dānātirāgāt tava kośasampat 
kṣapākṣaye kṣīṇaśaśāṅkaśobhe nivartamāneva samudravelā ।। 

tvayi prayāsyanti tato gatodaye nipātya dṛṣṭiṃ vimukhatvam arthinaḥ 
apāstakekāś cyutacārucandrikāś ciraṃ mayūrā iva śāradāmbude ।। 

kṣayaṃ gatāyām iti kośasaṃpadi tvam arthinaḥ prāpya śucaṃ gamiṣyasi 
iyaṃ tu ditsā bhavataḥ prathīyasī kadācid apy eṣyati naiva vikriyām ।। 

gate kṣayaṃ dāruṇi cañcalārciṣaḥ kṣayaṃ prayāti dyutir āśuśukṣaṇeḥ 
prakāmam abhyāsavivardhitodayā na caiva ditsā mahatāṃ vipatsv api ।। 

ayaṃ parikṣīṇadhano api nārthinaḥ karoti yācñāśrayabhaṅgakātarān 
iti prakāśīkṛtaniścayo janair jano na kṛcchre api jahāty udāratām ।। 

iti tathyam ahaṃ bruve bhavantaṃ bhavavicchedi padaṃ gaveṣayantam 
vyavasāyatanutram āśu baddhvā badaradvīpam upehi lokabhūtyai ।। 

śṛṇu tatra mayopadiśyamānaṃ gamanaṃ bhūdharanāgayakṣabhīmam 
bahubhiś ca payodhibhir niruddhaṃ yad alaṃ sādhayituṃ tvam eva śaktaḥ ।। 

malayācalarohiṇī sudheti sthiravīryauṣadhir asti puṇyagandhā 
haviṣā paripacya tām aśāna śramatṛṣṇābhibhavakṣudhākṣayāya ।। 

pañcadvīpaśatāny atītya saritas tās tāś ca bhīmāmbhasas tīrtvā ca plavamadhyago jalanidhīn puṇyena vīryeṇa ca 
tuṅgasyopari bhūbhṛto asti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ ।। 

purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ tārākṣaṃ nāma rākṣasaṃ drakṣyasi ।

suptasya jāgrata iva jvalitāgnidīpter yasyākṣiṇī tapanamaṇḍalatulyatāre 
āpiṅgapakṣmapariveṣṭitavartmalekhe nidrākṣaye mukulite iva cāprakampe ।। 

suptasya tasya ghananiśvasitānilena pramlānapāṇḍukusumās taravo bhavanti 
jihvā viniṣpatati cāsyapuṭāt sphurantī vidyullatā jaladharād iva bhīmanādāt ।। 

tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam । gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram uccāvacajanasaṃbādhavipaṇimārgam amarapurapratimaṃ puraṃ drakṣyasi । tatra ca paurṇamāsīniśākarapriyadarśano vividhaguṇaugho māghanāmā sārthavāhaḥ । sa te badaradvīpasya panthānam upadarśayiṣyati । sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni gatvā kālakarmaṇā yokṣyate । na ca bhavatā tatrāpi viṣādaḥ karaṇīyaḥ ।

preryamāṇāḥ karuṇayā dhīrāḥ sattvahitaṃ prati 
baddhvotsāhamayaṃ varma sādhayanti samīpsitam ।। 

paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ rajatanagaraṃ pihitadvāraṃ drakṣyasīti । tatra ca bhavatā punas tāny eva sūtrapadāni paṭhitavyāni । tataḥ svayam eva tad dvāram apāvṛtakapāṭaṃ bhaviṣyati ।

tato niryāsyanti stanakalaśabhāreṇa guruṇā prakāmaṃ klāmyantyaḥ sphuṭadaśanabhāsaḥ smitavaśāt 
arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ ।। 

tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā । tāś ca bhavato badaradvīpasya panthānaṃ darśayiṣyanti । tato badaradvīpādhipatiḥ kinnararājo devatāprotsāhito bhavate cintāmaṇiṃ dāsyati । tatra ca vaiḍūryamayasya nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam iva śaradvalāhakaṃ valāhakanāmānam aśvarājaṃ drakṣyasi । sa tvāṃ vihāyasā kṛtārthaṃ vārāṇasīm āneṣyatīty abhidhāya sā devatāntaradhīyata । bodhisattvo api ca kalyāṇasvapnadarśanāt paraṃ pramodam udvahan niyamenāhaṃ badaradvīpayātrāphalam āsādayiṣyāmīti vicintya devatāḥ pūjayitvā śramaṇabrāhmaṇakṛpaṇebhyaś ca dānāni dattvā yathādevatopadiṣṭaṃ caturdaśabhiḥ saṃvatsarair badaradvīpam āgamya kinnarādhipatisakāśāt taṃ cintāmaṇim āsādya cintayāmāsa । api nāma sa turagapatir āgacched iti ।

vicintitaṃ tena ca puṇyakarmaṇā parārthaniṣpattinibaddhacetasā 
parisphuran rāśir ivendurociṣāṃ sa cāśvarājas tvaritaṃ samāyayau ।। 

sametya covāca sa mānuṣīṃ giraṃ dukūlasūtrākṛtisāndrakesaraḥ 
itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā ।। 

taṃ supriyaḥ priyaguṇo guṇināṃ pravekaḥ provāca vājivaram indumarīciśubhram 
mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ ।। 

uktas turaṅgapatinātha sa dhīrasattvaḥ pṛṣṭhaṃ mamedam adhiruhya bhava sthirāṅgaḥ 
ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha ।। 

bhindan khuraiḥ praviralān kvacid ambuvāhān saudāmanīsamavabhāsapiśaṅgitāṅgaḥ 
utpatya khaṃ stimitasāgaravārinīlaṃ vārāṇasīm avatatāra sa vājirājaḥ ।। 

taṃ ca svabhavanasamīpe avatārya valāhakaḥ punar badaradvīpam eva pratyāyayau । bodhisattvo api ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam anyasminn ahani bahir niṣkramya taṃ cintāmaṇiṃ dhvajāgram āropyedam uvāca ।

yad yad icchati yo dravyam iha mānuṣadurlabham 
tat tac cintāmaṇir ayaṃ samyak tasmai prayacchatu ।। 

tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ mahad durbhikṣam āsīt । tataḥ sa janakāya upetya supriyam uvāca । dhānyam eva tāvad ayaṃ maṇivaraḥ pravarṣatv iti । tathāstv iti coktaṃ bodhisattvena vicintya vilokitaś cāsau mahāmaṇiḥ ।

kvacit tarupalāśeṣu skhalatā vyomapātinā 
dhānyena mahatā bhūmir babhūva ca nirantarā ।। 

tato vicitrā maṇayaḥ sphurattviṣaḥ śucidyutīny ābharaṇāni cāsakṛt 
vikampitāny āpatatā nabhasvatā tanūni vāsāṃsi ca petur ambarāt ।। 

atho vicitrābharaṇāmbarasrajaḥ pravṛttanānotsavatūryanisvanāḥ 
savismayās taṃ janatānukampinaṃ puraskṛtaṃ tuṣṭuvur ittham arthinaḥ ।। 

aho batātyadbhutam etad īhitaṃ paropakārāya gṛhītajanmanaḥ 
aho yaśobhis tava kundapāṇḍubhis tiraskṛteyaṃ hasatīva medinī ।। 

avaśyam asty eva janasya tādṛśī svabhāgyasaṃpat kuśalāvalambinaḥ 
bhavādṛśānāṃ jagadarthakāriṇāṃ yad evam utpattir avandhyajanmanām ।। 

nirvāsitamahāduḥkho dattākliṣṭamahāphalaḥ 
vipāka iva dharmasya sukhahetus tvam arthinām ।। 

tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam iti ।।

।। badaradvīpajātakaṃ dvitīyam ।।

।। dharmakāmajātakam ।।

nānyatra bodhisattvād ajñānatamonirastaye yogyaḥ ।
kaś cit subhāṣitamaṇiṃ cikrāya prāṇamūlyena ।। 

tadyathānuśrūyate bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini satatapravṛttabrahmaghoṣāgnihotrasamiddarbhakarmānte vinītaśiṣyaparivṛtādhyāpake brāhmaṇakule lokahitāya vyāyacchamāno vaśitvād udapādi । pratidivasam āpūryamāṇakāntiś ca sa mahātmā

yathā yathā saṃvavṛdhe jagatpriyaḥ śaśīva bhindaṃs timiraṃ marīcibhiḥ 
tathā tathā tan mahatīm mahākulaṃ jalaṃ payodher iva vṛddhim āyayau ।। 

kaś cid eva mahābhāgyo jāyate saṃmataḥsatām 
tarulateva vaṃśaśrīr yam ālambya vivardhate ।। 

tasya ca mahānubhāvasya kṛtopanayanasaṃskārasya pramādabahule yauvane vartamānasya vinivṛttavyasanadoṣasya parām avekṣya dharmakāmatāṃ dharmakāma ity eva jñātayo anurūpaṃ nāma cakruḥ ।

prāyeṇa prāṇino loke guṇino vā guṇasya vā 
nāmāpi puṇyanirjātaṃ prayāti ramaṇīyatām ।। 

subhāṣitaṃ tasya subhāṣitārthinaḥ kutaś cid ākarṇayato vipaścitaḥ 
nitāntam ānandathucitrakarmakṛc cakāra romodgamabinduvartanām ।। 

pūtena lokam avabhāsayatā samantāt kāntena bhinnatamasā prathitāgamena 
śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena ।। 

śuśrāva bhinnatimiraṃ timirāntakārī yasmāt subhāṣitam atīva subhāṣitajñaḥ 
prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai ।। 

sa ca mahātmā yatra yatra gacchati sma tatra tatra janena pratipūjyate sma । tataḥ kadā cid anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma ।

asaṃprāpyānyataḥ pūjāṃ guṇalabhyām asajjanaḥ 
anyasmai mānyamānāya paṇḍitāyābhyasūyati ।। 

sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt ।

śrutaṃ mayātīva subhāṣitapriyo bhavān kila jñānaviśeṣavittagaḥ 
ato asmy avajñātajanas tvadantikaṃ subhāṣitaprābhṛtavān upāgataḥ ।। 

paribhraman gandhavatīḥ śilīmukho vihāya phullāḥ sahakāramañjarīḥ 
madaṃ pipāsuḥ samupaiti dantino guṇāntaraṃ tatra sa paśyati dhruvam ।। 

atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ samutthāya svāgataṃ subhāṣitamahāratnavaṇije brāhmaṇāya । vayaṃ subhāṣitamaṇīnāṃ kretāra ity uktvā taṃ dvijātim ātmīye mahaty āsane samupaveśya svayamavanau niṣasāda । tato dharmakāmaṃ suhṛdas savismayam evam ūcuḥ ।

śroṣyāmīti subhāṣitāni bhavato jātaṃ mukhaṃ sasmitaṃ śrutvā yāsyati sāśru locanayugaṃ prītyā śriyaṃ kām api 
ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati ।। 

atha dharmakāmaḥ sabahumānam ālokayaṃs taṃ brāhmaṇam avocat । abhidhātum arhaty ācāryaḥ śuśrūṣamāṇāya śiṣyāyeti । atha sa pāpīyān enam uvāca । yadi bhavān mahati khāte nirdhūmajvalanaparipūrite subhāṣitaratnalobhād ātmānaṃ muñcet tato aham idaṃ subhāṣitam aśrutapūrvam atimanoharam abhidadhyām iti । atha bodhisattvaḥ sattvaparibṛṃhitamatir idam abhyadhāt । mahābrāhmaṇa । nedaṃ duṣkaram ātmaduḥkhānapekṣiṇām mādṛśānām । kiṃ tu ।

subhāṣitaṃ jagadudayāya sajjanān mahīruhāt phalam iva saṃcinomy ahaṃ 
gate mayi jvalanavatīm mahākhadām ayaṃ janaḥ katham iva tad grahīṣyati ।। 

brāhmaṇa uvāca ।। śrāvayitvedam subhāṣitam akhilasya janakāyasya tato agnikhadāyām ātmānaṃ mokṣyasi । bodhisattva uvāca । yathā ācya rocate tathāstu ।

anavatīrya cirāya duruttaraṃ suvipulaṃ vyavasāyamahodadhim 
kṣapitamohamahātimiraḥ kathaṃ jagati bodhimaṇiḥ sulabho bhavet ।। 

tad aham eṣa subhāṣitalālaso jalam iva praviśāmi hutāśanam 
na mama dharmakathāhṛtacetaso hutavaho api kariṣyati vedanām ।। 

iti nigadya sukhātam akhānayaddahanavac ca nṛbhis tad akārayat ।
niragamac ca bahirbhavanāntarāt sapadi tena saha dvijarakṣasā ।। 

hutabhuji jvalite ca mahāmatir nipatituṃ kṛtaniścayamānasaḥ 
sakhibhir aśruparītavilocanaiḥ sa rurudhe parirabhya suhṛttayā ।। 

atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ । kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi । nanu vinivartyatām iyamamārgayāyinī buddhiḥ । paśyatu bhavān ।

ye nāma vallabhatarās satataṃ janasya putrād apīṣṭaphaladād dayitāj janāc ca 
krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ ।। 

atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra ।

vijñānam ujjvalayati pratibhāṃ tanoti tattvaṃ prakāśayati kāpatham ucchinatti 
sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti ।। 

yatrodite vimaladhāmni vivasvatīva pumnāṃ matiḥ kamalinīva vibodham eti 
atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam ।। 

tasmād ahaṃ dahanadāham acintayitvā tāthāgatīṃ gatim anupratipattum icchan 
prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi ।। 

mānuṣyaṃ devabhūyaṃ vā prāpyate sukṛtāśrayāt 
kadācil labhyate pumbhiḥ subhāṣitarasāyanam ।। 

tan na me kuśalapakṣāvalambino bhavanto vighnam utpādayitum arhantīti tān suhṛdo bāndhavāṃś ca sānunayaṃ vinivārya jvalanasātkartum ātmānaṃ taruskandham āruhya taṃ brāhmaṇam uvāca । ācārya procyatām adhunā tat subhāṣitam iti । brāhmaṇa uvāca ।

pradānapaṭubhir nityaṃ śīle ca vimale sthitaiḥ 
atyantavīryasaṃnāhaiḥ prāpyate padam akṣayam ।। 

atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa । tatas te suhṛdas tam enam artham ūcuḥ ।

paraṃ pramodaṃ janayet punaḥ punaḥ tavaiva sūktaṃ kuśalāvalambinaḥ 
viṣādahetutvam upāgataṃ yato duruktam asmākam idaṃ tato nanu ।। 

atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ paridevanaparo babhūva ।

sugandhinā vāṅmadhunādhivāsitaṃ parisphurandantamarīcikesaram 
mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo asya dhakṣyati ।। 

viśuddhacāmīkaragauram agninā parīyamāṇaṃ parikūṇitekṣaṇam 
śarīram asyedam aho bhaviṣyati pradagdhadārupratimaṃ malīmasam ।। 

udyatsimasimāśabdam analāntaravartinaḥ 
śyāmībhavad idaṃ gātraṃ draṣṭuṃ ko asyādya śakṣyati ।। 

dvidheva kriyamāṇānāṃ veṇūnāṃ parvaniḥsvanam 
bāndhavāḥ katham asyāsthnāṃ śroṣyanti sphuṭatāṃ dhvanim ।। 

amī samīraṇāsaṅgacalatpallavapāṇayaḥ 
mā dhākṣīrenam ity agniṃ vārayantīva pādapāḥ ।। 

bāṣpatoyāvilākṣāṇāṃ vidārayati no manaḥ 
bandhūnām asya dīnānāṃ hā hety ekākṣaraṃ vacaḥ ।। 

iha goṣṭhī kṛtānena dattaṃ dhanam ihārthine 
ity asya suhṛdaḥ sādhor deśayiṣyanti sāsravaḥ ।। 

jñāteyena vināsmākaṃ duḥkhaṃ dahati mānasam 
suhṛdo jñātayo vāsya dhārayiṣyanty asūn katham ।। 

tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya sa strījano gṛhābhimukhaḥ pratasthe । tato bodhisattvaḥ praṇidhim evam āviścakāra ।

na prārthaye padam ahaṃ śubhalabhyam aindraṃ vidyādharādhipatitāṃ na ca nāpi rājyam 
bhūyāsam asya jagataḥ sugatatvam āpya duḥkhakṣayārtham amunā kuśalodayena ।। 

ity uktvā tena mahātmanā muktaś cātmā । sadya eva ca so agnir upaśāntajvālākalāpadhūmasaṃghātaḥ surabhikamalodbhedagandhādhivāsitadigantarālaṃ kamalinīpalāśasthitavimalasalilalavaṃ sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ padmākaratvam agamat ।

kṛtārtham iva padmatvaṃ manyamāne kuśeśaye 
so api ca sthitam ātmānam adrākṣīd dhīmatāṃ varaḥ ।। 

pādopāntabhrāntamattadvirephaḥ śānto dharmaṃ dharmakāmo bruvāṇaḥ 
śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra ।। 

eṣa svapnaḥ syād iyaṃ kiṃ nu māyā vahniḥ kvāyaṃ kvedamambhoruhatvam 
ity āścaryaṃ vismayākṣiptacittāḥ taṃ paśyantas te janā vācam ūcuḥ ।। 

teṣāṃ tam ālokayatāṃ janānām ambhojamadhyasthitam unnateccham 
harṣāśruṇāsaṃbhavatā kṣaṇena ruṣeva śokāśrujalaṃ nirastam ।। 

patitam atha nabhastaḥ kīrṇakiñjalkagandhaṃ samanugatam alīnāṃ paṅktibhiḥ puṣpavarṣam 
abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ ।। 

atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ katham api dhārayann idam avocat ।

gambhīre kṣitivivare parisphurantaṃ paśyāmi jvalanam ivāgrato mahāntam 
eṣā ca jvaraparitarjitātiduḥkhā medinyāṃ mama vinimajjatīva mūrtiḥ ।। 

tīvrāgniṃ narakam imaṃ patiṣyato me tvaṃ bhūyāḥ śaraṇam ihādya dharmakāma 
tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ ।। 

atha bodhisattvas tadanukampayā satyādhiṣṭhānam akarot ।

yena satyena sattvārthaṃ bodhicaryāṃ carāmy aham 
tena mā sma gamad vipro narakaṃ jvalitānalam ।। 

iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude ।

kalyāṇamitram āgamya jagadarthavicakṣaṇam 
prayāti vilayaṃ sadyaḥ pāpaṃ pāpakṛtām api ।। 

atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya dharmyāṃ kathāṃ cakāra ।

āgamato anumānāc ca dvayāniścayakāraṇāt 
viśeṣaniścayotpatteḥ pratyakṣaṃ balavattaram ।। 

mahāparityāgam imaṃ savismayaś ciraṃ vilokyeva mama sphuracchikhaḥ 
kṛśānur anvakṣam ayaṃ śarīriṇāṃ praphullapadmākaratām upāgataḥ ।। 

tataḥ samālokya mahāntam adbhutaṃ prabhāvam enaṃ vipulasya karmaṇaḥ 
śubhāśubhasyāsti phalaṃ sukhāsukhaṃ vicintya cedaṃ vijahīta kāpatham ।। 

pramādanidrāvinimīlitātmanāṃ śarīriṇāṃ saupāyikī prabodhanā 
vipaścitāṃ tu sphuṭabuddhicakṣuṣāṃ sati prabodhe kim iva prabodhyate ।। 

hitonmukhānām api dharmyayā girā bhṛśaṃ prabodhaṃ janayanti sādhavaḥ 
gater viśeṣo bhavati prasarpatāṃ pratodasaṃcodanayā hi vājinām ।। 

bahucchalaṃ pālayatā gṛhāśramaṃ na dhīmatā viśvasanīyam aṇv api 
na yujyate svaptum anāhitāṅkuśapracaṇḍamattadviradādhirohiṇaḥ ।। 

sutapralāpā bhavanaṃ samṛddhimad vilāsalāvaṇyavibhūṣitāḥ striyaḥ 
prasaṅgināṃ sarvam amedhasām idaṃ śamānukūlasya nirodhakaṃ pathaḥ ।। 

kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham ।
śamāya yo na tvarate pramādabhāg niyojanīyo anaḍuhām asau dhuri ।। 

idam avāptam avāpyam idaṃ punaḥ kṛtam idaṃ karaṇīyam idaṃ nṛṇām 
iti manogṛhacitraṇayā kṣayaṃ vrajati naiva manorathavartikā ।। 

viṣayopabhogam avasānadāruṇaṃ parirabhya candanam ivāhiveṣṭitam 
sukham ity abhūtaparikalpanānugā bahuduḥkhajālam adhiśerate janāḥ ।। 

dhig aho tiraskṛtam avidyayā jagat sakalaṃ kalaṅkitam anaṅgajair malaiḥ 
yad idaṃ sametya maraṇārigocaraṃ gajasuptikām iva vidhāya tiṣṭhati ।। 

hṛtasatpathaṃ nivaraṇāribhiḥ śaṭhair avicintya saṃtatam anityatābhayam 
anuśāsanaṃ plavam apāsya saugataṃ vinimajjati vyasanasāgare jagat ।। 

pratikṣaṇaṃ kṣayam upayātijīvitaṃ praśāmyato vapur iva kṛṣṇavartmanaḥ 
ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati ।। 

iti vacanam ayuktanyāyam uktam mayā ced anubhavata yatheṣṭaṃ kāmasaukhyānubandham 
atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām ।। 

iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa ।

tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti vicintya satatam eva duḥkhocchedam icchatā prājñena dharmakathāśravaṇe mahān ādaraḥ karaṇīyaḥ । kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam iti ।।

।। dharmakāmajātakaṃ nāma tṛtīyam ।।

śaśa

tiryagyonigatair api sadbhiḥ prāṇāḥ parārtham utsṛṣṭāḥ ।
ko nāma puruṣabhūtaḥ saktiṃ dhanamātrake kuryāt ।। 

tadyathānuśrūyate stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile salilacaravihaṅgonnāditapadminīvane kvacid acalavanāntare bodhisattvaḥ śaśo bhavati sma । tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ sahāyo babhūva ।

śāntau samānadharmāṇau samaduḥkhasukhodayau 
tāv anyonyam apaśyantau na remāte suhṛttamau ।। 

bālye śaśena rahitaḥ kaṃcit kālaṃ bhavaty anuṣṇāṃśuḥ ।
na tu tena śaśākṛtinā kadācid api sa vratī suhṛdā ।। 

sāptapadīnaṃ sakhyaṃ bhavati satāṃ prakṛtiśuddhacittānām ।
kim utānyonyaguṇakathāviśrambhanibaddhabhāvānām ।। 

bhavati śamābhiratānāṃ puṃsāṃ dharmāya pāṭavaṃ buddheḥ ।
pratanumanasāṃ tiraścāṃ dharmārambhe kutaḥ saṃjñā ।। 

śaśajātir aho kveyaṃ kvedaṃ vāksauṣṭhavaṃ kva ca śamo ayam ।
abhavad iti devatānāṃ śaśa eva savismayaṃ cetaḥ ।। 

atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv saritsv āgharmaklamavinibaddhaśvāsapracalatkaṇṭheṣu madakāle api vinivṛttanṛttavyāpāreṣu nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat । aho kṛtopakāram api vipatsu nānuvartante prakṛtilaghavaḥ prāṇinaḥ । paśyatu bhavān ayaṃ hi ।

āsāreṇa vibhinnacandrakamaṇiṃ tanvan kalāpaṃ mudā lāsyaṃ lāsakavat purā viracayan stautīva yaṃ kekayā 
tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ ।। 

nistoyā viralībhavanti jaladā vicchinnam aindraṃ dhanuḥ śrūyante na kalāpināṃ giriguhāsaṃsargadīrghā giraḥ 
sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate ।। 

jātaṃ kṣīṇaphalaṃ phaladrumavanaṃ śoṣaṃ gatā vīrudhaḥ pramlānāni śanair bisāni bisinīpaṅke kharatvaṃ gate 
yo apy āsīd badareṅgudīphalacayaḥ svalpo mamātroṭaje kṣīṇaḥ so api suduṣkarāya tapase yātrāṃ kariṣye katham ।। 

āhāreṇa vinā pratikṣaṇam ayaṃ dehaḥ klamaṃ gacchati klāntyā cetasi yoginaḥ pratihate sthairyaṃ samādheḥ kutaḥ 
prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati ।। 

tyaktvā tato ajinakamaṇḍaluvalkalāni sthāsyāmi bāndhavajanena saha svagehe 
durbhikṣadoṣam apavāhya punar vanānte vatsyāmi vatsala ciraṃ bhavatā sahātra ।। 

atha bodhisattvaś cirasaṃvāsābhivardhitapremārdrahṛdayas tam ṛṣim uvāca ।

ālānam unmūlya sukhābhikāṅkṣī yātaḥ kathaṃcid dvirado vanāntam 
vismṛtya bhūyo aṅkuśapātaduḥkhaṃ janāntam evecchati gantum ajñaḥ ।। 

śamena medhāvitayā tapoguṇaiḥ śrutena ca jñeyapathānugāminā 
munīṃs tvam anyān abhibhūya vartase raviḥ pradīpān iva dūram aṃśubhiḥ ।। 

iti tvam ālokitaśāstraniścayo apy anandhakāreṇa vivekacakṣuṣā 
praveṣṭukāmo viṣayārigocaraṃ kathaṃ pramādyann iva nāma lakṣyase ।। 

tamovinirbhedi pathāṃ prakāśakaṃ manaḥprasādaṃ janayac charīriṇām 
na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam ।। 

svabuddhidīpena vinā tamasvinīṃ sukhānuṣaktiṃ tyajatīti kā kathā 
gṛhasthatāyāṃ ramayanti yan manoviśuddhasattvās tad asāṃprataṃ mahat ।। 

dvisandhyam ājyāhutigandhavāsitair niveśitāntarbadareṅgudīphalaiḥ 
jalāśayālīnaśarārisārasais tarūpagūḍhair uṭajair alaṃkṛtāḥ ।। 

tapasvikanyoddhṛtakumbhavāriṇā prasicyamānodgatabālapādapāḥ 
taṭadrumacchāyaniruddhasindhavaḥ samucchvasatpuṣpasugandhivāyavaḥ ।। 

paribhramattāpasaputrakānugaiḥ kvacin mṛgaiḥ khaṇḍitavīraṇāṅkurāḥ 
japāc calacchmaśruniruddhakandharais tapodhanair āśritaśailagahvarāḥ ।। 

aho dṛḍhasnehanibaddhacetasām asatsukhāsvādalavānuṣaṅgiṇām 
na nāma paryutsukayanti rāgiṇām amedhasāṃ cittam upatyakā bhuvaḥ ।। 

akuśalajanasevyaṃ kāpathaṃ prāpya mohāt skhalati niyatam ajñaḥ snehapāśān amuktvā 
sukṛtibhir anuyāte saṃvidāno api mārge yad arajasi na tiṣṭhaty etad aprāptam atra ।। 

bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi । yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate । kutaḥ । pracuravighno hi gṛhavāsaḥ ।

indriyārthavaśagasya kāminīḥ paśyataḥ smitavilāsabhūṣaṇāḥ 
apy akhaṇḍaphalade tapovane rāgikasya hṛdayaṃ nivekṣyate ।। 

api ca maharṣe viṣayānuvartino hi prāṇino mahānti vyasanāny anubhavanti । paśya ।

mṛgo mṛgayugītena nīyate śaragocaram 
viṣayāsvādalubdhānāṃ bhavanty eva vipattayaḥ ।। 

śalabhaḥ prayāti patito vibhāvasau gurudāhaduḥkham upagamya pañcatām 
kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ ।। 

yadi nādadīta baḍiśastham āmiṣaṃ śakalī ka enam udakāt samuddharet 
sukhalubdhabuddhir anubaddham agrato na bhayaṃ vilokayati bāliśo janaḥ ।। 

kamale nimīlati śilīmukhaḥ sthitaḥ samupaiti kṛcchram atigandhalālasaḥ 
gajabandhakīm anusaran vanāt karī sahate pratodaniśitāṅkuśavyathām ।। 

vipadāṃ padaṃ tanudhiyāṃ vimohanaṃ sthirabuddhibhiḥ parihṛtaṃ mahātmabhiḥ 
yadi vaḥ sanātanasukhaspṛhāsty ato viṣavaj jahīta viṣayāhigocaram ।। 

ṛṣir uvāca । satyam anekeṣāṃ paribhavādīnāṃ doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum । kiṃ tu ।

śaśa suhṛttama śīlayaśonidher bhavata eva guṇā nanu tādṛśāḥ 
mama bhaviṣyati yair hṛtacetasaḥ punar ihāgamanaṃ śamam icchataḥ ।। 

bodhisattva uvāca । yady avaśyam eva gantum abhilaṣitaṃ tathāpy ekam imaṃ divasam ihoṣitvā śvaḥ svam abhiprāyam anuṣṭhātāsi । tataḥ sa munir evaṃ cintayāmāsa । niyatam ayaṃ māṃ nimantrayitukāmaḥ ।

jambūvanaṃ kvacid anena phalābhirāmaṃ dṛṣṭaṃ bhavet kim athavā phalito atra cūtaḥ 
pākābhitāmrasukumāraphalādhivāso śailāntare kvacid udumbarapādapo vā ।। 

atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś cintayāmāsa ।

asminn abhuktavati sakṣudhi durbalāṅge śānte munau samasukhavyasane susakhyau 
bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā ।। 

athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi । tatas tam ṛṣim upagamyovāca । maharṣe pratipālyatāṃ tāvan muhūrtaṃ yāvad aham āhārajātaṃ kiṃcid upaharāmi । tataḥ sa munir acintayat । parikṣīṇakandamūlaphale asmin vane kīdṛśī punar āhāropaharaṇaśaktir asya syāt । atha sa mahātmā jvalitāṅgārarāśim avalokya praṇidhim evam abhivardhayāmāsa ।

yathārthinaḥ kṣudupaśamāya nirvyathas tyajāmy asūn hutabhuji cañcalārciṣi 
tathā jagadvyasananirastikāriṇīṃ sudurlabhāṃ daśabalatām avāpnuyām ।। 

muktaḥ svātmā parārthe pramuditamanasā cintayitveti tena kleśacchedāya śāntaṃ padam abhilaṣatā prāṇināṃ bāndhavena 
śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam ।। 

atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya taṃ mahātmānaṃ vikasitapuṇḍarīkamadhye avatiṣṭhamānaṃ dharmaṃ deśayantam apaśyat ।

adhiṣṭhitaṃ tena bhṛśaṃ śaśena rarāja tad vāriṇi puṇḍarīkam 
śaratprasanne nabhasi prasannaṃ prakāśalakṣmeva śaśāṅkabimbam ।। 

tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra ।

aho parārthapratipattidakṣiṇaṃ yaśonidheḥ karma tavedam adbhutam 
acintyamāhātmyaviśeṣasaṃśrayo mahāmatiḥ ko api śaśāyate bhavān ।। 

ayaṃ pradīptaḥ kva samīrasārathiḥ kva cātra rājīvavanatvam īdṛśam 
mahātmanāṃ puṇyabalair adhiṣṭhito viṣadrumo apy oṣadhivṛkṣatām iyāt ।। 

tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām । viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram aciraprabhāprakāśaparipiñjaradigantaram ambaratalam akāri ।

tato vavuḥ pracalitavāriśīkarāḥ samantataḥ kuṭajabhidaḥ samīraṇāḥ 
virejire samuditapaṅktibhiḥ phalaiḥ śukāśritā girisahakārapādapāḥ ।। 

samudgate madhukaraveṇunisvane mṛdaṅgavad dhvanati ca vārinirjhare 
nanarta khaṃ navajaladaṃ vilokayan sthito girer upari mayūralāsakaḥ ।। 

manoharaṃ dhanur avatatya vajriṇo nipātitasphuṭabahuśīkareṣavaḥ 
vitenire sphuradaciraprabhāsayaḥ payodharāḥ kṣapitanidāghavidviṣaḥ ।। 

paribhramadbhramaranipātakopitaḥ samucchvasatprataruṇaketakāśritaḥ 
śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ ।। 

dayitāvirahotsukotsukaiḥ pathikaiḥ śailapathadrumāśritaiḥ 
pariśuśruvire alpayācināṃ jaladhārāntaracāriṇāṃ giraḥ ।। 

dadṛśuḥ pathikāṅganāḥ sphurantīṃ taḍitaṃ vārimuci pravepitākṣyaḥ 
upari dviradasya vāyununnāṃ dhvajabaddhām iva kauṅkumīṃ patākām ।। 

śikhicandrakamiśrakāśavaṃśaṃ kvacid āvartaparibhramacchilīndhram 
abhavaj jalam āvilaṃ nadīnāṃ taṭajambūphalapātabhinnaphenam ।। 

jambūphalaiḥ śabalitāni sarittaṭāni paśyan bhuvaś ca mṛduśādvalaramyaśobhāḥ 
parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena ।। 

papraccha tam athānena vyavasāyena bhūyasā 
sthānaṃ divyasukhākāṅkṣī kim aindraṃ vijigīṣase ।। 

ācacakṣe śaśas tasmai dhīracetās tapasvine 
buddhatvam aham icchāmi prāṇināṃ duḥkhaśāntaye ।। 

sa munis tam uvācātha yadā buddho bhaviṣyasi 
tadā syāṃ tava śiṣyo ahaṃ sa cāsmai pratyapadyata ।। 

tad evaṃ tiryaggato apy asau bhagavān bodhisattvacaryāṃ caran prāṇair api paropakāraṃ kṛtavān iti buddhe bhagavati prasādaparāyaṇair bhavitavyam iti ।

।। śaśajātakaṃ caturtham ।।

candraprabha

ko vismayaṃ na nītaḥ śirasas tyāgena bodhisattvasya ।
athavā phalānurūpāḥ prāyo mahatāṃ samārambhāḥ ।। 

tadyathānuśrūyate hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti khyātim āgatā । tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś candraprabho nāma rājā babhūva ।

śriyam aripuranārīpadminīnāṃ harantī sakhijanakumudānāṃ hlādam utpādayantī 
niśi manujapatīndos tasya dehaprabhaiva kṣapitatimirajālā dīpakāryaṃ cakāra ।। 

tasya ca rājño lokottareyam akhilajanavismayakāriṇī pratijñābhūt ।

yadi māṃ mṛgayeta kaścid arthī nayane prāṇanibandhanaṃ śiro vā 
bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām ।। 

bodhisattvasya ca daśaśatavasor ivāruṇaḥ satatapuraḥsaro amātyagaṇapradhāno mahāprajño mahācandro nāmāmātyo babhūva ।

parasparaguṇālāpau parasparahitonmukhau 
na kadācid abhūtāṃ tau parasparaviyoginau ।। 

atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ vigalitacūḍāmaṇiṃ maulim apaśyat । prativibudhya ca vimanaska evam acintayat । aho kaṭuvipāko ayaṃ mayā svapno dṛṣṭaḥ । svāminaś ca naḥ pratijñā śarīram api yācitenārthine mayā dātavyam iti । tad yāvat tasya nṛpater na kaścic chiro mṛgayate tāvad anekāni ratnamayāni śirāṃsi śilpibhiḥ kārayāmīti । tair eva kaṃcic chiroyācakaṃ bahir eva pratipūjya visarjayiṣyāmīti ।

bhūpālaḥ pṛthivīm enāṃ pālayan pālitendriyaḥ 
kṛtātmā suciraṃ jīvañ jīvayatv akhilaṃ janam ।। 

atha mahācandro amātyamukhyaḥ śirāṃsi ratnamayāni kārayitvā bahir eva yācanakajanaṃ vicārayāmāsa kenārtha iti । tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo bhujaga iva prakṛtiraudro raudrākṣo nāma brāhmaṇaḥ prativasati sma । tasya cintā samabhavat । candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena vyarthapratijñaṃ kariṣyāmīti । kasya nāmāsti śiraḥpradāne śaktir iti vicintya krameṇa bhadraśilām āyayau ।

vicacāla tataḥ sabhūdharā muhurāghūrṇitasāgarā dharā 
sarito jalam uddhurāvilaṃ calapāṭhīnavikampitāntaram ।। 

na virejatur indubhāskarau rajasā dhūsaradarpaṇākṛtī 
abhavan kakubhaḥ samantato malināḥ proṣitabhartṛkā iva ।। 

anṛtāv api śākhinām abhūt kusumaṃ pāṇḍupalāśakesaram 
vavur uddhatapāṃsusaṃcayāḥ śikhileśānugatā ivānilāḥ ।। 

abhavat sacarācarā dharā malinakṣāmajanākulākulā 
kṣaṇadā paridhūmratārakā śaśinīvāstasamīpam āgate ।। 

vane aśnatīnām api komalaṃ tṛṇaṃ kṣaṇād gavāṃ kṣīram agāt parikṣayam 
dhavitradhūto api niveśitāṅgatir makheṣu jajvāla na yajvanāṃ śikhī ।। 

atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ paryākulatām ājagāma । ye tu tatra nipuṇatarās te rājño vināśam āsannam utprekṣamāṇās tumulamanaso bhūtvā parasparam evam ūcuḥ ।

utpātajanitaṃ kṛcchraṃ mā bhūd asya mahībhujaḥ 
yasyāśritya bhujacchāyāṃ dehinaḥ śerate sukham ।। 

atha sāśrulocanā nagaradevatā mahācandrāyāmātyāya nivedayāmāsa । raudrākṣo nāmāyaṃ brāhmaṇo asya rājñaḥ śiro yācitum āgatas tan nivāryatāṃ kenacid upāyeneti । athāmātyas tāni ratnamayāni śirāṃsy ānīya raudrākṣam uvāca । mahābrāhmaṇa yenārthas tad aham eva te pratipādayāmi । kiṃ bhavato rājñā dṛṣṭena prayojanam iti ।।

bhavati tanudhanād apīṣṭalābho yadi puruṣāt kim ato mahādhanena 
yadi gajapadamātrakhātatoyaṃ harati tṛṣaṃ vada sāgareṇa ko arthaḥ ।। 

brāhmaṇa uvāca ।

na sthūlakṣīradhārāḥ sitajaladarucaḥ prārthaye gāḥ savatsāḥ kiṃcitkarṇāvadhūtabhramadalinivahān naiva mattadvipendrān 
nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado ayaṃ kileti ।। 

amātya uvāca ।

amūni te ratnamayāni sādho dadāmi bhaktipravaṇaḥ śirāṃsi 
na ced amībhis tava kṛtyam asti madīyam adyaiva śiro gṛhāṇa ।। 

svāmyarthaṃ bibhrataḥ prāṇān bhṛtyasya sthiracetasaḥ 
taddhetoḥ sādhanībhūtās te cen nanu kṛtārthatā ।। 

brāhmaṇa uvāca । kim anena punaruktena । abhicāruke karmaṇi pṛthivīpatiśirasā mama prayojanam । atha candraprabho divyena cakṣuṣā taṃ śiroyācanakaṃ bahir avasthitam ālokya priyasuhṛdam iva pratyudgamya tam amātyamukhyam abhihitavān । alam alam arthinaḥ praṇayam upahatya । saṃsārasāgarottaraṇāya setubhūtāḥ khalu bodhisattvānām arthinaḥ ।

uttitīrṣor udanvantaṃ dūrapāraṃ duruttaram 
yo bhinatti plavaṃ baddhaṃ kathaṃ sa suhṛd ucyatām ।। 

tasmād dharmasahāyena puṃsā dharmānuvartinaḥ 
utsāha eva kartavyo dharmavighno na yujyate ।। 

īdṛśo na bhaved arthī yadi mokṣasya kāraṇam 
bodhisattvasya pūryeta dānapāramitā katham ।। 

ity uktvā khaḍgam ākṛṣya brāhmaṇasyārpayan nṛpaḥ 
mama cchindhi śiro vipra proktavān iti cāvyathaḥ ।। 

kva brāhmaṇaḥ kva hṛdayaṃ karuṇāparokṣaṃ caṇḍālasaṃgatam ivāham anena manye 
yajñopavītam iti tasya ciraṃ vicintya viprasya vakṣasi salajjam ivāvatasthe ।। 

atha sa brāhmaṇa uvāca । nāham amātyasuhṛdbandhujanaparivṛtasya bhavataḥ śaknomi śiraś chettum । ekākī bhavān bhavitum arhatīti । tataḥ sa rājā saśapathaṃ vinivartya taṃ bāṣpasalilapariplutākṣaṃ janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat । atha mahācandro amātya iti paridevanāparidīnākṣaram uvāca ।

apagataśirasaṃ nirīkṣituṃ manujapatiṃ bata ko adya śakṣyati 
upahatayajamānasatkriyaṃ kratum iva puṇyajanair upaplutam ।। 

idam avanibhujā vinādhunā puram atidīnajanaṃ na bhāsyati 
bhramadalikulasaṃkulaṃ gajaiḥ salilam ivoddhṛtaphullapuṣkaram ।। 

tad yāvad asya nṛpater na śṛṇomi mṛtyuṃ prāṇān ahaṃ prathamam eva jahāmi tāvat 
evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya ।। 

dhanyaḥ sa eva puruṣaḥ samavāpya saukhyaṃ vṛttaṃ prakāśya jagatīndumarīciśubhram 
prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam ।। 

atha ratnagarbham ākrīḍaṃ praviṣṭe rājani mahān ākrandaśabdo antaḥpure samabhūt । praviśya ca tad udyānaṃ sa brāhmaṇas taṃ rājānam avocat । evam avasthitasya svastharūpasya bhavato nāham asiṃ kaṇṭhe pātayituṃ śaknomi । rājovāca । brāhmaṇa tato mām atra sadāpuṣpe campakatarau badhāna । sa ca tathā brāhmaṇaḥ kṛtavān । athodyānadevatās taṃ raudrakarmāṇam evam ūcuḥ ।

niśitaṃ vasudhābhartur asiṃ katham anāgasaḥ 
asya nāma jagadbandhos tvaṃ kaṇṭhe pātayiṣyasi ।। 

akāraṇakrauryavirūkṣamānasaḥ śiro yadi cchetsyati bhūpater bhavān 
tavāpy aśanyā sphuritasphuliṅgayā śiraḥ kariṣyāma idaṃ vijarjaram ।। 

atha sa rājā tāḥ pramadavanadevatāḥ sānunayam iti vārayāmāsa । na khalu mama bhavatībhir anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ । anumodanayā hi puṇyāptir bhavaty ato anyathā kuśalapakṣahānir eva ।

arthibhyo yācamānebhyo dattānāṃ śirasāṃ mayā 
amunā śirasādyedaṃ sahasraṃ paripūryate ।। 

iti bodhisattvavacanam ākarṇya tā devatās tataḥ sthānāt pratijagmuḥ । atha sa rājā praṇidhim evam akarot ।

śiraḥpradānāt kuśalaṃ yad asmāc cirāya vismāpitasarvalokāt 
avāpya bodhiṃ mama tena śāntau bhaveyur asthīni tilāṇukāni ।। 

asmin pure bhadraśilābhidhāne śirāṃsi dattāni mayā ca yasmin 
sthāne bhavet tatra mano'bhirāme stūpo mahān dehabhṛtāṃ hitāya ।। 

iti kṛtapraṇidher vasudhāpater akaruṇaḥ karuṇāmṛducetasaḥ 
sa bhujagadyutinā sahasāsinā kamalavan mukhapaṅkajam acchinat ।। 

chinne tataḥ śirasi bhūmipateḥ kṣaṇena nirmuktaphullakusumāśrukaṇānubaddhāḥ 
jaghnuḥ svapallavakarair anilāvadhūtair ātmānam utsukatayeva latātaruṇyaḥ ।। 

nirbhinnaphenavalayaṃ pavanena vātāvyālolavīcibhujakampitapadmavaktram 
tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena ।। 

diṣṭāntaṃ gatavati rājñi rājadhānī niḥśrīkapracurajanākulā na reje 
niḥśabdastimitaśarāricakravākā yāte astaṃ divasakare mṛṇālinīva ।। 

atha gatavati tasmin bhūbhuji brahmabhūyaṃ calati jaladhivelā nisvanākrandavatyāḥ 
ruditam iva pṛthivyā dūram utkṣipya tuṅgau kapiladhavalabhāsau merukailāsabāhū ।। 

sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe । tato bhadraśilānivāsī janaḥ śokavaśād evam uvāca ।

siṃhāsanasthasya nṛpasya bhṛtyair yad unmukhair dṛṣṭam udīrṇaharṣaiḥ 
tan nīyate mlānasaroruhābhaṃ dvijena keśeṣu śiro gṛhītam ।। 

api ca ।

yaḥ pūrvācalasaṃsthitasya śaśinaḥ śobhāṃ vahan bhūyasīṃ dṛṣṭaḥ sādaram unmukhaiḥ karivaraskandhasthito rājabhiḥ 
kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so ayam adhomukhaiḥ kṣitipatir bhrāmyadbhir ālokyate ।। 

dīnāś citāṃ sumahatīṃ sacivā rudantaḥ karpūracandanaturuṣkavatīṃ vidhāya 
tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ ।। 

atha tāṃ jvalantīṃ citām ālokya paridevamānaḥ sa janakāya evam avocat। aho bhagavaty anityatā nāma nirviśeṣā ।

mandaṃ dattavilepanā śaśabhṛtaḥ kāntiṃ harantī purā yā spṛṣṭā pramadāṅgulīkisalayair gorocanādhāribhiḥ 
seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ ।। 

tad evaṃ svaśiraḥparityāgo apy askhalitamanasā bodhisattvabhūtena bhagavatā kṛta iti vicintya bodhim icchatānyenāpi tyāgaparāyaṇena sādhunā bhavitavyam iti ।

ācakhyau bhagavāṃś cedam arhatām arhatāṃ varaḥ 
jātakaṃ jitasaṃsāramahāduḥkhaparaṃparaḥ ।। 

tadā candraprabho nāma babhūvāhaṃ mahīpatiḥ 
amātyaḥ śāriputro abhūd devadattaś ca sa dvijaḥ ।। 

।। candraprabhajātakam pañcamam ।।

rūpyāvatī

strītve api bodhisattvaś chittvā māṃsaṃ dadau nijād dehāt ।
kim utādhikasattvabale parārthakuśale manuṣyatve ।। 

tadyathānuśrūyate vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā । tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya rūpyāvatī nāma strī babhūva ।

upaśāntatayā paropakārapratipattyā manasaś ca pāṭavena 
ativismayakāriṇī janānāṃ karuṇā mūrtimatīva sā babhāse ।। 

atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam iva pīḍākaram atimahad durbhikṣam abhavat ।

vinimagnamanojñacūcukāḥ śucicāmīkarakumbhasaṃnibhāḥ 
kaṭhinatvam anandhasāṃ jahuḥ pramadānāṃ guravaḥ payodharāḥ ।। 

parihīnamṛjāsu bibhratīṣv adhikaṃ bāhulatāsu tānavam 
agaman paridīnacakṣuṣāṃ śithilatvaṃ valayāni yoṣitām ।। 

parirūkṣaśiroruhākulāni kṣaṇadābhaṅgaśaśāṅkadhūsarāṇi 
vadanāni babhūvur aṅganānāṃ vigatabhrūlalitasmitodayāni ।। 

upalipya mṛdā gṛhāntarālaṃ śiśave paryuṣitaṃ pradāya bhojyam 
gṛhiṇī na tathātmanānutepe gṛhiṇaṃ vīkṣya yathā kṣudhāvasannam ।। 

mṛtavatsatayā nirastacārī kavalavyāhṛtikampamānasāsnā 
gṛhiṇīṃ gṛham āgatā vanād gaur adhikaṃ sāśruvilocanāṃ cakāra ।। 

paridurbalatāṃ kramād gatānām atṛṇāhāratayā śanairgatīnām 
adhikaṃ śithilatvam āgateṣu kṣayam ūdhaḥsu gavāṃ payo jagāma ।। 

ādaśya kiṃcid adharaṃ paridurbalena lāṅgūlamūlam avalambya samākulena 
uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī ।। 

kṣīṇānnapāno mṛtagodhano api paṭaccaraprāvṛtapāṇḍugātraḥ 
jano na tasmin viṣaye vimoktuṃ gṛhān nivāsopahataḥ śaśāka ।। 

atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm apaśyat । ālokya ca tām uktavatī । bhagini kim idam atinṛśaṃsaṃ karma kartukāmāsīti । sā yoṣid evam acintayat । iyaṃ khalu rūpyāvatī dānaśīlā karuṇāvatī ca । tato yady aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca । bhagini bāḍham asmi prasavābhivṛddhena kṣudagninā parigataśarīrā । tad icchāmi putrakam imaṃ bhakṣayitum iti ।

sutam apy aurasaṃ nāma dviṣantam iva paśyatām 
ātmasneho hi sattvānāṃ dharmādharmau na paśyati ।। 

atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe ।

karuṇarodanamātravibhāvitavyatham imaṃ kuṭilākulakeśakam 
akaruṇe katham atsyasi bālakaṃ hariṇaśāvamanoharanetrakam ।। 

drutagatipracaloccaśikhaṇḍake kṣitirajaḥparuṣekṣaṇapakṣmaṇi 
parasute api śiśau mṛducetasāṃ bhavati vatsalatā khalu yoṣitām ।। 

hasitavisphuritādharapallavaṃ kṛtaviśeṣakam āyatalocanam 
katham idaṃ skhalitākulasaṃkathaṃ sutamukhaṃ na nirīkṣitum icchasi ।। 

kurvantam aśvagamanābhinayaṃ śiśutvād daṇḍāśvakasthamalinākulakākapakṣam 
hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram ।। 

vyākośatuṇḍakam udānanavīkṣamāṇam āhārakāṅkṣiṇam udīritarūkṣaśabdam 
puṣṇāti śāvam anugāminam ādareṇa kākī kṣudhā parigatāpi satī kim u strī ।। 

api ca । kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm asmād deśān nirvāsayet tato viramyatām asmāt sāhasād iti ।

mṛgaśāvam iva vyāghrī bhakṣayitvemam arbhakam 
kathaṃ prajvalitān pāpe bhakṣayiṣyasy ayoguḍān ।। 

sā provāca । kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim iti । atha rūpyāvatīttham acintayat । yadi nāmāham enaṃ bālakam ādāya yāsyāmi niyatam eṣā prāṇaviyogam eṣyati । athāsyāḥ kṣutpratīkārārtham annam aticirād āneṣyāmi tata eṣā putrakam imaṃ prāṇair viyojayiṣyati ।

kālātītaṃ niṣphalaṃ karma kurvan mohāl lokaḥ kevalaṃ khedam eti 
voḍhuṃ yuktaṃ tāvad evātapatraṃ tigmajyotir yāvad astaṃ na yāti ।। 

tad idam atra prāptakālaṃ svamāṃsenaināṃ prīṇayiṣyāmīti ।।

asārāt sāram ādeyaṃ śarīrāt pātukād itaḥ 
srotobhinnacalanmūlāt phalaṃ taṭataror iva ।। 

tataḥ sā yoṣit punar uvāca । bhagini gamyatāṃ nāhaṃ tava purastād imaṃ bālakaṃ pramāpayituṃ śaknomi । atha rūpyāvatī tām avocat । ānīyatāṃ tāvad yadi te kiṃcid atra śastram asti । sā ca rūpyāvatyāḥ śastram arpayāmāsa ।

chittvā tataḥ stanayugaṃ niśitena tena śastreṇa hemakalaśākṛti vāntaraktam 
tasyai dadau yuvataye kṣudupaplutāyai rūpyāvatī svatanuduḥkham acintayantī ।। 

haranti prāṇināṃ duḥkham ātmaduḥkhānapekṣiṇaḥ 
paraduḥkhena bādhyante na svaduḥkhena te yataḥ ।। 

tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa ।

stanadvayacchedavisāriśoṇitapradigdhahārāmbaramekhalāguṇā 
vapuṣmatī lohitacandanārcitā babhūva hemapratimeva sāṅganā ।। 

atha rūpyāvatīṃ bhartā sasaṃbhramam utthāyāsanāt papraccha ।

kenedaṃ tava kalyāṇam akalyāṇena sundari 
śarīraṃ rākṣaseneva kṛtaṃ kṛttapayodharam ।। 

sā taṃ vṛttāntaṃ patye nivedya punar uvāca । śīghram āryaputras tasyai prasavābhivardhitakṣudagnaye yoṣite dātum arhaty annapānam iti । sa ca rūpyāvatībhartā vismitamanās tathety abhidhāya ।

susvādu sarvapātrīṇaṃ karuṇāpātrabhūtayā 
tayoktaṃ prāhiṇod annaṃ tasyai durgatayoṣite ।। 

atha sā janatālokya rūpyāvatyās tad adbhutam 
vismayāc cālayāmāsa muhur aṅgulipallavān ।। 

idaṃ cābhidadhau lokas tāṃ tavānena karmaṇā 
tyāge protsāhitaṃ nūnaṃ ceto matsariṇām api ।। 

dānapāramitā yāsau śrūyate bodhim icchatām 
sā tvaṃ lokopakārāya dhruvaṃ mūrtimatī sthitā ।। 

strītvaṃ kvedaṃ buddhir eṣā kva tīkṣṇā kvāyaṃ tyāgaḥ saukumāryaṃ kva cedam 
asyāḥ sādhvyāḥ sarvadānātigena tyāgenānye hrepitās tyāgavantaḥ ।। 

atha rūpyāvatyā bhartā satyādhiṣṭhānam iti cakāra ।

yathā nānyasya puṃso api śrūyate dānam īdṛśam 
tathā tenāśu satyena stāṃ me patnyāḥ payodharau ।। 

ity ukte gṛhiṇā tena satyādhiṣṭhānakāriṇā 
stanabhārālasaṃ tasyā vakṣaḥ punar ajāyata ।। 

lokasya dānasalilena tṛṣaṃ harantī dantāṃśukesaramanoharavaktrapadmā 
tasmin pure gurupayodharacakravākā rūpyāvatīkamalinī punar ābabhāse ।। 

atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt pracyāvya svayam eva devādhipatyaṃ kartukāmā syād iti vicintya sāśaṅkamanās tasyās taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ dvijātirūpam abhinirmāya bhikṣārthī nāma rūpyāvatyā bhavanam āgamat । atha rūpyāvatī vividhaṃ bhakṣyabhojyam ādāya śakrāya dvijātimūrtaye prāyacchat । prastāvapūrvakaṃ caināṃ surapatir uvāca ।

tava stanaparityāgasaṃbhūtena visāriṇā 
śaṅkhacchedāvadātena yaśasālaṃkṛtaṃ jagat ।। 

kim aindram amunā sthānaṃ tapasā vijigīṣase 
kutūhalavaśād bhadre pṛcchāmi bhavatīm aham ।। 

ācakhye surapataye atha sā yathāvad vāñchāmi tribhuvanaśāntaye jinatvam 
etena dvija mama sūnṛtena sadyaḥ puṃbhāvo jagati guṇāśrayas tathāstu ।। 

ity ukte vacasi jagāma sā naratvaṃ śakro api svapuram agāt pratītacetāḥ 
nirvṛttaṃ jagati tad adbhutaṃ viditvā lokaś ca sthirataraniścayo babhūva ।। 

śmaśrūdgamaṃ praviralāñjanacūrṇanīlam āvirbhavantam avalokya tadānanendau 
sadyaḥ payodharayugaṃ gajakumbhapīnam antardadhe pṛthuni vakṣasi lajjayeva ।। 

bodhisattvasya ca rūpyāvata iti loke nāma prakhyātim agāt । athotpalāvatyāṃ rājadhānyāṃ kadācid aputro rājā pañcatvam upajagāma । kālagate ca tasmin rājani rāhugṛhītarajanikareva niśīthinī sā purī na rarāja । rājavināśābhivṛddhaśokāś cāmātyāḥ keṣucid ahaḥsv atīteṣu śuddhāntajanam āśvāsya pauravargam evam ūcuḥ । anāyakatvād ayaṃ deśaḥ kadācid arātibhir āgatya niḥsvāpateyaḥ kriyeta । pradīptagṛhanirvāpaṇāya kūpakhananam iva cātītakālam āyāsahetur eva ca naḥ samīhitaṃ syād iti । tad idam atra prāptakālam ayaṃ rūpyāvataḥ kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma iti ।

tasyābhiṣekam atha cakrur udīrṇaharṣāḥ paurāḥ paropakṛtitatparamānasasya 
sārdhaṃ ca cāmarayugena mano'bhirāmam uccikṣipe parijanena sitātapatram ।। 

tac cakrire vipaṇitoraṇabaddhamālaṃ śailālinām abhinayena mano'bhirāmam 
gandhāmbusekasurabhīkṛtamārgarathyaṃ paurāḥ kuberabhavanena puraṃ samānam ।। 

kāle jalaṃ jaladharāḥ pradaduḥ prakāmam ītiḥ kadācid api na vyasanaṃ cakāra 
tatra praśāsati nayena mahīṃ mahīśe śuśrāva duḥkham iti naiva janaḥ kadācit ।। 

kṛṣyā vinā bahuphalaḥ kalamo babhūva vṛkṣāḥ sadā kusumabhūriphalā babhūvuḥ 
tasmin surājani pṛthāv iva pāti rājyam usrāḥ svayaṃ duduhire atanudugdhadhārāḥ ।। 

acchinnadānaparipūrṇamanorathena śaktitrayodayavatā vijitendriyeṇa 
nānāguṇābharaṇabhūṣitavigraheṇa rājanvatī kṣitir abhūt kṣitipena tena ।। 

āruhya so ‘tha maṇicāru narendrasiṃhaḥ siṃhāsanaṃ nṛpanamaskṛtapādapadmaḥ 
padmānukārivadanaḥ pravivekadharmo dharmaṃ dideśa paramārthaphalaṃ janāya ।। 

dānasya paśyata vipākamahattvam etad atraiva me yuvatitām apanīya yena 
udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam ।। 

dānadrumāt kusumamātram idaṃ prasūtam anyad bhaviṣyati phalaṃ vipulaṃ paratra 
etad vicārya bahudhārthivasundharāyāṃ śīlāmalān akhiladānanidhīn nidhatta ।। 

na syur guṇapayaḥsiktā yady arthikṣetrabhūmayaḥ 
dātā dānaphalākāṅkṣī dānabījaṃ kva ropayet ।। 

bandhubhyo ye atiricyante kīrtipuṇyapradāyinaḥ 
trāsayet ko arthinaḥ prājño bhrūbhaṅgabhujagena tān ।। 

ekaḥ prāha giraṃ muhuḥ stutimatīm ekas tu rūkṣākṣarām ekaḥ sādaram īkṣate dhanamadāt sāvajñam evāparaḥ 
ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ ।। 

diśaḥ kartavyāś ced guṇakusumamālāsurabhayaḥ punar bhoktuṃ hṛdyaṃ phalam atanu vāñchāsti yadi vā 
ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ ।। 

varṣāṇi ṣaṣṭim atha lokam anupraviśya kṛtvārthināṃ guṇavatāṃ ca sukhāny abhīkṣṇam 
kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma ।। 

tad evaṃ strītve api tena bhagavatā svamāṃsāni dattāni ko nāma manuṣyabhūto bāhye vastuny apekṣāṃ kuryād iti tyāgijanaprotsāhanāya varṇanīyam iti ।

।। rūpyāvatījātakaṃ ṣaṣṭham ।।

śreṣṭhijātakam

bahiraṅgam api dravyaṃ kṛcchrād guṇine api dīyate nīcaiḥ ।
priyam api dehaṃ santas tiryagbhyo pi prayacchanti ।। 

tadyathānuśrūyate śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo anyatamad amarapuram iva pārijāta utpadyamānaḥ śreṣṭhikulam aśobhayat । atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam adāt ।

śreṣṭhyātmajasya prabhayā himāṃśor ahāri kāntiḥ paritaḥ sphurantyā 
yatas tato asya svajano anurūpaṃ cakāra candraprabha eva nāma ।। 

taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne śāstrakāvyakalāgrahaṇāya gurave nivedayām āsa ।

tadantevāsino so atha medhayā ca śrutena ca 
nācireṇaiva kālena vijigye vijitendriyaḥ ।। 

tasya medhāṃ samālokya sarvaśiṣyātiśāyinīm 
sādhuvādaparaḥ praśne gurur āsīt savismayaḥ ।। 

bhinnāndhakārapaṭalā prakāśitapathāpathā 
vidyā tatrādhikaṃ reje jyotsneva kumudākare ।। 

divyena cakṣuṣā dṛṣṭvā yaṃ yaṃ nidhim avāpa saḥ 
prāyacchat prāptakalyāṇo niḥśeṣaṃ taṃ tam arthine ।। 

svasattvasadṛśaṃ tena tathā dānam adīyata 
nāśrūyanta yathā vāco dehīti punar arthinām ।। 

atha tasya guros tāni pañcamātrāṇi śiṣyaśatāni candraprabham evam ūcuḥ । aho praṇayinām upari bhavato mahatīm anukampāṃ manyāmahe । yadi kaś cid arthī bhavantam asūn api mṛgayate niyamena tān tasmin bhavān prayacched iti । bodhisattva uvāca । mā maivaṃ yācanaka eva dātāram anukampayā viśinaṣṭi kutaḥ ।

pātrīkṛtya ya ātmānaṃ dātṛśreyovidhitsayā 
sahate prārthanāduḥkhaṃ tādṛṅ nāsty anukampakaḥ ।। 

kīrtim atra phalaṃ pretya dvayam arthī prayacchati 
dhanamātram adāt tasmāt pradātuḥ sa viśiṣyate ।। 

dehīti nigadann arthī laghur ity abhidhīyate 
nāstīti nigadan dātā tato laghutaro nanu ।। 

yātyantam upakārāya dātuḥ kalpalatāyate 
prakāśitaphalaślāghyā sā laghvī katham arthitā ।। 

yadi na syur amī jagadvibhūtyai paritaḥ puṇyapayaḥsṛjo arthimeghāḥ 
na hi dātṛpayodhayo bhaveyur guṇamuktāgurukīrtikukṣibhājaḥ ।। 

tatas te śiṣyāḥ punar api bodhisattvaṃ papracchuḥ । kathyatāṃ tāvat kim anena mahāpradānaphalena śātakratavīṃ śriyam icchati bhavān uta cakravartitvam iti । bodhisattva uvāca । na khalu me prakṛtibhaṅguraṃ padam abhilaṣati buddhiḥ । paśyantu bhavantaḥ ।

yad yad bhavapaṭamadhye rūpaṃ saṃskāraśilpibhiḥ kriyate ।
unmārṣṭi tat tad eṣā kruddhevānityatā capalā ।। 

adhyāsitaṃ sukṛtibhiḥ kāmadveṣaparāṅmukhaiḥ 
bhavāgram api nāgamyaṃ kṛtāntasya durātmanaḥ ।। 

kṣīyate pālyamānāpi prāṇinām āyuṣaḥ sthitiḥ 
citrakarmaṇi vinyastā vartikeva kṣaṇe kṣaṇe ।। 

naciraṃ dīpyate lakṣmīḥ prāpya krūrām anityatām 
catuṣpathapradīpasya śikheva pavanāhatā ।। 

mūḍhāḥ siṃhīm ivodvignāḥ ke cit paśyanty anityatām 
tām evānye kṛtadhiyaḥ sṛgālīm iva nirbhayāḥ ।। 

na dunoti mano mṛtyuḥ kṛtapuṇyasya dhīmataḥ 
vitapaty adhvagaṃ nārkaś chatracchāyātiraskṛtam ।। 

madamānatamonimittam ete kupitavyāladurāsadāḥ sadaiva 
vibhavāḥ kṣaṇavartinaḥ prajānām anubandhā iva śabdaśāstrabhājaḥ ।। 

jagad iti sacarācaraṃ viditvā salilarayāhataphenarāśikaṃ tu 
apagatamadamānamohajālāḥ sapadi ghaṭadhvam ajanmane pumāṃsaḥ ।। 

tato aham atyantam eva lokaduḥkhakṣayāyānuttarāṃ samyaksaṃbodhim icchāmīti । atha te śiṣyāḥ pramuditamanasaḥ punar evam ūcuḥ । kiṃ bahunābhihitena ।

bhrūmadhyasthaṃ sphuritakiraṇaṃ bibhrad ūrṇāśaśāṅkaṃ saṃtanvānaṃ vijitatamasām maṇḍalaṃ dīdhitīnām 
utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi ।। 

sarvathā vayam api prāptasaṃbodhes tava śiṣyā bhavema iti । bodhisatva uvāca ।।

araṇyānīṃ bahuvyālāṃ nistitīrṣan prayatnavān 
gantukāmaḥ śivaṃ sthānaṃ ko vā necchaty anuplavān ।। 

prapanno asmākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu svān ālayān kadā cid upagahvaragato bodhisattva evaṃ cintayām āsa । kṛtaḥ khalu mayālamartho arthijana idānīṃ svamāṃsaśoṇitena tiraścaḥ prīṇayāmīti vicintya śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane prāpte pradoṣasamaye adyatamaṅgatabhartṛkākeśapāśaparuṣadhūmadhūsarīkṛtavividhapādapam unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ mahāśmaśānam ājagāma । maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ śaśāka । sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām uparatāṃ pramadām ālokya saṃvignamanās tadgatastimitadṛṣṭir idam avocat । aho rāgiṇām adūradarśinī buddhir yeṣām īdṛśe api vairāgyahetau strīkaḍevare rāgotpattir bhavatīti ।

manohare yatra viniścalekṣaṇe priyeṇa sindūraviśeṣakaḥ kṛtaḥ 
ihādya tatraiva vilāsinīmukhe muhuḥ śṛgālena padaṃ nidhīyate ।। 

smitena ye kiṃ cid udīritatviṣo mano haranti sma janasya rāgiṇaḥ 
śvavāyasāluptavijarjarādharās ta eva dantā vikṛtatvam āgatāḥ ।। 

agān mudaṃ ye dayito vilokayan saṣaṭpadāmbhojapalāśacāruṇī 
kṛte khagais te hṛtamāṃsaśoṇite vilocane vyālabilānukāriṇī ।। 

cirāya yau pallavakomalacchavī sapattralekhāv akarot sakhījanaḥ 
kapolayor asthyavaśeṣayos tayoḥ kva sā gatādyaiva madhūkapāṇḍutā ।। 

spṛṣṭaṃ priyeṇa sukhakuñcitalocanāyāḥ saṃjātaromapiṭakaṃ yad abhūt taruṇyāḥ 
etat payodharayugaṃ rudhirābhitāmrais tat sārameyadaśanaiḥ paribhidyate adya ।। 

kānto aṃsadeśagalitākulakeśapuṣpām āliṅgya yāṃ sukham aśeta nimīlitākṣīm 
kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya ।। 

snāyvasthimāṃsarudhirāntramaye kupiṇḍe strīsaṃjñake pracuradoṣabhujaṅgakīrṇe 
asminn abhūtaparikalpahato jano ayaṃ vairāgyavastuni vṛthā khalu rāgam eti ।। 

te tīkṣṇadurjananikāraśarair na viddhā dhīrās ta eva śamasaukhyabhujas ta eva 
sīmantinīviṣalatāgahanaṃ vyudasya ye avasthitāḥ śamaphaleṣu tapovaneṣu ।। 

atha tatrābhyucchritadhūmarāśiyūpe mānuṣavasopāyanāhutinipātajanitajvālitāṅgāracchīkāraśabde prārabdhabhaṇḍakāvirāvābhicārukamantrakarmaṇi śmaśānādhvare niśitena śastreṇāṅgāni paritakṣya madhughṛtābhyām abhyajya

sravatkīlāladhārārdraṃ bhujyamānaṃ pipīlikaiḥ 
ātmānam ātmanaivāsau nināya paśutāṃ prabhuḥ ।। 

tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ kaṭhinapakṣaśabdasaṃsūcyamānagatir uccaṅgamo nāma pakṣī ।

skandhaṃ sa tasya vihagaḥ sahasādhiruhya sthāṇor ivācalasamucchritavigrahasya 
ākṛṣya netram aravindapalāśatulyaṃ bhūyo mumoca rudhirākulapakṣmalekham ।। 

snehena śāvam anupālayituṃ kṛtāsthā śārdūlam apy abhimukhaṃ prayāti 
snigdhāpi nāma karuṇājananī parārthaniṣpattaye katham abādhata bodhisattvam ।। 

atha sa vihaṅgamo bodhisattvaṃ papraccha । niyatam ākṛṣyamāṇe asmin mayā nayane mahatīm vedanām anubhavati bhavān iti । bodhisattva uvāca । yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā । saṃprati tv evam upayujyamānam anekaiḥ sattvair ālokya parāṃ prītim anubhavāmīti ।

yadi śarīram idaṃ vyasanāspadaṃ vrajati sādhanatāṃ muhur aṅginām 
bahumataṃ mahatām iti ratnavad bhujagavad bahudoṣam ato anyathā ।। 

atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ darśayām āsa ।।

samupāgatair atha vayobhir avitatavirāvabhairavaiḥ 
tasya piśitam asakṛt kṣapitaṃ na tu cittadhairyam abhavat parāṅmukham ।। 

asavaḥ śarīram atha tasya guṇakusumagandhavāsitam 
vāsatarum iva khagāḥ patitaṃ vijahuḥ kathaṃ cid uditavyathākulāḥ ।। 

tato staśikhariśirasaḥ suciraparibhogamalinam iva kundāvataṃsam uḍupatim apanīya gatāyāṃ kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas tanayānveṣanavyākulas tat tac cintayām āsa ।

niśi kim ahinā daṣṭaḥ syān me sutaḥ sa paribhramann uta vikaruṇair bhūṣāṃ hṛtvā hataḥ pratirodhakaiḥ 
radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ ।। 

krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api pratyabhijñāya sa janaḥ śreṣṭhine nivedayām āsa । kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo nivedita iti । tac ca śrutvā sa śreṣṭhī paraśunikṛtta iva pādapo nipapāta । cireṇa ca pratilabdhasaṃjña iti vilāpaparo babhūva ।

vilokya gṛdhrair imam ittham ātmajaṃ vilupyamānaṃ śithilāsthibandhanam 
aho vidher duścaritena bhūyasā tathāpi ca prāṇimi karkaśāśayaḥ ।। 

dayā tiraścām uparīyam īdṛśī svadehadānena yadi prakāśitā 
samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam ।। 

mṛdūpadhāne śayane manohare sukhaṃ śayitvā dhavalottaracchade 
ihādya śeṣe katham asthisaṃkule citādharitrīśayane sabhasmani ।। 

yāte atra putraka divaṃ karuṇāsahāye tvayy utsukīkṛtajane svasukhānapekṣe 
goṣṭhīṣu sadguṇakathākusumārcitāsu śroṣyāmi kasya vacanāni manoharāṇi ।। 

tvaṃ me nivāpasalilāñjalim aśrumiśram utkaḥ pradāsyasi kileti vicintito yaḥ 
snehārdraśuddhamanasāpi sa nāma bhūtvā bhagnas tvayā kim iti vatsa manoratho me ।। 

iti śreṣṭhī ciram vilapya bodhisattvaśarīre agnisatkāraṃ kṛtvā prasrutanayanodakābhiṣiktamukhaḥ śūnya iva sākrandaśabdaṃ svabhavanam ājagāma ।

pratidiśam atha meroḥ kuñjavistīrṇaśabdāḥ kanakapaṭahabherīdundubhīs tāḍayitvā 
amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau ।। 

tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta iti vicintya buddhe bhagavati paraḥ prasādaḥ karaṇīya iti ।।

।। śreṣṭhijātakaṃ saptamaṃ ।।

padmakajātakam

tatyāja bodhisattvas tṛṇam iva dehaṃ parārthasaṃsiddhyai ।
svasukhan nāpekṣante parasukhasaṃpādino dhīrāḥ ।। 

tadyathānuśrūyate śaradapagatajaladharasaṃghātāyāṃ divīva candramāḥ । sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ । pramadavanabhūmāv iva ca kamalākaraḥ । prathamayauvanasamṛddhāv iva vinayaḥ । sphuṭamadhurākṣarapadāyāṃ vācīvārthaḥ । śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ padmako nāma rājā bodhisattvo babhūva ।।

kāntyā ca rūpeṇa ca tejasā ca prahlādasaṃmohanatāpahetūn 
avajñayā yo yugapaj jigāya śaśāṅkapuṣpāyudhagharmaraśmīn ।। 

vihaṅgamānāṃ phalinīva pādape śilīmukhānām iva padminīvane 
vanīpakānāṃ jagadekabāndhave babhūva yasmin suhṛdīva nirvṛtiḥ ।। 

jagadarthasādhanasamudyatātmanaḥ karuṇāparigrahaviśuddhamedhasaḥ 
praviveśa yasya hṛdayaṃ na matsaraḥ kṛtamantrarakṣam iva veśma pannagaḥ ।। 

tyāgena sattvamahatā prathitena yasya vyāptāsu dikṣu vinivāritamatsareṇa 
śuśrāva yācakajanasya na jātu loko dehīti lāghavakarāṇi punar vacāṃsi ।। 

hṛdayatuhinaśailāt tyāgasānoḥ pravṛttāṃ samupahatarajaskāṃ snāpitāśeṣalokām 
sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha ।। 

kasyāpad apaneyādya prīṇanīyo dhanena kaḥ 
ko nidheyaḥ śive mārge yasyābhūd īdṛśī sthitiḥ ।। 

ātmānaṃ bhavavicchittyai suvartmani nidhitsatām 
na parārthād ṛte kaś cid vyāpāro anyo mahātmanām ।। 

bhujavīryaparājitaṃ jitāreḥ paradeśaṃ balino balāni yasya 
abhisasrur udīrṇatuṅgavṛddheḥ salilānīva taṭāntam amburāśeḥ ।। 

aparasparadiṇḍimaiḥ svanadbhiḥ kariṇo yasya vitanyamānakopāḥ 
vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ ।। 

bhayavaśād upaśāntamadodayāḥ śithilitāsiśarāsanamuṣṭayaḥ 
mṛgapater iva darpam arātayo yudhi gajā iva yasya na sehire ।। 

prathitatejasi yatra parasparaṃ praṇayasaukhyavivardhitasaṃpadaḥ 
viṭapinīva khagāḥ phalade prajāḥ satatam eva sukhāya viśaśramuḥ ।। 

atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro nirojasko janakāyo mahatā rogeṇa jagrase । bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ tasya janasya śekuḥ । atha sa rājā tān vaidyān uvāca । kenopayenāyaṃ janasya vyādhir apahartuṃ śakyaḥ syād iti । bhiṣaja ūcuḥ । deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum iti । atha sa rājā param api prayatnaṃ kurvan na kutaś cid rohītamatsyam upalebhe ।।

tataḥ kadā cit sa bahir viniryayau mataṅgajaskandhagataḥ kṣitīśvaraḥ 
sitātapatraprativāritātapaḥ prakīrṇakabhrāntivikampitāṃśukaḥ ।। 

nollāghinas tam atha bhṛtyajanānuyātaṃ skandhasthitaṃ gajapateḥ kṣitipaṃ vilokya 
utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ ।। 

atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo dayāparicayād udgatabāṣpasalilatirohitākṣa idam acintayat । kiṃ mama rājyasukhena yatra me viṣayanivāsinām iyam avasthitiḥ । praviśya ca bhavanam āhūya sacivān idam avocat । icchāmy ahaṃ jyāyastanayābhiṣekaṃ kartum iti । athāmātyā ūcuḥ ।।

navayauvanakarkaśe śarīre dviṣatāṃ bhaṅgakare parākrame ca 
sati cābhyudaye parārthahetau kim akāle bhavato vanaṃ yiyāsā ।। 

rājovāca । na khalv evaṃ yathā bhavantas tarkayantīti । amātyāḥ punar ūcuḥ । ko abhiprāyo devasya । rājovāca । duḥsvapnadarśanād āgatāśaṅko aham evaṃ tarkayāmi । kadā cid atarkitaiveyam anityatā samāgamya māṃ vināśayet । ataḥ putram abhiṣiktaṃ draṣṭum icchāmīti । amātyāḥ procuḥ । yad ājñāpayati deva iti ।।

atha samucchritakāñcanatoraṇe gṛhavare varatūryapaṭudhvanau 
abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ ।। 

atha sa kumāraḥ pitaram āgamyovāca । ājñāpayatu tātaḥ kathaṃ mayā vyavahartavyam iti । rājovāca । śrūyatāṃ vatsa । sarvathā na kadā cid āyuṣmatā praṇayiṇām upari nirādareṇa bhavitavyam iti । paśya ।।

nindāhetuḥ sadgatīnāṃ niroddhā śūnyāgāraṃ jālinīyātudhānyāḥ 
śreyaḥsetudhvaṃsano ambhaḥpravāho lobhāndhānāṃ matsaro vairibhūtaḥ ।। 

pūrvaṃ nīcāḥ svāpateyaprasaktā dagdhvātmā naṃ matsarājyāśanena 
bhrūbhaṅgārcirjvālarūkṣair vacobhir nāstīty ante yācitāraṃ dahante ।। 

te dhīmantas te sujanmāna a; janmānyatve te na paśyanty apāyān 
nīto nātmā yair ayaṃ duḥkhahetor valmīkatvaṃ matsarāśīviṣasya ।। 

ibhyo api pratiṣedhapāṃsumalināṃ yo vakti dainyāṃ giraṃ dūrāt taṃ janam arthinaḥ pariharanty āśāvisaṃvādakam 
tṛṣṇāśoṣitatālavo api pathikā na snānapānakriyāḥ kurvanty apy amale janaṅgamagṛhadvārodapānāmbhasi ।। 

dīrghaiḥ śmaśrubhir andhakāravadanā dūrapraviṣṭekṣaṇāḥ vāryante puruṣair upāttalaguḍaiḥ pretā yad ambho'rthinaḥ 
tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k'; matiḥ ।। 

api ca vatsa । loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ ।।

guṇīyantaḥ śāntā jagadahitavicchedapaṭavo virūḍhapremāṇo guṇiṣu sudhiyaḥ sūnṛtagiraḥ 
pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ ।। 

dhurāṃ ye voḍhāraḥ sakalajagadādhiśramanudo dhiyo yeṣāṃ svacchā ruca iva maṇīnāṃ vitamasaḥ 
priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām ।। 

na ca bhavatā pracurapuruṣeṇeva guṇavatsv anādareṇa bhavitavyam । paśya ।।

anuṣṇāṃśuṃ dṛṣṭvā guṇinam iva saṃprāptam atithiṃ payovṛddhyā sindhuḥ prathayati muhuḥ saṃbhramam iva 
na vardhante toyāny udayavati tatraiva sarasāṃ pramodāvirbhāvo mahati mahatām eva bhavati ।। 

atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām ātmānaṃ mumukṣur evam uvāca ।।

asyāṃ nadyāṃ mahākāyaḥ sitaratnāmalāmbhasi 
rohītaḥ syām ahaṃ matsyo lokasya vyādhiśāntaye ।। 

iti prajārthaṃ parivardhitodayāṃ dayāviśeṣānugatāṃ guṇātanum 
tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ ।। 

atha bhūpatiḥ sa virarāja payasi nipatan svamandirāt 
kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ ।। 

patite atha bhūbhuji samīralulitadhavalākulāmbare 
vāri calitaśapharīnivahaṃ calacakravākamudalaṅghayat taṭaṃ ।। 

tasyāṃ sa nadyāṃ patitaḥ kṣaṇena samutthitāmbudhvanibhīṣaṇāyām 
himādrisānor anurūpakāyo rohītamatsyaḥ samabhūn narendraḥ ।। 

sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo viyojayet tato duṣkṛtaphalena yukto durgatiparāyaṇaḥ syād iti । tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti vicintya prāṇān atyākṣīt । atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau pratanupāṃsūpadigdhasphaṭikamaṇinibhāsu praviralībhavantīṣu tārāsu । saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ । kva punā rājā gataḥ syād iti bhavanasamīpajātam upavanam ālokya samantataḥ paribhramanto dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam । te ca śuśruvur adṛśyavapuṣo gaganasthasya divaukaso gambhīrāṃ bhāratīm ।।

ātaṅkaduḥkhavicchittyai janasyāsya sa bhūpatiḥ 
muktvātmānaṃ nadītoye gato rohītamatsyatām ।। 

atha te amātyās tac chrutvā śokaduḥkhavyathitamanasa idam ūcuḥ । aho karuṇayā rājānam ātmānaṃ sattvahitārtham eva parityājayantyā sakalā vasudheyam anāthīkṛteti bahuvidham iti vilapya śūnyamanasaḥ svān ālayān abhijagmuḥ ।।

upalabhya ca vṛttāntam amātyebhyas tam ākulā 
devī prasrutabāṣpākṣī vyalapat tasya bhūpateḥ ।। 

śrute api nāma tvayi lokabāndhave svayaṃ gato asāv iti bhūpatir divam 
tathāpi cāniṣṭhitiduḥkhabhāginīṃ jijīviṣā māṃ na vihātum icchati ।। 

tavānukampāsukumāracetaso na jātu rūkṣaṃ hṛdayaṃ dviṣaty api 
imaṃ vihāyānugataṃ vināgasā gato asi kasmād anurāgiṇaṃ janam ।। 

vimuñca he caṇḍi ruṣaṃ mahīyasīm iti bruvāṇaḥ pramadājanāgrahaḥ 
akāraṇerṣyākupitām adhomukhīṃ prasādayiṣyaty upagamya ko adya mām ।। 

vidhāya karṇe vikacam navotpalaṃ niveśya cārūn alakāṃs taraṅgiṇaḥ 
manoharam maṇḍanabhūmikāsthitaḥ krameṇa ko me tilakaṃ kariṣyati ।। 

akāri yenāṅkaniveśalālitā priyeva yā rāgavatī priyeṇa me 
cirāya sā tena vinādya vallakī bhaviṣyati dhyānavatīva kukkuhā ।। 

ya ūḍhavāṃs tasya mukhenduśobhayā sthitaikapadmasya jalasya tulyatām 
sa eva śokād iva hā bhaviṣyati prabhātacandrākṛtir esa darpaṇaḥ ।। 

manoharaṃ pañjaramadhyavartine pradāya tubhyaṃ pariṇāmi jāmbavam 
śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati ।। 

apetasakhyaḥ sa gato mama priyo na keśapāśena punaḥ prayojanam 
cirāya vaidhavyavidhānaśaṃsinī mamādya veṇī kim iyaṃ na badhyate ।। 

kṣaṇād athāntaḥpurasundarījano niśamya devyāḥ paridevanām iti 
visarjitādarśavilokanādaro manoharāṃ maṇḍana rasikāṃ jahau ।। 

vihāya kā cin nayanāntasaṅginīṃ drutaṃ śalākāṃ nayanāñjanotsukā 
viṣādavaty ardhasamāptam aṅganā vyanīnijad bāṣpavatī viśeṣakam ।। 

vikāsinīṃ kesarapuṣpamālikāṃ śiroruhebhyaḥ parimucya viklavā 
sugandhim anyā kaṇabhedapiñjarāṃ vyayukta kā cit sahakāramañjarīm ।। 

vilolamālābharaṇākulāṃśukā nipetur anyāḥ kuṭilākulālakāḥ 
bhramaddvirephāḥ pralayānilāhatā manoharāḥ kalpalatā iva striyaḥ ।। 

niśamya kāś cit paricārikājanāt sabāṣpanetrāḥ kṣitipasya pañcatām 
pradoṣapadminya ivānilākulā nipatya bhūmāu nimimīlur aṅganāḥ ।। 

anyā śanaiḥ parijanena vilokyamānam ālikhya taṃ narapatiṃ vijitendukīrtim 
utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ ।। 

keśān vilucya surabhīn parilūnasūtraiḥ phullaiḥ kva cit praviralaiḥ kusumaiḥ parītān 
kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ ।। 

atha te amātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam ūcuḥ । kriyatāṃ tasya rājño abhiprāyaḥ । evaṃ hi sa pūjito bhaviṣyati । atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena krameṇopayujya tasmād vyādheḥ pramumuce ।।

tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin mahākāruṇike bhagavati buddhe sacetā jano bhaktimān na syād iti ।।

।। padmakajātakam aṣṭamam ।।

mṛga

tṛṇam iva jīvitam iṣṭaṃ karuṇānugatāḥ parārtham ujjhantaḥ ।
kaṭhinamanasām api mano nayanti mṛdutāṃ mahātmānaḥ ।। 

tadyathānuśrūyate svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge kvacid araṇye bodhisattvo mṛgayūthādhipatir babhūva ।

kṣīrodaphenadhavalena tanūdareṇa pṛṣṭhena ca bhramarasaṃhatimecakena 
tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ ।। 

tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī nātimahato mṛgayūthasyādhipatyaṃ cakāra ।।

tābhyām adhipatibhyāṃ te pālite tṛṇam aśnatī 
śaṅkāviyogaviśrabdhaṃ mṛgayūthe viceratuḥ ।। 

atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā divasakarasaṃtāpajanitasvedakaṇākrāntalalāṭadeśaḥ sasainyadhvanisaṃtrāsotpatitamayūratittiricakoravanakṛkavākūni viṣamonnatāni nimnabhūmibhāgāni kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ sainyena pariveṣṭayāmāsa ।

atha vilokya camūṃ dhṛtakārmukāṃ calakhalīnasamucchritanisvanām 
aśaraṇāḥ paribhinnakadambakā bhayavaśena mṛgāḥ paridudruvuḥ ।। 

avalokya samantataḥ parītān nṛpasainyena mṛgān sa bodhisattvaḥ 
śaradheḥ śaram uddharantam ārād avanīśaṃ samupetya saṃbabhāṣe ।। 

yugapan mṛgasaṃkṣayāya kasmād dhanur etat kriyate tvayā sabāṇam 
divase divase mahānasaṃ te mṛgam ekaikam ahaṃ visarjayiṣye ।। 

nijagāda mahīpatis tatas taṃ yadi satyaṃ mṛga tat tathā kariṣye 
na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ ।। 

pratipadya gate atha bhūmipāle dhavalacchattranivāritārkatāpe 
nijagāda sametya bodhisattvo hariṇāṃs tān punar ekatām upetān ।। 

yugapat samupāgate vināśe yadi labhyeta punaḥ kramaḥ sa sādhuḥ 
kramam etya cirāya śāntihetuṃ bhavitā nāma kadācid anyad eva ।। 

gajakumbhavibhedapaṇḍitānāṃ balināṃ kesariṇām api dviṣantaḥ 
kṣapayanti śarair asūn narendrāḥ kim u darbhāgrabhujāṃ vane mṛgāṇām ।। 

sitamaṇiśucibhis tamo vibhindañ jagad avabhāsya marīcibhiḥ śaśāṅkaḥ 
patati vigatakāntir astaśailāt kṣaṇaviśarārava eva sarvabhāvāḥ ।। 

salilam urutaraṅgaṃ raṃhasā kṣobhayitvā harati jaladhimadhyāt pannagaṃ vainateyaḥ 
atipatati na kaścit karmaṇāṃ kovido api prathitagurubalo api prāktanānāṃ vipākam ।। 

iti karmagatiṃ jñātvā vijñānapaṭavo budhāḥ 
prāṇātyaye api nāyānti viṣādaṃ dhīracetasaḥ ।। 

atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño bhojanapaktikāle mahānasam agāt । evaṃ ca katipayeṣv ahaḥsv atikrānteṣu devadattayūthavartinyāḥ samāpannasattvāyā hariṇyāḥ prāpto gamanavāraḥ । tataḥ sā svayūthapatim āgamyovāca । svāmin niyataṃ śvaḥ prasavitrī bhavitāsmi । tataḥ prasūya vane mṛgaśāvaṃ vinikṣipya gantāsmi । mayā khalu tatra yuktaṃ martum । naitena garbhasthena śāvakeneti । devadatto yūthapatir uvāca । tat katamo anyo mṛgas tava vāre prāpte gamiṣyati । sarvathā tvayaiva gantavyam anātmajñā bhavatī yā mamājñāṃ laṅghayatīti । tena yūthapatinā nirbhartsitā sāpasṛtya mṛgī cintayāmāsa । yo ayaṃ dvitīyo yūthapatir ayam atikāruṇikas tasmād enam api tāvad abhyarthayiṣye । gatvā ca bodhisattvam uvāca ।

mama yūthapate vāraḥ prāpto gantuṃ nṛpālayam 
āsannaprasavā cāsmi tad enaṃ rakṣa śāvakam ।। 

prasūtamātram ālīnam avalihya ca jihvayā 
stanaṃ ca pāyayitvāhaṃ śāvaṃ cañcalanetrakam ।। 

vanānte śaṅkhaśakalacchāyair daśanakuḍmalaiḥ 
spṛśantaṃ śādvalaśikhāṃ vilokya ca puraḥsthitam ।। 

mama yūthapate yūthe bhaginy asti kanīyasī 
gamiṣyāmi kṛtārthāhaṃ tasyāṃ nikṣipya putrakam ।। 

iti putralālasāṃ tāṃ hariṇīm abhidhāyinīṃ samālokya ।
yūthapater ārūḍhaṃ sutarām anukampayā hṛdayam ।। 

aparicite apy anukampā duḥkhini sutarāṃ vivardhate sādhoḥ ।
jalasiktamūlajālā lateva vṛkṣaṃ samālambya ।। 

yasyaivāsty anukampā dīnaṃ śaraṇāgataṃ samālokya 
tadvyasanabhaṅgahetuṃ sa eva kurute paraṃ yatnam ।। 

tām ūcivān atha mṛgīṃ mṛgayūthanātho bhadre parityaja śucaṃ manasi sphurantīm 
tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma ।। 

bālaṃ śirīṣaharitaṃ tṛṇam ādaśantaṃ candrāṃśujālavimalaṃ salilaṃ pibantam 
saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam ।। 

āśvāsya tām iti mṛgīṃ sa jagāda dhīras trātā yathādya hariṇī maraṇān mayeyam 
duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim ।। 

ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe ।

vikośapuṣpās tam athākulākulāḥ kalair alīnāṃ virutair visāribhiḥ 
vidhūtaśākhāgrakarā nabhasvatā nivartayāmāsur ivācaladrumāḥ ।। 

vimucyamānaṃ suhṛdeva tena tan mṛgeṇa vātāhatalolapallavam 
visāricīrīvirutaṃ samantato vanaṃ rurodeva samutsukotsukam ।। 

atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca । nivartyatām idānīm । sulabhaviyogāni hi lokasaṃgatāni । suciram api vasantakālaramaṇīyam aravindavanam upāsya himasamayaparimlānapalāśakesarakarṇikam apagatagandham apahāya gacchaty eva prakṛticañcalā śrīḥ । avabhāsya ca prāvṛṭkālajaladapaṭāvaguṇṭhitāni digvadhūmukhāni lāsyam iva ca darśayitvā viraktā iva veśyāṅganāḥ śaratkālavigalitasalilalaghūn apagatavibhavān kāmukān iva parityajanti jaladharān aciraprabhāḥ । kṣaṇadāmukhaviśeṣakaḥ śiśirāṃśur api prabhātasamaye parityajyate sahajayā kāntyā । sarvathā na tat kiṃcij jagati vidyate yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā paripālanīya iti । tac ca mṛgayūthaṃ sthitvā bodhisattvam ā cakṣurviṣayād gacchantam avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma । bodhisattvo api ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe । te ca tadvadhādhikṛtāḥ puruṣā yūthapatim ādāya rājñe darśayāmāsuḥ ।

athābhāṣata taṃ rājā hariṇaṃ hariṇekṣaṇaḥ 
aparikṣīṇayūthas tvaṃ vada kiṃ svayam āgataḥ ।। 

bodhisattva uvāca ।

garbhiṇī hariṇī deva śaraṇaṃ mām upāgatā 
putradarśanakāṅkṣiṇyās tasyā vāre aham āgataḥ ।। 

putrakaṃ draṣṭum icchantyāḥ pūrayitvā manoratham 
eṇyās tasyāḥ paraṃ prīto manye ahaṃ mṛtyum utsavam ।। 

hariṇīṃ hariṇaṃ cātra yātum ālokya mṛtyave 
yan me samabhavad duḥkhaṃ tad adya na bhaviṣyati ।। 

tasmāt pramāpaya nareśvara mām idānīm aurabhrikaiḥ kathaya deva vilambase kim 
atyāyatena karuṇākavacena baddhaṃ ceto bhinatti na viṣādaśaro mamedam ।। 

atha sa rājā tasya tāṃ parārthapratipattipaṭīyasīm anukampāṃ vicintya vismitamatir upālabdha iva lajjayā bodhisattvam uvāca । sādhu sādhu yūthapate ।

parārthaniṣpattinibaddhacetā mṛgākṛtis tvaṃ puruṣapradhānaḥ 
paropaghātāya nibaddhayatnā vayaṃ khalu vyālamṛgaiḥ samānāḥ ।। 

atha bodhisattvo vipratisāravantaṃ rājānam avetya jātaviśrambhamukham ity uvāca ।

śaraṇam upagataṃ kṛtāparādhaṃ ripum api pāsi kila vyudasya kopam 
kathaya katham anāgasāṃ mṛgāṇām upari patanti taveṣavo niśātāḥ ।। 

prahṛtaṃ na tvayā yuddhe dviṣaty api parāṅmukhe 
nihaṃsi bhayavitrastān hariṇān naśyataḥ katham ।। 

jahīhi mṛgayākrīḍām asatsaṃkalpavardhitām 
narakāgneḥ sphuraddīpter bhavitrī yeyam āhutiḥ ।। 

atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam adhiṣṭhāya proktavān । aho subhāṣitaṃ kriyatāṃ me mohatimirāpanodinī dharmadeśaneti । tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity uvāca ।

subhāṣitaprītir anunnatiḥ śriyā parārthaniṣpattipaṭīyasī kriyā 
guṇeṣv atṛptir guṇavatsu cādaro virūḍham etac caritaṃ mahātmanām ।। 

nitāntam āviṣkṛtatuṅgatejasī ubhe manuṣyasya manuṣyalakṣmaṇī 
adainyam āpatsv api cittagauravād apatrapā cāryapathaprakāśinī ।। 

khalāḥ prakṛtyaiva malīmasāśayā vṛthā pareṣām ayaśaḥsu jāgrati 
svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ ।। 

nareṣu tulyodayapauruṣeṣv api kriyā na sarvasya paropakāriṇī 
parisphurajjyotiṣi nirghane nabhasy agastya evāmbu karoti nirviṣam ।। 

vicintyamāno api karoti vismayaṃ visāriṇā saccaritena sajjanaḥ 
yadā tu cakṣuḥpatham eti dehināṃ tadāmṛteneva manāṃsi siñcati ।। 

yasyāyāmi paropakārasalilasroto na vicchidyate dhīcakṣuś ca viyogi yasya tamasā dvāv eva tau jāgrataḥ 
anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām ।। 

saṃsāre bhramato mahāndhatamase saṃtiṣṭhamānasya vā sādhoḥ sādhuphale nitāntamahatī dve eva te māṃ prati 
yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ ।। 

bhujyante svagṛhasthitā iva sukhaṃ yasyārthibhiḥ saṃpadaḥ paṭvī yasya ca dhīs tamaḥprahataye dvāv eva tau prāṇitaḥ 
yas tv ātmaṃbharir unnate api vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu ।। 

kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan 
duḥkhasyāsya bhavānubandhajananī hetuḥ śaṭhā jālinī te atyantaṃ sukhino manaḥsu nihitā yaiḥ samyag alpecchatā ।। 

mohacchedi subhāṣitaṃ vinayati dravyaṃ vinaiva śramād adravye tu bhavanty api sphuṭapadā vyarthopadeśā giraḥ 
karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ ।। 

iti guṇāguṇāntaravidā mahārājena satpathāśrayiṇā bhavitavyam iti । atha sa rājā dharmakathāmṛtāsvādaprīṇitamanā dattamṛgābhayaḥ sabahumānam iti bodhisattvaṃ praśaśaṃsa ।

utpāde sati loka eṣa maraṇavyādhiśramair bādhyate tṛṣṇātantunibandhanasya jagato bhūyas ta evādhayaḥ 
ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo api naḥ ।। 

atha bodhisattvaḥ siṃhāsanād avatīrya rājānam āpapracche ।

mayā vinā nṛvara viṣaṇṇamānasaṃ samākulaṃ hariṇakulaṃ bhaviṣyati 
akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam ।। 

tataḥ sa yūthapatiḥ kṣitipālānumatas tad eva vanam ājagāma ।

atha yūthapatiṃ vilokya dūrān muditaṃ tan mṛgayūtham utsukākṣam 
daśanāgragṛhītaśaṣpadarbhaṃ tvaritaṃ pratyudiyāya baddhapaṅkti ।। 

vinimīlitalocaneva yāsīd dhariṇī yūthapatau gate vanāntāt 
samupeyuṣi saiva tatra dhīre punar unmīlitalocaneva jātā ।। 

āgamya sātha hariṇī hariṇapradhānam itthaṃ jagāda muditā calitāyatākṣī 
prahlādayan mama manaḥ śiśur eṣa dāve saṃkrīḍate hariṇanātha tava prasādāt ।। 

bodhisattvo api ca tan mṛgayūthadvayam āśvāsya parāṃ prītim upajagāma । tad evaṃ parahitaparāyaṇaḥ sa bhagavāṃs tiryagbhūto apy āsīd iti vincintya tadupāropitaprasādā bhavata yūyam iti ।।

।। mṛgajātakaṃ prathamam ।।

mayūra

śīlaṃ paripālayatā trātāḥ sattvā mayūrabhūtena ।
prāṇabhayād yena purā kas tatra na ropayed bhaktim ।। 

tadyathānuśrūyate surabhikamalavanacchannamahāvimalasalilena prahlāditasiddhajanamānasena mānasena mahāsarasā sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ suvarṇāvabhāso nāma bodhisattvo mayūrādhipatir babhūva ।

mayūravaram utpādya taṃ vicitratanūruham 
vismitā iva paśyanto babhūvuḥ karmaśilpinaḥ ।। 

meghārambhe jātanṛtyānurāgaṃ paśyantīnāṃ taṃ mayūrādhirājam 
stokoddyotā hrīmatīnām ivāsan mandā vidyullāsikānāṃ vilāsāḥ ।। 

mṛdaṅgavad dhvānini vārinirjhare dvirephavīṇāsu kalasvanāsu ca 
latāvanāntargṛhake manohare nanarta citraṃ sa mayūralāsakaḥ ।। 

parisphuraccandrakaratnamaṇḍalas taṭāntam āruhya yadā nanarta saḥ 
samīraṇādhūtavano himācalas tadā vibhāti sma kirīṭavān iva ।। 

kāntaṃ vitanvati kalāpam anaṅgavadhvā citre viśeṣaka ivālikhite dharitryām 
tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ ।। 

āpāṇḍumeghapaṭalāvṛtadiṅmukhānte muktāmalāmbhasi śaratsamaye abhyupete 
yasyāṃ sa candrakamaṇīn asṛjat kalāpī bhūr indranīlaśakalair iva sā babhāse ।। 

kānte viceruṣi śanair apulākapakṣe yūthānuyātagamane kuśalaikapakṣe 
tasmin mahīdharavarasya mayūrarāja indrāyudhaiḥ śabaliteva mahī rarāja ।। 

atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu kaluṣasalilavasanapidhīyamānavipulapulinajaghanāsu mattāsv iva prāgalbhyam upagatāsu saridaṅganāsu sabāṣpaproṣitabhartṛkājananayanāvalokyamāneṣu meghadhvanipramuditeṣu vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ śrutihṛdayahāriṇīṃ kekāṃ vimuñcan nabhaḥśobhārtham ivotpatya vārāṇasīsamīpena prāgāt । tasyāṃ ca puri brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā nāma tasya rājño devī papraccha ।

vada kasya dhvanir ayaṃ tāras tārādhipānana 
yena pratāryamāṇena mama prahlāditaṃ manaḥ ।। 

rājovaca । devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya svaraḥ । punaḥ sakutūhalā devy uvāca । kutaḥ punar asau mayūrādhipatir devasya śrutipatham āgata iti । rājovāca ।

puruṣāṇāṃ tiraścāṃ vā guṇā eva prakāśakāḥ 
bhinnāndhakāranivahā maṇīnām iva raśmayaḥ ।। 

mayūrākṛtim āsthāya ko api kenāpi hetunā 
nayanotsavabhūto asau sthito gaurīguror vane ।। 

śikhiyūthādhipatinā tenālaṃkṛtagahvaraḥ 
nāthavantam ivātmānaṃ manyate tuhinācalaḥ ।। 

garjitena prayacchantaḥ sādhuvādam ivāmbudāḥ 
baddhanṛttaṃ tam īkṣante sphuradbhis taḍidīkṣaṇaiḥ ।। 

ghanasamayanāṭakādāv āhūtā barhisūtradhāreṇa ।
sahasā taḍid ātmānaṃ darśayati naṭīva savilāsam ।। 

athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair vilāsais taṃ rājānaṃ vaśīkṛtyovāca । deva kriyatāṃ yatnas tasya mayūrādhipater grahaṇāya । krīḍanako asmākam antaḥpure bhaviṣyati ।

antaḥpuramadhyagatasphuṭacandrakadhāriṇā mayūreṇa 
vividhamaṇikarṇapūreva tena no gṛhamahī bhavatu ।। 

rājovāca । devi na kilāsau śakyate grahītum । devy uvāca ।

sṛjataḥ surabhīn madāmbubindūn balino api dviradān vaśaṃ nayanti 
puruṣāḥ paṭuvīryabuddhyupāyāḥ kim uta svalpabalodayān vihaṅgān ।। 

hriyate baḍiśena vārimadhyāt pṛthuromā nayanādhvanaś cyuto api 
kim upāyavatām asādhyam asti vyavasāye hi sati kriyāḥ phalanti ।। 

bhavato asti matir viśeṣapaṭvī bahavaḥ santi vipaścitaḥ sahāyāḥ 
saphalīkriyate na cen mamecchā bhavatā snehaparāṅmukho asi nūnam ।। 

śāvān kulāyakagatān paripātukāmā nadyāḥ pragṛhya tanupakṣapuṭena toyam 
dāvānalaṃ kila siṣeca muhuḥ kapotī snigdho jano na khalu cintayati svapīḍām ।। 

atha sa rājā mā devi krodhaṃ kārṣīr akāryam api tvadarthe kuryām । ataḥ karomy ahaṃ tadgrahaṇāya yatnam ity uvāca ।

vilāsinīnāṃ madanānukarṣiṇā vilāsapāśena nibaddhamānasaḥ 
śubhāśubhānveṣaṇasuptacetanaḥ prayāty anighno api hi nighnatāṃ janaḥ ।। 

amartyatejo'vayavān avāpya yā tilottameti prathitā surāṅganā 
trilokanātho api tayātmaśobhayā caturmukhatvaṃ gamitas trilocanaḥ ।। 

taponidhiṃ gādhisutaṃ tapovane mahādhiyaṃ menakayā hṛtendriyam 
avajñayākṛṣya mṛṇālakārmukaṃ śareṇa vivyādha hasan manobhavaḥ ।। 

yad edhate lāghavahetur arthitā patanti yan mūrdhni nikārapāṃsavaḥ 
spṛśanty adhikṣepaśarāś ca yan manas tad aṅganābhiḥ kriyate śarīriṇām ।। 

ābadhya vyavasāyavarma purato vinyasya tṛṣṇācamūm āropya prasabhaṃ nitāntakaṭhinaṃ nirvrīḍatākārmukam 
arthitvāhavamadhyam etya vivaśāḥ sīmantinībhiḥ kṛtā nīcebhyo api sahanta eva puruṣā bhrūbhaṅgabāṇavraṇam ।। 

atha sa rājā śākunikān āhūyāvocat । asti suvarṇāvabhāso nāma himavati mayūrādhipatis taṃ bhavantaḥ śīghram ānayantu । na ced āneṣyatha tataḥ sarvān eva bhavatas tīkṣṇena daṇḍenāntakasakāśaṃ praheṣyāmīti । te ca maraṇabhītās tatheti pratiśrutya kaṃcin nipuṇataraṃ śākunikam abhyarthya visarjayāmāsuḥ । sa ca śākunikaḥ krameṇa himācalam āgamya vijñāya tasya mayūrādhipater gocarabhūmiṃ viracayya pāśān ekānte avatasthe ।

prāleyādres tuṅgasānor upaghne nyastaṃ yad yat tena śākuntikena 
tenātyarthaṃ barhiṇā dṛṣṭamātraṃ tat tad dūrāc cicchide pāśajālam ।। 

atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa evam ūcuḥ ।

dṛṣṭyānena śrīmatā puṇyadhāmnā chinnāḥ pāśā gāḍhabandhā yatheme 
sādhor asya prāptabodhes tathaiva prajñāśastraṃ chetsyati kleśapāśān ।। 

atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye tāṃ krūrāṃ rājājñām ākhyāyābravīt ।

prāṇavicchedabhītānāṃ śaraṇya śaraṇārthinām 
śvetāpāṅgapate bhūyās tvam eva śaraṇaṃ hi naḥ ।। 

dṛṣṭyā cchinnās tvayā pāśāḥ śaṅkhacchedasitāntayā 
sa tvam īdṛkprabhāvaḥ san katham asmān na pāsyasi ।। 

tam ālokayato dīnaṃ magnaṃ bandhum ivāpadi 
āpupūre manas tasya duḥkhena karuṇātmanaḥ ।। 

na trāsyate kathaṃ sattvān dhīro ayaṃ vyasanād iti 
śīlapāramitā tasmin niḥsaṃdigdheva tasthuṣī ।। 

māṃ cen na saṃtyajasi bodhim avāptukāma etān mayūravara pāhi narendradaṇḍāt 
taṃ śīlapāramitayā janitaprasādam itthaṃ kṛpā śikhinam uktavatīva sādhvī ।। 

atha bodhisattvas tān maraṇabhītān prati duḥkhāyamāna īdṛśam acintayat ।

madhurasvaraḥ surucirāṅgaruho yadi nābhaviṣyam aham atra vane 
na nareśvarād akaruṇaprakṛter bhayam āgamiṣyad iti śākunikān ।। 

iti mannimittam ayam ārtamanā vyasanaṃ na yāvad upayāti janaḥ 
paricoditaḥ kṣitibhujā maraṇāt paripālayāmi khalu tāvad imam ।। 

akāraṇe vā sati vāpi kāraṇe sametya yan nāma paro vinaśyati 
anekadhigvādaśarakṣatātmanā kim īdṛśā tasya janasya janmanā ।। 

iti bodhisattvaś cintayitvā tam uvāca । gacchatu bhavān agratas tasmai rājñe nivedayituṃ mamāgamanam iti । atha sa śākunikaḥ pramuditamanās tvaritam āgamya nyavedayad idānīm evāsmadanukampayā deva sa mayūrādhipatir āgacchatīti । tataḥ sa rājā saha devyā paurajanena ca kutūhalavaśāt tadāgamanapratīkṣī punaḥ punar antarīkṣam ālokayāmāsa । so api ca mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya prakṛtimadhurayā kekayā sakalaṃ vārāṇasījanam ānandayāmāsa । tatas tasya tāṃ kekām ākarṇya niyamena sa mayūrādhipatir āgacchatīti vicintya pramuditamanaso nūpuravirāvasaṃtrāsitakapotapālīnilīnapārāvatamithunāḥ drutataragamanavigalitakarṇāvataṃsakāḥ kāścid anavasitaviśeṣakāṅkitalalāṭamadhyāḥ sindūrābhitāmrāṅgulayo drutagamanavighnakāriṇe gurunitambabharāyātyasūyantyaḥ kiṃcid gatvā cāparā gurujanāvalokanavrīḍitāḥ punas tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny āruruhur aparāś ca striyo vātāyanāny abhijagmuḥ ।

atha jālagavākṣavartinīnām abalānāṃ vadanair viśālanetraiḥ 
śikhidarśanajātasaṃbhramāṇāṃ bahucandreva bhṛśaṃ purī rarāja ।। 

kautūhalād anilavellitakākapakṣā raṃhasvino hariṇaśāvamanoharākṣāḥ 
ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ ।। 

krīḍāṃ vihāya ca manoharakandukotthāṃ svedāvabaddhakaṇacārulalāṭadeśāḥ 
kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ ।। 

ayam ayam iti barhī darśanapronnatābhiḥ sphuṭanakhamaṇibhābhiḥ padmapattrāruṇābhiḥ 
smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat ।। 

kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya rājño bhavanāntarālam alaṃkurvan sa mayūrarājo nipapāta ।

yugapad atha janānāṃ vidrumākāratuṇḍe śikhini gurukalāpe dṛṣṭayas tatra petuḥ 
dadati dhanam udāre kṣipram āśāḥ samantād abhilaṣitaphalānām arthināṃ dātarīva ।। 

rājā ca rājamahiṣī ca mayūrarājam ālokya taṃ tutuṣatuḥ samavāpya kāmam 
lokasya durlabham avāpya hi vastu kiṃcit khinnaṃ pramodamudam udvahatīva cetaḥ ।। 

tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād āsanam adhyatiṣṭhat । atha bodhisattvo madhuragambhīreṇa svareṇa taṃ rājānam ity ābabhāṣe ।

jitvendriyāṇi balavanti balena buddher yuñjan muhuḥ praṇayināṃ praṇayaṃ phalena 
etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena ।। 

tava dharmamayāḥ kaccid edhante dharmasetavaḥ 
agādhaṃ duḥkhajaladhiṃ yān ālambyottariṣyasi ।। 

randhrāvalokibhiḥ krūrair durgṛhītair ivāhibhiḥ 
kaccid dṛṣṭamahādoṣair viṣayair nātibādhyase ।। 

bhṛtyeṣu ca vinīteṣu kalatreṣu suteṣu ca 
kaccit te kuśalaṃ rājan dehe cātra yaśonidhau ।। 

rājovāca ।

bhavaty akuśalaṃ tāvan mayūrādhipa dehinām 
parārthapaṭunā yāvat saṃgamo na bhavādṛśā ।। 

saṃcaranmurajameghanisvanaṃ nartakītaḍidalaṃkṛtāntaram 
tvām avāpya śikhirāja mandiraṃ vārivāhasamayāyate mama ।। 

kāntāmukhasya tilako nabhasaḥ śaśāṅkaḥ svacchaprabhasya maṇir ābharaṇasya śuddhaḥ 
jātaś cirābhilaṣito asya mayūranātha madveśmanaś ca mahatas tvam alaṃkariṣṇuḥ ।। 

ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ mayūrādhipataye mṛdu śayanīyam ādideśa । divase divase ca paripākasurabhimṛdūni phalāni prāyacchat । atha kadācit kāle gacchati sa rājā kiṃcit karaṇīyam uddiśya bodhisattvam anupamāyā devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ tvaritarathacaraṇadhvanisaṃtrāsarasitacakravākamithunaparityajyamānasitapulinās tās tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno atikramya kiṃcid deśāntaraṃ jagāma ।

sātha kṣitīśamahiṣī mahiṣīviṣāṇadhūmrālakākulamukhī paripāṇḍurāṅgī 
vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha ।। 

dṛṣṭvā ca tāṃ sunayanāṃ nayanābhirāmāṃ bhitteḥ samīpam agamad viṭapuṅgavo asau 
pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre ।। 

ādāya tat kuvalayaṃ vikasatpalāśam āghrāya mūrdhni ca niveśya sa jṛmbhamāṇaḥ 
astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe ।। 

gatvā tataḥ sa gaṇikābhavanaṃ vilāsī gāḍhaṃ vitānahṛdayaḥ śayane niviśya 
niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ ।। 

ūce viṭo gaṇikayā parihāsapūrvaṃ paśyāmi śūnyam iva sāṃpratam āryaputram 
dhūrtas tataḥ sa nijagāda nigūḍhabhāvo dyūte jito aham iti tena vitānatā me ।। 

atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi kasmaicit suhṛde taṃ vṛttāntam āvedayāmāsa । śrūyatāṃ vayasya hyo mayā yad anubhūtam iti । yeyaṃ rājño agramahiṣī nimeṣamātreṇa mānuṣīti loke varṇyate salīlam ālokayantyā karṇād ādāya ।

vātāyanaṃ samavalambya vilāsavatyā hāsasphuraddaśanaratnamayūkhabhāsā 
nāmnā tayānupamayotpalam utpalākṣyā rūpeṇa cānupamayopari me vimuktam ।। 

sā vātayānamukhasaṃgatacandravaktrā candraprabhāṃ daśanaratnarucā harantī 
bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī ।। 

tac cintyatāṃ tāvat saṃgamopāya iti । atha suhṛd vihasyovāca । kadācit kākatālīyam idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim apy ālokayantyāḥ । svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam āgamyātmānaṃ hāsyavastu kārṣīt । tat parityajyatām ayam asadvikalpaḥ । yady api ca kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam utkaṇṭhā । durlabhakāminījanasamāgamopāyacintā hi puruṣasya mahatīm aratim utpādayati । nidrām apaharaty aṅgāni durbalayati bhojanarucim apāsyati । hitavādinām api suhṛdām upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati ramyāṇy api dveṣṭi । sajjanaguṇakathābhyasūyinī sarvathā pratisaṃkhyānabaleneyam abhāvaṃ śakyate netum iti । viṭa uvāca । anekadehalīlaṅghanā jaghanasaṃparkaniṣṇātabuddhayo mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti । śrūyatāṃ vayasya । śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ sakāmaṃ hṛdayam āviṣkurvantīti । kim atra saṃdehena । suhṛd uvāca । yady evaṃ khagapatir iva prākāram api laṅghayitvā bhavān nṛpatibhavanaṃ rātrau praviśet । kiṃ nv akṛtasaṃketā tatrabhavatī rājamahiṣī pratibodhyamānā tvayā ।

vinītanidrākulalocanotpalā pravepitāṅgī jaghanacyutāmbarā 
sasādhvasā ko ayam iti prabhāṣiṇī bhaviṣyati vyāghrabhayān mṛgīva sā ।। 

tataḥ parijanakolāhalaprabuddhakāñcukīye rājakule nāyatikṣamam etat karma paśyāmi । evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā kuśalaśilpighaṭiteva kanakapratimā dūtī । samāgamyābhivādya ca tad viṭadvayam upaviśya vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe ।

puṣpāyudhapratinidhe bhavanāntagāmī dṛṣṭo yadānupamayāsi narendrapatnyā 
sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte ।। 

tanutaram amṛṇālapaṅkapāṇḍu cyutadhṛti sāṃpratam aṅgam udvahantyāḥ 
manasi manasijaḥ śarān aśeṣān aviratam asyati me vayasya sakhyāḥ ।। 

kusumaśayanam ūṣmaṇāṅgajena pratidivasaṃ vitapaty anaṅgatanvī 
upavanam api cāru vīkṣamāṇā na ca ramate hariṇīva yūthamuktā ।। 

iti kusumadhanuḥśarāhatāṅgīm avirataniśvasitasphuratkapolām 
avanamitamukhīṃ hriyā sugātrāṃ ramaya sakhīṃ vacasāpi tāvad adya ।। 

athāvasitavacanāyāṃ tasyāṃ dūtyāṃ sa tasya vayasyo vihasyāvocat । avaśyam eva sphuṭitasahakāramañjarīko vasantasamayaḥ kokilayā saha yujyate । siddhās te manorathā iti । viṭa uvāca । sarvathā kṛtārtho asmi sakhi kathyatāṃ tāvat katamasmin pradeśe kasyāṃ vā velāyāṃ mayānupamā draṣṭavyeti । dūty uvāca । kiṃcid āsanne prasuptajane niśīthe yo asau bahiḥprākārasamīparohī nyagrodhas tam adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā ciram ātmānaṃ vinodayantī samabhigamanīyeti । viṭa uvāca । sakhi madvacanād evam anupamā vaktavyā ।

upari mamotpalam asitaṃ karṇād ādāya yat tvayā muktam ।
jīvitam iva tad dayitaṃ mlānam api na saṃtyajāmy etat ।। 

tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro vāmakakṣāvalambitaniśitakaravālaḥ saha tena suhṛdā pratyāsanne ardharātre samupagamya dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat । atha tam āgacchantam ālokya gṛhītasaviśeṣamaṇḍanānupamā cintayāmāsa । niyatam avatarann ayam anayā vaṭaśākhayānena mayūreṇa dṛṣṭaḥ । kadācid ayam imaṃ vṛttāntam āgatāya rājñe nivedayed iti । tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya ।

śikhine viṣasaṃpṛktam āhāram udakaṃ ca sā 
dadāv asvavaśībhūtā rāgeṇa ca bhayena ca ।। 

apetakaulīnabhayaḥ sukhāśayā vimohitaḥ puṇyasapatnabhūtayā 
anātmavān kiṃ na karoty asāṃprataṃ gatatrapo rāgaparāyaṇo janaḥ ।। 

sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa saha saṃgamam abhilaṣantyā jātaśaṅkayā mahyaṃ viṣaṃ dattaṃ । tad idam atra prāptakālam ।

etau strīpuṃsau jātarāgāndhabuddhī yāvad vādhūkyaṃ sāṃprataṃ nopayātaḥ 
dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye ।। 

iti vicintya sa mahātmā taṃ viṭam ājuhāva । mahātmann ihopaviśya matsaṃkathayā vinodyātmānaṃ yathābhipretam anuṣṭhāsyasīti । sa ca viṭaḥ kutūhalavaśād upagamya mayūrādhipatisamīpe samupaviveśa । sāpi ca rājñī kiṃcit tam ālokya sasādhvasā tūṣṇīm evāvatasthe । tato bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot ।

aho hāsyajyotsnāparicayamanojño mukhaśaśī salīlaprasthānaṃ stanayugalam ucchrāyi subhagam 
narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati ।। 

nirundhānā hastaṃ mama rahasi nīvīśithilinaṃ bhaviṣyaty evaṃ sā prathamataralajjānatamukhī 
iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati ।। 

āgacchet punar adya sā gurubhayāt tasyāḥ kuto abhyāgamaḥ śarvaryām athavāham eva cakitaṃ gacchāmi supte jane 
dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ ।। 

saṃkalpāt

prabhavaty anaṅgadahanas tāpas tato jāyate saṃtāpād aratiḥ smṛteḥ pramathanī smṛtyā vinā hrīḥ kutaḥ 
hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī ।। 

akṣāṇāṃ vaśam āgataḥ sukham iti vyāmohitaś cintayā kāmārtaḥ parayoṣite spṛhayati vrīḍāvihīno janaḥ 
śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ ।। 

iti paradārāsaṅgaṃ bahudoṣam avetya dhairyam ālambya ।
bhaginīsaṃjñāṃ kṛtvā tasmāt prājño nivarteta ।। 

tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ cāpareṣāṃ rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ narakam icchanty amedhasaḥ patitum ity aho mahad etad ajñānam । athāsau viṭas tena mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa uvāca ।

aho tvad enāṃ narakopavarṇanāṃ prakāmam ākarṇya muhur bhayaṃkarīm 
udarciṣaṃ nārakajātavedasaṃ vilokayāmīva samutthitadhvanim ।। 

tad adyārabhya rāgāndhajanacittāpahāriṇe 
namo astu paradārāya sugatidvārarodhine ।। 

śubhāśubhapathākhyānavyaktīkṛtaviniścayaḥ 
ācāryam iva paśyāmi bhavantam anuśāsakam ।। 

imāṃ ca rājamahiṣīm akhaṇḍitapativratām 
apetarāgatimiro manye ahaṃ bhaginīm iva ।। 

athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām avadhārya saṃvignamatir idam uvāca । mayā khalu mandabhāgyayā narakagāminyā kāmarāgavaśagayāsmai mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ kartavyam iti । tāṃ ca vipratisāravatīm ālokya bodhisattvo dhīrayāmāsa ।।

maitrīmantreṇa me nityaṃ śarīram abhimantritam 
naiva hālāhalenāpi viṣenāyāti vikriyām ।। 

devi mā sma gamaḥ śaṅkāṃ madapāyakṛtām iti 
na cāhaṃ kathayiṣyāmi kiṃcid īdṛṅ mahībhuje ।। 

athānupamā tadvacanam ākarṇya paraṃ paritoṣam upajagāma । so api ca viṭas taṃ mayūrādhipatim abhivādya vinivṛttaparadāravyasanas tenaiva nyagrodhena svanilayam agāt । atha prabhātasamaye brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim agāt । parasparakuśalavārttāṃ ca nṛpatimayūrādhipatī papracchatuḥ । athānyasminn ahani rājānaṃ śikhipatir evam uvāca ।

mama virahaviṣādadīnacittaṃ na pibati vāri phalaṃ na cāpi bhuṅkte 
jaladharasamaye api vītanṛttaṃ śikhikulam ākulatāṃ dhruvaṃ prayātam ।। 

iti naravara pālaya tvam enāṃ bhuvam akhilāṃ vijitendriyārivargaḥ 
aham api himavantam indugauraṃ tvadanumataḥ śikhipālanāya yāmi ।। 

iti tam abhidadhānam indranīlacchavigalam āyatacārubarhabhāram 
katham api gamanāya yūthanāthaṃ nagaravarād anumanyate sma rājā ।। 

nṛpatinātha samutsukacetasā purajanena ca tena vilokitaḥ 
abhajatāmbaram ambudasaṃvṛtaṃ śikhivaraḥ śikhināṃ hitakāmyayā ।। 

atha vilokya manoharam ambare śikhinam āyatabarhabharālasam 
amucad utsukatāṃ samupāgataṃ nayanavārikaṇān avarodhanam ।। 

tīvre manodhṛtibhidi priyaviprayoge rūḍhaṃ yad aśru matilocanasaṃnirodhe 
tan mūrtiman niyatam ādhihutāśatāpād duḥkhaṃ dravībhavati saṅgavato janasya ।। 

dṛṣṭvā tataś calakalāpaśirodharaṃ taṃ dūrān mayūravṛṣabhaṃ nabhasā vrajantam 
pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ ।। 

atha śikhini samete tatra bhūpālapārśvād guṇavati suhṛdīva prāptasarvābhilāṣe 
tuhinagirir udagraṃ prītim āviścakāra pravisṛtahimahāsaḥ śaṣparomodgamena ।। 

bodhisattvo api ca sametya tan mayūrayūthaṃ ciravirahaparyutsukaṃ pakṣābhyām āliṅgya samāśvāsayāmāsa । tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt paripālitā iti vicintya sugatibhavanadvāraprakāśini pradīpabhūte śīle bhavadbhir ādaraḥ karaṇīya iti ।

।। iti mayūrajātakam ।।

hastin

jānāti kṣāntiphalaṃ ya eva rāgādiśāntim anvicchan ।
kurute sa eva dhīraḥ praharaty api vairiṇi kṣāntim ।। 

tadyathānuśrūyate

vividhatarukusumagandhādhivāsitadigantarāle revāsalilakṣālitavipulāntarīyaśilātale pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe anyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī bodhisattvo gajayūthādhipatir babhūva ।

reje sa yūthapatir indumarīcigauro muktāvipāṇḍuradanaḥ pṛthupīnakumbhaḥ 
puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ ।। 

vātāhatāni kusumāni samutsṛjantaḥ kiñjalkareṇuparipiñjarakesarāṇi 
taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa ।। 

vihāya dūrāt kusumāni śākhināṃ hasatpalāśāni kuśeśayāni ca 
kapolayos tasya madāmbudigdhayoḥ śanair alīyanta mudā śilīmukhāḥ ।। 

nirantaraṃ pīnakapolaśobhitaṃ samantato vāsitadiṅmukhāntaram 
sa yūthabhartā pibataḥ śanair madaṃ na karṇatālair bhramarān avārayat ।। 

manoharam avicchinnaṃ prājyaṃ yācanakā iva 
jagṛhuḥ ṣaṭpadās tasmād dānaṃ dānapater iva ।। 

tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata । tac ca gajayūthaṃ samyak tena paripālyamānaṃ rājanvad iva rājyam anudivasam avardhata ।

tasya bhadrā subhadrā ca prakṛtyā bhadracetasaḥ 
dayite dayitakṣānter dve kareṇū babhūvatuḥ ।। 

atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt papāta । tac ca kamalam ādāya sa evam acintayat । bhadrāyāḥ subhadrāyāś ca me patnyor yā prathamam āgamiṣyati tasyai prasādam ahaṃ dāsyāmi ।

paribhramadbhṛṅgakulākulāntaraṃ sugandhikiñjalkavikīrṇakesaram 
idaṃ hasaccārupalāśasaṃcayaṃ mudā pradāsyāmi mahākuśeśayam ।। 

atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat । sāpi ca tad āghrāya sabahumānaṃ śirasi niveśayāmāsa । paścāc ca bhadrā samupagamya tat subhadrāyāḥ kumbhamadhyāvasthitam aravindam ālokya niyatam idam ambhoruham asyai sapatnyai mām avamanyānena yūthapatinā dattam iti vicintya parām īrṣyām āgamya taṃ dviradapatim apahāyānyatra vijahāra ।

sā yatra dṛṣṭam ahani dviradena tena dattaṃ sugandhi vikacaṃ kamalaṃ sapatnyai 
tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi ।। 

asadvikalpanāhutyā ko nāma samanā janaḥ 
īrṣyāvahniśikhām iddhām ātmadāhāya vardhayet ।। 

te sukhaṃ śerate dhīrā nāmārgeṇa prayānti te 
na manogṛham adhyāste yeṣām īrṣyābhujaṅgamī ।। 

atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ kusumāny ānīyārcayāmāsa ।

kṣiptābhir ūrdhvam atha vāśitayā sa bhāsvāṃs tābhir muniḥ kumudapaṅktibhir ābabhāse 
udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ ।। 

atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ tenāham asya gandhahastino vadhāya rājamahiṣī syām iti vicintyātmānaṃ mumoca । tasyāś ca śarīrabhāraparibhagnataruśākhāyāḥ patanaśabdam ākarṇya ।

utpetuḥ pracalitacandrakā mayūrāḥ śārdūlo dṛśam udamīlayat prasuptaḥ 
saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva ।। 

sā ca kālaṃ kṛtvānyatarasya rājño jātismarā duhitā babhūva । kiṃcidudbhidyamānastanamukulāṃ ca tāṃ trivalīsopānamālādhirohaṇajātakhedeneva navayauvanaśilpinā samanmatham upacīyamānaśarīralāvaṇyāṃ prārabdhalajjāhasitavilāsām alikulaśyāmakeśapāśāṃ kanakacchedāvadātāṃ śriyam iva mūrtimatīṃ pitā kasmaicid eva nṛpataye prāyacchat । sā ca taṃ rājānam ananyastrīsadṛśair abalāguṇair apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā jvaritām ivātmānaṃ darśayāmāsa । yadā ca bhiṣagbhiś cikitsyamānāpi tathaiva jvaracchadmanā pariceṣṭate sma tadā tasyā bhartā bhṛśam aratim ājagāma । sā cainam uvāca ।

naiṣa jvaro me haricandanena jīmūtaśītena na mārutena 
prayāti śāntiṃ sphaṭikāmalena na cāṃśujālena niśākarasya ।। 

vindhyācale asti dviradādhirājaḥ śvetāmbudābho guruṣaḍviṣāṇaḥ 
mṛṇālaśukleṣu mahatsu tasya danteṣu santi kṣitipāla muktāḥ ।। 

lipyeta tābhir yadi me śarīraṃ piṣṭābhir ambhaḥkaṇanirmalābhiḥ 
taddantaśayyā yadi me kriyeta dāhajvarasyāsya tataḥ śamaḥ syāt ।। 

atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī gandhahastīti niścayam upetya vyādham āhūyāvocat ।asti vindhyācale ṣaḍdanto gandhahastī । yadi tasya dantān āneṣyasi tato ahaṃ bhavantaṃ mahatārthena yojayiṣyāmīti । vyādha uvāca । yathā śakṣyāmi tathā kariṣyāmīti । devy uvāca । aham upāyaṃ jānāmi yathāsau gandhahastī viśrambham āyātīti ।

dṛṣṭvā pravrajitaṃ śāntaṃ kāṣāyāmbaradhāriṇam 
suśiṣya iva medhāvī praṇamyārcayati dvipaḥ ।। 

paridhāya tataḥ samyak kāṣāye vāsasī tvayā 
āhantavyaḥ śareṇāsau viṣadigdhena marmaṇi ।। 

sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam agamat । atha tam acalavanāntare saṃcarantam ālokya tad gajayūthaṃ sāśaṅkam ibhādhipataye nivedayāmāsa ।

kāṣāyavasanaḥ ko api sphuliṅgakapilekṣaṇaḥ 
lohastambhavapuḥ sattvāṃs trāsayann iva lakṣyate ।। 

bodhisattva uvāca । na khalu kāṣāyavāsaḥ śaṅkanīyam । paśyantu bhavantaḥ ।

apatrapā śāntipathasya sūcakaṃ dhvajo munīnāṃ madabhaṅgakāraṇam 
kaṣāyaraktaṃ yadi dehabhūṣaṇaṃ janasya viśrambhanimittam ambaram ।। 

atha tasya yūthasya nātidūre avasthitaḥ sa vyādhas taruṇātmānam āvṛtya dhanur āropayāmāsa ।

taṃ saṃdadhānam ibharājavināśanāya jyāyāṃ śaraṃ śitaphalaṃ tucisāramayyām 
śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ ।। 

madamukulitanetraṃ karṇavinyastahastaṃ viṭapini nikaṣantaṃ dānadigdhaṃ kapolam 
viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna ।। 

atha nipatitakārmukottarīyaṃ dviradagaṇena ruṣānugamyamānam 
gajapatir upagūḍhavān mṛgāriṃ sutam iva taṃ parisāntvayan bhayārtam ।। 

kva ripur ayam aho kṛtāpakāro dviradapateḥ karuṇā kva cedṛśīyam 
kṣitidharagahanāntadevatānāṃ dhruvam iti cetasi vismayo babhūva ।। 

niśitaśaravibhinne tatra mātaṅganāthe srutarudhiralavāṅkaṃ dhūnayaty āsyam īṣat 
tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān ।। 

tam ujjahārātha śaraṃ gṛhītvā kareṇa kiṃcinnatapuṣkareṇa 
balāt subhadrā kariṇaḥ kareṇuḥ kopaṃ pateḥ kṣāntir iva sphurantam ।। 

viṣādinī tasya gajādhipasya bāṇavraṇaṃ śoṇitaleśadigdham 
vicchinnamuktāguṇasaṃnibhena siṣeca sā puṣkaraśīkareṇa ।। 

vigāhamānaḥ salilaṃ pipāsayā madena ko me surabhīkariṣyati 
iti sphuṭāvartataraṅganisvanā bhṛśaṃ vicukrośa śuceva narmadā ।। 

tavādya kaccid viśikhakṣatodbhavā tanutvam āyāti gajendra vedanā 
iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ ।। 

visārikālāgurudhūmadhūsarair vilolavidyudvalayāṅkitodaraiḥ 
ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ ।। 

prasannarevājalasaṅgaśītalaḥ praphullanānākusumādhivāsitaḥ 
samāgato bandhur iva dvipādhipaṃ śareṇa viddhaṃ vyajati sma mārutaḥ ।। 

atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti vicintya satyādhiṣṭhānam iti cakāra ।।

apakāriṇy api prema yathāsmin mṛgalubdhake 
tathānenādya satyena kṣayam āyātu me viṣam ।। 

atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt । taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam ākhyāyābhyuvāca ।

dantārthaṃ dantināṃ nātha krūreṇākrūramānasa 
āhato asi hatadveṣa mayāpātreṇa pattriṇā ।। 

iti śrutvā vacas tasya vyādhasya dviradādhipaḥ 
uccakhāna viṣāṇāni kareṇādāya nirvyathaḥ ।। 

babhāra sa karas tasya nibaddharudhirasrutiḥ 
saktabandhūkamālāyāḥ puṇḍarīkasrajaḥ śriyam ।। 

tenaiva satyavākyena tasya nāthasya dantinām 
utpedire kṣaṇād dantāḥ śaṅkhacchedārjunāḥ punaḥ ।। 

atha punāradanodbhavavismitaḥ karipateḥ sitavāridharatviṣaḥ 
sa radanān upagṛhya vanāntarān mṛgaripuḥ kṣitipālagṛhaṃ yayau ।। 

atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa । sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam anyajanmānubhūtaṃ patye nivedya bāṣpasalilavyāptanayanotpalā tat tad vilalāpa ।

aho dhig īrṣyāṃ guṇapakṣaghātinīṃ yayā mayā mohitamandacittayā 
vane vasaṃs tāpasaśāntamānasaḥ sa yūthabhartā gamito yamakṣayam ।। 

mahātmanā yena cirāya pālitaṃ na śakyate smānyagajaiḥ prabādhitum 
samākulaṃ tena vinādya dantinā kathaṃ nu tan nāgakulaṃ bhaviṣyati ।। 

nirantaraṃ yasya madaṃ pipāsavaḥ paribhramanti sma muhuḥ kapolayoḥ 
samākulās tena vinādya ṣaṭpadāś cirād upaiṣyanti mṛṇālinīvanam ।। 

abhūn muhus tasya gajādhipasya yaḥ kapolakāṣeṇa parisphurattvacaḥ 
cirāya taṃ tanmadaleśavāsitaṃ dhruvaṃ subhadrā na jahāti śākhinam ।। 

samudravelāraśanāvibhūṣite samucchvasatkomalaśādvalāṃśuke 
dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me ।। 

atha tāṃ rājñīṃ tathā vilāpaparāṃ sa vyādho dhīrayāmāsa । mā devi śokaṃ kārṣīḥ । satyādhiṣṭhānamāhātmyena sa mahātmā punarudbhūtamanoharamahāviṣāṇaḥ samapagataśaraviṣavegaḥ sattvopakārāya prāṇān bibhrat karoty eva tasya mahato gajayūthasyādhipatyam iti ।।

atha vacanam idaṃ niśamya tasmān nṛpamahiṣī pramanāḥ punar babhūva 
kṣitipatir api vismayaṃ jagāma dviradapateḥ karuṇāṃ muhur vicintya ।। 

tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām api śaktau kṣamanta eva mahātmāna ity avadhārya kṣamāyām ādaraḥ karaṇīya iti ।।

।। hastijātakaṃ navamam ।।

candra

apahṛtadaṃṣṭra ivāhiḥkṣāmyati śaktyā vinā saroṣo api ।
sati sāmarthye nojjhati yaḥ kṣāntiṃ sa kṣamī jñeyaḥ ।। 

tadyathānuśrūyate parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo dakṣiṇāpathādhipatiḥ kaliṅgarājo nāma rājā babhūva ।

bhujavīryaparājitaṃ jitāreḥ paradeśaṃ balino balāni yasya 
abhisasrur udīrṇatuṅgavṛddheḥ salilānīva taṭāntam amburāśeḥ ।। 

aparasparaḍiṇḍimaiḥ svanadbhiḥ kariṇo yasya vitanyamānakopāḥ 
vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ ।। 

tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir amātyo babhūva । sa ca rājā kulasaṃtativicchedabhīruḥ kadācid anekān devatāviśeṣāṃs tanayārtham upayācate sma । tataḥ khaṇḍadhāras taṃ rājānam uvāca । praviśatu devo antaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti । tatheti ca rājābhidhāyāntaḥpuraṃ praviśya viṣayaparāyaṇo babhūva । khaṇḍadhāro api ca svanāmāṅkaṃ sarvaparicchedajātaṃ rājyam anuśaśāsa । kaliṅgarājo api ca vividhanṛttagītāvalokanaśravaṇāpahṛtahṛdayaḥ surapatir ivāpsarogaṇaparivṛto avarodhanajanamadhyagato vijahāra ।

manoharāv ārdramadhūkapāṇḍū samudgirantāv iva kāntim indoḥ 
kasyāścid ādarśanibaddhadṛṣṭeḥ sapattralekhāv akarot kapolau ।। 

apaśyad anyāṃ stimitāyatākṣīṃ smitena kiṃciccalitādharāgrām 
navotpalāvasthitam utpalena tirodadhānāṃ cakitaṃ dvirepham ।। 

parāṅmukhīṃ kāṃcid adhiṣṭhitāsanāṃ manoharālekhyapaṭāvalokinīm 
upetya niḥśabdapadaṃ sa bhūpatiś cakāra hastadvayasaṃvṛtekṣaṇām ।। 

vidhunvatīṃ pāṇim alaṃ mayeti bhiyāsvanām asphuritābhidhānām 
stanau dukūlena tirodadhānāṃ jagrāha dūtīm api vepitāṅgīm ।। 

tvam eva me bhāvini jīvitaṃ paraṃ nidhehi dṛṣṭiṃ mayi valguhāsini 
iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām ।। 

kiṃciccalanmukharanūpurabhūṣaṇena pādena kuṭṭimatalaṃ likhatīṃ salīlam 
karṇe jagāda kim api pramadāṃ hasantīṃ lakṣyīkṛto anyavanitānayaneṣupātaiḥ ।। 

atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ ।।

parihāsakālacalitonnatabhruvaḥ smitacandrikāparigatānanendavaḥ 
trivalīvijihmatanuromarājayo na mano haranti vada kasya yoṣitaḥ ।। 

sphuritaprakāśadaśanāvalīrucaḥ paritaḥ kṣarantya iva kāntim aindavīm 
na haranti kaṃ nu lavalīsugandhayaḥ pramadājanasya madamaṇḍanā giraḥ ।। 

vadanendavaḥ śravaṇaruddhadṛṣṭayaḥ parapuṣṭakaṇṭharucayaḥ śiroruhāḥ 
pariṇāmitālaphalasaṃnibhāḥ stanā na manoharaṃ kim iva nāma yoṣitām ।। 

na gatās ta eva laghutāṃ jagattraye sukhinas ta eva sudhiyas ta eva ca 
bahudoṣasarpanicitāni saṃśritā na vilāsinīviṣalatāvanāni ye ।। 

atha kāle gacchati devy āpannasattvā babhūva ।

tasyā guṇanidhau vṛddhiṃ yāte garbhe dine dine 
agrayoḥ saṃbhṛtakṣīrau jagmatuḥ śyāmatāṃ stanau ।। 

jānunor upari nyasya pāṇī pallavakomalau 
dṛṣṭvā bhartāram uttasthau sā kathaṃcid ivāsanāt ।। 

adya prasavinī syān nu śvo veti sakutūhalaḥ 
putrārthī bhūpatiḥ snigdhaṃ tām apaśyat punaḥ punaḥ ।। 

atha viśuddhe ahani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram akhilabhuvanālaṃkārabhūtaṃ tanayam asūta ।

śarīraprabhayā cāndrīṃ sa jahāra yataḥ prabhām 
tasyākāri tato nāma candra ity eva bandhubhiḥ ।। 

anyāsām api triṃśanmātrāṇāṃ rājñīnāṃ tanayā jajñire । athāṣṭavarṣadeśīyāṃś candreṇa kumāreṇa saha kumārān kṣatravidyāgrahaṇāya kasmaicid gurave nivedayāmāsa । sarvāṃś ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ kumāro atiśiṣye ।

jāyante guṇabāndhavāḥ sumatayaḥ ślāghyaṃ garimṇāṃ padaṃ rūḍhaṃ lāghavadoṣa eva mahatāṃ keṣāṃcid ā janmanaḥ 
dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate ।। 

samānā nīlatā satyaṃ śikhicandrendranīlayoḥ 
sā tu ratnagatā ślāghyā kalyāṇaṃ hi sadāśrayaḥ ।। 

vidyante na guṇāḥ puṃsi kvacid ākṛtimaty api 
indranīlākṛtiṃ kāco vahann api na tadguṇaḥ ।। 

atha sa rājā bodhisattvaṃ yauvarājye abhiṣicya tebhyo api ca kumārebhyaḥ kiṃcid deśam adāt । atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni dṛṣṭvovāca । sarvathā nāmamātreṇāsmatpitā rājā khaṇḍadhāra evātrādhipatir iti । kumārā ūcuḥ । nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu lekhayāmaḥ । tatheti ca pratipanne candreṇa prathamaṃ candranāmāropya paścād ātmīyāni nāmāni te lekhayāmāsuḥ । tac ca tathā nirvṛttaṃ vijñāya khaṇḍadhāraḥ paraṃ kopam āgamya brāhmaṇān saṃnipātya rahasy avocat । apahṛtam anena me rājaputreṇādhipatyam । tad idam atra prāptakālaṃ kenacid upāṃśunā candraḥ prāṇair viyojanīya iti । paśyantu bhavantaḥ ।

laghīyaḥ prājyaṃ vā phalam abhimataṃ prāptumanasā nirīheṇa sthātuṃ kṣaṇam api na yuktaṃ matimatā 
kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi ।। 

brāhmaṇā ūcuḥ । tvam evopāyam atra vastuni śakto adhigantum iti । khaṇḍadhāra uvāca । yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir vaktavyaṃ deva khaṇḍadhāraḥ svapnaphalābhijñaḥ । sa eṣa praṣṭavya iti । tatheti ca brāhmaṇāḥ pratipedire । atha kadācit sa rājā svapnadarśanodvignahṛdayas tebhyo brāhmaṇebhyaḥ svapnaṃ nivedayāmāsa । brāhmaṇaiś ca khaṇḍadhāraḥ svapnādhyāyavedīti nirdiṣṭaḥ । tataḥ sa rājā khaṇḍadhāram āhūya svapnam iti nivedayāmāsa ।

svapne kilādya puram etad aśeṣam antrair āveṣṭitaṃ parividhūsaradīnalokam 
baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām ।। 

tad asya tāvat svapnasya guravaḥ phalam ākhyātum arhantīti । khaṇḍadhāra uvāca । deva kaṣṭaḥ khalu svapnasya vipāko dṛśyate ।

rājyād vā mahato bhraṃśaṃ svapnas tat sūcayaty ayam 
māsadvayena gantavyaṃ diṣṭāntam athavā tvayā ।। 

śrutvā vacas tasya sa bhūmipālo viprasya viproṣitakāntiśobhaḥ 
martavyam ity āgatasādhvasatvān nodyānabhūmau na gṛhe abhireme ।। 

vicintyamānaṃ maraṇaṃ prakṛtyā karoti dūre api manoviṣādam 
samutphaṇāśīviṣadurnirīkṣyaṃ śarīriṇāṃ kiṃ punar atyupoḍham ।। 

atha sa rājā khaṇḍadhāram uvāca । bhavet punaḥ kaścid upāyo yenāhaṃ rājyaparibhraṃśaṃ na prāpnuyām akālamaraṇaṃ veti । khaṇḍadhāra uvāca । tena khalu devaḥ śrotum arhaty upāyam iti । saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ prāṇinaḥ ।

tallohitasya śukatuṇḍavilohitasya pūrṇāṃ vitānabhuvi puṣkariṇīṃ viśālām 
bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā ।। 

atha sa rājā punar api me jīvataḥ putrā guṇavattarā bhaviṣyantīti vicintya tān kumārān nigaḍabaddhān ānīya khaṇḍadhāram uvāca । prārabhyatām ādhvaraṃ karmeti ।

tataḥ kumāreṣu bhṛśaṃ viṣādiṣu pravartite karmaṇi sāptatantave 
mahībhujo jyeṣṭhasutād vinākulaḥ sa mantridhūrto nijagāda pārthivam ।। 

nṛcandra candraḥ sa bhavaccharīrajo balāvalipto yadi nāgamiṣyati 
tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase ।। 

rājovāca । gurujanabhaktaḥ khalu candraḥ kumāras tan na mamājñāṃ laṅghayiṣyati । dūtam asmai praheṣyāmīti । tatheti ca pratipanne khaṇḍadhāreṇa sa rājā dūtam āhūyovāca । gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti । tatheti sa ca dūtaḥ parigṛhītarājaśāsano bodhisattvasakāśam ājagāma । sa ca mahātmā saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa । pratīhāranivedito abhyanujñātapraveśaś ca dūtaḥ pratatabāṣpakaṇavarṣiṇā mukhena praṇamya candraṃ katham api tam anekasattvavināśāyopacaritam adhvaravṛttāntam ākhyāya tāṃ rājājñāṃ nivedayāmāsa । tato bodhisattvaṃ suhṛdo bāndhavāś caivam ūcuḥ । sarvam idaṃ tava nāśāya durātmanaḥ khaṇḍadhārasya cchandaviceṣṭitam । mahādhūrtasya yater iva śāntā ca śarīrakriyā rākṣasasyeva cāśuddham antaḥkaraṇam । aho durātmanāṃ caritāni sarvathā ।

praśāntaveṣe api virūkṣamānase na durjane viśvasanīyam aṇv api 
bako hi tiṣṭhann api niścalas taṭe parisphurantīṃ śapharīṃ na hanti kim ।। 

upanayati viṣādaṃ dhairyam apy āśritānāṃ janayati parimohaṃ tāpam antar vidhatte 
ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya ।। 

tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ baddhvānayāmaḥ paretanāthavaśaṃ vā prāpayāma iti । bodhisattva uvāca । satyaṃ mamāpi khaṇḍadhāraṃ prati kiṃcid abhyutthitaḥ kopa āsīt । sa tu me hutavaha iva saliladhārayā kṣamayopaśāntiṃ nītaḥ । yadi cāsmatprāṇair guravaś cirajīvino bhavanti nanu kṛtārthā vayam iti tad alam atrabhavatāṃ khaṇḍadhāraṃ prati kopena yāsyāmy evāham । atha sa dūto vismayād ity avocat । aho mahad āścaryaṃ sarvathā kumāraḥ paramārthakṣamī । kutaḥ ।

uttiṣṭhantaṃ yasya vairikṣayāya krodhavyālaṃ kṣāntividyā ruṇaddhi 
śreyaḥprāpto baddhaśuddhāśayānāṃ labdhālokaḥ so agraṇīḥ kṣāntibhājām ।। 

atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ pitaram āgamya covāca ।

tyakto asmi yadi tātena svajīvitagaveṣiṇā 
mama deham imaṃ yajñapaśutām upakalpaya ।। 

mayā tyakto asi putreti bruvāṇasya mahīpateḥ 
candrasyopari duḥkhena nipetur bāṣpabindavaḥ ।। 

yadā ciram api sthitvā gantavyaṃ mṛtyugocaram 
tadā paravināśena ko vāñched āyuṣaḥ sthitim ।। 

atha khaṇḍadhāras tān ṛtvija uvāca । śṛṇvantūpādhyāyāḥ prathamāhutau pātyamānāyāṃ candraḥ kumāraḥ prāg ānaddhavyaḥ paścād ime kumārā iti ।

iti bruvāṇam udgrīvāḥ khaṇḍadhāraṃ vyalokayan 
kumārāḥ sukumārāṅgāḥ śārdūlaṃ hariṇā iva ।। 

atha te kumārāḥ kṛtāñjalayo bodhisattvam iti vijñāpayāmāsuḥ ।

tvayi sthite bhrātari lokavatsale mahātmani jyāyasi tuṅgacetasi 
paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ ।। 

atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ samādhim ālalambe ।

samādhinā tasya viśuddhacetasaḥ samāhatānām ca samāhitātmanaḥ 
bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ ।। 

nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake ।

udiyāya payoguruḥ payodaḥ pidadhad dyāṃ śitikaṇṭhakaṇṭhanīlaḥ 
sphuritaprabhayā taḍidbhṛkuṭyā kupito rākṣasavaj jagarja coccaiḥ ।। 

khagamuktavibhagnapādapāni dhvanimanti pracalacchilātalāni 
śikharāṇi nipātayan girīṇāṃ pravavau vahnisakhaḥ pracaṇḍavegaḥ ।। 

pramumoca tato ghanāghanaṃ tad ghanajālaṃ ghanam aśmanāṃ samūham 
bhṛśam ākulacetasāṃ dvijānāṃ makhamadhye praṇavadhvaniḥ śaśāma ।। 

paripāṭalayan payodharāṇām udarāṇi prabhayā payogurūṇi 
drutam astam iyāya pārthivasya vyasanaṃ draṣṭum aśaknuvann ivārkaḥ ।। 

kupitair iva śātakumbhakumbhāḥ kratubhūmau nihitāḥ pratāḍyamānāḥ 
upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ ।। 

praśaśāma bhayād ivādhvarāgniḥ paritaḥ prasphuritākulasphuliṅgaḥ 
galitaślathapāṇḍudhūmajālo gaganād aśmabhir āhataḥ patadbhiḥ ।। 

kariṇāṃ gurulohakośabaddhā radanāḥ śliṣṭamṛdas taṭābhighātāt 
upalābhihatāḥ parikvaṇanto mumucuḥ prasphuritatviṣaḥ sphuliṅgān ।। 

nipapāta śikhī nivāsayaṣṭeḥ kṛkavākur virasaṃ rarāsa bhītaḥ 
upalābhihatāś ca lolanetrā viviśuś chekamṛgā gṛhodarāṇi ।। 

śiśiraṃ jaladānilaṃ pipāsuḥ pṛthuvalmīkavinirgatārdhabhogaḥ 
phaṇam āśu saphūtkṛtaṃ vitanya praviveśāśmabhir āhato bhujaṅgaḥ ।। 

parihṛtya tu bodhisattvam ārāt sakumāraṃ nipatatsu vegavatsu 
upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe ।। 

sacivasya mahīpateś ca yātos taḍiduddyotavibhāvite ardhamārge 
aśaniḥ śirasī bibheda bhedacyutamastiṣkalavopadigdhakeśe ।। 

mṛtam aśrumatī janān niśamya kṣitipālaṃ kṣitipālapūjitājñam 
mṛducittatayātiduḥkhabhārāt sahasā jīvitam utsasarja devī ।। 

atha bhītajanojjhitāntarālaṃ bhavanaṃ bhūmipateḥ sphuṭatkapāṭam 
upalābhihataṃ papāta sadyaḥ kanakastambhavibhaṅgajātanādam ।। 

mṛtau bhavetām atha kiṃ nu jīvitau śaṭhāśayau pārthivakhaṇḍadhārakau 
iti sphuradbhiḥ paritaḥ payodharā ruṣeva vidyunnayanair vyalokayan ।। 

atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā iti vicintya tān bhrātṝn uvāca ।

māṃ putravṛkṣaṃ saṃvṛddhyai sā siktvā snehavāriṇā 
anavāptaphalā mattaḥ kva yātā jananī mama ।। 

pṛthivīṃ pṛthivīpālaḥ pālayitvā pitā mama 
kva yātaḥ khaṇḍadhāreṇa saha khaṇḍitadharmaṇā ।। 

smaraṇīyavibhūtīdaṃ patitastambhatoraṇam 
śocantīva guroḥ sadma vicyutāḥ śālabhañjikāḥ ।। 

imā viṣamasaṃpātasphuṭitā galiteṣṭakāḥ 
ātmānam iva śocanti dhūsarāś citrabhittayaḥ ।। 

kiṃ nu saṃgītaśāleyam uta vāsagṛhaṃ bhavet 
kṛcchrād ity anumīyante bhāgā bhagnasya veśmanaḥ ।। 

āsīd iha gṛhaṃ sthāne śrīmat tasya mahīpateḥ 
ity utsuko janaḥ śokād anyebhyaḥ kathayiṣyati ।। 

niḥśrīkam upalāghātaparetaśukakokilam 
idaṃ ca bhavanodyānaṃ dhyāyatīva mahīpateḥ ।। 

aniṣṭhitasukhāśānāṃ vipattiṃ pratipālayan 
itiśabdaḥ samāptyarthaḥ sotkaṇṭha iva tiṣṭhati ।। 

puṃsām acchinnakṛtyānāṃ kariṣyati karoti ca 
cakāra ca samāptyartham itiśabdam anityatā ।। 

sthitāyāṃ mayy api vyoma nityam ity abhidhīyate 
ity ūrdhvam iva paśyantī krodhāt tiṣṭhaty anityatā ।। 

aparādhīnavṛttitvād upalabdhamanaḥśamāḥ 
apāstabāndhavasnehā niḥsaṅgāḥ sukham āsate ।। 

saṃkalpād viṣayābhilāṣiṇi jane tṛṣṇā karoty āspadaṃ tṛṣṇābaddhamanā nikāramalinaṃ badhnāti sevāñjalim 
sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate ।। 

kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan 
duḥkhasyāsya bhavānubandhajananī hetuḥ śaṭhā jālinī te atyantaṃ sukhino manaḥsu nihitā yaiḥ samyag alpecchatā ।। 

tato ahaṃ rājyam utsṛjya bahuvyasanakaṇṭakam 
śāntyai śāntipathasthānaṃ gamiṣyāmi tapovanam ।। 

athābhiṣicyānujam āhitakriyaṃ dvijātibhir bhrātaram udyatāśiṣam 
vihāya lakṣmīṃ tapaso vivṛddhaye vanāya vavrāja sa dhīramānasaḥ ।। 

tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya śreyogaveṣibhiḥ kṣāntibalair bhavitavyam iti ।।

।। candrajātakaṃ daśamam ।।

mṛga

na vinā vīryāt tanv api phalam īpsitam āpyate jagadbhūtyai ।
iti khedam agaṇayitvā vyāyacchante mahābhāgāḥ ।। 

tadyathānuśrūyate kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte anyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir babhūva । tena ca mahātmanā rājyam iva sadvṛttena narapatinānupālyamānaṃ hariṇayūtham akutobhayaṃ mahatīṃ vṛddhim agamat ।

hariṇaṃ harakaṇṭhanīlapṛṣṭhaṃ harisattvaṃ haritaṃ tṛṇaṃ daśantam 
sadasatpathavedinaṃ mṛgās te tam upādhyāyam ivānvaguḥ suśiṣyāḥ ।। 

atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham ājagāma । sa ca rājā gṛhītadhanvā turagavarādhirohī sainyaparivṛtas tad vanam āgamya dūrāt taṃ mṛgayūtham ālokayāmāsa ।

vihāya romanthanam unmukhasthiraḥ sa kṛṣṇasāraḥ śarapātaśaṅkitān 
mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram ।। 

vilokya saṃbhūtakhalīnanisvanaṃ jighāṃsu tat sainyam adhijyakārmukam 
mṛgaiḥ parīto bhayaloladṛṣṭibhiḥ sa yūthabhartedam acintayad dhruvam ।। 

mahīpatiḥ pāti sukhaṃ sukhārthinīṃ prajām anutpannabhayāṃ śubhāśrayāt 
acintayitvātmagataṃ pariśramaṃ sa rakṣitā yo vyasane api rakṣati ।। 

amūn bhayabhrāntavilolalocanān parisravacchoṇitasiktabhūtalān 
mṛgān purastāt patataḥ sphurattanūn vilokayiṣyāmi kathaṃ śarāhatān ।। 

mṛgāṃs tad enān mṛgayāvinodino na yāvad āghnanti śitaiḥ śilīmukhaiḥ 
balena tāvad bhayalolacakṣuṣāṃ prayatnam eṣāṃ karavāṇi rakṣaṇe ।। 

idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti samantato avalokyācintayat । bhavatu labdha upāyaḥ । imāṃ girisaritam ullaṅghya svasti mṛgebhyaḥ syād iti tarkayāmi । na caikena krameṇaite hariṇāḥ śakyanta etāṃ śīghrasalilavāhinīṃ samudrapatnīṃ ullaṅghitum iti । tad idam atra prāptam asyāḥ sarito madhyāvasthitasya mama pṛṣṭhe kramaṃ dattvā sukham ete mṛgā yāsyantīti vicintya kvacit taṭataruśikhāpraskhalitasalilāyāḥ paribhramadāvartamadhyabhrāntaviśīrṇaphenasaṅghāyās tasyāḥ kṣitidharasarito madhyam avagāhya sthirayitvātmānaṃ sa mahātmā tān mṛgān uvāca ।

pariplutya taṭād asmād dattvā pṛṣṭhe kramaṃ mama 
yāta yātabhayāḥ śīghraṃ svayūthyāḥ saṃkaṭād itaḥ ।। 

śarīraṃ viśarārutvād dharmābhāvāc ca phalgu me 
yuṣmannirvāhaṇāt sāraṃ lapsyate sucirād idam ।। 

paropakāravimukho yadā kāyaḥ kalis tadā 
yadā tv anyaddhitālambī kāyaratnam idaṃ tadā ।। 

paripātum ahaṃ bhayāt samartho yadi yuṣmān nṛpasainikānubaddhān 
saphalo adya bhavet tataḥ pṛthivyāṃ mama yūthādhipatitvaśabda eṣaḥ ।। 

āgamyatāṃ tad adhunā nanu tāvad eva yuṣmāsu yāvad iṣavo na patanti śātāḥ 
pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt ।। 

atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ kūlam upagantum ārebhire ।

yathā yathā tasya bhṛśaṃ nipetuḥ pṛṣṭhe mṛgās trāsavilolanetrāḥ 
tathā tathāsau mṛgayūthabhartā khurān sthiratvaṃ prasabhaṃ nināya ।। 

rudhiram atha mṛgāṇāṃ patyur utkhātamāṃsāt khurapuṭaparibhinnāt tasya cakṣāra pṛṣṭhāt 
mṛgakulam acalāntaṃ gacchad ālokya cārāt sa rujam agaṇayitvā prītim evālalambe ।। 

paripālitasattvānām upāyena balena vā 
ruṇaddhi mahatāṃ duḥkhaṃ antaḥprītiparamparā ।। 

atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya vismayam āgamya śarāsaneṣu śarān saṃdadhānaṃ senājanam uvāca । yaḥ khalu kaścin mṛgam āhanyāt so asmaddrohīti ।

athāvavādam ākarṇya sa janas tasya bhūpateḥ 
bāṇaviśleṣiṇaḥ sadyaś cakāra dhanuṣo guṇān ।। 

bodhisattvo api ca kiṃ nu nistīrṇāḥ sarve mṛgāḥ syur na veti paścād ālokayann apaśyad ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ karuṇām ālalambe ।

jahīhi śaṅkāṃ na hi bodhisattvo bhavantam utsrakṣyati bālam ekam 
dvirephaśabdair iti puṣpavanta āśvāsayāmāsur iva drumās tam ।। 

atha yūthapatiḥ pratyuttīrya tasmāt salilāt taṃ mṛgaśāvakam uvāca ।

aṅgādhiruhya matpṛṣṭhaṃ vimuñca maraṇavyathām 
bhavantaṃ saritaḥ pāraṃ neṣyāmy aham itas taṭāt ।। 

uddhartuṃ vīryam ārabdhaṃ yena lokaṃ bhavārṇavāt 
sa tvāṃ nottārayiṣyāmi katham ekaṃ nadījalāt ।। 

atha tenādhirūḍho asau mṛgaśāvena vīryavān 
jagāhe karuṇālambī saritaṃ vīcimālinīm ।। 

amūni pṛṣṭhe tava vikṣatāni rujaṃ na gāḍhāṃ janayanti kaccit 
iti bruvāṇeva samuttarantaṃ parāmṛśat tam sarid ūrmihastaiḥ ।। 

atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā saṃyojayāmāsa ।

kṛtvātha jānunī bhūmau mṛgaśāvaḥ pipāsitaḥ 
jagrāha tvaritaṃ mātuḥ saṃbhūtaprasrutī stanau ।। 

sā cainaṃ parivṛttāsyā stanyapānacalānanam 
ālileha muhuḥ snehāj jihvayā calitāgrayā ।। 

atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ ।

kathaṃcid anviṣya khurāṅkaśādvalāṃ śanair mṛgāṇāṃ padavīṃ samākulaḥ 
niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ ।। 

imāṃ daśāṃ nirghṛṇayādya vatsa satyā jananyāpi mayāsi nītaḥ 
iti kṣatāṅgaṃ karuṇānutāpād bhṛśaṃ rurodeva tam īkṣamāṇā ।। 

sa ca rājā tāṃ saritam uttīrya saparijanas turagād avatīrya vismitamanās taṃ mahātmānam upasasāda । sa yūthādhipatī rājānam ālokyābravīt ।

abhyutthānārham ālokya yat tvāṃ nāhaṃ samutthitaḥ 
nādākṣiṇyaṃ tad etan me śrameṇāsmy avasāditaḥ ।। 

atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca ।

nirvrīḍaiḥ param upahantum udyatāstrair bhogecchātimiraniruddhabuddhinetraiḥ 
dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ ।। 

bibharti bhṛtyān nṛpa ātmarakṣaṇaṃ vidhitsur āyodhanakālanirbhayān 
svayūtharakṣāpaṭunā tu sarvathā nayena te bhūmibhujāṃ jito nayaḥ ।। 

citraṃ kim atra bahavo yadi bhūmipālaṃ bhṛtyā raṇāntaragataṃ paripālayanti 
ekena nāma hariṇā bahavas tvayāmī yat pālitāḥ khalu tad adbhutam etad atra ।। 

bahuguṇakaruṇānvitā taveyaṃ guṇavikalāṃ karuṇāviyogalaghvīm 
hariṇa hariṇatā viśeṣalābhād avahasatīva manuṣyatāṃ mamaitām ।। 

ity abhisaṃrādhya sa rājā yūthapatim apṛcchat । kīdṛśaṃ punar anena paropakārapaṭunā vīryeṇa bhavān padam abhilaṣati । bodhisattva uvāca ।śrūyatāṃ mahārāja ।

buddhatvam adhigantuṃ me vīryaṃ vīryavatāṃ vara 
yathāśakti mṛgatve api satīdaṃ nāvasīdati ।। 

yathā mayāmī hariṇā bhayākulāḥ pratāritā bhīmarayān nadījalāt 
tathā bahukleśasamākulaṃ jagat pratārayeyaṃ bhavaduḥkhatoyadheḥ ।। 

na ca mahārāja śakyate vīryaparāṅmukhena balavatāpy abhilaṣitaṃ padam abhigantum । paśya ।

ālasyāt sasahāyo api na gacchaty udayaṃ janaḥ 
hastāgrāt skhalito bhūmau toyārdra iva kandukaḥ ।। 

api ca ।

vipaścitāpy alasadhiyā sukhāśrayaṃ na śakyate padam abhigantum ucchritam 
avāhitaṃ vahanam aritradhāribhiś cirād api vrajati na pāram ambudheḥ ।। 

rājovāca । samyag abhihitaṃ mṛgayūthādhipatinā । kutaḥ ।

jātasyāpi kule viśuddhayaśasi prakhyātabhogodaye prāptasyāpi sabhāsu paṇḍitadhurām agryāṃ vipaścittayā 
ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito api viśikhaḥ kṣeptuḥ prayatnād vinā ।। 

tad itthaṃ vīryāvalambinā bhavatā śakyam adhigantuṃ bauddhaṃ padam iti ।

ye śāntaṃ padam ārurukṣava iha kleśair abhinnāśayās tvattaḥ prāk kṛtinaḥ kṛtapraṇidhayo bodhau ghaṭante janāḥ 
teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ ।। 

bibhrāṇaṃ pariveṣiṇīṃ vitamasāṃ dehatviṣāṃ saṃhatiṃ dharmaṃ dharmakathābhilāṣiṇi muhuḥ prakhyāpayantaṃ jane 
chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ ।। 

iti sa rājā bodhisattvam abhisaṃrādhyovāca । aho bhavantam evaṃ dharmābhimukham ālokya mamāpi dharmābhilāṣa utpannaḥ ।

tad ācakṣva mahābuddhe dharmaṃ dharmavidāṃ vara 
sevyamānena śuddhena yena yāyāṃ na durgatim ।। 

bodhisattva uvāca । yady evam ataḥ śrotum arhati mahārājaḥ ।

avadyād vinivṛttiś ca pravṛttiś ca śubhāśraye 
dharmatattvam idaṃ samyag ākhyātaṃ khyātabuddhibhiḥ ।। 

sphuṭīkṛte api tattve asmin prakāśitaśubhāśubhe 
yo gacchati vimārgeṇa so andhaḥ saty api cakṣuṣi ।। 

iti prajñāpradīpena vilokitamahāpathaḥ 
bhajasva bhajamānāni karmāṇi kleśahānaye ।। 

kṣitīśa kṣapitājñāna kṣitiṃ dharmeṇa pālaya 
tīkṣṇadaṇḍād bhūmipālān nityam udvijate janaḥ ।। 

yadi yaśasi mṛṇālabhaṅgaśukle jagadavabhāsini te asti kācid icchā 
phalam abhimatam āptukāmatā vā bibhṛhi guṇābharaṇaṃ tato viśuddham ।। 

atha sa narapatir aho bhavato anayā dharmadeśanayā prahlāditam idaṃ me hṛdayam ity abhidhāya parāṃ prītim ājagāma ।

tato yūthapates tasya khurakṣatasamutthayā 
āviṣṭasya rujā gurvyā nimimīlatur akṣiṇī ।। 

tasyātha nṛpatiḥ kṛtvā-citāṃ candanadārubhiḥ 
agnisaṃskāram akarot kṛtinaḥ puṇyajanmanaḥ ।। 

atha tatra gate suhṛdīva divaṃ hariṇe karuṇāvimalaprakṛtau 
anuśocya ciraṃ vasudhādhipatiḥ puram āgamad āśu vitānamanāḥ ।। 

tasmin mṛge mṛgavadhūsadṛśekṣaṇābhiḥ sattvopakārakuśale kuśalānvitābhiḥ 
jñātāv iva vyuparate viratakriyābhir acchinnam aśru mumuce vanadevatābhiḥ ।। 

prāvepatātha vasudhā calitādriśṛṅgā vātānilena parivardhitasāgarormiḥ 
bhrāntadvirephaśabalaś ca vikīrṇagandho mandārapuṣpanikaro nabhasaḥ papāta ।। 

nirvāṇakāle ca bhagavatā bhikṣūnāṃ purastād idaṃ jātakam abhyadhāyi ।

mṛgayūthādhipas tatra vane abhūvam ahaṃ tadā 
parivrāṭ ca subhadro ayaṃ babhūva mṛgaśāvakaḥ ।। 

bhagavataś ca prāk parinirvṛte tatra subhadre parivrājake bhikṣavaḥ papracchuḥ । kāni punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam eva ca bhagavataḥ parinirvṛta iti । bhagavān āha ।

kāśyapo nāma buddho abhūj jñeyasāgarapāragaḥ 
nāmnāśoko abhavad bhikṣuḥ svasrīyas tasya tāyinaḥ ।। 

sulabhaṃ me paraṃ jyotir mātule sugate sati 
aśokaḥ paricintyeti na vyāyacchata muktaye ।। 

deśāntaram aśoke atha gate gatapunarbhavaḥ 
kāśyapo nirvṛtau cetaḥ kṛtavān kṛtiṇāṃ varaḥ ।। 

tataḥ sthite aśokataror adhastād aśokabhikṣau vinibaddhaśokā 
mahīruhe tatra kṛtādhivāsā mumoca muktādyuti devatāśru ।। 

bhaviṣyatīty adya vicintayantyā jinasya nirvāṇam anirvṛtāyāḥ 
papāta pārāśariṇaḥ śarīre tasyāsram uṣṇaṃ vanadevatāyāḥ ।। 

nirabhram etad gaganaṃ kuto nu mamedam ambhaḥ patitaṃ śarīre 
iti bruvann unmukham īkṣamāṇaḥ sa devatāṃ tāṃ rudatīm apaśyat ।। 

papraccha caināṃ paridīnadīnāṃ kiṃ devate rodiṣi jātaśokā 
sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva ।। 

mahāmuniḥ kāruṇiko jagaddhitaṃ vihāya dagdhānuśayendhano vaśī 
pradāya nirvāsyati kāśyapo adhunā janāya śokaṃ kṛpaṇeti rodimi ।। 

akampite vādivacaḥpataṅgakaiḥ pariprakāśīkṛtasatpathāpathe 
munipradīpe parinirvṛtiṃ gate jagattrayavyāpi tamo bhaviṣyati ।। 

niśamya cedaṃ vanadevatāvacaḥ sa marmaṇīvābhihataḥ śiteṣuṇā 
papāta bhūmau vinimīlitekṣaṇaś cirāt samutthāya ca paryadevata ।। 

apṛcchad enaṃ vanadevatotsukā pracakṣva bhikṣo kim iti prarudyate 
sa mātulo me bhagavān iti vyathāṃ kathaṃ na yāsyāmi sa cedam abravīt ।। 

manoharaṃ vākkusumaṃ jinadrumād gṛhītam atyalpam idaṃ pramādinā 
jagattrayakleśaparaṃparāharaṃ mayā na labdhaṃ phalam alpabuddhinā ।। 

idam manaḥsadmani me kṛtāśrayaṃ nirodhakaṃ muktipathasya dāruṇam 
vibhidya kasmān na gato asi nirvṛtiṃ tathāgatendor vacanāṃśubhis tamaḥ ।। 

atha sā devatā taṃ bhikṣum idam avocat । alam alam ativiṣādena । yāvan na nirvāṇam upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti । anukampitaḥ syām ahaṃ bhavatyety uktavati tatra tathāgatabhāgineye sā devatā tasmād aśokān mantraparijaptāni kusumāny ādāya mamainam aśokakusumāñjalim īkṣamāṇo nabhasā gacchantīm mām anugacchety uvāca ।

athānvagāt tāṃ nabhasā sa devatām aśokapuṣpāñjalibaddhalocanaḥ 
kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ ।। 

pramādinaṃ bālam apetadhīplavaṃ nimagnam ajñānamahāpayonidhau 
munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi ।। 

iti bruvāṇaṃ parigadgadākṣaraṃ kṣarantam asraṃ kaluṣīkṛtekṣaṇam 
kṣaṇād vimokṣāya nivartya kāpathāt pathā viśuddhena nināya taṃ jinaḥ ।। 

athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ samyaksaṃbuddhaḥ parinirvavau । parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe ।

siṃhāsanopaviṣṭasya vākpuṣpāni vimuñcataḥ 
kasya śroṣyati loko ayaṃ dharmārthī dharmadeśanām ।। 

tvayi nātha paraṃ jyotiḥ prāpte astam iva bhāskare 
tamasā durnivāreṇa nimīlitam idaṃ jagat ।। 

adya tvayi gate śāntim aśāntena manobhuvā 
jagan mohayituṃ nūnaṃ punar āropitaṃ dhanuḥ ।। 

gate munau śāntim anāśrayā vayaṃ kva viśramiṣyāma udīrṇamanyavaḥ 
guṇair iti jñeyapathānugāminā munīndra vikruṣṭam iva tvayā vinā ।। 

bhavantaṃ bodhāya praṇidhim avalambya tribhuvane bhramantaṃ sattvārthaṃ sthiradhiyam ahaṃ nojjhitavatī 
parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā ।। 

atha sa bhikṣur abhyadhāt । alam alaṃ devate viṣādena na kvacid iyam anityatā na praharati yatredṛśasyāpi bhagavato vajragurusārasyābhāva iti । atha sā devatā kathaṃcid ātmānaṃ dhīrayitvā praṇidhim iti cakāra ।

mām āgamya yathānena bhikṣuṇāsāditaṃ phalam 
tathā śākyamuneḥ śiṣyaḥ paścimaḥ syām ahaṃ tadā ।। 

arhatphalaṃ samāsādya nirvāṇasamaye muneḥ 
tasmāt prāk parinirvāyāṃ soḍhuṃ śokam aśaknuvan ।। 

atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca ।

yāsāv aśokanilayā babhūva vanadevatā 
sa parivrāṭ subhadro ayaṃ bhadracetā mahāmatiḥ ।। 

praṇidhānavaśād eṣa mama śrāvakatāṃ gataḥ 
prathamaṃ mama nirvāṇāt tasmād eva ca nirvṛtaḥ ।। 

iti jātakam etad adbhutaṃ vidhivac chākyamuniprakāśitam 
viduṣāṃ manasaḥ praśāntaye prathanīyaṃ madhurābhidhāyinā ।। 

parahitakaraṇārthaṃ khyāpitātipratijñair api vipadi na mukto vīryasaṃnāhabandhaḥ 
iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam ।। 

।।

mūlikajātakam

ripum api nopekṣante karuṇāmṛducetaso gadagrastam ।
lokasya bandhubhūtāḥ kiṃ punar acchinnajanmānam ।। 

tadyathānuśrūyate samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī mūliko nāma brāḥmaṇo bodhisattvo babhūva । sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy oṣadhinimittaṃ vicacāra ।

ālokayann atha bhujaṅgamaveṣṭitāni sāndrāṇi candanavanāni nidāghakāle 
śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit ।। 

hārītatuṇḍaparikhaṇḍitavidyutāni paśyan navāni maricāni darīmukheṣu 
jighran samīracalitaṃ kusumādhivāsam adhyāsta khedavigamāya śilāṃ sa dhīraḥ ।। 

kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna । baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam upaśāntendriyaṃ pratyekabuddham adrākṣīt ।।

ālokya śāntam atha taṃ vinayāvalambī skandhān mahāntam avatārya sa mūlabhāram 
bhaktiprasādabharam udgirateva dūrād ālagnabhūmirajasā śirasā vavande ।। 

hjm

sa brāhmaṇaś cainam apṛcchad evaṃ paśyāmy ahaṃ glānaśarīram āryam 
ārūḍharogābhibhavapratanvyā pratyekabuddhas tam uvāca vācā ।। 

idaṃ ca valmīkasamaṃ śarīraṃ utpāditaṃ karmaparaṃparābhiḥ 
kurvvadbhir ādhiṃ jagatām anekair adhyāsitaṃ vyādhibhujaṅgamaiś ca ।। 

iyaṃ jarākeśariṇī yadā ca śarīram ākrāmati mānakasya 
madaṃ viṣādād vigatendriyārthas tadāsya cittadvirado jahāti ।। 

tato paro mṛtyur akāraṇāriḥ kuṭīrakaṃ dehamayaṃ bhanakti 
bhagne hi yasmin bhavati kṣaṇena sarvakriyāṇāṃ viratir janasya ।। 

imais tribhir mṛtyujarāgadāribhiḥ prabādhyate karmasamīritair janaḥ 
anantarakleśahutāśasambhavo bhavo yam āryair ata eva neṣyate ।। 

iti vicārya vicārapaṭur bhavān pratibhayān bhujagapratimān bhavān 
śamapathe viniveśya manorathaṃ samadhirohatu vīryamayaṃ rathaṃ ।। 

atha bodhisattvaḥ aho subhāṣitam ity abhidhāya taṃ pratyekajinam abhimantryābravīt ।

subhāṣitamaṇeḥ prāptir avidyātimiracchidaḥ 
nānyatra svacchagambhīradhītoyān sādhusāgarāt ।। 

supuruṣaparicoditasya dharme paṭutaratāṃ puruṣasya yāti vīryaṃ 
vahanam iva samīraṇapraṇunnaṃ salilanidhau sthitadakṣakarṇadhāraṃ ।। 

tato ahaṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya ।

sa palāśaiḥ palāśasya mahad ātapavāraṇam 
kṛtvā pratyekabuddhasya dadhārātapaśāntaye ।। 

na cintayati yaḥ khedam upāyakuśalo vaṇik 
labhate vipulaṃ lābhaṃ catasraḥ saṃbhraman diśaḥ ।। 

bodhisattvo vicintyeti tasya kartum upāsanām 
na kṣudhaṃ nātapaṃ tīvraṃ na ca khedam ajīgaṇat ।। 

budhān upāsīta na cej jagadgurūn āvāpnuyān naiva janaḥ subhāṣitam 
dhanāya yo gacchati ratnamedinīṃ sa yujyate ratnaviśeṣasampadā ।। 

iti sa paricaraṃs tam āryavṛttaṃ kuśalaphalopacayāya dhīrasattvaḥ 
pratidivasam upācitaprasādaḥ saphalam amanyata sādhv ajanmalābham ।। 

atha sa pratyekajino bodhisattvasya dviguṇataraprasādajananārtham ambaratalam utpatya tat tat prātihāryam adarśayat ।।

parivisphuradaṅśuparītatanuḥ payasīva tatāna nabhasy amale 
śuśubhe ca suvarṇagiripratimaḥ kamalāsanamadhyagataḥ sa vaśī ।। 

praviveśa muhuḥ paribhidya mahīm udiyāya śanaiḥ saviteva punaḥ 
anayac ca sa yogabalād bahutāṃ yugapad bhujayoḥ salilajvalanau ।। 

spṛśati sma vilolanakhadyutinā kamalapratimena kareṇa ravim 
bahutām agamad gatajanmabhayas salileṣv iva śuddhavapus tapanaḥ ।। 

tam iti prasamīkṣya maharddhibalaṃ dyutimantam anuṣṇamarīcim iva 
suciraṃ stimitīkṛtanetrayugo dvijamukhyatamaḥ sa jagāda mudam ।। 

taṃ prātihāryaramaṇīyataraprabhāvaṃ pratyekabuddham avalokya dṛḍhaprasādaiḥ 
vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi ।। 

atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis taṃ pratyekajinaṃ prabhāsvarair vacanamaṇibhir abhyarcayām āsa ।।

imām ālokya bhavataḥ prātihāryavatīṃ tanum 
brahmāpi vismayaṃ yāyān mādṛk kim u pṛthagjanaḥ ।। 

darśitaprātihāryeṇa bhavatā dīptatejasā 
idam adhyāsitaṃ vyoma dvisūryam iva lakṣyate ।। 

yogināṃ tvādṛśām etad ṛddhimāhātmyam adbhutam 
parānugrahaniṣpattipaṭūnāṃ vyaktim archati ।। 

ātmārthaṃ bhāsate nenduḥ prācīmukhaviśeṣakaḥ 
parārthā eva mahatām udayāḥ śuddhacetasām ।। 

yadi nāham upāgamiṣyam enaṃ malayaṃ candanapādapāndhakāram 
na bhavatsamupāsanāsamutthaṃ kuśalaṃ muktipathasya bījam āpsyam ।। 

madanugrahakāmyayā dadhānas tanum etām atanuprabhāvagurvvīm 
malayādrivanāntare sthito asi kṣapitakleśa gadacchalena nūnam ।। 

dadhatīddharuco maṇiṃ samudrāḥ sphaṭikacchedasitaṃ payaḥ payodāḥ 
mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham ।। 

vāktantubhis tava guṇastutipuṣpamālāṃ saṃgranthya yat kuśalamūlaphalaṃ mayāptam 
prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ ।। 

atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās tatraivāntaradhīyata । bodhisattvo api ca mahāntam iva lābham adhigamya

pratyekabuddhapadapāṃsum asau niveśya mūrdhni prasādasamudīritaromakūpaḥ 
āttauṣadhir malayaśailavanāntarālāl lokasya rogam apanetum agāj janāntam ।। 

tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā kulaputreṇa glānaparicaryāyān nānādareṇa bhavitavyam iti ।।

।। mūlikajātakaṃ caturthaṃ ।।

jājvalijātakam

dhyānapradīpabhāsā labdhāloko api naiti nirvāṇam ।
yad bodhiṃ prāptumanās tat sattvahitānubandhāya ।। 

tadyathānuśrūyate । samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma brāhmaṇo babhūva । sa ca mahātmā viditagārhasthyadoṣaḥ praśamasukhābhilāṣī paripūrṇavibhave api bhavane ratim alabhamānaḥ kadā cid evam acintayat ।।

vibhave sati jāyate madaḥ sati tasmin praśamaḥ kuto bhavet 
asati praśame gatatrapo malinaṃ karma samīhate janaḥ ।। 

muhur apriyasaṃprayogaduḥkhaṃ muhur ādhiḥ priyaviprayogakāle 
draviṇārjanakhinnamānasānāṃ yadi vāñchā viphalā tato viṣādaḥ ।। 

gṛhiṇām iti nityam ākulānāṃ svajanasnehanibaddhamānasānām 
sukham ity aphalābhimānabhājāṃ tanur apy asti na nirvṛtir gṛheṣu ।। 

gṛhasaṃjñakam ity apāsya kaṣṭaṃ tvaritaṃ bandhanam etad ātmakāmaḥ 
tapasām abhivṛddhaye vanāntaṃ praśamasthānam ahaṃ tataḥ śrayiṣye ।। 

iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye nalinīvananilīnakalahaṃsakādambacakravākopaśobhite yogimano'nukūle kva cid atimahati vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās tapaś caritum ārebhe ।।

dhyānaikatānamanasā vijitendriyeṇa saṃtoṣalābhasukhinā karuṇānvitena 
yas tena saṃśrita udāradhiyā dvijena mene mudeva sa tarus tarutāṃ kṛtārthām ।। 

tṛṇāstaraṇam āstīrya nāsāprāhitalocanaḥ 
dadhyau sa dhyāyinām agryo dhyeyam ekāgramānasaḥ ।। 

vīryapāramitāmārgavāhanopacitaśramam 
dhyānapāramitā dhīraṃ vyaśiśramad ivātha tam ।। 

kāmebhyo akuśalebhyaś ca dharmebhyo avasthitaṃ pṛthak 
savitarkavicāraṃ ca viśuddhātmā vivekajam ।। 

kṛtaprītisukhāsvādam āsvāditaśamāmṛtaḥ 
sa lebhe prathamaṃ dhyānaṃ dhyātā mārgasya labdhaye ।। 

avitarkāvicāraṃ ca vicārakuśalas tataḥ 
so adhyātmasaṃprasādāc ca dvitīyaṃ dhyānam ādade ।। 

virajya ca śanaiḥ prīteḥ smṛtimān samupekṣakaḥ 
dhīraḥ kāyasukhāsvādī tṛtīyaṃ dhyānam āpa saḥ ।। 

upekṣāpariśuddhaṃ ca prahāṇāt sukhaduḥkhayoḥ 
virāgāc ca tataḥ prīteś caturthaṃ dhyānam āyayau ।। 

evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas tatra vane tiraścām api bandhur iva viśrambhahetur āsīt ।।

mṛgāḥ kapotāḥ śikhinaś cakorāḥ bhadrāśayā vyālamṛgāś ca te te 
vihṛtya śiṣyā iva kānanānte viśaśramus tasya samīpam etya ।। 

atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya punaḥ punar āgamya ca tāny aṇḍāny avaṣṭabhyāvatasthe ।।

tataḥ kapotītanupiñchasaṃkule tadaṅgasaṃpīḍanasaṃbhṛtoṣmaṇi 
kulāyake aṇḍāni vipāṭalāṅgakāḥ kapotapotāḥ paribhidya niryayuḥ ।। 

vilokya śāvān atha tān kapotikā muhur jighatsāvivṛtāgratuṇḍakān 
acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā ।। 

kapotakās te prabhavattanūruhā gṛhītabījām avalokya mātaram 
muhur mukhāni praca lāgrapakṣakāḥ prasārayām āsur udīritasvarāḥ ।। 

dhyānāvasānasamaye atha samitphalārthaṃ śāntendriyo jigamiṣuḥ sa munir vanāntam 
dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām ।। 

atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ kapotī । yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā tapasvinī sthānam idam āgamya ।।

anīkṣamāṇādya kapotapotakān imān prakāśīkṛtatāmratālukān 
nilīya vṛkṣeṣu śucā muhur muhur nabhaḥ samutpatya paribhramiṣyati ।। 

aho janmaśatabhrāntivāsanaiṣānuvartate 
tiraścām apy apatyeṣu saṃrūḍho yad apahnavaḥ ।। 

yadi na syur apatyāni mitraṃ vā bandhur eva vā 
svatākṣaḥ syāt svatābhāvān nirbījo apahnavaḥ kutaḥ ।। 

asaty apahnave cetaḥ parivṛṇvanti nādhayaḥ 
asatsv ādhiṣu niḥsaṅgaḥ sukham āste śamānvitaḥ ।। 

utpādyāpatyasaṃjñāni duḥkhāni kleśamohitaḥ 
khedam eti jano mūḍhaḥ paścāttāpena tāpitaḥ ।। 

anasy anicchann api gaur balīyasā yathā balāc chākaṭikena yojyate 
śubhāśubhenaiṣa kubuddhir asyate tathā bhavodanvati karmaṇā janaḥ ।। 

tasmāt kapotaśiśavo na bhavanti yāvad asmajjaṭālayagatāḥ pravirūḍhapakṣāḥ 
dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva ।। 

iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam ābadhya dhyānasukhenātmānaṃ prīṇayām āsa । pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī devatā samupagamya bodhisattvam ālokya vismayasamadhyāsitamatir aho mahātmano asya maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar api dhyānenātmānaṃ niścalīkṛtyāyam avasthitaḥ ।। na caiṣa mahātmā gateṣv apy eteṣu kapotakeṣu kulāyam imaṃ śirastaḥ samapaneṣyati । tad aham evāsya jaṭāmukuṭaviracitam enaṃ kapotālayam apaneṣyāmīti vicintya ।।

vikīrṇam antaḥ kva cid aṇḍakhaṇḍaiḥ sā taṃ kulāyaṃ munisattamasya 
śanaiḥ śanaiḥ pallavakomalena karadvayenāpanināya mūrdhnaḥ ।। 

gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ cintayām āsa ।।

prarūḍhapakṣeṣu kapotakeṣu gateṣu mātrā saha kānanāntam 
kenāpi bhaktipravaṇena nūnaṃ tadālayo me śiraso apanītaḥ ।। 

iti vicintyotthāya sa mahātmā samitkuśakusumaphalāny ānīya kṛtābhiṣekaḥ ।।

hutvāgniṃ sphuraduditārciṣaṃ dinārdhe vyāpaṅkaṃ phalam upayujya baddhagandham 
nāsāgrasthitanayanas taror adhastād ārebhe punar api yogam ekacittaḥ ।। 

tad evam dhyānavilokitatattvaḥ kṣamo api nirvāṇam upagantuṃ sa bhagavān bodhisattvabhūto lokahitāya bahūpadrave api saṃsāre paribhrāntavān iti vicintya buddhe bhagavati paraḥ prasāda utpādanīya iti ।।

।। jājvalijātakaṃ ṣaṣṭham ।।

siṃha

tṛṇam api rakṣanti budhā yatnena mahīyasānyanikṣiptam ।
prajñāguravaḥ kiṃ punar aśrāntāḥ prāṇinikṣepam ।। 

tadyathānuśrūyate dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid umācaraṇatalālaktakāṇkitaśādvalaśyāmabhūmer anyatra śakunituṇḍakhaṇḍitapariṇatataruphalākīrṇopavanāntarasya pavanavitanyamānoccāvacakusumagandhasurabheḥ surabhimāsaprārabdhaviṭapimukulāṅkurasya kuraravinipātaśabdabhītaśakunikulavimucyamānagaṅgātīrasalilasya salīlakinnaramithunagītaśravaṇaniścalamṛgakulasya tuṅgaśikharatayā kṣīrasāgarasyevoccatām upagatasya himagirer ekadeśe sādaram iva tarubhiḥ kusumārcitadvāraśilātalāṃ haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo nāma kadācid anuttrāsitadviradamṛgo mṛgādhipatir bodhisattvo babhūva ।

avetya tasyātha nisargabhadratāṃ muner iva prāṇiṣu bhadracetasaḥ 
svabhāvabhadrāḥ kamanīyalocanā mudā mṛgā bandhum ivainam anvayuḥ ।। 

śamānvitaḥ kesaravalkalākulo mṛgānuyāto mṛgarājatāpasaḥ 
śanaiḥ sa niṣkramya guhoṭajāntarāc cakhāda pakvāni phalāni śākhinām ।। 

phalopayogāya vanāntare caran sa khelagāmī calacārukesaraḥ 
mahāgṛhasthair atithipriyair iva pratīkṣyate smātithivan mahīruhaiḥ ।। 

guhāntarān niṣpatato himātyaye prakāśatālor atimātrajṛmbhaṇāt 
tatāna tasyāṅgasukhaṃ puraḥ śanair divākaraḥ prābhṛtavan navātapam ।। 

ayaṃ mṛgāṇāṃ patir atra bhūdhare patatriṇāṃ tārkṣa ivoruvikramaḥ 
itīva tasyopari jātasaṃbhramā niśākaracchattram adhārayan niśā ।। 

papau sa yasyāṃ sariti kṣapākaraprasannam ambhaḥ śiśiraṃ taṭasthitaḥ 
kṛtārtham ātmānam amanyateva sā sphuṭaṃ jahāseva ca phenapaṅktibhiḥ ।। 

himācalas tena viśuddhacetasā mahātmanā kesariṇā samāśritaḥ 
mahāntam ātmānam atīva bhāsato mudeva mene kanakācalād api ।। 

kva ca bhuvanabhayaṃkaraṃ haritvaṃ kva ca karuṇāsya garīyasī mṛgeṣu 
iti munim iva taṃ sthitaṃ himādrau mṛgaripavo api mṛgādhipaṃ praṇemuḥ ।। 

atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca ।

aninditam aho karma tava vākkāyacetasām 
aninditāṅga ity etat tvannāmānuguṇaṃ smṛtam ।। 

aho tyāgakṣamāvīryagāmbhīryakaruṇādayaḥ 
tvadguṇāḥ guṇināṃ śreṣṭha munīn apy atiśerate ।। 

aho vṛttena śuddhena bhavataḥ śuddhacetasaḥ 
paraṃ mārdavam ānītaṃ krūrāṇām api mānasam ।। 

dhanyo ayaṃ dhanyahimavān himacchannaśilātalaḥ 
iti dhīrasvabhāvena yas tvayā samupāśritaḥ ।। 

tasmād imau śiśū bhīmavyāladarśanabhīrukau 
nikṣipya tvayi gacchāvo vanam āvāṃ phalārthinau ।। 

upādāya phalaṃ yāvad āvrajāvo vanāntarāt 
rakṣaṇīyau tvayā tāvad etau capalagātrakau ।। 

kāpeyaṃ capalatvaṃ ca tulyakālam idaṃ dvayam 
tasmād ābhyāṃ kṛtā bādhā soḍhavyā bhavatā kṣaṇam ।। 

duḥkhāny api garīyāṃsi parārthapratipattaye 
sahanta eva dhīmanta ātmasaukhyānapekṣiṇaḥ ।। 

bhayam icchati yo hartum atyantam bhīrucetasām 
manaḥsaṃtāpinīṃ pīḍāṃ sa kathaṃ na sahiṣyate ।। 

iti samabhihitaḥ sa tena siṃhaḥ kapimithunena sutābhirakṣaṇāya 
nṛpa iva pararakṣaṇakṣamo api kṣaṇam idam ākulatāṃ gataḥ pradadhyau ।। 

śakyate hi mahān api kanakarāśir anyanikṣipto abhirakṣitum । katham imau capalaprakṛtī vānaraśiśū rakṣaṇīyāv iti । atha vā yena mayā sakalam eva saṃsārabhayāj jagat paripālanīyaṃ so aham etau na paripālayiṣyāmīti na tu yuktam idaṃ mayā vitarkayitum iti sa mahātmā viniścitya tat pravaṅgamithunam uvāca ।

tad gacchataṃ tuhinaśailam imaṃ vigāhya tuṅgaiḥ snubhir gaganamadhyam ivollikhantam 
svādūni śīghrataram ānayataṃ phalāni premṇā śiśudvayam idaṃ paripālayāmi ।। 

atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca tvaritataragamanaṃ phalopanayanāya himavadvanāntarāṇi paribabhrāma । aciragatayoś ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ । aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat । tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ ।

guhājiropāntavane manohare hareḥ suṣupsoḥ sukhaśītamārute 
rutena tau vānaraśāvakau muhur muhūrtanidrāsukham asya jaghnatuḥ ।। 

nidrānimīlite kiṃcit punas tasya vilocane 
aṅgulibhyāṃ tutudatuḥ sphuliṅgāpiṅgatārake ।। 

sukhaṃ tasyopaviṣṭasya sthitvācakitam antike 
prānte lāṅgūlam ādāya samācakṛṣatur muhuḥ ।। 

saṭāṃ vyālambya pṛṣṭhaṃ ca tasyāruhya punaḥ punaḥ 
sahajāc cāpalād dūram utpatyotpatya petatuḥ ।। 

vidyamāneṣv api puraḥ prabhūteṣu phaleṣu tau 
jighatsor ānanāt tasya samācikṣipatuḥ phalam ।। 

iti duśceṣṭitaṃ tat tat tayor vānaraśāvayoḥ 
karuṇābhadracittatvāt sa sehe putrayor iva ।। 

sarvatra samacittānāṃ sukhaduḥkhānapekṣiṇām 
satāṃ sarvadhurīṇānāṃ na kvacit khidyate manaḥ ।। 

atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī caraṇābhyām ādāya tvaritataram antarīkṣam utpatya himagiriśikhare vyalīyata । bodhisattvo api ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar ayam utpatyānyatra viṣamatare śikhare nilīya pravagaśiśudvayam idam vipādayet । sarvathā nedaṃ kapiśiśudvayaṃ mayā śakyate draṣṭum ।

abhivardhitavedanākulākṣaṃ virasavyāhṛtilakṣyatālurandhram 
udarasrutaśonitārdraroma kṣudhitaśyenavilupyamānamāṃsam ।। 

anena gṛdhreṇa viluptamāṃsake prakāmam asmin kapiśāvakadvaye 
phalāny upādāya tayor upetayoḥ kim adya śakṣyāmy abhidhātum agrataḥ ।। 

pātuṃ gatau capalakau saraso jalaṃ nu vṛkṣaṃ phalārtham abhiruhya nu kiṃ niviṣṭau 
syātām imāṃ kim atha vādriguhāṃ praviṣṭau vyālena kenacid utātra vipāditau tau ।। 

tūṣṇīṃ sthito mṛgapate kim adhomukhas tvam ācakṣva tāv iha śiśū kva gatau bhavetām 
itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi ।। 

upalabhya cirāt tayor abhāvaṃ sutayoḥ kundavipāṇḍudantapaṅktyoḥ 
samupetya śucā kariṣyatas tau baḍiśottāritamīnavepanāni ।। 

tad idam atra prāptakālaṃ manye ।

yāvad vyāghranakhāṅkurākṛtibhṛtā cañcvā vibhidyodare gṛdhro ayaṃ kapiśāvayor bhayavator antrāṇi nākarṣati 
gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim ।। 

iti vicintya sa mahātmā gṛdhrasamīpam āgamyovāca । bho śakunivara mama haste pitṛbhyām etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau vipādayitum enāv iti ।

nūnaṃ tavāpy apatyāni bhūtapūrvāṇi santi vā 
yādṛśo bhavatas teṣu sneho anyasyāpi tādṛśaḥ ।। 

iti kāruṇyam ālambya mā vadhīḥ kapiśāvakau 
tṛptir ātyantikī nāsti bhuktvāpy enau tavāturau ।। 

dhig aho jīvitaṃ tasya dhig ātmasneham īdṛśam 
yaḥ śarīrakaleḥ puṣṭiṃ karoti parahiṃsayā ।। 

ajñānāj jāyate snehaḥ sadoṣe api śarīrake 
tatpuṣṭaye karoty ajño nimittakarma durgateḥ ।। 

ātmātmīyavinābhāvād yaḥ śūnyaṃ sarvam īkṣate 
tasyābhūtavikalpotthaṃ na ruṇaddhi manas tamaḥ ।। 

tamo'bhāvād yadā tattvam āsādayati kovidaḥ 
tadā bhavati mokṣāya śubhāśubhaparāṅmukhaḥ ।। 

siṃhān nānyo māṃsabhuk kaścid asti krūro veti spaṣṭam etat pṛthivyām 
saiṃhīṃ kaṣṭāṃ yonim apy āśrito ahaṃ necchāmy etāṃ prāṇihiṃsām adharmyām ।। 

mṛgam iha gahane mṛgendrajuṣṭe mṛgaripuṇābhihataṃ svayaṃ mṛtaṃ vā 
khagavara nabhasi bhraman nirīkṣya drutagatir atsyasi tasya māṃsam etya ।। 

kṣudham api mahatīṃ tato adhivāsya jvalanaśikhām iva deham uttapantīm 
narakanipatanāya mā sma kārṣīr akuśalam īdṛśam ujjhitāpramādaḥ ।। 

antaḥsattvāsthisaṃdhisphuṭanataṭataṭāśabdahuṃkārabhīmāḥ saṃtanvantaḥ sphuliṅgānikaram uruśikhālohitadhyāmabhīmāḥ 
lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ ।। 

āyasyāṃ kūṇitākṣaṃ jvalitahutavahasparśasaṃtāpitāyāṃ kumbhyāṃ gāḍhaṃ nadantaṃ kvathitaparicalattailapūrṇāsyakaṇṭham 
ālokyālekhyabhittau likhitam api naraṃ nārakaṃ pacyamānaṃ hiṃsro api krūrabhāvāt ka iva na viramed durgatiprāptihetoḥ ।। 

śrutvā durgatiduḥkhāni viramaty aśubhān na yaḥ 
so anaddhāpuruṣākāraḥ pāṣāṇahṛdayo api vā ।। 

atha sa gṛdhro bodhisattvadharmadeśanāprasāditamatir abhipraṇamyovāca । mṛgapate prakāśitam idam bhavatā bālalakṣaṇam । paṇḍitalakṣaṇam idānīṃ vyākhyātum arhasīti । atha bodhisattvaḥ prasannamanasam enam avetyovāca । yady evam ataḥ śrūyatāṃ paṇḍitalakṣaṇam iti ।

alābhe lābhe vā suhṛdi hitavāci dviṣati vā stutau nindāyāṃ vā mahati vibhave vā vipadi vā 
vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām ।। 

athavā kim anena bhavataḥ paṇḍitalakṣaṇaśravaṇena । vimucyetām etau kapiśāvakāv ātmānam evāhaṃ te pradāsyāmīti ।

tvam addhi māṃsaṃ piba śoṇitaṃ ca mamākṣiṇī coddhara niścalasya 
itīdam uktvā vinimīlitekṣaṇaś ciraṃ viniṣkampatanur babhūva saḥ ।। 

dadhvāna dundubhir atha dhvaninā digantān āpūrayan surapateḥ puramadhyavartī 
gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ ।। 

cacāla bhūś calitasuvarṇabhūdharā visismiye tridaśagaṇaḥ savāsavaḥ 
udīritastutibhir ahīśvarair api prapātitās tadupari puṣpavṛṣṭayaḥ ।। 

atha kesariṇo guhāntike nidadhau vānaraśāvakau khagaḥ 
nakhabhinnatanū viniścalau bhayamūrcchāvinimīlitekṣaṇau ।। 

śanair upāgamya ca bodhisattvam utthāpayāmāsa sa gṛdhravaryaḥ 
sthito agratas tasya vinītabhāvo jagāda bhaktyā stutim īdṛśīṃ ca ।। 

dayālutā kveyam aho tavocchritā kva siṃhateyaṃ jagato bhayaṃkarī 
cirāya kenāpi viśeṣahetunā bhavān muniḥ ko api mṛgādhipāyate ।। 

prajñāvalambi yasyaiva samaduḥkhasukhaṃ manaḥ 
sa eva prāṇamūlyena krīṇāty āpadgataṃ param ।। 

tvādṛśā na bhaveyuś cet sthirāḥ sajjanasetavaḥ 
duḥkhodanvati majjeyur agādhe mahati prajāḥ ।। 

imām ākarṇya kalyāṇīṃ bhavato dharmadeśanām 
adyārabhya kariṣyāmi vairiṣv api dayām aham ।। 

pṛcchāmi ca bhavantaṃ kiṃ punar anena tapasā padam abhilaṣasīti । bodhisattva uvāca ।

anādisaṃsāravivartanaśramaprabādhanāduḥkhaparaṃparāhatam 
jagat samuddhartum idaṃ bhavodadhes tathāgatatvāya mamāyam ādaraḥ ।। 

gṛdhra uvāca । īdṛṅ mahāprajñasya bhavato na durlabhaṃ bauddhaṃ padaṃ sarvathā ।

gambhīrair adurāsadaiḥ sadasatāṃ vijñātṛbhiḥ karmaṇāṃ śāstrāviṣkṛtabuddhibhiḥ parahitavyāpārasaktātmabhiḥ 
sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam ।। 

guhāntike mayā tatra sthāpitau kapiśāvakau 
tasmān mām adhunā sādho visarjayitum arhasi ।। 

bodhisattva uvāca । aho paṭuvijñāno asi yat tvayāyam asmadupadeśo gṛhītaḥ ।

bodhyaṃ bandhugirā sphuṭīkṛtam api sthūlaṃ na gṛhṇāti yaḥ sūkṣme vastuni tasya śāstraviṣaye vyarthaṃ matiḥ khidyate 
draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati ।। 

upadeṣṭari saty api pramādī na hi bālo mativāmatāṃ jahāti 
ṛjutām upanītam apy abhīkṣṇaṃ punar āgacchati vakratāṃ śvapuccham ।। 

upadiṣṭapathaḥ prasannaśāstrair anavācīnamatir na yāty amārgam 
paṭubhadramanāḥ parītadehaḥ paṭubhir veṇudharair iva dvipendraḥ ।। 

ayam akṣagaṇaḥ susaṃyato na vikāraṃ kurute vipaścitaḥ 
sugṛhītaphaṇo bhujaṅgamo na hi śaknoty aparāddhum aṇv api ।। 

apakāraphalaṃ janasya gāḍhaṃ padam aiśvaryam asajjane tanoti 
haritālam aher niṣiktam antar vadane tīvrataraṃ viṣaṃ karoti ।। 

jitam indriyavairibhiḥ pramādāj janam icchā vinipātayaty anarthe 
pravilīnasuvarṇadarśanīyā śalabhaṃ dīptir iva sphurantam agnau ।। 

avipaścitam indriyārthasaktiḥ puruṣaṃ pātayati svadharmamārgāt 
ślathabandhanaruddhanābhimūlaṃ phalam agrād iva pādapasya paktiḥ ।। 

na ced bhaveyuḥ prakṛtiprabādhanā viṣadrumāśīviṣaśastravahnayaḥ 
asajjanasyāvilatīkṣṇacetasaḥ samā bhavet kena punaḥ sahopamā ।। 

akāraṇakrodhaka uṣṇabhāṣaṇaḥ khalo bhṛkuṭyā viṣamīkṛtekṣaṇaḥ 
anekarandhrotthitabhīmapannagaḥ karoti valmīka ivādhikaṃ bhayam ।। 

niśātayā roṣaśilātale dṛḍhaṃ paropaghātāya mudābhyudīrṇayā 
dunoti kaṃ nāma na gocaraṃ gataṃ gatatrapo vāgasidhārayā khalaḥ ।। 

śaṭhatvasaṃnāhabhṛtaḥ khalāś ciraṃ durāvarāś cendriyasainyamadhyagāḥ 
aruṃtudāḥ sādhujane api niṣkṛpāḥ kṛpāṇadhārām iva pātayanti gām ।। 

budho na viśvāsam iyād asajjane vinītaveṣe api manojñavācy api 
surūpadeho api kalasvano api san na kiṃ mayūraḥ sphurato atti pannagān ।। 

yadīṣyate cittakuṭumbapoṣaṇaṃ cirāya vā dhīmahiṣīvivardhanam 
ato vipaścijjaladodaye sati prakīryatāṃ sadguṇabījam ātmani ।। 

cirāya satsaṃgataśuddhamānaso na yāty asatsaṃgatam ātmavān naraḥ 
manoharendīvarapuṣpagocaro na jātu bhṛṅgaḥ kuṇape nilīyate ।। 

raṇagatasya yathā ratir udbhavaty anaparāddhaśarasya dhanuṣmataḥ 
guṇaśarair atidūranipātibhiḥ prahatadoṣaripoḥ sudhiyas tathā ।। 

ativiśuddham ahāryam akṛtrimaṃ guṇavibhūṣaṇam āryajanārcitam 
samupalabhya narasya na jāyate suravarābharaṇeṣv api vismayaḥ ।। 

sukham atyantam anvicchan guṇānāṃ vā samudbhavam 
asajjanam atas tyaktvā kalyāṇaṃ mitram āśrayet ।। 

na jātu prītaye sādhor anāryajanasaṃgatam 
snātasya tīrthasalilaiḥ śukletaram ivāmbaram ।। 

saṃparkeṇa tamobhidām jagadaghapradhvaṃsināṃ dhīmatāṃ krūro api prakṛtiṃ vihāya malinām ālambate bhadratām 
yat tṛṣṇāglapito api necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām ।। 

tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ varāhataruṇam । ālokya caivam acintayad yāvad ayaṃ vyāghraḥ kṛtāhāraparyāptir bhūtvā svanilayaṃ gacchati tāvad aham ekānte tiṣṭhāmīti sthitvā ca krameṇa ।

śārdūle pramanasi tatra labdhatṛptau saṃgatyā svavasatim āgate salīlam 
vārāhaṃ palam upayujya baddhamedaḥ śyeno api svanilayam ājagāma tūrṇam ।। 

mṛgapatir api bhānau kiṃśukottaṃsarāge sthitavati kanakādrer mūrdhni bhāsvanmayūkhe 
taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma ।। 

dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti vicintya ।

niruddham ambhastaṭasevibhir vibhir nirantaram pallavavidrumair drumaiḥ 
śanair upetāli kuśeśayāśayā vyagāhatāpiñjarakesaraḥ saraḥ ।। 

avagāhya ca tat saro mahad drutam uttīrya vilambikesaraḥ 
sa guhāntikam āgaman muhuś caraṇanyāsavibhugnaśādvalam ।। 

śitagṛdhranakhakṣatāṅgayor atha śākhāmṛgaśāvayos tayoḥ 
upari tvaritaṃ sa kesaraṃ salilasrāvi dudhāva kesarī ।। 

harikesaravārisicyamānau gurumūrcchāpagamād upetasaṃjñau 
udamīlayatāṃ vilocanāni sphuritottānamukhau pravaṅgaśāvau ।। 

gṛdhrātibhītaparivepitakātarāṅgau tau tasthatur mṛgapateś caraṇāntam etya 
ālolapallavamanoharayātha so api snehena tau rasanayā muhur ālileha ।। 

vṛntacyutaṃ pariṇataṃ phalam ādayitvā premṇā muhuḥ svatanayāv iva sāntvayitvā 
khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām ।। 

krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram upagīyamāna ivāninditakarmāninditāṅgaḥ ।

tapane tapanīyakumbhavad diśam ākrāmati śātamanyavīm 
śanakaiḥ kapiśāvakānvitaḥ sphuritālambisaṭo viniryayau ।। 

atha gṛhītaphalaṃ phalalubdhakau svatanayāv avalokayituṃ mudā 
mṛgapater vasatiṃ drutam utsukaṃ pravagayor mithunaṃ drutam āgamat ।। 

upagataṃ gatamānamadodayo mṛdupadaṃ mṛduvāk karuṇānvitam 
kṛtanamaskṛti tan mithunaṃ hariḥ kuśalapūrvam abhāṣata lokavit ।। 

kapiśāvakayoḥ sarvam yathāvṛttam anukramāt 
tataś caramam ācakhyau gṛdhrāpaharaṇaṃ tayoḥ ।। 

atikrāntām atha śrutvā vyāpadaṃ putrayoḥ śucā 
gṛdhrakṣatāni gātrāṇi tayoḥ paspṛśatuḥ kapī ।। 

ūcatuś cedam ārdrārdraṃ stutiyuktaṃ mṛgādhipam 
bhavatā rakṣatā putrāv āvām api surakṣitau ।। 

tanvan dharmakathāgaṅgāṃ cihnito guṇasānubhiḥ 
yaśastuhinasaṃchanno jaṅgamas tvaṃ himācalaḥ ।। 

ye na mānti tanor antar asaṃkhyā bhavato guṇāḥ 
manye kesaratāṃ prāpya te amī bahir avasthitāḥ ।। 

stimitam udadheḥ kṣubhṇāty ambhaḥ patatripatiḥ patañ jaladapaṭalacchannasyendoḥ prasarpati na dyutiḥ 
tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame ।। 

pālayitvā sutāv etāv āvayor yac chubhaṃ tvayā 
prāptaṃ tenātimahatā labhasva prārthitaṃ phalam ।। 

tad imāv upagṛhya putrakau bhavatā yatnavatābhipālitau 
bahubandhuparītagahvarāṃ vasatiṃ yāva vanāntare nijām ।। 

tena proktau yātam ity utsukau tau kṛtvā bhaktyā vandanāṃ tasya sādhoḥ 
śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam ।। 

yātoḥ pitroḥ pṛṣṭhamadhyādhirūḍhau lagnau gāḍhaṃ skandharomṇāṃ samūhe 
vyāvartyeṣal locanāny utsukau tau bhūyo bhūyo dṛṣṭavantau mṛgendram ।। 

taṃ nikṣepaṃ sarvanikṣepasāraṃ sāraprajñāgocaraḥ so arpayitvā 
skandhād bhāraṃ sthāpayitveva bhūmau khedacchedād bhūyasīṃ prītim āpa ।। 

nānyat kaṣṭataraṃ kiṃcit prāṇinikṣepadhāraṇāt 
pratyarpaṇāc ca tasyaiva nānyad asti sukham nṛṇām ।। 

tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ । tadavasthenāpi ca prajñāparicayaḥ kṛta iti vicintya

yas tena dharmanikṣepo nikṣiptaḥ sādhu tāyinā 
pālanīyaḥ sa yuṣmābhir atyantaṃ sukham icchubhiḥ ।। 

।। iti siṃhajātakam ।।

śākyasiṃha

vijahati divyam api sukhaṃ tribhuvanahitakāmyayā mahātmānaḥ ।
paraduḥkhaṃ hi garīyo duḥkhayati dayāvatāṃ cetaḥ ।। 

tadyathānuśrūyate sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas tuṣitabhavane samudapādi । sa ca mahātmā tannivāsināṃ devānāṃ dharmyayā kathayā sanmārgam abhiprakāśyaivam acintayat । kṛtayuge hi dharmaparāyaṇo lokaḥ sukham avatāryate satpatham । asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno durgatiparāyaṇāḥ । tan mayā yuktaṃ bodhim avagamya saṃsārāj jagad uddhartum iti । madhyadeśe ca śraddhāviśuddhamanā lokaḥ । yaś caiṣa śuddhodanaḥ kapilavastuni mahānagare narapatir ayam atīva saccaritena maharṣīn apy atiśete । tad asyaivāgramahiṣyā māyāyāḥ kukṣau janmaparigrahaṃ kariṣyāmīti vicintya niśi suptāyāḥ svapne ।

kṛtvā himādridhavalaṃ guruṣaḍviṣāṇaṃ dānādhivāsitamukhaṃ dviradasya rūpam 
śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya ।। 

atha devī mahāmāyā rājñe taṃ svapnaṃ nivedayāmāsa । deva svapne kila mamādya śaradambudharāvadātaḥ ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti । tataḥ sa rājā taṃ svapnaṃ svapnaphalavidāṃ dvijātīnāṃ purastād varṇayāmāsa । te ca brāhmaṇās tam ūcuḥ । mahārāja cakravartī te putro bhaviṣyatīti । sa ca rājā pratītamanās tān dvijātīn satkṛtya visasarja ।

sāntaḥpurajanā devī kadācid atha lumbinīm 
jagāmānumate rājñaḥ saṃbhūtottamadohadā ।। 

śākhām ālambamānāyāḥ puṣpabhārāvalambinīm 
devyāḥ kukṣiṃ vibhidyāśu bodhisattvo viniryayau ।। 

taṃ jātamātram atha kāñcanayūpagauraḥ prītaḥ sahasranayanaḥ śanakair agṛhṇāt 
māndārapuṣpanikaraiḥ saha tasya mūrdhni khān nirmale ca vinipetatur ambudhāre ।। 

saṃsthāpito balabhidā jagadekanātho dhīraḥ krameṇa bhuvi saptapadāni gatvā 
atyadbhutāṃ giram imāṃ nijagāda śāntāṃ janmedam antyam iti me tamasām abhāvāt ।। 

tasya prabhātha muṣitāśiśirāṃśudīptiḥ śāntātmano vasumatīm avabhāsayantī 
iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda ।। 

ayam ayam mahātmā dharmarājo abhiṣikta iti pramuditamanobhir amaraiś cāmbaratale dundubhayo abhijaghnire । śibikām cādhiruhya devī bodhisattvam ādāya svabhavanam agamat । athātyadbhutavismitamanāḥ śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram akārayat ।

śabalahariṇakṛtticchāditaskandhadeśaṃ nicayam analabhāsām udvahantam jaṭānām 
asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ ।। 

atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ darśayann uvāca । bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti । athāsito bodhisattvam ālokya caivam acintayat ।

yathāyaṃ lakṣaṇaiḥ spaṣṭair bhūṣaṇair iva bhūṣitaḥ 
jagadduḥkhāpanodāya tathā buddho bhaviṣyati ।। 

yadāyaṃ bhavitā buddho yāsyāmi maraṇaṃ tadā 
śroṣyanty asmāt kathāṃ dharmyāṃ ye te dhanyāḥ śarīriṇaḥ ।। 

iti cintayatas tasya maharṣeḥ śuddhacetasaḥ 
nayane natapakṣmāgre babhūvatur udaśruṇī ।। 

atha śuddhodanaḥ sāśrunayanam asitam avalokya sasaṃbhramam uvā- ca । niyatam ayam alpāyuḥ । tena bhagavān sāśrulocanaḥ samvṛttaḥ । kaṣṭam avikasitam eva me tanayakamalam idam antakadviradapatir unmūlayiṣyati । asito abravīt । alam alaṃ mahārāja śokena । aham ātmānam anuśocāmi । yadāyaṃ viṣayān utsṛjya jarāmaraṇagrastān dehino avalokya saṃvignamanās tapovanaṃ gatvā buddho bhaviṣyati tadāhaṃ pañcatvam upayāsyāmīty ato mama śokena sāśrum idaṃ cakṣuḥ kṛtam ity abhidhāya gate tasmin maharṣau siddhārtha iti nāma bodhisattvasya kṛtvācireṇaiva kālena gurusakāśād adhigatasarvavijñānasya tasya sadṛśāt kulād yaśodharāṃ nāma varayitvā vadhūm ānināya । katham ayaṃ jarāmaraṇarogānabhijña eva me tanayaḥ syād iti vicintya śuddhodano antarbhavana evāntaḥpuramadhyavartinam avicchinnanṛttagītāvalokanaśravaṇaparāyaṇaṃ bodhisattvaṃ kārayāmāsa । sa ca yaśodharāyāṃ rāhulaṃ nāma tanayaṃ janayitvā kadācid gītopanibaddhāni pramadavanāni śrutvā bahirniṣkramaṇāya buddhiṃ kṛtvā pitrābhyanujñāto rathavaram adhiruhya kṛtaśobhāṃ kapilavastuvīthīm ālokayan paricacāra ।

śrutvātha taṃ parijanān nayanābhirāmaṃ sākṣān manobhavam iva śravaṇāyatākṣam 
taddarśanaṃ prati samutsukamānasānāṃ ceṣṭā babhūva vividhā nagarāṅganānām ।। 

atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam iti sakhyai darśayāmāsa । kācit punar aho bhāgyavatī yaśodharā yāsya dharmacāriṇīti vicintya ciram enaṃ stimitanayanāpaśyat । aparā punaḥ karadvayāvalambitagavākṣastambhaśālabhañjikeva bhṛśam aśobhata । kim evaṃ rājaputradarśanakutūhalād atitvaritaṃ gacchasi । samutkṣipainam ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ paśyati । kim iti nirvrīḍāsīti kācid aparām upālabdhavatī । kācit punar gurupayodharaikadeśe saṃsparśenārdhāpāvṛtaṃ kapāṭam anujagrāheva । naikākinyās tavaiva kumāradarśanakutūhalaṃ dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata ।

kumāraṃ draṣṭukāmānāṃ tāsām iti visarpaṇāt 
mekhalānūpuradhvāno bhavaneṣu vyatanyata ।। 

gacchan narendratanayo atha pathi krameṇa daṇḍārpitapracalapāṇim apetakāntim 
vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam ।। 

atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ pariṇatakāśakusumasitaśirasijaḥ śiraḥprakampeṇa kim api pralayann ivālokyate । sārathir uvāca । kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī kupiteva yūnām yauvanamadam utsārayati yayaiṣa imām avasthāṃ nīta iti । atha sa mahātmā punar uvāca । yadi jarā tāruṇyam evaṃ vināśayati kā nāma ratir asmin pariṇāmini dehe । sūta uvāca । kumāra na kevalaṃ jarā vyādhir api dhātukṣobhasaṃbhūto dehināṃ mahān anarthaḥ । tato aparo mṛtyur nāma sarvakriyāpaharaṇapaṭur anarthataro yaḥ paricintyamāno api śarīriṇāṃ mahad duḥkham utpādayati । bodhisattva uvāca ।

tribhir imair anubaddham aho jagan maraṇarogajarāribhir anvaham 
mahati nāma bhaye sati dāruṇe katham idam viṣayaikaparāyaṇam ।। 

iti nivartaya sūta rathaṃ laghu vraja gṛhāya punaḥ kim ihāsyate 
maraṇarogajarāpariśaṅkino mama bhaviṣyati nopavane ratiḥ ।। 

atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ sārathaye saṃdideśa । pramadavanam eva kumāro netavya iti । sa ca sārathiḥ prasabham enam upavanam eva praviśyābhihitavān । draṣṭum arhaty āyuṣmān iha hi ।

kiṃcit kiṃcit kusumahasitavyaktiśobhāvatīnāṃ mandaṃ mandaṃ malayamarutā sarpatā nartitānām 
ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ ।। 

atha bodhisattvo rathād avatīrya jarāmaraṇarogacintāparyākulamatir antaḥśalya iva dviradapatir ity abravīt । dhairyacchidas

tanudhiyām virasāvasānāḥ śāntātmabhiḥ parihṛtā bhujagā ivogrāḥ 
yūno api manmathaparasya jagatsapatnāḥ paryākulaṃ na hi mano viṣayā haranti ।। 

atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam prāhiṇot । tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ । atha kācid enam uktavatī paśya kumāra । vānty

ete malayānilāḥ surabhayaḥ puṣpadrumākampinaś cūtasya bhramaraḥ pradakṣiṇayati prodbhedinīṃ mañjarīm 
cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ ।। 

api ca ।

svarajaḥkṛtāṅgarāgā bālā sahakāramañjarīkanyā ।
bhramaravareṇa bhramatā kṣaṇam iva parihīyate tanvī ।। 

aparā punar enam uvāca ।

śilīmukhaṃ bhuktalatāvadhūjanaṃ vilokya tatpuṣparajovidhūsaram 
samīraṇākampitabālapaṅkajā muhur muhus tarjayatīva padminī ।। 

kācit tv enam abravīt ।

gacchāmy ahaṃ tava kṛte kusumāni yāvad etāni sūkṣmamakarandanirantarāṇi 
maddṛṣṭibādhinam aśāntagatidvirephaṃ dūrāt kumāra vinivāraya tāvad eva ।। 

aparā punaḥ sahāsam abhitaḥ sthitvainam abhyadhāt ।

ādhūtaṃ bakulajyayā madhukaravyādhūtakiñjalkayā vinyasyorasi śaṅkhabhaṅgadhavalacchāyaṃ dhanuḥ kausumam 
gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ ।। 

bodhisattva uvāca । alam alaṃ bhaginya ebhir asatpralāpaiḥ । na khalu mama saṃvigne manasi saliladhārā iva hutabhuji śṛṅgārakathāḥ samavakāśam adhunā labhante ।

bhaginya iti tat tasya niśamya vacanaṃ striyaḥ 
mukhāni namayāmāsus trapayā tyaktavibhramāḥ ।। 

hrītaṃ tad yuvatikadambakaṃ viditvā saṃvignaṃ nṛpatanayaṃ ca śuddhabuddhim 
tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa ।। 

atha bodhisattvas tatra pramadavane ratim alabhamāno astam upeyuṣi savitari rathavaram adhiruhya tāś cāṅganā bhavanam ājagmuḥ । tato bodhisattvaḥ śṛṅgārakathām avamanyamānaḥ śayanatale viniviśya jarāmaraṇarogān eva manasi nidhāya cintāparo babhūva । tataḥ śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā kriyate sma । tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni vadanāny abhūvan । anparāsāṃ ca kuṭṭimatalaparyastāni praśithilavigalitadukūlatayā pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva śarīrāṇy āsan । aparā ca murajapuṣkaraviniveśitadviguṇabāhūpadhānavinihitānanā viṣṭarād vinipatya tathaiva śiṣye । kasyāścin nidrāpahṛtāṅguliyatnāt karād adharaviśliṣṭaprathamarandhraḥ pramadānayanatārakānīlo vaṃśaḥ papāta । dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva yaṣṭipradīpaiḥ । atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca ।

imaṃ samuttartumanā bhavārṇavaṃ tapovanaṃ gantum ahaṃ samudyataḥ 
atas tvam asmadvyavasāyasiddhaye mahājavaṃ kanthakam aśvam ānaya ।। 

chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya vāmakakṣyāvinihitāsiḥ kanthakam aśvavaram āninā- ya । bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur iti ।

atha vyudasyābharaṇāni vigrahāt sa bhāsitāni sphuṭaratnatejasā 
taraṅginaḥ kokilakaṇṭhamecakāṃś cakarta khaḍgena śanaiḥ śiroruhān ।। 

taṃ chandakaḥ samavalokya nirastabhūṣaṃ svacchaṃ jalāśayam ivāpahṛtāravindam 
saṃtāpitaḥ prabalaśokahutāśanena muktānibhān nayanavārikaṇān mumoca ।। 

bodhisattva uvāca । na khalu dharmonmukhe suhṛdi svajane vā tapovanābhiprasthite viṣādaṃ kartum arhati sajjanaḥ । tad gaccha mama gurujanam evaṃ brūhi ।

athaveyam tanuḥ kṣīṇā tīvreṇa tapasā mama 
mayā vā tat padaṃ labdhaṃ yad dṛṣṭaṃ tattvadarśibhiḥ ।। 

chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram āgamya taṃ bodhisattvasaṃdeśaṃ narapataye nivedayāmāsa । śrutvā ca tasya viniścayaṃ sahāntaḥpureṇa śuddhodano bahuvidhaṃ vilalāpa । bodhisattvaś ca lubdhakarūpadhāriṇo devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ śanair arāḍasyāśramaṃ jagāma । dṛṣṭvā ca bodhisattvam āgacchantam arāḍaḥ svāgataṃ svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ cakāra । tato bodhisattvas tam apṛcchat ।

kīdṛśo bhavatām dharmaḥ katham vā so adhigamyate 
tattvaṃ me draṣṭukāmāya vaktum arhati sattamaḥ ।। 

arāḍa uvāca । śrotum arhati mahābhāga iti । prakṛtivikārayor janmajarāmṛtyavas tattvam ity abhihitam । prakṛtiś ca pañca mahābhūtāny ahaṃkāro vyaktaṃ ceti । vikāraś cendriyāṇi tadarthāś ca pāṇipādavākpāyūpasthaṃ mana ity asya kṣetraṃ vijānāti । tat kṣetrajña ity abhidhīyate । kṣetrajñaṃ cātmānam avacakṣate tattvavidaḥ । yac cotpādāvasānān maraṇadharmātmakaṃ tad vyaktam iti boddhavyam avyaktam etadviparyayād iti । ajñānaṃ karma tṛṣṇā ca saṃsārahetavo vijñeyāḥ । tritaye cāvasthito jantur na sattvam atikramya vartate । vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ । vipratyayo nāma viparītapravartanam । aham abhidadhāmy ahaṃ vedmīty evamādy ahaṃkāraḥ । yas tv asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ । yad eva cāhaṃ tāny evāmūni manobuddhikarmāṇi । yaś caiṣa gaṇaḥ so aham ity abhisaṃplavam udāharanti । aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so aviśeṣa iti boddhavyaḥ । svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ । yatra vastuni saktim upety amedhā manovāgbuddhikarmabhiḥ so abhiṣvaṅga ity abhidhīyate । mamedam asyāham iti yad duḥkham abhimanyate so abhyavapātaḥ । prāṇināṃ saṃsārahetur ālasyaṃ nāma । tamo moho mṛtyujanmanī । mahāmohaḥ kāma iti saṃjñitaḥ । tāmisraṃ ca krodha ity avagamyatām । viṣādaḥ punar andhatāmisram abhidhīyate । anayāvidyayā pañcaparvayā bāliśo baddhamanā jātyādau mahati duḥkhe punaḥ punar āvartate । tatra cāhaṃ draṣṭā śrotā mantā kāryakāraṇaṃ cety evam avagamya saṃsāre paribhramati । ebhiś ca hetubhir janmasrotaḥpravṛttir dṛṣṭā hetvabhāvāj janmābhāva iti । tatra ca mokṣakāmaḥ pratibuddhāpratibuddhau vyaktāvyakte ca jānīyāt । etac catuṣṭayam avagamya kṣetrajñaḥ sarvaduḥkhanirmuktaḥ padam akṣaram avāpnotīti ।

tyaktvādito bhavanibandhanam ādibījam ādāya liṅgam apavṛttasukhābhilāṣaḥ 
saṃtoṣavān padam anuttamam āptukāmaḥ śīlaṃ viśuddham upagṛhya vased vanānte ।। 

paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam āpnoti । sa caivaṃvidhena kāmadveṣavigarhiṇā śamenānvito brahmalokam adhigacchati । tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ dhyānam āsādayati । tayā ca prītyā hriyamāṇamanā deveṣv ābhāsvareṣūpapadyate । yaḥ punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti । tat tṛtīyadhyānanimagnamanāś ca śubhakṛtsneṣv amareṣu janma pratilabhate । tādṛśaṃ ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate । tac ca dīrghatvād āyuṣaḥ kecin muktim evādhyavasyanti । kasmāt sukhaduḥkhavicchedāc cetasaś cāvyāpārāt । asya ca dhyānasya bṛhatphalair devaiḥ sāmānyaṃ phalam ācakṣate vidvāṃsaḥ । tasmāc ca samādher vyutthitaḥ śarīriṇāṃ doṣān ālokya śarīravinivṛttihetor jñānam adhigacchati । tad api ca dhyānam apahāya viśeṣakāṅkṣī rūpād api virajyate । yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv api dravyeṣv ākāśādhimuktim utpādayati । ākāśagataṃ cātmānam abhisaṃkṣipyānantam ākāśam ālokayan viśeṣād adhigamād ātmakauśalād ātmānam ātmani saṃkṣipya kiṃcin nāstīty ākiṃcanya iti saṃjñām upagataḥ śarīravirahān mukta ity abhidhīyate । bodhisattva uvāca ।

yadi cetayitāsty eva kuto muktir bhaviṣyati 
tasmin sati pravartante kuśalākuśalakriyāḥ ।। 

yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca dṛṣṭaṃ virohad evam ātmāpi gṛhītavyaḥ । karmājñānatṛṣṇātyāgāc ca yo niścīyate mokṣaḥ sati cātmani tatparityāgam nopalabhāmahe । tadaparityāgāc ca kuto mokṣa ity ahaṃkāraparityāgaś ca saty ātmani kuto bhavet । sati cāhaṃkāre sthitam evedaṃ janmasrotasīty abhidhāya ।

arāḍasyāśramāt tasmān niṣkramya sa mahāmatiḥ 
tapobhir duṣkarais tīvraiḥ śoṣayāmāsa vigraham ।। 

nānena tapasā tattvādhigamo bhavatīti ca matvotthāya paridurbalaśarīro bodhisattvo nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ ।

sa cāṣapaṅktyātatanīlapakṣayā parītadehaḥ paripāṭalāṅgayā 
saroruhāṇāṃ pracalatpalāśayā srajeva nīlotpalapattramiśrayā ।। 

atha mandapadaṃ gatvā dhīmān hemācaladyutiḥ 
adhastād bodhivṛkṣasya niṣasāda sa bodhaye ।। 

tato duhitṛbhiḥ sārdhaṃ cāpam ādāya kausumam 
ājagāma manoyonis tasya kṣobhayituṃ manaḥ ।। 

ājighrantī puras tasya mālatīkusumaṃ navam 
kācin nyamīlayat kāṃcid dṛṣṭim ālolatārakām ।। 

sakhīkarṇe abhidhāyānyā kim api smitapūrvakam 
tatra līlāvatī rāmā kāśayantī mukhaṃ yayau ।। 

sakāmā darśayanty anyā jagādeti jinarṣabham 
rāmāyāḥ ślathakāñcīkaṃ nitambasrastam aṃśukam ।। 

kva ca yauvanam etad indukāntaṃ kva ca te tapase mano'bhilāṣaḥ 
bhaja kāmam ato nivartayasva vada kiṃ tapasaḥ phalaṃ tvayāptum ।। 

hitakāmyatayā bruve bhavantaṃ kim ataḥ param āptum icchasi tvam 
gṛhidharmam abādhinaṃ mahāntaṃ na vihāya kim anyad asti puṇyam ।। 

tvadadhigamasamutsukāsu dhīman kim iyam adayitā manoharāsv apīti 
mukhalavadantī kāminī kāmukāṃ vadanakamalāni nakhena khaṇḍayantī ।। 

yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu dhyānastimitākṣa eva tasthau tadā māraḥ pravyājahāra । bhīṣayitvainam utthāpayateti ।

tataḥ siṃhamukhaḥ kaścit phūtkāreṇa punaḥ punaḥ 
bodhisattvasya trāsārthaṃ vahneḥ kaṇān vyasarjayat ।। 

te kṛśānukaṇās tasya kiṃkarasya mukhojjhitāḥ 
nipatantaḥ kṣaṇāj jagmuḥ praphullapuṣpatām muneḥ ।। 

śatavaktreṇa tīkṣṇāgrāṃ kṣeptā śaktiṃ yadākṣipat 
vikasatkesaravyūho babhūvotpalaśekharaḥ ।। 

daṃṣṭrādhareṇa cānyena vidyudāpiṅgalatviṣā 
kṣiptāny ayoguḍoṣṇāni puṣpāṇi babhūvuḥ kṣaṇāt ।। 

anyenābhyudyato bāhuḥ sakhaḍgaḥ piṅgacakṣuṣā 
lohastambhasamucchrāyaḥ kṣaṇān niścalatāṃ yayau ।। 

atha madanavijetuḥ siddhamantrānilena jaladhitaṭagavahniḥ kiṃkarāṇāṃ samūhaḥ 
asitagatisakhena preryamāṇaḥ samantād iva virasavikīrṇaḥ kṣīṇarociḥśato abhūt ।। 

tataḥ sainyabhagnād viṣādavati kusumaketau bhagavāṃś caturthadhyānād vyutthāyedam acintayat ।

ātmanaś cet sukhād duḥkhāt puṇyaṃ pāpaṃ prasūyate 
kathaṃ na bhadratā nityaṃ dharmābhāve ca dehinām ।। 

rūpasaubhāgyabhāgyādibhedaḥ katham iheṣyate 
yadi pūrvakṛtaṃ nāsti katham atra śubhāśubhau ।। 

karmaṇāṃ hetukaṃ karma cet sārādi na kalpayet 
ahetukaṃ jagat syāc cet kaḥ karmasvakatāṃ vadet ।। 

sukhahetuḥ sukham syāc ced duḥkhaṃ duḥkhasya hetukam 
tapasā duṣkareṇaivaṃ kathaṃ muktir bhaviṣyati ।। 

īśvaraḥ kāraṇaṃ kecid abudhāḥ saṃpracakṣate 
kathaṃ na samatā loke samavartīśvaro hi saḥ ।। 

ity evam abudhāḥ kecid astināstipravādinaḥ 
kudṛṣṭikarmato hīnā jāyante narakeṣv api ।। 

sudṛṣṭikarmato bhadrā āryajñānapravedinaḥ 
svargalokaṃ gatāḥ kecit kāyavākcittasaṃyamāt ।। 

aho bhavarato lokaḥ kleśasaṃghair vihanyate 
jarāvyādhivipannaś ca mṛtaḥ punaḥ prajāyate ।। 

atha bodhisattvasyaivam abhavat । kasmin sati jarāmaraṇaṃ bhavati kiṃ ca pratyayāt । punar evam abhavat । yad utāvidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā vedanā vedanāpratyayā tṛṣṇā tṛṣṇāpratyayam upādānam upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanty evam asya kevalasya mahato duḥkhaskandhasya samudayo bhavati । avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā nirudhyante । evam asya kevalasya mahato duḥkhaskandhasya nirodho bhavati । ity evaṃ bodhisattvasya prajñācakṣur udapādi ।

athāsau bhagavān buddhaḥ prajñālokaprakāśakaḥ 
vaihāyasaṃ samudgamya siṃhanādaṃ nanāda ca ।। 

siṃho ahaṃ vādijantūnāṃ virajasko nirāsravaḥ 
duḥkhasyāntaṃ kariṣyāmi sattvānāṃ nirahaṃkṛtiḥ ।। 

tataś cakampe sadharādharā dharā velām vyatītya prasasāra sāgaraḥ 
saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ ।। 

diśaḥ prasannābharaṇāś cakāśire mārtaṇḍacandrau śaradīva rejatuḥ 
paribhramac candanacūrṇarañjitaṃ papāta puṣpaṃ nabhasaḥ sugandhimat ।। 

samāyayur vismayaphullalocanā divaukasas tatra sahāpsarogaṇaiḥ 
vavau manojñātmaguṇaḥ samīraṇo manaḥsu harṣo jagatāṃ vyajṛmbhata ।। 

udīritā harṣaparītamānasair mahadbhir bhūtagaṇaiḥ savismayaiḥ 
buddhasya dharmātiśayastavāśrayāḥ samantataḥ śuśruvire giraḥ śubhāḥ ।। 

aho bataudāryam aho subuddhitā viśuddhitām paśya yathāsya cetasaḥ 
aho svasaukhyeṣu nisaṅgatā mater namo astu te atyadbhutadhairyavikrama ।। 

sanāthatāṃ sādhu jagad gataṃ tvayā punarvibuddhekṣaṇapaṅkajaśriyā 
amogharūpā bata puṇyasaṃcayāś cirasya dharmeṇa khalūrjitaṃ jitam ।। 

sarvabuddhāś ca buddhāya vadantaḥ sādhu sādhv iti 
sauvarṇaratnacchattrāṇi prayacchanti sma suśriye ।। 

atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ viditvābhisaṃpūjayanta iti prārthayāmāsuḥ ।

nāthodya jagatāṃ dhīra mārahantar jinarṣabha 
andhabhūte jagaty evaṃ prajñādīpaṃ prakāśaya ।। 

kṣutpipāsāhate loke durdṛṣṭivikalāśaye 
sarvapāramitāmeghair dharmāmṛtaṃ pravarṣaya ।। 

iti tuṣṭāḥ sarve ca devagaṇāḥ prāñjalayas tatraiva tasthuḥ ।

tato atra kāmāvacarāḥ suvaktrāḥ sugandhapuṣpākṣatalājatoyaiḥ 
sauvarṇakumbhaiś ca sagītavādyais tasyābhiṣekaṃ saphalaṃ pracakruḥ ।। 

atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ pracakrāma । atha māro bhagavantaṃ sametyovāca ।

parinirvātu buddhaḥ saṃś cittasaṃkalpavarjitaḥ 
mahānto munayaḥ prājñā nirvāṇaṃ hi yayur vrataiḥ ।। 

evam ukte atha māre asmin bhagavāṃs tam uvāca saḥ 
ahaṃ tāvan na pāpīyann āgamiṣyāmi nirvṛtim ।। 

yāvan na bhikṣavo dhīrā dāntāḥ prājñā viśāradāḥ 
āryajñānaprasaṃbodhā bhaviṣyanti bahuśrutāḥ ।। 

yāvan na trīṇi ratnāni loke saṃprathitāni ca 
dānapārādibhiḥ śaktā bodhisattvā jitārthinaḥ ।। 

bhaviṣyanti na me yāvad bodhiprāptā jitārayaḥ 
tāvat pāpiṣṭha yāsyāmi nirvāṇaṃ na kṣayāntakṛt ।। 

evam ukte atha śākyendre adhomukhaḥ kusumāyudhaḥ 
hato aham iti kāṣṭhena viṣasāda mahīṃ likhan ।। 

atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta ।

durmanāsi kathaṃ tāta procyatāṃ yady asau naraḥ 
rāgapāśena taṃ baddhvā kuñjaraṃ vānayāmahe ।। 

ānayitvā ca taṃ śīghraṃ kariṣyāmi vaśaṃ tava 
tāta mā gā viṣādaṃ taṃ naro ayaṃ kim ato bhayam ।। 

māra āha ।

arhan sa sugato loke na rāgasya vaśaṃ vrajet 
viṣayaṃ me vyatikrāntaṃ tasmāc chocāmy ahaṃ bhṛśam ।। 

tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire ।

babhāṣa śakyendram aninditādharā vilāsinī taṃ madhurapralāpinī 
stanau prakāśya dvipakumbhanirjitau mukhena candraṃ kamalaṃ ca hāsinī ।। 

ekātapatraṃ jagataḥ prabhutvaṃ navaṃ vayaḥ saumyavapuś ca kāntam 
etāṃś ca hitvā tapasā kimarthaṃ ramasva kāmaṃ mama kāmyadehe ।। 

anyā surāmā mṛgaśāvakākṣī śanaiḥ śanais taṃ madavihvalāṅgī 
gatyā jayantī gajarājahaṃsau kiṃcid vihasyātha muniṃ babhāṣe ।। 

sauvarṇamuktābharaṇāṅgabhūṣaṃ tvadartham eveha bibharmi rājan 
prabhuṅkṣva kāmaṃ tapasaḥ phalaṃ tat kāme prasaktā munayo hy aṭante ।। 

ācchādya vastreṇa mukhārdhabhāgaṃ nibadhya dṛṣṭiṃ munivaṃśaketau 
tasthau tadagre kim api pravaktuṃ vikāśayantī kamalaṃ salīlā ।। 

lokānukampā tava cen mataṃ syād vihāya mātāpitarau ca mitrān 
vane vasaṃs tvaṃ kam ivoddhariṣyer iti pragalbhaṃ manasīva tasyāḥ ।। 

kurvanti bhāvāni muniṃ vijetuṃ yathā yathā tāḥ sma vilāsavatyaḥ 
tasthau nirīhe nirahaṃkṛtau ca tathā tathāsau stimitāyatākṣaḥ ।। 

etā muner bhāvavidarśayantyo mano atha hartuṃ na ca śaknuvantyaḥ 
tapo'parādhāj jarasā nipītaṃ vapur virūpaṃ tamasābhijagmuḥ ।। 

tatas tāḥ pitur antikaṃ gatvaivam āhuḥ ।

satyaṃ vadasi nas tāta na rāgeṇa sa nīyate 
viṣayaṃ no vyatikrāntaṃ vayaṃ śocāmahe api tat ।। 

tat sādhu nas tātedam jarājarjaraśarīram antardhāpaya । māra āha ।

nāhaṃ paśyāmi taṃ loke puruṣaṃ sacarācare 
buddhasya yo hy adhiṣṭhānaṃ śaknuyāt kartum anyathā ।। 

taṃ gatvā tvaritaṃ yūyaṃ prārthayadhvaṃ guṇāmbudhim 
sa vaḥ paurāṇakaṃ kāyaṃ kariṣyati yathāmatam ।। 

tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ । atha durdine saṃjāte mucilindanāgarājaḥ svabhavanān niṣkramya bhagavataḥ kāye śītārtaṃ mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ jagāma । tataś carakaparivrājakavṛddhaśrāvakagautamanirgranthājīvikādayas taṃ tathāgataṃ nyagrodhamūlasthaṃ praṇipatyocuḥ । api bhagavatā gautamenaitat saptāhadurdinaṃ samyak sukhena vyatināmitam iti । bhagavān āha ।

sukhaṃ vivekatuṣṭasya sadā śāntau sthitasya ca 
sukhaṃ virāgato loke pāpānāṃ samatikramāt ।। 

tatas tathāgato dhyānasukhavedī tārāyaṇamūle tasthau । tanmuhūrte trapuṣabhallikau vaṇijau vividhapaṇyaṃ gṛhītvā dakṣiṇāpathād uttarāpathaṃ gacchantau kāṣāyasaṃvṛtaśāntadehaṃ tathāgataṃ paśyantau praharṣajātau tatpādau śirasābhivandya madhupāyasapūrṇapiṇḍapātraṃ tasmai pradadatuḥ । atha tathāgatasya bhojanakālaṃ jñātvā catvāro mahārājānaḥ saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi prayacchanti sma । atha bhagavāṃs tāni pātrāṇi pratigṛhya maṅgalavākyapūrvaṃ tān uvāca ।

śrīr vo astu dakṣiṇe haste śrīr vo vāmakare sthitā 
śrīr vo astu sarvalokeṣu māleva śirasi sthitā ।। 

svasti kurvantu vo devās tiṣṭhatāṃ gacchatāṃ pathi 
matir dharme sadā bhūyāt pāpe ma bhūt kadā cana ।। 

labdhārthāḥ satataṃ yūyaṃ nīrogāḥ paramāyuṣaḥ 
anena karmaṇā bauddhā bhavantu sugatātmajāḥ ।। 

iti śrutvā muner vākyaṃ cittapadmaprakāśikāḥ 
buddhe dharme ca saṃghe ca te nityam śaraṇaṃ yayuḥ ।। 

atha tathāgatasyaitad abhavat ।

duṣkareṇa mayā bodhiḥ prāpteyaṃ paramārthataḥ 
deśayeyaṃ parebhyaś cen na te jānanty alaṃ tataḥ ।। 

iti niścitya sārajñas tūṣṇībhāvaṃ yayau muniḥ 
mūrkhānāṃ maṇḍale saṃstho maunatvād vipraśobhate ।। 

atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau divyāvabhāsenāvabhāsya tathāgatam abhivandya ca dharmadeśanatāyai prārthayāmāsa ।

mohāndhe bhagavāṃl loke prajñādīpaṃ pradīpaya 
kṣutpipāsāhate loke dharmāmṛtaṃ pravarṣaya ।। 

yato bodhiṃ samāsādya duṣkareṇaiva tāpasā 
dhyānasukheṣu līno asi loko ayam pralayaṃ vrajet ।। 

atha tathāgatas tam śikhinaṃ brāhmaṇaṃ tūṣṇībhāvenādhivāsayati sma । tasminn eva samaye māgadhānāṃ pāpācāratvān mahotpātam udapādi । punar api śikhī brāhmaṇas tathāgatam etad avocat ।

bhagavan magadhe deśe mahotpātasamākulāḥ 
bhavanti vikalā lokā bhūtayakṣair upadrutāḥ ।। 

teṣāṃ pāpāgniśāntaye dharmāmṛtaṃ pravarṣaya 
yathāpūrvaṃ pratijñātaṃ sāphalyaṃ kuru sāṃpratam ।। 

atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya dharmadeśanatayā svīkṛtavān dharmaṃ deśayiṣyāmīti । tataḥ śikhī brāhmaṇaḥ pramuditamanā muneś caraṇau vanditvā svabhavanaṃ yayau । atha bodhivṛkṣadevatā praṇamyaivam āha । kva bhagavan dharmacakraṃ pravartayiṣyasīti । tathāgata āha । vārāṇasyāṃ mṛgadāva iti । kutaḥ ।

kāśī puṇyavatī bhūmiḥ subhikṣā sujanāśrayā 
yatra devāḥ sadā santy apy amarā martum icchayā ।। 

api ca ।

tatra pravartitaṃ cakraṃ pūrvabuddhais tathāgataiḥ 
anāgatāś ca tatraiva vartayiṣyanti dharmakam ।। 

tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān । tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity abhyanuyuktas tathagataś cainam avocat ।

vārāṇasīṃ gamiṣyāmi gatvā vai yogināṃ purim 
andhabhūtasya lokasya dharmolkāṃ saṃprakāśaye ।। 

gaccha gautamety utthāya sa ājīvako dakṣiṇābhimukhaḥ prakrāntaḥ । tathāgato api vārāṇasīm abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram ādāya vārāṇasīṃ mahānagarīṃ piṇḍāya prāvikṣat । tasyāṃ piṇḍāya caritvā kṛtabhakta ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas tasthau । tataḥ pañcakā bhadravargīyā bhikṣavas tathāgatasya pādau śirobhir vandya prāñjalayo niṣeduḥ । atha tathāgatadehād raśmir niścaran sarvāvantaṃ lokadhātum avabhāsya saṃcodayati sma ।

mānuṣaṃ durlabhaṃ prāpya kṣaṇasaṃpat sudurlabhā 
tathāgatasya cotpattir udumbarasudurlabhā ।। 

adya kāśīṃ gato buddho lokānāṃ duḥkhaśāntaye 
tad vo dharme matiḥ kāryā samāyātātra satvaram ।। 

tataḥ samantād digbhyaḥ pūrvapraṇidhānasamanvāgatā bodhisattvagaṇāḥ śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya bhagavantam abhisaṃmukhās tatraiva tasthuḥ । tato dharmacakrapravartano nāma bodhisattvo bhagavantaṃ pradakṣiṇīkṛtya praṇamya sarvaratnamayaṃ sahasrāraṃ nānāsugandhipuṣpadāmasaṃyuktaṃ tathāgatapūjārtham upanāmayya kṛtāñjalipuṭo dharmacakrapravartanāyainaṃ prārthayāmāsa ।

bhagavan muniśārdūla jitamāra jinarṣabha 
pūraya dharmaśaṅkhāṃ ca kutīrthamṛgabhītaye ।। 

yas tvaṃ pūrvādibhiḥ pūrvaṃ praṇidhiṃ kṛtavān iti 
buddho bhaveyaṃ lokeṣu sattvaduḥkhapraśāntaye ।। 

tat kuru bhagavan nātha pratijñāyāś ca pūraṇam 
no ced bhagavāṃś chāstā bhavaduḥkhākulaṃ jagat ।। 

dīpaṃkaraprasādena buddho bhavasi sāṃpratam 
duḥkhāgnidīpitaṃ lokaṃ dṛṣṭvāmṛtaṃ pravarṣaya ।। 

brahmādyā lokapālāś ca śrotukāmāḥ samāgatāḥ 
duḥkhamūlaprahāṇāya dharmacakraṃ pravartaya ।। 

athāvocan mahābauddhaḥ śākyasiṃho dayodadhiḥ 
parṣadaṃ ca samālokya bhikṣūn ālabhya pañcakān ।। 

avidyābījasaṃbhūtaḥ skandhāṅkuraḥ prarohati 
puṇyapāparasaṃ pītvā bhavavṛkṣo mahān bhavet ।। 

tasya phalaṃ mahat svādu pariṇāmaṃ viṣāyate 
tad evaṃ viṣaphalaṃ jñātvā tyaktavyaṃ dūrato budhaiḥ ।। 

viṣavṛkṣāṅkuraṃ dagdhuṃ bījam eva pradahyatām 
avidyābījadagdhena bhavān muktir bhaved dhruvam ।। 

ity evaṃ bhagavān buddhaḥ puruṣadamyasārathiḥ 
dharmacakraṃ pravartyātha punar dharmaṃ dideśa saḥ ।। 

śrāvakāṇāṃ catuḥsatyam āryam aṣṭāṅgamārgikam 
ādāv ante ca madhye ca kalyāṇaṃ brahmacaryakam ।। 

tataḥ praharṣād iva sācalācalā mahī cakampe nibhṛtārṇavāṃśukā 
vitastanuḥ khe suradundubhisvanā diśaḥ prasādābharaṇāś cakāśire ।। 

prasaktamandastanitāḥ prahāsinas taḍitpinaddhāś ca ghanāḥ samantataḥ 
parasparāśleṣavikīrṇareṇubhiḥ prasaktam enaṃ kusumair avākiran ।। 

samudvahan dhīragatiḥ samīraṇaḥ sugandhi nānādrumapuṣpajaṃ rajaḥ 
mudā pravṛttair avibhaktabhaktibhis tam arcayāmāsa kṛśāṃśukair iva ।। 

atha sarvāvate dhātau babhūvur brahmacāriṇaḥ 
buddhasya vacanaṃ śrutvā buddhadharmaparāyaṇāḥ ।। 

tataḥ sarve samutthāya pujāṃ kṛtvā jagadguroḥ 
sanāthaṃ syāj jagac cādya iti proktā yayur mudā ।। 

bhagavān api sakalasattvoddhāraṃ kariṣyāmīti samutthāya janapadacārikāṃ pracarati sma । tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān iti buddhe paraḥ prasādaḥ karaṇīyaḥ । satkṛtya ca taddharmaṃ śrotavyam evaṃ duṣkareṇa bodhiprāptavān iti । eṣa rājakumāro rājyasukhatṛpto divyastrīparibhogavirataḥ sakalarājyabhogyāni tṛṇavad vijahya paraduḥkhena duḥkhī duṣkaracaryāṃ caran balavantaṃ māraṃ vijitvā samyaksaṃbodhim api prāpto buddho babhūva । ayam eva bhagavāñ chākyasiṃhas tribhuvananātha iti bodhigaveṣiṇā puruṣeṇa rājyasukham api viramaṇīyam । duṣkareṇāpi bhavitavyaṃ māram api jetavyam iti bodhisattvena bodhivāñchayā bhavitavyam iti ।।

।। iti śākyasiṃhatathāgatajātakaṃ samāptam ।।