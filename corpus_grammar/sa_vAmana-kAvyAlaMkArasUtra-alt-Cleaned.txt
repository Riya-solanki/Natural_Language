Vāmana Kāvyālaṃkārasūtra pāṇḍitavaraśrīvāmanaviracitāni kāvyālaṅkārasūtrāṇi svavṛttisametāni śārīraṃ nāma prathamādhikaraṇam .
 prathamo adhyāyaḥ .
 praṇamya paramaṃ jyotirvāmanena kavipriyā .
 kāvyālaṅkārasūtrāṇāṃ teṣāṃ vṛttirvidhīyate .
 kāvyaṃ grāhyamalaṅkārāt .
saundaryamalaṅkāraḥ .
sa doṣaguṇālaṅkārahānādānābhyām .
śāstrataste .
kāvyaṃ saddṛṣṭādṛṣṭārtham, prītikīrtihetutvāt .
 dvitīyo adhyāyaḥ .
 arocakinaḥ satṛṇābhyavahāriṇaśca kavayaḥ .
pūrve śiṣyāḥ, vivekitvāt .
netare, tadviparyayāt .
na śāstramadravyeṣvarthavat .
na katakaṃ paṅkaprasādanāya .
rītirātmā kāvyasya .
viśiṣṭā padaracanā rītiḥ .
viśeṣo guṇātmā .
sā tridhā vaidarbhī gauḍīyā pāñcālī ceti .
vidarbhādiṣu dṛṣṭatvāttatsamākhyā .
samagraguṇopetā vaidarbhī .
ojaḥkāntimatī gauḍīyā .
mādhuryasaukumāryopapannā pāñcālī .
tāsāṃ pūrvā grāhyā, guṇasākalyāt .
na punaritare, stokaguṇatvāt .
tadārohaṇārthamitarābhyāsa ityeke .
tattu na; atattvaśīlasya tattvāniṣpatteḥ .
na śaṇasūtravānābhyāse trasarasūtravānavaicitryalābhaḥ .
sāpi samāsābhāve śuddhavaidarbhī .
tasyāmarthaguṇasaṃpadāsvādyā .
tadupārohādarthaguṇaleśo api .
sāpi vaidarbhī, tātsthyāt .
 tṛtīyo adhyāyaḥ .
 loko vidyā prakīrṇa ca kāvyāṅgāni .
lokavṛttaṃ lokaḥ .
śabdasmṛtyabhidhānakośacchandovicitikalākāmaśāstradaṇḍanītipūrvā vidyāḥ .
śabdasmṛteḥ śabdaśuddhiḥ .
abhidhānakośāt padārthaniścayaḥ .
chandovicitervṛttasaṃśayacchedaḥ .
kalāśāstrebhyaḥ kalātattvasya saṃvit .
kāmaśāstrataḥ kāmopacārasya .
daṇḍanīternayāpanayayoḥ .
itivṛttakuṭilatvaṃ ca tataḥ .
lakṣyajñatvamabhiyogo vṛddhasevāvekṣaṇaṃ pratibhānamavadhānaṃ ca prakīrṇam .
tatra kāvyaparicayo lakṣyajñatvam .
kāvyabandhodyamo abhiyogaḥ .
kāvyopadeśaguruśuśrūṣaṇaṃ vṛddhasevā .
padādhānoddharaṇamavekṣaṇam .
kavitvabījaṃ pratibhānam .
cittaikāgryamavadhānam .
taddeśakālābhyām .
vivikto deśaḥ .
rātriyāmasturīyaḥ kālaḥ .
kāvyaṃ gadyaṃ padyaṃ ca .
gadyaṃ vṛttagandhi cūrṇamutkalikāprāyaṃ ca .
padyabhāgavadvṛttagandhi .
anāviddhalalitapadaṃ cūrṇam .
viparītamutkalikāprāyam .
padyamanekabhedam .
tadanibaddhaṃ nibaddhaṃ ca .
kramasiddhistayoḥ sraguttaṃsavat .
nānibaddhaṃ cakāstyekatejaḥparamāṇuvat .
saṃdarbheṣu daśarūpakaṃ śreyaḥ .
taddhi citraṃ citrapaṭavadviśeṣasākalyāt .
tato anyabhedakḷptiḥ .
 samāptaṃ cedaṃ śārīraṃ prathamamadhikaraṇam .
 doṣadarśanaṃ nāma dvitīyamadhikaraṇam .
 prathamo adhyāyaḥ .
 guṇaviparyayātmāno doṣāḥ .
arthatastadavagamaḥ .
saukaryāya prapañcaḥ .
duṣṭaṃ padamasādhu kaṣṭaṃ grāmyamapratītamanarthakaṃ ca .
śabdasmṛtiviruddhamasādhu .
śrutivirasaṃ kaṣṭam .
lokamātraprayuktaṃ grāmyam .
śāstramātraprayuktamapratītam .
pūraṇārthamanarthakam .
na vākyālaṅkārārtham .
anyārthaneyagūḍhārthāślīlakliṣṭāni ca .
rūḍhicyutamanyārtham .
kalpitārthaṃ neyārtham .
aprasiddhārthaprayuktaṃ gūḍhārtham .
asamyārthāntaramasamyasmṛtihetuścāślīlam .
na guptalakṣitasaṃvṛtāni .
aprasiddhāsabhyaṃ guptam .
lākṣaṇikāsabhyānvitaṃ lakṣitam .
lokasaṃvītaṃ saṃvṛtam .
tantraividhyam, vrīḍājugupsāmaṅgalātaṅkadāyibhedāt .
vyavahitārthapratyayaṃ kliṣṭam .
antyābhyāṃ vākyaṃ vyākhyātam .
 dvitīyo adhyāyaḥ .
 bhinnavṛttayatibhraṣṭavisaṃdhīni vākyāni .
svalakṣaṇacyutavṛttaṃ bhinnavṛttam .
virasavirāmaṃ yatibhraṣṭam .
taddhātunāmabhāgabhede svarasaṃdhyakṛte prāyeṇa .
na vṛttadoṣātpṛthagyatidpṣaḥ, vṛttasya yatyātmakatvāt .
na, lakṣaṇaḥ pṛthaktvāt .
virūpapadasaṃdhi visaṃdhiḥ .
padasaṃdhervairūpyaṃ viśleṣo aślīlatvaṃ kaṣṭatvaṃ ca .
vyarthaikārthasaṃdigdhāyuktāpakramalokavidyā viruddhāni ca .
vyāhatapūrvottarārthaṃ vyartham .
uktārthapadamekārtham .
na, viśeṣaścedekārthaṃ duṣṭam .
dhanurjyādhvanau dhanuḥśrutirārūḍheḥ pratipattyai .
karṇāvataṃsaśravaṇakuṇḍalaśiraḥśekhareṣu karṇādinirdeśaḥ saṃnidheḥ .
muktāhāraśabde muktāśabdaḥ śuddheḥ .
puṣpamālāśabde puṣpapadamutkarṣasya .
karikalabhaśabde kariśabdastādrūpyasya .
viśeṣaṇasya ca .
tadidaṃ prayukteṣu .
saṃśayakṛtsaṃdigdham .
māyādivikalpitārthamprayuktam .
kramahīnārthamapakramam .
deśakālasvabhāvaviruddhārthāni lokaviruddhāni .
kalācaturvargaśāstraviruddhārthāni vidyāviruddhāni .
 samāotaṃ cedaṃ doṣadarśanam dvitīyamadhikaraṇam .
 guṇavivecanaṃ nāma tṛtīyamadhikaraṇam .
 prathamo adhyāyaḥ .
 kāvyaśobhāyāḥ kartāro dharmā guṇāḥ .
tadatiśayahetavastvalaṅkārāḥ .
pūrve nityāḥ .
ojaḥprasādaśleṣasamatāsamādhimādhuryasaukumāryodāratārthavyaktikāntayo bandhaguṇāḥ .
gāḍhabandhatvamojaḥ .
śaithilyaṃ prasādaḥ .
guṇaḥ saṃplavāt .
sa tvanubhavasiddhaḥ .
sāmyotkarṣau ca .
masṛṇatvaṃ śleṣaḥ .
mārgāvhedaḥ samatā .
ārohāvarohakramaḥ samādhiḥ .
na pṛthak, ārohāvarohayorojaḥprasādarūpatvāt .
na, asaṃpṛktatvāt .
anaikāntyācca .
ojaḥprasādayoḥ tīvrāvasthā, tāviti cedabhyupagamaḥ .
viśeṣāpekṣitvāttayoḥ .
ārohāvarohanimittaṃ samādhirākhyāyate .
kramavidhānārthaṃ vā .
pṛthakpadatvaṃ mādhuryam .
ajaraṭhatvaṃ saukumāryam .
vikaṭatvamudāratā .
arthavyaktihetutvamarthavyaktiḥ .
aujjvalyaṃ kāntiḥ .
nāsantaḥ, sadvedyatvāt .
na bhrāntāḥ, niṣkampatvāt .
na pāṭhadharmāḥ, sarvatrādṛṣṭeḥ .
 dvitīyo adhyāyaḥ .
 ta evārthaguṇāḥ .
arthasya prauḍhirojaḥ .
arthavaimalyaṃ prasādaḥ .
ghaṭanā śleṣaḥ .
avaiṣamyaṃ samatā .
arthadṛṣṭiḥ samādhiḥ .
artho dvividhaḥ, ayoniranyacchāyāyonirvā .
artho vyaktaḥ sūkṣmaśca .
sūkṣmo bhāvyo vāsanīyaśca .
uktivaicitryaṃ mādhuryam .
apāruṣyaṃ saukumāryam .
agrāmyatvamudāratā .
vastusvabhāvasphuṭatvamarthavyaktiḥ .
dīptarasatvaṃ kāntiḥ .
 samāotaṃ cedaṃ guṇavivecanaṃ tṛtīyamadhikaraṇam .
 ālaṅkārikaṃ nāma caturthamadhikaraṇam .
 prathamo adhyāyaḥ .
 padamanaikārthamakṣaraṃ cāvṛttaṃ sthānaniyame yamakam .
pādāḥ pādasyaikasyānekasya cādimadhyāntabhāgāḥ sthānāni .
bhaṅgādutkarṣaḥ .
śṛṅkhalā parivartakaścūrṇamiti bhaṅgamārgaḥ .
varṇavicchedacalanaṃ śṛṅkhalā .
saṅgavinivṛttau svarūpāpattiḥ parivartakaḥ .
piṇḍākṣarabhede svarūpalopaścūrṇam .
śeṣaḥ sarūpo anuprāsaḥ .
anulbaṇo varṇānuprāsaḥ śreyān .
pādānuprāsaḥ pādayamakavat .
 dvitīyo adhyāyaḥ .
 upamānenopameyasya guṇaleśataḥ sāmyamupamā .
guṇabāhulyataśca kalpitā .
taddvaividhyam, padavākyārthavṛttibhedāt .
sā pūṇā luptā ca .
guṇadyotakopamānopameyaśabdānāṃ sāmagrye pūrṇā .
lope luptā .
stutinindātattvākhyāneṣu .
hīnatvādhikatvaliṅgavacanabhedāsādṛśyāsaṃbhavāstaddoṣāḥ .
jātipramāṇadharmanyūnatopamānasya hīnatvam .
dharmayorekanirdeśe anyasya saṃvit, sāhacaryāt .
tenādhikarvaṃ vyākhyātam .
upamānopameyayorliṅgavyatyāso liṅgabhedaḥ .
iṣṭaḥ puṃpuṃsakayoḥ prāyeṇa .
laukikyāṃ samāsābhihitāyāmupamāprapañce ca .
tena vacanabhedo vyākhyātaḥ .
apratītaguṇasādṛśyamasādṛśyam .
asādṛśyahatā hyupamā, tanniṣṭhāśca kavayaḥ .
upamānādhikyāttadapoha ityeke .
na, apuṣṭārthatvāt .
anupapattirasaṃbhavaḥ .
na viruddho atiśayaḥ .
 tṛtīyo adhyāyaḥ .
 prativastuprabhṛtirupamāprapañcaḥ .
upameyasyoktau samānavastunyāsaḥ prativastu .
anuktau samāsoktiḥ .
kiñciduktāvaprastutapraśaṃsā .
samena vastunānyāpalāpo apahnutiḥ .
upamānenopameyasya guṇasāmyāttattvāropo rūpakam .
sa dharmeṣu tantraprayoge śleṣaḥ .
sādṛśyāllakṣaṇā vakroktiḥ .
atadrūpasyānyathādhyavasānamatiśayārthamutprekṣā .
saṃbhāvyadharmatadutkarṣakalpanātiśayoktiḥ .
upamānopameyasaṃśayaḥ saṃdehaḥ .
viruddhābhāsatvaṃ virodhaḥ .
kriyāpratiṣedhe prasiddhatatphalavyaktirvibhāvanā .
ekasyopameyatvopamānatve ananvayaḥ .
krameṇopameyopamā .
samavisadṛśābhyāṃ parivartanaṃ parivṛttiḥ .
upameyopamānānāṃ kramasaṃbandhaḥ kramaḥ .
upamānopameyavākyeṣvekā kriyā dīpakam .
 tantrividham .
 ādimadhyāntavākyavṛttibhedāt .
 kriyayaiva svatadarthānvayakhyāpanaṃ nidarśanam .
 uktisiddhyai vastuno arthāntarasyaiva nyasanamarthāntaranyāsaḥ .
upameyasya guṇātirekatvaṃ vyatirekaḥ .
ekaguṇahānikalpanāyāṃ sāmyadārḍhyaṃ viśeṣoktiḥ .
saṃbhāvyaviśiṣṭakarmākaraṇānnindāstotrārthā vyājastutiḥ .
vyājasya satyasārūpyaṃ vyājoktiḥ .
viśiṣṭena sāmyārthamekakālakriyāyogastulyayogitā .
upamānākṣepaścākṣepaḥ .
vastudvayakriyayostulyakālayorekapadābhidhānaṃ sahoktiḥ .
yatsādṛśyaṃ tatsaṃpattiḥ samāhitam .
alaṅkārasyālaṅkārayonitvaṃ saṃsṛṣṭiḥ .
tadbhedāvupamārūpakotprekṣāvayavau .
upamājanyaṃ rūpakamupamārūpakam .
utprekṣāheturutprekṣāvayavaḥ .
 samāotaṃ cedamālaṅkārikaṃ caturthamadhikaraṇam .
 prāyogikaṃ nāma pañcamamadhikaraṇam .
 prathamo adhyāyaḥ .
 naikaṃ padaṃ dviḥ prayojyaṃ prāyeṇa .
nityā saṃhitaikapadavatpādeṣvardhāntavarjam .
na pādāntalaghorgurutvaṃ ca sarvatra .
na gādye samāptaprāyaṃ vṛttam, anyatrodgatādibhyaḥ saṃvādāt .
na pādādau khalvādayaḥ .
nārdhe kiñcitsamāptaṃ vākyam .
na karmadhārayo bahuvrīhipratipattikaraḥ .
tena viparyayo vyākhyātaḥ .
saṃbhāvyaniṣedhanivartane dvau pratiṣedhau .
viśeṣaṇamātraprayogo viśeṣyapratipattau .
sarvanāmnānusaṃdhirvṛtticchannasya .
saṃbandhasaṃbandhe api ṣaṣṭhī kvacit .
atiprayuktaṃ deśabhāṣāpadam .
liṅgādhyāhārau .
lakṣaṇāśabdāśca .
na tadbāhulyamekatra .
stanādīnāṃ dvitvāviṣṭā jātiḥ prāyeṇa .
 dvitīyo adhyāyaḥ .
 rudrāvityekaśeṣo anveṣyaḥ .
miliklabikṣapiprabhṛtīnāṃ dhātutvam, dhātuguṇasyāsamāpteḥ .
valerātmanepadamanityam, jñāpakāt .
kṣīyata iti karmakartari .
khidyata iti ca .
mārgerātmaepadamalakṣma .
lolamānādayaścānaśi .
labhergatyarthatvāṇṇicyaṇau kartuḥ karmatvākarmatve .
te-me-śabdau nipāteṣu .
tiraskṛta iti paribhūte, antardhyupacārāt .
naikaśabdaḥ, supsupeti samāsāt .
madhupipāsuprabhṛtīnāṃ samāso gamigāmyādiṣu pāṭhāt .
trivalīśabdaḥ siddhaḥ saṃjñā cet .
bimbādhara iti vṛttau madhyamapadalopinyām .
āmūlalolādiṣu vṛttirvispaṣṭapaṭuvat .
na dhānyaṣaṣṭhādiṣu ṣaṣṭhīsamāsapratiṣedhaḥ, pūraṇena taddhitāntatvāt .
patrapītimādiṣu guṇavacanena .
avarjyo bahuvrīhirvyadhikaraṇo janmādyuttarapadaḥ .
hastāgrāgrahastādayo guṇaguṇinorbhedābhedāt .
pūrvanipāte apabhraṃśo rakṣyaḥ .
nipātenāpyabhihite karmaṇi na karmavibhaktiḥ, parigaṇanasya prāyikatvāt .
śakyamiti rūpaṃ karmābhidhāyāṃ liṅgavacanasyāpi sāmānyopakramāt .
hānivadādhikyamapyaṅgānāṃ vikāraḥ .
na kṛmikīṭānāmiti, ekavadbhāvaprasaṅgāt .
na kharoṣṭrau, uṣṭrakharamiti pāṭhāt .
āsetyasateḥ .
yudhyediti yudhaḥ kyaci .
viralāyamānādiṣu kyaṅ nirūpyaḥ .
ahetau hanterṇic, curādipāṭhāt .
anucarīti careṣṭittvāt .
kesarālamityalateraṇi .
patralamiti lāteḥ ke .
mahīdhrādayo mūlavibhujādidarśanāt .
brahmādiṣu hanterniyamādarihādyasiddhiḥ .
brahmavidādayaḥ kṛdantavṛttyā .
tairmahīdharādayo vyākhyātāḥ .
bhidurādayaḥ karmakartari kartari ca .
guṇavistarādayaścintyāḥ .
avatarāpacāyaśabdayordīrghahrasvatvavyatyāso bālānām .
śobheti nipātanāt .
avidhau guroḥ striyāṃ bahulaṃ vivakṣā .
vyavasitādiṣu ktaḥ kartari, cakārāt .
āheti bhūte anyaṇalantabhramād bruvo laṭi .
śabalādibhyaḥ striyāṃ ṭāpo aprāptiḥ .
prāṇini nīleti cintyam .
manuṣyajātervivakṣāvivakṣe .
ūkārāntādapyūṅ, pravṛtteḥ .
kārtikīya iti ṭhañ durdharaḥ .
śārvaramiti ca .
śāśvatamiti prayukteḥ .
rājavaṃśyādayaḥ sādhvarthe ye bhavanti .
dāravaśabdo duṣprayuktaḥ .
mugdhimādiṣvivamanij mṛgyaḥ .
aupamyādayaścāturvarṇyavat .
ṣyañaḥ ṣitkaraṇādīkāro bahulam .
dhanvīti vrīhyādiṣu pāṭhāt .
caturasraśobhīti ṇinau .
kañcukīyā iti kyaci .
bauddhapratiyogyapekṣāyāmapyātiśāyanikāḥ .
kauśilādaya ilaci varṇalopāt .
mauktikamiti vinayādipāṭhāt .
prātibhādayaḥ prajñādiṣu .
na sarajasamityanavyayībhāve .
dhṛtadhanuṣītyasaṃjñāyām .
durgandhipada iddurlabhaḥ .
sudatyādayaḥ pratividheyāḥ .
kṣatadṛḍhorsa iti na kap, tadantavidhipratiṣedhāt .
avaihīti vṛddhiravadyā .
apāṅganetreti lugalabhyaḥ .
neṣṭhāḥ śliṣṭapriyādayaḥ, puṃvadbhāvapratiṣedhāt .
dṛḍhabhaktiriti sarvatreti .
jambulatādayo hrasvavidheḥ .
tilakādayo ajirādiṣu .
niśamya-niśamayyaśabdau prakṛtibhedāt .
saṃyamyaniyamyaśabdau, aṇijantatvāt .
prapīyeti pīṅaḥ .
dūrayatīti bahulagrahaṇāt .
gacchatīprabhṛtiṣvaniṣedhyo num .
mitreṇa goptreti puṃvadbhāvāt .
vetsyasīti padabhaṅgāt .
kāmayānaśabdaḥ siddho anādiścet .
sauhṛd-daurhṛdaśabdāvaṇi hṛdbhāvāt .
virama iti nipātanāt .
uparyādiṣu sāmīpye dvirukteṣu dvitīyā .
mandaṃ mandamityaprakārārthatve .
na nidrādrugiti, bhaṣbhāvaprāpteḥ .
niṣpanda iti patvaṃ cintyam .
nāṅgulisaṅga iti mūrdhanyavidheḥ .
tenāvantisenādayaḥ pratyuktāḥ .
nendravāhane ṇatvam; āhitatvasyāvivakṣitatvāt .
 samāptaṃ cedaṃ prāyogikaṃ pañcamadhikaraṇam .
 samāpto ayaṃ granthaḥ .