Bādarāyaṇa Brahmasūtra text extracted from Śaṃkara's Śārīrakamīmāṃsābhāṣya athāto brahmajijñāsā .
 janmādyasya yataḥ .
 śāstrayonitvāt .
 tat tu samanvayāt .
 īkṣater nāśabdam .
 gauṇaścennātmaśabdāt .
 tanniṣṭhasya mokṣopadeśāt .
 heyatvāvacanāc ca .
 svāpyayāt .
 gatisāmānyāt .
 śrutatvāc ca .
 ānandamayo abhyāsāt .
 vikāraśabdān neti cen na prācuryāt .
 taddhetuvyapadeśāc ca .
 māntravarṇikameva ca gīyate .
 netaro anupapatteḥ .
 bhedavyapadeśāc ca .
 kāmāc ca nānumānāpekṣā .
 asminn asya ca tadyogaṃ śāsti .
 antas taddharmopadeśāt .
 bhedavyapadeśāc cānyaḥ .
 ākāśas talliṅgāt .
 ata eva prāṇaḥ .
 jyotiś caraṇābhidhānāt .
 chando abhidhānān neti cen na tathā ceto'rpaṇanigadāt tathā hi darśanam .
 bhūtādipādavyapadeśopapatteś caivam .
 upadeśabhedān neti cen nobhayasminn apy avirodhāt .
 prāṇas tathānugamāt .
 na vaktur ātmopadeśād iti ced adhyātmasaṃbandhabhūmā hy asmin .
 śāstradṛṣṭyā tūpadeśo vāmadevavat .
 jīvamukhyaprāṇaliṅgān neti cen nopāsātraividhyādāśritatvād iha tadyogāt .
 sarvatra prasiddhopadeśāt .
 vivakṣitaguṇopapatteś ca .
 anupapattes tu na śārīraḥ .
 karmakartṛvyapadeśāc ca .
 śabdaviśeṣāt .
 smṛteś ca .
 arbhakaustvāt tadvyapadeśāc ca neti cen na nicāyyatvād evaṃ vyomavac ca .
 saṃbhogaprāptir iti cen na vaiśeṣyāt .
 attā carācaragrahaṇāt .
 prakaraṇāc ca .
 guhāṃ praviṣṭāv ātmānau hi taddarśanāt .
 viśeṣaṇāc ca .
 antara upapatteḥ .
 sthānādivyapadeśāc ca .
 sukhaviśiṣṭābhidhānād eva ca .
 śrutopaniṣatkagatyabhidhānāc ca .
 anavasthiter asaṃbhavāc ca netaraḥ .
 antaryāmyadhidaivādhilokādiṣu taddharmavyapadeśāt .
 na ca smārtam ataddharmābhilāpāt .
 śarīraś cobhaye api hi bhedenainam adhīyate .
 adṛśyatvādiguṇako dharmokteḥ .
 viśeṣaṇabhedavyapadeśābhyāṃ ca netarau .
 rūpopanyāsāc ca .
 vaiśvānaraḥ sādhāraṇaśabdaviśeṣāt .
 smaryamāṇam anumānaṃ syād iti .
 śabdādibhyo antaḥpratiṣṭhānāc ca neti cen na tathā dṛṣṭyupadeśād asambhavāt puruṣamapi cainam adhīyate .
 ata eva na devatā bhūtaṃ ca .
 sākṣād apy avirodhaṃ jaiminiḥ .
 abhivyakter ity āśmarathyaḥ .
 anusmṛter bādariḥ .
 saṃpatter iti jaiminis tathā hi darśayati .
 āmananti cainam asmin .
 dyubhvādyāyatanaṃ svaśabdāt .
 muktopasṛpyavyapadeśāc ca .
 nānumānam atacchabdāt .
 prāṇabhṛc ca .
 bhedavyapadeśāt .
 prakaraṇāt .
 sthityadanābhyāṃ ca .
 bhūmā saṃprasādād adhyupadeśāt .
 dharmopapatteś ca .
 akṣaram ambarāntadhṛteḥ .
 sā ca praśāsanāt .
 anyabhāvavyāvṛtteś ca .
 īkṣatikarmavyapadeśāt saḥ .
 dahara uttarebhyaḥ .
 gatiśabdābhyāṃ tathā hi dṛṣṭaṃ liṅgaṃ ca .
 dhṛteś ca mahimno asyāsminn upalabdheḥ .
 prasiddheś ca .
 itaraparāmarśāt sa iti cen nāsaṃbhavāt .
 uttarāc ced āvirbhūtasvarūpas tu .
 anyārthaś ca parāmarśaḥ .
 alpaśruter iti cet tad uktam .
 anukṛtes tasya ca .
 api ca smaryate .
 śabdād eva pramitaḥ .
 hṛdyapekṣayā tu manuṣyādhikāratvāt .
 tadupary api bādarāyaṇaḥ saṃbhavāt .
 virodhaḥ karmaṇīti cen nānekapratipatter darśanāt .
 śabda iti cen nātaḥ prabhavāt pratyakṣānumānābhyām .
 ata eva ca nityatvam .
 samānanāmarūpatvāccāvṛttāvapyavirodho darśanāt smṛteś ca .
 madhvādiṣv asaṃbhavād anadhikāraṃ jaiminiḥ .
 jyotiṣi bhāvāc ca .
 bhāvaṃ tu bādarāyaṇo asti hi .
 śugasya tadanādaraśravaṇāt tadādravaṇāt sūcyate hi .
 kṣatriyatvagateś cottaratra caitrarathena liṅgāt .
 saṃskāraparāmarśāt tadabhāvābhilāpāc ca .
 tadabhāvanirdhāraṇe ca pravṛtteḥ .
 śravaṇādhyayanārthapratiṣedhāt smṛteś ca .
 kampanāt .
 jyotirdarśanāt .
 ākāśo arthāntaratvādivyapadeśāt .
 suṣuptyutkrāntyor bhedena .
 patyādiśabdebhyaḥ .
 ānumānikam apy ekeṣām iti cen na śarīra-rūpaka-vinyasta-gṛhīter darśayati ca .
 sūkṣmaṃ tu tadarhatvāt .
 tadadhīnatvād arthavat .
 jñeyatvāvacanāc ca .
 vadatīti cen na prājño hi prakaraṇāt .
 trayāṇām eva caivam upanyāsaḥ praśnaś ca .
 mahadvac ca .
 camasavadaviśeṣāt .
 jyotirupakramā tu tathā hy adhīyata eke .
 kalpanopadeśāc ca madhvādivadavirodhaḥ .
 na saṃkhyopasaṃgrahād api nānābhāvād atirekāc ca .
 prāṇādayo vākyaśeṣāt .
 jyotiṣaikeṣām asatyanne .
 kāraṇatvena cākāśādiṣu yathāvyapadiṣṭokteḥ .
 samākarṣāt .
 jagadvācitvāt .
 jīvamukhyaprāṇaliṅgān neti cet tadvyākhyātam .
 anyārthaṃ tu jaiminiḥ praśnavyākhyānābhyām api caivam eke .
 vākyānvayāt .
 pratijñāsiddher liṅgam āśmarathyaḥ .
 utkramiṣyata evaṃ bhāvād ity auḍulomiḥ .
 avasthiter iti kāśakṛtsnaḥ .
 prakṛtiś ca pratijñādṛṣṭāntānuparodhāt .
 abhidhyopadeśāc ca .
 sākṣāc cobhayāmnānāt .
 ātmakṛteḥ pariṇāmāt .
 yoniś ca hi gīyate .
 etena sarve vyākhyātā vyākhyātāḥ .
 smṛtyanavakāśadoṣaprasaṅga iti cen nānyasmṛtyanavakāśadoṣaprasaṅgāt .
 itareṣāṃ cānupalabdheḥ .
 etena yogaḥ pratyuktaḥ .
 na vilakṣaṇatvād asya tathātvaṃ ca śabdāt .
 abhimānivyapadeśas tu viśeṣānugatibhyām .
 dṛśyate tu .
 asad iti cen na pratiṣedhamātratvāt .
 apītau tadvatprasaṅgād asamañjasam .
 na tu dṛṣṭāntabhāvāt .
 svapakṣadoṣāc ca .
 tarkāpratiṣṭhānād apy anyathānumeyam iti ced evam apy anirmokṣaprasaṅgaḥ .
 etena śiṣṭāparigrahā api vyākhyātāḥ .
 bhoktrāpatter avibhāgaś cet syāl lokavat .
 tadananyatvam ārambhaṇaśabdādibhyaḥ .
 bhāve copalabdheḥ .
 sattvāc cāparasya .
 asadvyapadeśān neti cen na dharmāntareṇa vākyaśeṣāt .
 yukteḥ śabdāntarāc ca .
 paṭavac ca .
 yathā ca prāṇādiḥ .
 itaravyapadeśād dhitākaraṇādidoṣaprasaktiḥ .
 adhikaṃ tu bhedanirdeśāt .
 aśmādivac ca tadanupapattiḥ .
 upasaṃhāradarśanān neti cen na kṣīravad dhi .
 devādivad api loke .
 kṛtsnaprasaktir niravayavatvaśabdakopo vā .
 śrutes tu śabdamūlatvāt .
 ātmani caivaṃ vicitrāś ca hi .
 svapakṣadoṣāc ca .
 sarvopetā ca taddarśanāt .
 vikaraṇatvān neti cet tad uktam .
 na prayojanavattvāt .
 lokavat tu līlākaivalyam .
 vaiṣamyanairghṛṇye na sāpekṣatvāt tathā hi darśayati .
 na karmāvibhāgād iti cen nānāditvād .
 upapadyate cāpy upalabhyate ca .
 sarvadharmopapatteś ca .
 racanānupapatteś ca nānumānaṃ .
 pravṛtteś ca .
 payo ambuvac cet tatrāpi .
 vyatirekānavasthiteś cānapekṣatvāt .
 anyatrābhāvāc ca na tṛṇādivat .
 abhyupagame apy arthābhāvāt .
 puruṣāśmavad iti cet tathāpi .
 aṅgitvānupapatteś ca .
 anyathānumitau ca jñaśaktiviyogāt .
 vipratiṣedhāc cāsamañjasam .
 mahaddīrghavad vā hrasvaparimaṇḍalābhyām .
 ubhayathāpi na karmātastadabhāvaḥ .
 samavāyābhyupagamāc ca sāmyād anavasthiteḥ .
 nityam eva ca bhāvāt .
 rūpādimattvāc ca viparyayo darśanāt .
 ubhayathā ca doṣāt .
 aparigrahāc cātyantam anapekṣā .
 samudāya ubhayahetuke api tadaprāptiḥ .
 itaretarapratyayatvād iti cen notpattimātranimittatvāt .
 uttarotpāde ca pūrvanirodhāt .
 asati pratijñoparodho yaugapadyamanyathā .
 pratisaṃkhyāpratisaṃkhyānirodhāprāptir avicchedāt .
 ubhayathā ca doṣāt .
 ākāśe cāviśeṣāt .
 anusmṛteś ca .
 nāsato adṛṣṭatvāt .
 udāsīnānām api caivaṃ siddhiḥ .
 nābhāva upalabdheḥ .
 vaidharmyāc ca na svapnādivat .
 na bhāvo anupalabdheḥ .
 kṣaṇikatvāc ca .
 sarvathānupapatteś ca .
 naikasminn asaṃbhavāt .
 evaṃ cātmākārtsnyam .
 na ca paryāyād apy avirodho vikārādibhyaḥ .
 antyāvasthiteś cobhayanityatvād aviśeṣaḥ .
 patyur asāmañjasyāt .
 saṃbandhānupapatteś ca .
 adhiṣṭhānānupapatteś ca .
 karaṇavac cen na bhogādibhyaḥ .
 antavattvam asarvajñatā vā .
 utpattyasaṃbhavāt .
 na ca kartuḥ karaṇam .
 vijñānādibhāve vā tadapratiṣedhaḥ .
 vipratiṣedhāc ca .
 na viyadaśruteḥ .
 asti tu .
 gauṇyasaṃbhavāt .
 śabdācca .
 syāc caikasya brahmaśabdavat .
 pratijñāhānir avyatirekāc chabdebhyaḥ .
 yāvadvikāraṃ tu vibhāgo lokavat .
 etena mātariśvā vyākhyātaḥ .
 asaṃbhavas tu sato anupapatteḥ .
 tejo atas tathā hy āha .
 āpaḥ .
 pṛthivy adhikārarūpaśabdāntarebhyaḥ .
 tadabhidhyānād eva tu talliṅgāt saḥ .
 viparyayeṇa tu kramo ata upapadyate ca .
 antarā vijñānamanasī krameṇa talliṅgād iti cen nāviśeṣāt .
 carācaravyapāśrayas tu syāt tadvyapadeśo bhāktas tadbhāvabhāvitvāt .
 nātmā śruter nityatvāc ca tābhyaḥ .
 jño ata eva .
 utkrāntigatyāgatīnām .
 svātmanā cottarayoḥ .
 nāṇuratacchruter iti cen netarādhikārāt .
 svaśabdonmānābhyāṃ ca .
 avirodhaś candanavat .
 avasthitivaiśeṣyād iti cen nābhyupagamād dhṛdi hi .
 guṇādvā lokavat .
 vyatireko gandhavat .
 tathā ca darśayati .
 pṛthagupadeśāt .
 tadguṇasāratvāt tu tadvyapadeśaḥ prājñavat .
 yāvadātmabhāvitvāc ca na doṣas taddarśanāt .
 puṃstvādivat tv asya sato abhivyaktiyogāt .
 nityopalabdhyanupalabdhiprasaṅgo anyataraniyamo vānyathā .
 kartā śāstrārthavattvāt .
 vihāropadeśāt .
 upādānāt .
 vyapadeśāc ca kriyāyāṃ na cen nirdeśaviparyayaḥ .
 upalabdhivadaniyamaḥ .
 śaktiviparyayāt .
 samādhyabhāvāc ca .
 yathā ca takṣobhayathā .
 parāt tu tacchruteḥ .
 kṛtaprayatnāpekṣas tu vihitapratiṣiddhāvaiyarthyādibhyaḥ .
 aṃśo nānāvyapadeśād anyathā cāpi dāśakitavāditvam adhīyata eke .
 mantravarṇāc ca .
 api ca smaryate .
 prakāśādivan naivaṃ paraḥ .
 smaranti ca .
 anujñāparihārau dehasambandhāj jyotirādivat .
 asantateś cāvyatikaraḥ .
 ābhāsa eva ca .
 adṛṣṭāniyamāt .
 abhisandhyādiṣv api caivam .
 pradeśād iti cen nāntarbhāvāt .
 tathā prāṇāḥ .
 gauṇyasaṃbhavāt .
 tatprākśruteś ca .
 tatpūrvakatvād vācaḥ .
 sapta gater viśeṣitatvāc ca .
 hastādayas tu sthite ato naivam .
 aṇavaś ca .
 śreṣṭhaś ca .
 na vāyukriye pṛthagupadeśāt .
 cakṣurādivat tu tatsahaśiṣṭyādibhyaḥ .
 akaraṇatvāc ca na doṣas tathā hi darśayati .
 pañcavṛttir manovat vyapadiśyate .
 aṇuś ca .
 jyotirādyadhiṣṭhānaṃ tu tadāmananāt .
 prāṇavatā śabdāt .
 tasya ca nityatvāt .
 ta indriyāṇi tadvyapadeśād anyatra śreṣṭhāt .
 bhedaśruteḥ .
 vailakṣaṇyāc ca .
 saṃjñāmūrtikḷptis tu trivṛtkurvata upadeśāt .
 māṃsādi bhaumaṃ yathāśabdamitarayoś ca .
 vaiśeṣyāt tu tadvādas tadvādaḥ .
 tadantarapratipattau raṃhati saṃpariṣvaktaḥ praśnanirūpaṇābhyām .
 tryātmakatvāt tu bhūyastvāt .
 prāṇagateś ca .
 agnyādigatiśruter iti cen na bhāktatvāt .
 prathame aśravaṇād iti cen na tā eva hy upapatteḥ .
 aśrutatvād iti cen neṣṭādikāriṇāṃ pratīteḥ .
 bhāktaṃ vānātmavittvāt tathā hi darśayati .
 kṛtātyaye anuśayavān dṛṣṭasmṛtibhyāṃ yathetamanevaṃ ca .
 caraṇād iti cen nopalakṣaṇārtheti kārṣṇājiniḥ .
 ānarthakyam iti cen na tadapekṣatvāt .
 sukṛtaduṣkṛte eveti tu bādariḥ .
 aniṣṭādikāriṇām api ca śrutam .
 saṃyamane tv anubhūyetareṣāmārohāv arohau tadgatidarśanāt .
 smaranti ca .
 api ca sapta .
 tatrāpi ca tadvyāpārādavirodhaḥ .
 vidyākarmaṇor iti tu prakṛtatvāt .
 na tṛtīye tathopalabdheḥ .
 smaryate api ca loke .
 darśanāc ca .
 tṛtīyaśabdāvarodhaḥ saṃśokajasya .
 sābhāvyāpattirupapatteḥ .
 nāticireṇa viśeṣāt .
 anyādhiṣṭhiteṣu pūrvavadabhilāpāt .
 aśuddham iti cen na śabdāt .
 retaḥsigyogo atha .
 yoneḥ śarīram .
 saṃdhye sṛṣṭirāha hi .
 nirmātāraṃ caike putrādayaś ca .
 māyāmātraṃ tu kārtsnyenānabhivyaktasvarūpatvāt .
 sūcakaśca hi śruter ācakṣate ca tadvidaḥ .
 parābhidhyānāt tu tirohitaṃ tato hy asya bandhaviparyayau .
 dehayogād vā so api .
 tadabhāvo nāḍīṣu tacchruter ātmani ca .
 ataḥ prabodho asmāt .
 sa eva tu karmānusmṛtiśabdavidhibhyaḥ .
 mugdhe ardhasaṃpattiḥ pariśeṣāt .
 na sthānato api parasyobhayaliṅgaṃ sarvatra hi .
 na bhedād iti cen na pratyekam atadvacanāt .
 api caivam eke .
 arūpavad eva hi tatpradhānatvāt .
 prakāśavac cāvaiyarthyāt .
 āha ca tanmātram .
 darśayati cātho api smaryate .
 ata eva copamā sūryakādivat .
 ambuvadagrahaṇāt tu na tathātvam .
 vṛddhihrāsabhāktvam antarbhāvād ubhayasāmañjasyād evam .
 darśanāc ca .
 prakṛtaitāvattvaṃ hi pratiṣedhati tato bravīti ca bhūyaḥ .
 tadavyaktamāha hi .
 api ca saṃrādhane pratyakṣānumānābhyām .
 prakāśādivaccāvaiśeṣyaṃ prakāśaś ca karmaṇyabhyāsāt .
 ato anantena tathā hi liṅgam .
 ubhayavyapadeśāttvahikuṇḍalavat .
 prakāśāśrayavadvā tejastvāt .
 pūrvavad vā .
 pratiṣedhāc ca .
 paramataḥ setūnmānasaṃbandhabhedavyapadeśebhyaḥ .
 sāmānyāt tu .
 buddhyarthaḥ pādavat .
 sthānaviśeṣātprakāśādivat .
 upapatteś ca .
 tathānyapratiṣedhāt .
 anena sarvagatatvamāyāmaśabdādibhyaḥ .
 phalamata upapatteḥ .
 śrutatvāc ca .
 dharmaṃ jaiminirata eva .
 pūrvaṃ tu bādarāyaṇo hetuvyapadeśāt .
 sarvavedāntapratyayaṃ codanādyaviśeṣāt .
 bhedān neti cen naikasyām api .
 svādhyāyasya tathātvena hi samācāre adhikārāc ca savavac ca tanniyamaḥ .
 darśayati ca .
 upasaṃhāro arthābhedād vidhiśeṣavatsamāne ca .
 anyathātvaṃ śabdād iti cen nāviśeṣāt .
 na vā prakaraṇabhedāt parovarīyastvādivat .
 saṃjñātaś cet tad uktam asti tu tad api .
 vyāpteś ca samañjasam .
 sarvābhedādanyatreme .
 ānandādayaḥ pradhānasya .
 priyaśirastvādyaprāptirupacayāpacayau hi bhede .
 itare tvarthasāmānyāt .
 ādhyānāya prayojanābhāvāt .
 ātmaśabdāc ca .
 ātmagṛhītir itaravad uttarāt .
 anvayād iti cet syād avadhāraṇāt .
 kāryākhyānādapūrvam .
 samāna evaṃ cābhedāt .
 saṃbandhād evam anyatrāpi .
 na vā viśeṣāt .
 darśayati ca .
 saṃbhṛtidyuvyāptyapi cātaḥ .
 puruṣavidyāyāmiva cetareṣām anāmnānāt .
 vedhādyarthabhedāt .
 hānau tūpāyanaśabdaśeṣatvāt kuśāc chandaḥstutyupagānavat tad uktam .
 sāṃparāye tartavyābhāvāt tathā hy anye .
 chandata ubhayāvirodhāt .
 gater arthavattvam ubhayathānyathā hi virodhaḥ .
 upapannas tallakṣaṇārthopalabdher lokavat .
 aniyamaḥ sarvāsām avirodhaḥ śabdānumānābhyām .
 yāvadadhikāram avasthitir ādhikārikāṇām .
 akṣaradhiyāṃ tvavarodhaḥ sāmānyatadbhāvābhyāmaupasadavattaduktam .
 iyadāmananāt .
 antarā bhūtagrāmavatsātmanaḥ .
 anyathā bhedānupapattir iti cen nopadeśāntaravat .
 vyatihāro viśiṃṣanti hītaravat .
 saiva hi satyādayaḥ .
 kāmādītaratra tatra cāyatanādibhyaḥ .
 ādarādalopaḥ .
 upasthite atastadvacanāt .
 tannirdhāraṇāniyamas taddṛṣṭeḥ pṛthagdhyapratibandhaḥ phalam .
 pradānavad eva tad uktam .
 liṅgabhūyastvāt tad dhi balīyas tad api .
 pūrvavikalpaḥ prakaraṇātsyāt kriyāmānasavat .
 atideśāc ca .
 vidyaiva tu nirdhāraṇāt .
 darśanāc ca .
 śrutyādibalīyastvāc ca na bādhaḥ .
 anubandhādibhyaḥ prajñāntarapṛthaktvavaddṛṣṭaś ca taduktam .
 na sāmānyādapyupalabdhermṛtyuvanna hi lokāpattiḥ .
 pareṇa ca śabdasya tādvidhyaṃ bhūyastvāt tv anubandhaḥ .
 eka ātmanaḥ śarīre bhāvāt .
 vyatirekas tadbhāvabhāvitvān na tūpalabdhivat .
 aṅgāvabaddhāstu na śākhāsu hi prativedam .
 mantrādivadvāvirodhaḥ .
 bhūmnaḥ kratuvajjyāyas tvaṃ tathā hi darśayati .
 nānāśabdādibhedāt .
 vikalpo aviśiṣṭaphalatvāt .
 kāmyās tu yathākāmaṃ samuccīyeran na vā pūrvahetvabhāvāt .
 aṅgeṣu yathāśrayabhāvaḥ .
 śiṣṭeś ca .
 samāhārāt .
 guṇasādhāraṇyaśruteś ca .
 na vā tatsahabhāvāśruteḥ .
 darśanāc ca .
 puruṣārtho ataḥ śabdād iti bādarāyaṇaḥ .
 śeṣatvāt puruṣārthavādo yathānyeṣv iti jaiminiḥ .
 ācāradarśanāt .
 tacchruteḥ .
 samanvārambhaṇāt .
 tadvato vidhānāt .
 niyamāc ca .
 adhikopadeśāt tu bādarāyaṇasyaivaṃ taddarśanāt .
 tulyaṃ tu darśanam .
 asārvatrikī .
 vibhāgaḥ śatavat .
 adhyayanamātravataḥ .
 nāviśeṣāt .
 stutaye anumatir vā .
 kāmakāreṇa caike .
 upamardaṃ ca .
 ūrdhvaretaḥsu ca śabde hi .
 parāmarśaṃ jaiminiracodanā cāpavadati hi .
 anuṣṭheyaṃ bādarāyaṇaḥ sāmyaśruteḥ .
 vidhir vā dhāraṇavat .
 stutimātram upādānād iti cen nāpūrvatvāt .
 bhāvaśabdāc ca .
 pāriplavārthā iti cen na viśeṣitatvāt .
 tathā caikavākyatopabandhāt .
 ata eva cāgnīndhanādyanapekṣā .
 sarvāpekṣā ca yajñādiśruter aśvavat .
 śamadamādyupetas syāt tathāpi tu tadvidhes tadaṅgatayā teṣām apy avaśyānuṣṭheyatvāt .
 sarvān nānumatiś ca prāṇātyaye taddarśanāt .
 abādhāc ca .
 api ca smaryate .
 śabdaś cāto akāmakāre .
 vihitatvāc cāśramakarmāpi .
 sahakāritvena ca .
 sarvathāpi ta evobhayaliṅgāt .
 anabhibhavaṃ ca darśayati .
 antarā cāpi tu taddṛṣṭeḥ .
 api ca smaryate .
 viśeṣānugrahaś ca .
 atas tv itarajjyāyo liṅgāc ca .
 tadbhūtasya tu nātadbhāvo jaiminer api niyamāt tadrūpābhāvebhyaḥ .
 na cādhikārikam api patanānumānāt tadayogāt .
 upapūrvam api tv eke bhāvamaśanavat tad uktam .
 bahis tūbhayathāpi smṛter ācārāc ca .
 svāminaḥ phalaśruter ity ātreyaḥ .
 ārtvijyam ity auḍulomiḥ tasmai hi parikrīyate .
 śruteśca .
 sahakāryantaravidhiḥ pakṣeṇa tṛtīyaṃ tadvato vidhyādivat .
 kṛtsnabhāvāt tu gṛhiṇopasaṃhāraḥ .
 maunavad itareṣām apy upadeśāt .
 anāviṣkurvann anvayāt .
 aihikam apy aprastutapratibandhe taddarśanāt .
 evaṃ muktiphalāniyamas tadavasthāvadhṛtes tadavasthāvadhṛteḥ .
 āvṛttir asakṛdupadeśāt .
 liṅgāc ca .
 ātmeti tūpagacchanti grāhayanti ca .
 na pratīke na hi saḥ .
 brahmadṛṣṭir utkarṣāt .
 ādityādimatayaś cāṅga upapatteḥ .
 āsīnaḥ saṃbhavāt .
 dhyānāc ca .
 acalatvaṃ cāpekṣya .
 smaranti ca .
 yatraikāgratā tatrāviśeṣāt .
 ā prayāṇāt tatrāpi hi dṛṣṭam .
 tadadhigama uttarapūrvāghayor aśleṣavināśau tadvyapadeśāt .
 itarasyāpy evam asaṃśleṣaḥ pāte tu .
 anārabdhakārya eva tu pūrve tadavadheḥ .
 agnihotrādi tu tatkāryāyaiva taddarśanāt .
 ato anyāpi hy ekeṣām ubhayoḥ .
 yad eva vidyayeti hi .
 bhogena tv itare kṣapayitvātha saṃpadyate .
 vāṅmanasi darśanāc chabdāc ca .
 ata eva ca sarvāṇyanu .
 tanmanaḥ prāṇa uttarāt .
 so adhyakṣe tadupagamādibhyaḥ .
 bhūteṣu tacchruteḥ .
 naikasmin darśayato hi .
 samānā cāsṛtyupakramād amṛtatvaṃ cānupoṣya .
 tadāpīteḥ saṃsāravyapadeśāt .
 sūkṣmaṃ pramāṇataś ca tathopalabdheḥ .
 nopamardenātaḥ .
 asyaiva copapatter eṣa ūṣmā .
 pratiṣedhād iti cen na śārīrāt .
 spaṣṭo hyekeṣām .
 smaryate ca .
 tāni pare tathā hy āha .
 avibhāgo vacanāt .
 tadokograjvalanaṃ tatprakāśitadvāro vidyāsāmarthyāt taccheṣagatyanusmṛtiyogāc ca hārdānugṛhītāḥ śatādhikayā .
 raśmyanusārī .
 niśi neti cen na sambandhasya yāvaddehabhāvitvād darśayati ca .
 ataś cāyane api dakṣiṇe .
 yoginaḥ prati ca smaryete smārte caite .
 arcirādinā tatprathiteḥ .
 vāyum abdād aviśeṣaviśeṣābhyām .
 taḍito adhi varuṇaḥ saṃbandhāt .
 ātivāhikās talliṅgāt .
 ubhayavyāmohāt tat siddheḥ .
 vaidyutenaiva tatas tacchruteḥ .
 kāryaṃ bādarirasya gatyupapatteḥ .
 viśeṣitatvāc ca .
 sāmīpyāt tu tadvyapadeśaḥ .
 kāryātyaye tadadhyakṣeṇa sahātaḥ param abhidhānāt .
 smṛteś ca .
 paraṃ jaiminir mukhyatvāt .
 darśanāc ca .
 na ca kārye pratipattyabhisaṃdhiḥ .
 apratīkālambanān nayatīti bādarāyaṇa ubhayathā ca doṣāt tatkratuś ca .
 viśeṣaṃ ca darśayati .
 saṃpadyāvirbhāvaḥ svena śabdāt .
 muktaḥ pratijñānāt .
 ātmā prakaraṇāt .
 avibhāgena dṛṣṭatvāt .
 brāhmeṇa jaiminir upanyāsādibhyaḥ .
 cititanmātreṇa tadātmakatvād ity auḍulomiḥ .
 evam apy upanyāsāt pūrvabhāvād avirodhaṃ bādarāyaṇaḥ .
 saṃkalpād eva tu tacchruteḥ .
 ata eva cānanyādhipatiḥ .
 abhāvaṃ bādarir āha hy evam .
 bhāvaṃ jaiminir vikalpāmananāt .
 dvādaśāhavad ubhayavidhaṃ bādarāyaṇo ataḥ .
 tanvabhāve sandhyavad upapatteḥ .
 bhāve jāgradvat .
 pradīpavadāveśas tathā hi darśayati .
 svāpyayasaṃpattyor anyatarāpekṣam āviṣkṛtaṃ hi .
 jagadvyāpāravarjaṃ prakaraṇād asaṃnihitatvāc ca .
 pratyakṣopadeśād iti cen nādhikārikamaṇḍalasthokteḥ .
 vikāravarti ca tathā hi sthitim āha .
 darśayataś caivaṃ pratyakṣānumāne .
 bhogamātrasāmyaliṅgāc ca .
 anāvṛttiḥ śabdād anāvṛttiḥ śabdāt .