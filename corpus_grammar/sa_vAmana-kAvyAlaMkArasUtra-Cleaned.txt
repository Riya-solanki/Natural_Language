Vāmana Kāvyālaṃkārasūtra with Vṛtti pāṇḍitavaraśrīvāmanaviracitasavṛtti- kāvyālaṅkārasūtrāṇi atha prathame'dhikaraṇe prathamo'dhyāyaḥ .
 praṇamya paramaṃ jyotirvāmanena kavipriyā .
 kāvyālaṅkārasūtrāṇāṃ teṣāṃ vṛttirvidhīyate .
 kāvyaṃ grāhyamalaṅkārāt .
 kāvyaṃ khalu grāhyamupādeyaṃ bhavati, alaṅkārāt .
 kāvyaśabdo'yaṃ guṇālaṅkārasaṃskṛtayoḥ śabdārthayorvartate .
 bhaktyā tu śabdārthamātravacano'tra gṛhyate .
 ko'sāvalaṅkāra ityata āha saundaryamalaṅkāraḥ .
 alaṅkṛtiraṅkāraḥ .
 karaṇavyutpattyā punaralaṅkāraśabdo'yam upamādiṣu vartate .
 sa doṣaguṇālaṅkārahānādānābhyām .
sa khalvalaṅkāro doṣahānād guṇālaṅkārādānācc sampādyaḥ kaveḥ .
śāstrataste .
 te doṣaguṇālaṅkārahānādāne .
 śāstrādasmāt .
 śāstrato hi jñātvā doṣāñjahyād, guṇālaṅkārāṃścādadīta .
 kiṃ punaḥ phalam alaṅkaravatā kāvyena, yenaitadartho'yamityāha kāvyaṃ saddṛṣṭādṛṣṭārtham, prītikīrtihetutvāt .
 cāru dṛṣṭaprayojanaṃ, prītihetutvāt .
 adṛṣṭaprayojanaṃ kīrtihetutvāt .
 atra ślokāḥ pratiṣṭhāṃ kāvyabandhasya yaśasaḥ saraṇiṃ viduḥ .
 akīrtivarttinīṃ tvevaṃ kukavitvaviḍambanam .
 kīrtisvargaphalāmāhurāsasāraṃ vipaścitaḥ .
 akīrtiṃ tu nirālokanarakoddeśadūtikām .
 tasmāt kīrtimupādātumakīrtiṃ ca nivarhitum .
 kāvyālaṅkārasūtrārthaḥ prasādyaḥ kavipuṅgavaiḥ .
 .
 iti śrīpaṇḍitavaravāmanaviracitakāvyālaṅkārasūtravṛttau śarīre prathame'dhikaraṇe prathamo'dhyāyaḥ iti prayojanasthāpanā .
 atha pratame'dhikaraṇe dvitīyo'dhyāyaḥ .
 adhikārinirūpaṇārthamāha arocakinaḥ satṛṇābhyavahāriṇaśca kavayaḥ .
 iha khalu dvaye kavayaḥ sambhavanti .
 arocakinaḥ, satṛṇābhyavahāriṇaśceti .
 arocakisatṛṇābhyavahāriśabdau gauṇārthau .
 ko'sāvarthaḥ .
 vivekitvamavivekitvaṃ ceti .
 yadāha pūrve śiṣyāḥ, vivekitvāt .
 pūrve khalvarocakinaḥ śiṣyāḥ śāsanīyāḥ .
 vivekitvāt vivecanaśīlatvāt .
 netare tadviparyayāt .
 itare satṛṇābhyavahāriṇo na śiṣyāḥ .
 tadviparyayāt .
 avivecanaśīlatvāt .
 na ca śīlamapākartuṃ śakyam .
 nanvevaṃ na śāstraṃ sarvatrānugrāhi syāt, ko vā manyate, tadāha na śāstramadravyeṣvarthavat .
na khalu śāstramadravyeṣvavivekiṣvarthavat .
 nidarśanamāha na katakaṃ paṅkaprasādanāya .
na hi katakaṃ payasa iva pañkaprasādanāya bhavati .
 adhikāriṇo nirūpya rītiniścayārthamāha rītirātmā kāvyasya .
 rītirnāmeyamātmā kāvyasya .
 śarīrasyeveti vākyaśeṣaḥ .
 kiṃ punariyaṃ rītirityāha viśiṣṭā padaracanā rītiḥ .
viśeṣavatī padānāṃ racanā rītiḥ .
 ko'sau viśeṣa ityāha viśeṣo guṇātmā .
vakṣyamāṇaguṇarūpo viśeṣaḥ .
sā tridhā vaidarbhī gauḍīyā pāñcālī ceti .
 sā ceyaṃ rītistridhā .
 vaidarbhī, gauḍīyā, pāñcālī ceti .
 kiṃ punardeśavaśād dravyaguṇotpattiḥ kāvyānāṃ, yenā'yaṃ deśaviśeṣavyapadeśaḥ .
 naivaṃ, yadāha vidarbhādiṣu dṛṣṭatvāttatsamākhyā .
 vidarbhagauḍapāñcāleṣu tatratyaiḥ kavibhiryathāsvarūpamupalabdhatvāt tatsamākhyā .
 na punardeśaiḥ kiñcidupakriyate kāvyānām .
 tāsāṃ guṇabhedād bhedamāha samagraguṇopetā vaidarbhī .
 samagrairojaḥprasādapramukairguṇairupetā vaidarbhī nāma rītiḥ .
 atra ślokaḥ aspṛṣṭā doṣamātrābhiḥ samagraguṇagumphitā .
 vipañcīssvarasaubhāgyā vaidarbhī rītiriṣyate .
 tāmetāmevaṃ kavayaḥ stuvanti sati vaktari satyarthe sati śabdānuśāsane .
 asti tanna vinā yena parisravati vāṅmudhe .
 udāharaṇam gāhantāṃ mahiṣā nipānasalilaṃ śṛṅgairmuhustāḍitaṃ chāyāvaddhakadambakaṃ mṛgakulaṃ romanthamabhyasyatu .
 visrabdhaṃ kurutāṃ varāhavitatirmustākṣatiṃ palvale viśrāntiṃ labhatāmidaṃ ca śithilajyābandhamasmaddhanuḥ .
 .
 ojaḥkāntimatī gauḍīyā .
 ojaḥ kāntiśca vidyete yasyāṃ sā ojaḥkāntimatī gauḍīyā nāma rītiḥ .
 mādhuryasaukumāryayorabhāvāt samāsabahulā atyulbaṇapadā ca .
 atra ślokaḥ samastātyudbhaṭapadāmojaḥkāntiguṇānvitām .
 gauḍīyāmiti gāyanti rītiṃ rītivicakṣaṇāḥ .
 udāharaṇam dordaṇḍāñcitacandraśekharadhanurdaṇḍāvabhaṅgodyata- ṣṭaṅkāradhvanirāryabālacaritaprastāvanāḍiṇḍimaḥ .
 drākparyastakapālasaṃpuṭamitabrahmāṇḍabhāṇḍodara- bhrāmyatpiṇḍitacaṇḍimā kathamaho nā'dyāpi viśrāmyati .
 mādhuryasaukumāryopapannā pāñcālī .
 mādhruyeṇa saukumāryeṇa ca guṇonopapannā pāñcālī nāma rītiḥ .
 ojaḥkāntyabhāvādanulbaṇapadā vicchāyā ca .
 tathā ca ślokaḥ āśliṣṭaślathabhāvāṃ tu purāṇacchāyayānvitām .
 madhurāṃ sukumārāṃ ca pāñcālīṃ kavayo viduḥ .
 yathā grāme asminpathikāya pāntha ! vasatirnaivādhunā dīyate rātrāvatra vihāramaṇḍapatale pānthaḥ prasupto yuvā .
 tenotthāya khalena gajati ghane smṛtvā priyāṃ tatkṛtaṃ yenādyāpi karaṅkadaṇḍapatanāśaṅkī janastiṣṭhati .
 etāsu tisṛṣu rītiṣu rekhākhiva citraṃ kāvyaṃ pratiṣṭhatamiti .
tāsāṃ pūrvā grāhyā, guṇasākalyāt .
tāsāṃ tisṛṇāṃ rītīnāṃ pūrvā vaidarbhī grāhyā, guṇānāṃ sākalyāt .
na punaritare, stokaguṇatvāt .
itare gauḍīyapāñcālyau na grāhye, stolaguṇatvāt .
tadārohaṇārthamitarābhyāsa ityeke .
tasyā vaidarbhyā evārohaṇārthamitarayorapi rītyorabhyāsa ityeke manyante .
tattu na; atattvaśīlasya tattvāniṣpatteḥ .
na hyatattvaṃ śīlayatastattvaṃ niṣpadyate .
 nidarśanārthamāha na śaṇasūtravānābhyāse trasarasūtravānavaicitryalābhaḥ .
na hi śaṇasūtravānamabhyasyan kuvindastrasarasūtravānavaicitryaṃ labhate .
sāpi samāsābhāve śuddhavaidarbhī .
sāpi vaidarbhī rītiḥ śuddhavaidarbhī bhaṇyate, yadi samāsavatpadaṃ na bhavati .
 .
tasyāmarthaguṇasaṃpadāsvādyā .
 .
tasyāṃ vaidarbhyāṃ arthaguṇasaṃpadāsvādyā bhavati .
tadupārohādarthaguṇaleśo'pi .
 .
 tadupadhānataḥ khalvarthaguṇaleśo'pi svadate .
 kimaṅga ! punararthaguṇasaṃpat .
 tathā cāhuḥ kiṃ tvasti kācidaparaiva padānupūrvī yasyāṃ na kiñcidapi kiñcidivāvabhāti .
 ānandayatytha ca karṇapathaṃ prayātā cetaḥ satāmamṛtavṛṣṭiriva praviṣṭā .
 vacasi yamadhiśayya syandate vācakaśrī- rvitathamavitathatvaṃ yatra vastu prayāti .
 udayati hi sa tādṛk kvāpi vaidarbharītau sahṛdayahṛdayānāṃ rañjakaḥ ko'pi pākaḥ .
 .
 sāpi vaidarbhī, tātsthyāt .
 sāpīyamarthaguṇasaṃpat vaidarbhītyuktā .
 tātsthyādityupacārato vyavahāraṃ darśayati .
 iti śrīpaṇḍitavaravāmanaviracitakāvyālaṅkārasūtravṛttau śārīre prathame adhikaraṇe dvitīyo'dhyāyaḥ .
 adhikāricintā, rītiniścayaśca .
 atha prathame'dhikaraṇe tṛtīyo'dhyāyaḥ .
 adhikāricintāṃ rītitattvaṃ ca nirūpya, kāvyāṅgānyupadarśayitumāha loko vidyā prakīrṇa ca kāvyāṅgāni .
 uddeśakrameṇaitadvyācaṣṭe lokavṛttaṃ lokaḥ .
lokaḥ sthāvarajaṅgamātmā tasya vartanaṃ vṛttimiti .
śabdasmṛtyabhidhānakośacchandovicitikalākāmaśāstradaṇḍanītipūrvā vidyāḥ .
śabdasmṛtyādīnāṃ tatpūrvakatvaṃ pūrvaṃ kāvyabandheṣvapekṣaṇīyatvāt .
 tāsāṃ kāvyāṅgatvaṃ yojayitumāha śabdasmṛteḥ śabdaśuddhiḥ .
 śabdasmṛtervyākaraṇācchabdānāṃ śuddhiḥ sādhutvaniścayaḥ kartavyaḥ .
 śuddhāni hi padāni niḥśaṅkaiḥ kavibhiḥ prayujyante .
 abhidhānakośāt padārthaniścayaḥ .
 padaṃ hi racanāprapraveśayogyaṃ bhāvayan saṃdigdhārthatvena na gṛhṇīyānna vā jahyāditi kāvyabandhavighnaḥ .
 tasmādabhidhānakośataḥ padārthaniścayaḥ kartavya iti .
 apūrvābhidhānalābhārthatvaṃ tvayuktamabhidhānakośasya, aprayuktasyāprayojyatvāt .
 yadi prayuktaṃ prayujyate tarhi kimiti saṃdighāthatvamāśaṅkitaṃ padasya ? tanna; tatra sāmānyenārthāvagatiḥ saṃbhavati .
 yathā śabdena jaghanavasragranthirucyata iti kasyacinnaścayaḥ .
 striyā vā puruṣasya veti saṃśayaḥ nīvī saṃgrathanaṃ nāryā jaghanasthasya vāsasaḥ iti nāmamālāpratīkamapaśyata iti .
 atha kathaṃ vicitrabhojanābhogavardhamānaḥdarāsthibhiḥ .
 kenacitpūrvamukto'pi nīvībandhaḥ ślathīkṛtaḥ .
 iti prayogaḥ .
 bhrānterupacārādvā .
 chandovicitervṛttasaṃśayacchedaḥ .
 kāvyābhyāsādvṛttasaṃkrāntirbhavatyeva .
 kiṃ tu mātrāvṛttādiṣu kvacitsaṃśayaḥ syāt .
 ato vṛttasaṃśayacchedaśchandovicitervidheya iti .
 kalāśāstrebhyaḥ kalātattvasya saṃvit .
 kalā gītanṛtyacitrādikāstāsāmabhidhāyakāni śāstrāṇi viśākhilādipraṇītāni kalāśāstrāṇi, tebhyaḥ kalātattvasya saṃvit saṃvedanam .
 na hi kalātattvānupalabdhau kalāvastu samyaṅnibandhuṃ śakyamiti .
 kāmaśāstrataḥ kāmopacārasya .
 saṃvit ityanuvartate .
 kāmopacārasya saṃvit kāmaśāstrata iti .
 kāmopacārabahulaṃ hi vastu kāvyasyeti .
 daṇḍanīternayāpanayayoḥ .
 daṇḍanīterarthaśāstrānnayasyāpanayasya ca saṃviditi .
 tatra ṣāḍguṇyasya yathāvatorayogo nayaḥ .
 tadviparīto'panayaḥ .
 na hi tāvavijñāya nāyakapratināyakayorvṛttaṃ śakyaṃ kāvye nibandhumiti .
 itivṛttakuṭilatvaṃ ca tataḥ .
 itihāsādiritivṛttaṃ kāvyaśarīram, tasya kuṭilatvaṃ tato daṇḍanīterbalīvastvābalīyastvādiprayogo vyutpattimūlatvāttasyāḥ .
 evamanyāsāmapi vidyānāṃ yathāsvamupayogo varṇanīya iti .
 lakṣyajñatvamabhiyogo vṛddhasevāvekṣaṇaṃ pratibhānamavadhānaṃ ca prakīrṇam .
tatra kāvyaparicayo lakṣyajñatvam .
 anyeṣāṃ kāvyeṣu paricayo lakṣyajñatvam .
 tato hi kāvyabandhasya vyutpattirbhavati .
 kāvyabandhodyamo'bhiyogaḥ .
 bandhanaṃ bandhaḥ, kāvyasya bandho racanā kāvyabandhaḥ .
 tatrodyamo'bhiyogaḥ .
 sa hi kavitvaprakarṣamādadhāti .
 kāvyopadeśaguruśuśrūṣaṇaṃ vṛddhasevā .
 kāvyopadeśe gurava upadeṣṭāraḥ .
 teṣāṃ śuśrūṣaṇaṃ vṛddhasevā .
 tataḥ kāvyavidyāyāḥ saṃkrāntirbhavati .
 padādhānoddharaṇamavekṣaṇam .
 padasyādhānaṃ nyāsaḥ, uddharaṇamapasāraṇam .
 tayoḥ khalvavekṣaṇam .
 atra ślokau ādhānoddharaṇe tāvadyāvaddolāyate manaḥ .
 padasya sthāpite sthairye hanta siddhā sarasvatī .
 yatpadāni tyajantyeva parivṛttisahiṣṇutām .
 taṃ śabdanyāsaniṣṇātāḥ śabdapākaṃ pracakṣate .
 .
 kavitvabījaṃ pratibhānam .
 kavitvasya bījaṃ kavitvabījaṃ janmāntarāgatasaṃskāraviśeṣaḥ kaścit, yasmādvinā kāvyaṃ na niṣpadyate, niṣpannaṃ vāvahāsāyatanaṃ syāt .
 cittaikāgryamavadhānam .
 cittasyaikāgryaṃ bāhyārthanivṛttiḥ tadavadhānam .
 avahitaṃ hi cittamarthān paśyati .
 taddeśakālābhyām .
tat avadhānaṃ deśātkālācca samutpadyate .
 kau punardeśakālāvityatrāha vivikto deśaḥ .
vivikto nirjanaḥ .
rātriyāmasturīyaḥ kālaḥ .
 rātreryāmo rātriyāmaḥ praharaḥ turīyaścaturthaḥ kāla iti .
 tadvaśādviṣayoparataṃ cittaṃ prasannamavadhatte .
 evaṃ kāvyāṅgānyupadarśya, kāvyaviśeṣajñānārthamāha kāvyaṃ gadyaṃ padyaṃ ca .
 gadyasya pūrvaṃ nirdeśo durlakṣyaviṣayatvena durbandhatvāt .
 yathāhuḥ gadyaṃ kavīnāṃ nikaṣaṃ vadanti iti .
 tacca tridhā bhinnamiti darśayitumāha gadyaṃ vṛttagandhi cūrṇamutkalikāprāyaṃ ca .
 tallakṣaṇānyāha padyabhāgavadvṛttagandhi .
 padyasya bhāgāḥ padyabhāgāstadvat vṛttagandhi .
 yathā pātālatālutalavāsiṣu dānaveṣu iti .
 atra hi vasantatilakākhyasya vṛttasya bhāgaḥ pratyabhijñāyate .
 anāviddhalalitapadaṃ cūrṇam .
 anāviddhānyadīrghasamāsāni lalitānyanuddhatāni padāni yasmiṃstadanāviddhalalitapadaṃ cūrṇamiti .
 yathā abhyāso hi karmaṇāṃ kauśalamāvahati .
 na hi sakṛnnipātamātreṇodabindurapi grāvaṇi nimnatāmādadhāti .
 .
 viparītamutkalikāprāyam .
 viparītamāviddhotapadamutkalilāprāyam .
 yathā kuliśaśikharakharanakharapracaṇḍapeṭāpāṭitamattamātaṅgakumbhasthalagalanmadacchaṭāccharitacārukesarabhārabhāsuramukhe kesariṇi iti .
 padyamanekabhedam .
padyaṃ khalvanekena samārdhasamaviṣamādinā bhedena bhinnaṃ bhavati .
tadanibaddhaṃ nibaddhaṃ ca .
 tadidaṃ gadyapadyarūpaṃ kāvyamanibaddhaṃ nibaddhaṃ ca .
 anayoḥ prasiddhatvāllakṣaṇaṃ noktam .
 kramasiddhistayoḥ sraguttaṃsavat .
 tayorityanibaddhaṃ nibaddhaṃ ca parāmṛśyate .
 krameṇa siddhiḥ kramasiddhiḥ .
 anibaddhasiddhau nibaddhasiddhaiḥ sraguttaṃsavat .
 yathā sraji mālāyā siddhāyāmuttaṃsaḥ śekharaḥ sidhyati .
 kecidanibaddha eva paryavasitāḥ, taddūṣaṇārthamāha nānibaddhaṃ cakāstyekatejaḥparamāṇuvat .
 na khalvanibaddhaṃ kāvyaṃ cakāsti dīpyate .
 yathaikatejaḥparamāṇuriti .
 atra ślokaḥ asaṃkalitarūpāṇāṃ kāvyānāṃ nāsti cārutā .
 na pratyekaṃ prakāśante taijasāḥ paramāṇavaḥ .
 .
 saṃdarbheṣu daśarūpakaṃ śreyaḥ .
saṃdarbheṣu prabandheṣu daśarūpakaṃ nāṭakādi śreyaḥ .
 kasmāttadāha taddhi citraṃ citrapaṭavadviśeṣasākalyāt .
 taddaśarūpakaṃ hi yasmāñcitraṃ citrapaṭacat .
 viśeṣāṇāṃ sākalyāt .
 tato'nyabhedakḷptiḥ .
 tato daśarūpakādanyeṣāṃ bhedānāṃ kḷptiḥ kalpanamiti .
 daśarūpakasyaiva hīdaṃ sarvaṃ vilasitam, yacca kathākhyāyike mahākāvyamiti .
 tallakṣaṇaṃ ca nātīva hṛdayaṅgamamityupekṣitamasmābhiḥ .
 tadanyato grāhyam .
 iti śrīkāvyālaṅkārasūtravṛttau śārīre prathame'dhikaraṇe tṛtīyo'dhyāyaḥ .
 samāptaṃ cedaṃ śārīraṃ prathamamadhikaraṇam .
 dvitīyādhikaraṇe prathamo'dhyāyaḥ .
 kāvyaśarīre sthāpite kāvyasaundaryākṣepahetavastyāgāya doṣā vijñātavyā iti doṣadarśanaṃ nāmādhikaraṇamārabhyate .
 doṣasvarūpakathārthamāha guṇaviparyayātmāno doṣāḥ .
guṇānāṃ vakṣyamāṇānāṃ ye viparyayāstadātmāno doṣāḥ .
arthatastadavagamaḥ .
guṇasvarūpanirūpaṇātteṣāṃ doṣāṇāmarthādavagamo'rthātsiddhiḥ .
 kimarthaṃ te pṛthakprapañcyanta ityatrāha saukaryāya prapañcaḥ .
 saukaryārthaḥ prapañco vistaro doṣānām .
 uddiṣṭā lakṣaṇalakṣitā hi doṣāḥ sujñānā bhavanti .
 padadoṣāndarśayitumāha duṣṭaṃ padamasādhu kaṣṭaṃ grāmyamapratītamanarthakaṃ ca .
 krameṇa vyākhyātumāha śabdasmṛtiviruddhamasādhu .
 śabdasmṛtyā vyākaraṇena viruddhaṃ padamasādhu .
 yathā anyakārakavaiyarthyam iti .
 atra hi aṣaṣṭhyatṛtīyāsthasyānyasya dugāśīrāśāsthāsthitotsukotikārakarāgaccheṣu iti dukā bhavitavyamiti .
 śrutivirasaṃ kaṣṭam .
 śrutivirasaṃ śrotrakaṭu padaṃ kaṣṭam .
 taddhi racanāgumphitamapyudvejayati .
 yathā acūcuraccaṇḍi ! kapolaupste kāntidravaṃ drāgviśadaḥ śaśāṅkaḥ .
 .
 lokamātraprayuktaṃ grāmyam .
 loka eva yasprayuktaṃ padaṃ, na śāstre; tadgrāmyam .
 yathā kaṣṭaṃ kathaṃ roditi phūtkṛteyam .
 anyadapi tallagallādikaṃ draṣṭavyam .
 śāstramātraprayuktamapratītam .
 śāstra eva prayuktaṃ yat, na loke tadapratītaṃ padam .
 yathā kiṃ bhāṣitena bahunā rūpaskandhasya santi me na guṇāḥ .
 guṇānāntarīyakaṃ ca prameti na te'styupālambhaḥ .
 atra rūpaskandhanāntarīyakapade na loka ityapratītam .
pūraṇārthamanarthakam .
 pūraṇamātraprayojanamavyayapadamanarthakam .
 daṇḍāpūnyāyena padamanyadapyanarthakameva .
 yathā uditastu hāstikavinīlamayaṃ timiraṃ nipīya kiraṇaiḥ savitā .
 atra śabdasya pādapūraṇārthameva prayogaḥ .
 na vākyālaṅkārārtham vākyālaṅkāraprayojanaṃ tu nānarthakam .
 apavādārthamidam .
 yathā na khalviha gatāgatā nayanagocaraṃ me gatā iti tathā hi khalu hanteti .
 saṃprati padārthadoṣānāha anyārthaneyagūḍhārthāślīlakliṣṭāni ca .
 duṣṭaṃ padam ityanuvartate .
 arthataśca vacanavipariṇāmaḥ .
 anyārthādīni padāni duṣṭānīti sūtrārthaḥ .
 eṣāṃ krameṇa lakṣaṇāyāha rūḍhicyutamanyārtham .
 rūḍhicyutam, rūḍhimanapekṣya yaugikārthamātropādānāt .
 anyārthaṃ padam .
 sthūlatvātsāmānyena ghaṭaśabdaḥ paṭaśabdātha ityādikamanyārthaṃ noktam .
 yathā te duḥkhamuccāvacamāvahanti ye prasmaranti priyasaṅgamānām .
 atra-āvahatiḥ karotyartho dhāraṇārthe prayuktaḥ, prasmaratirvismaraṇārthaḥ prakṛṣṭasmaraṇe iti .
kalpitārthaṃ neyārtham .
 aśrautasyāpyunneyapadārthasya kalpanātkalpitārthaṃ neyārtham .
 yathā sapadi paṅktivihaṅgamanāmabhṛttanayasaṃvalitaṃ balaśalinā .
 vipulaparvatavarṣi śitaiḥ śaraiḥ plavagasainyamulūkajitā jitam .
 atra vihaṅgamaścakravāko abhipretaḥ .
 tannāmāni cakrāṇi, tāni bibhratīti vihaṅgamanāmabhṛto rathāḥ .
 paṅktiriti daśasaṃkhyā lakṣyate .
 paṅktirdaśa vihaṅgamanāmabhṛto rathā yasya sa paṅktivihaṅgamanāmabhṛddaśarathaḥ .
 tasya tanayābhyāṃ rāmalakṣmaṇābhyāṃ saṃvalitaṃ plavagasainyaṃ jitam .
 ulūkajitā indrajitā .
 śabdendrplūkayorabhidhānamiti śabdavācyatvenendra ulūka uktaḥ .
 nanu caivaṃ rathāṅganāmādīnāmapi prayogo'nupapannaḥ, na; teṣāṃ nirūḍhalakṣaṇatvāt .
 aprasiddhārthaprayuktaṃ gūḍhārtham .
 yasya padasya loke'rthaḥ prasiddhaśrāprāseddhaśca, tadprasiddhe'rthe prayuktaṃ gūḍhārtham .
 yathā sahasragorivānīkaṃ duḥsahaṃ bahvataḥ paraiḥ iti .
 sahasraṃ gāvo akṣīṇi yasya sa sahasragurindraḥ .
 tasyeveti gośabdasyākṣivācitvaṃ kaviṣvaprasiddhamiti .
 asamyārthāntaramasamyasmṛtihetuścāślīlam .
 yasya padasyānekārthasyaiko artho'sabhyaḥ syāt, tadasabhyārthāntaram .
 yathā varcaḥ iti padaṃ tejasi viṣṭhāyāṃ ca .
 yattu padaṃ sabhyārthavācakamapyekadeśadvāreṇāsabhyārthaṃ smārayati, tadasabhyasmṛtihetuḥ .
 yathā kṛkāṭikā iti .
 na guptalakṣitasaṃvṛtāni .
 apavādārthamidam .
 guptaṃ lakṣitaṃ saṃvṛttaṃ ca nāślīlam .
 eṣāṃ lakṣaṇānyāha aprasiddhāsabhyaṃ guptam .
 aprasiddhāsabhyārthāntaraṃ padamaprasiddhāsabhyaṃ yat tadguptam .
 yathā saṃbādhaḥ iti padam .
 taddhi saṃkaṭārthaṃ prasiddham, na guhyārthamiti .
 lākṣaṇikāsabhyānvitaṃ lakṣitam .
 tadevāsabhyārthāntaraṃ lakṣaṇikenāsabhyenārthenānvitaṃ padaṃ lakṣitam .
 yathā janmabhūḥ iti .
 taddhi lakṣaṇayā guṇātham, na svaśaktyeti .
 lokasaṃvītaṃ saṃvṛtam .
 lokena saṃvītaṃ lokasaṃvītaṃ yat tat saṃvṛtam .
 yathā subhagā bhagonīupasthānamabhipretamkumārīdohadaḥ iti .
 atra hi ślokaḥ saṃvītasya hi lokena na doṣānveṣaṇaṃ ksamam .
 śivaliṅgasya saṃsthāne kasyāsabhyatvabhāvanā .
 .
 tantraividhyam, vrīḍājugupsāmaṅgalātaṅkadāyibhedāt .
 tasyāślīlasya traividhyaṃ bhavati, vrīḍājugupsāmaṅgalātaṅkadāyināṃ bhedāt .
 kiñcit vrīḍādāyi bhavati .
 yathā vākkāṭavamhiraṇyaretāḥ iti .
 kiñcit jugupsādāyi bhavati .
 yathā kapardakaḥ iti .
 kiñcit amaṅgalātaṅgadāyi bhavati .
 yathā saṃsthitaḥ iti .
 vyavahitārthapratyayaṃ kliṣṭam .
 arthasya pratītirarthapratyayaḥ .
 sa vyavahito yasmādbhavati tadvyavahitārthapratyayaṃ kliṣṭam .
 yathā dakṣātmajādayitavallabhabhavedikānāṃ jyotsnājuṣāṃ jalalavāstaralaṃ patanti .
 dakṣātmajāstārāḥ .
 tāsāṃ dayito dakṣātmajādayitaścandraḥ .
 tasya vallabhāścandrakāntāḥ .
 tadvedikānāmiti .
 atra hi vyavadhānenārthapratyayaḥ .
 anyatrārūḍhatvāt .
 arūḍhāvapi yato'rthapratyayo jhaṭiti na tatkliṣṭam .
 yathā kāñciguṇasthānamaninditāyāḥ iti .
 antyābhyāṃ vākyaṃ vyākhyātam .
 aślīlaṃ kliṣṭaṃ cetyantye pade .
 tābhyāṃ vākyaṃ vyākhyātam .
 tadapyaślīlaṃ kliṣṭaṃ ca bhavati .
 aślīlaṃ yathā na sā dhanonnatiryā syātkalasukhadāyinī .
 parārthavaddhakakṣyāṇāṃ yat satyaṃ pelavaṃ dhanaṃ .
 sopānapathamutsṛjya vāyuvegasamuddhatam .
 mahāpathena gatavān kīrtyamānaguṇo janaiḥ .
 kliṣṭaṃ yathā dhammillasya na kasya prekṣya nikāmaṃ kuraṅgaśāvākṣyāḥ .
 rajyatyapūrvabandhavyutpattermānasaṃ śobhām .
 etānpadapadārthadoṣān jñātvā kavistyajediti tātparyārthaḥ .
 .
 iti śrīkāvyālaṅkārasūtravṛttau doṣadarśane dvitīye'dhikaraṇe prathamo'dhyāyaḥ padapadārthadoṣavibhāgaḥ .
 dvitīyādhikaraṇe dvitīyo'dhyāyaḥ .
 padapadārthadoṣñpratipādyedānīṃ vākyadoṣāndarśayitumāha bhinnavṛttayatibhraṣṭavisaṃdhīni vākyāni .
duṣṭanītyabhisaṃbandhaḥ .
 krameṇa vyācaṣṭe svalakṣaṇacyutavṛttaṃ bhinnavṛttam .
 svasmāllakṣaṇāccyutaṃ vṛttaṃ yasmiṃstat svalakṣaṇacyutaṃ vākyaṃ bhinnavṛttam .
 yathā ayi paśyasi saudhamāśritāmaviralasumanomālabhāriṇīm .
 vaitālīyayugmapāde laghvakṣarāṇāṃ paṇṇāṃ nairantaryaṃ nipiddham .
 tacca kṛtamiti bhinnavṛttatvam .
 virasavirāmaṃ yatibhraṣṭam .
virasaḥ śrutikaṭurvirāmo yasmiṃstad virasavirāmaṃ yatibhraṣṭam .
taddhātunāmabhāgabhede svarasaṃdhyakṛte prāyeṇa .
 tad yatibhraṣṭaṃ dhātubhāgabhede nāmabhāgabhede ca sati bhavati .
 svarasandhinā kṛte prāyeṇa bāhulyena .
 dhātubhāgabhede mandākrāntāyāṃ yathā etāsāṃ rājati sumanasāṃ dāmakaṇṭhāvalambi .
 nāmabhāgabhede śikhariṇyāṃ yathā .
 kuraṅgākṣīṇāṃ gaṇḍatalaphalake svedavisaraḥ .
 mandākrāntāyāṃ yathā durdarśaścakraśikhikapiśaḥ śārṅgiṇo bāhudaṇḍaḥ .
 dhātu-nāmabhāgapadagrahaṇāt tadbhāgātiriktabhede na bhavati yatibhraṣṭatvam .
 yathā mandākrāntāyām śobhāṃ puṣpatyavamabhinavaḥ sundarīṇāṃ prabodhaḥ .
 śikhariṇyāṃ yathā vinidraḥ śyāmānteṣvadhararpuṭasītkāravirutaiḥ .
 svarasandhyakṛta iti vacanāt svarasandhikṛte bhede na doṣaḥ .
 yathā kiñcidbhāvālasamasaralaṃ prekṣitaṃ sundarīṇām .
 .
 na vṛttadoṣātpṛthagyatidpṣaḥ, vṛttasya yatyātmakatvāt .
 vṛttadoṣāt pṛthag yatidoṣo na vaktavyaḥ .
 vṛttasya yatyātmakatvāt .
 yatyātmakaṃ hi vṛttamiti bhinnavṛtta eva yatibhraṣṭasyāntarbhāvānna pṛthaggrahaṇaṃ kāryamata āha na, lakṣaṇaḥ pṛthaktvāt .
 nāyaṃ doṣaḥ lakṣaṇo lakṣaṇasya pṛthaktvāt .
 anyaddhi lakṣaṇaṃ vṛttasyānyacca yateḥ .
 gurulaghuniyamātmakaṃ vṛttam .
 virāmātmikā ca yatiriti .
 virūpapadasaṃdhi visaṃdhiḥ .
 padānāṃ sandhiḥ padasandhiḥ .
 sa ca svarasamavāyarūpaḥ pratyāsattimātrārūpo vā .
 sa virūpo yasminniti vigrahaḥ .
 padasaṃdhervairūpyaṃ viśleṣo'ślīlatvaṃ kaṣṭatvaṃ ca .
 viśleṣo vibhāgena pāruṣyamiti .
 viśleṣo yathā meghānilena amunā etasminnadrikānane .
 kamale iva locane ime anuvadhnāti vilāsapaddhatiḥ .
 lolālakānubaddhāni ānanāni cakāsati .
 aślīlatvaṃ yathā virecakamidaṃ nṛttamācāryābhāsayojitam .
 cakāse panasaprāyaiḥ purī paṇḍamahādrumaiḥ .
 vinā śapathadānābhyāṃ padavādasamutsukam .
 kaṣṭatvaṃ yathā mañjarudgamagarbhāste gurvābhogā drumā babhuḥ .
 .
 evaṃ vākyadoṣānabhidhāya vākyārthadoṣān pratipādayitumāha vyarthaikārthasaṃdigdhāyuktāpakramalokavidyā viruddhāni ca .
vākyāni duṣṭānīti sambandhaḥ .
 krameṇa vyākhyātumāha vyāhatapūrvottarārthaṃ vyartham .
 vyāhatau pūrvottarāvarthau yasmiṃstadvyāhatapūrvottarārthaṃ vākyaṃ vyartham .
 yathā adyāpi smarati rasālasaṃ mano me mugdhāyāḥ smaracaturāṇi ceṣṭitāni .
 mugdhāyāḥ kathaṃ smaracaturāṇi ceṣṭitāni .
 tāni cet kathaṃ mugdhā ? atra pūrvottarayorarthayorvirodhād vyarthamiti .
 uktārthapadamekārtham .
 uktārthāni padāni yasmiṃstaduktārthapadamekārtham .
 yathā cintāmohamanaṅgamaṅga ! tanute viprekṣitaṃ subhruvaḥ .
 anaṅgaḥ śṛṅgāraḥ .
 tasya cintāmohātmakatvāccintāmohaśabdau prayuktāvuktārthau bhavataḥ .
 ekārthapadatvād vākyamekārthamityuktam .
 na, viśeṣaścedekārthaṃ duṣṭam .
 na gatārtha duṣṭaṃ viśeṣaścet pratipādyaḥ syāt .
 taṃ viśeṣaṃ pratipādayitumāha dhanurjyādhvanau dhanuḥśrutirārūḍheḥ pratipattyai .
 dhanurjyādhvanāvityatra jyāśabdenoktārthatve'pi dhanuḥśrutiḥ prayujyate .
 ārūḍheḥ pratipattyai .
 ārohaṇasya pratipattyartham .
 na hi dhanuḥśrutimantareṇa dhanuṣyārūḍhā jyā dhanurjyeti śakyaṃ pratipattum .
 yathā dhanurjyākiṇacihnena doṣṇā visphuritaṃ tava .
 iti .
 karṇāvataṃsaśravaṇakuṇḍalaśiraḥśekhareṣu karṇādinirdeśaḥ saṃnidheḥ .
 karṇāvataṃsādiśabdeṣu karṇādīnāmavataṃsādipadairuktārthānāmapi nirdeśaḥ sannidheḥ pratipattyarthamiti sambandhaḥ .
 na hi karṇādiśabdanirdeśamantareṇa karṇādisannihitānāmavataṃsādīnāṃ śakyā pratipattiḥ kartumiti .
 yathā dolāvilāseṣu vilāsinīnāṃ karṇāvataṃsāḥ kalayanti kampam .
 līlācalacchravaṇakuṇḍamāpatanti .
 āyayurbhṛṅgamukharāḥ tūrṇaṃ śekharaśālinaḥ .
 .
 muktāhāraśabde muktāśabdaḥ śuddheḥ .
 muktāhāraśabde muktāśabdo hāraśabdenaiva gatārthaḥ prayujyate, śuddheḥ pratipattyarthamiti saṃbandhaḥ .
 śuddhānāmanyaratnairamiśritānāṃ hāro muktahāraḥ .
 yathā prāṇeśvarapariṣvaṅgavibhramapratipattibhiḥ .
 muktāhāreṇa lasatā hasatīva stanadvayam .
 puṣpamālāśabde puṣpapadamutkarṣasya .
 puṣpamālāśabde mālāśabdenaiva gatārthaṃ puṣpapadaṃ prayujyate .
 utkarṣasya pratipattyarthamiti .
 utkṛṣṭānāṃ puṣpāṇāṃ mālā puṣpamāleti yathā prāyaśaḥ puṣpamāleva kanyā sā kaṃ na lobhayet .
 nanu mālāśabdo'nyatrāpi dṛśyate .
 yathā, ratnamālā, śabdamāleti .
 satyam .
 sa tāvadupacaritasya prayogaḥ .
 nirupapado hi mālāśabdaḥ puṣparacanāviśeṣamevābhidhatta iti .
 karikalabhaśabde kariśabdastādrūpyasya .
 karikalabhaśabde kariśabdaḥ kalabhenaiva gatārthaḥ prayujyate tādrūpyasya pratipattyarthamiti .
 karī prauḍhakuñjaraḥ .
 tadrūpaḥ kalabhaḥ karikalabha iti .
 yathā tyaja karikalabha tvaṃ prītibandhaṃ kariṇyāḥ .
 .
 viśeṣaṇasya ca .
 viśeṣaṇasya viśeṣapratipattyarthamuktārthasya padasya prayogaḥ .
 yathā jagāda madhurāṃ vācaṃ viśadākṣaraśālinīm .
 .
 tadidaṃ prayukteṣu .
 tadidamuktaṃ prayukteṣu, nāprayukteṣu .
 na hi, bhavati yathā śravaṇakuṇḍalami .
 iti .
 tathā nitambakāñcī ityapi .
 yathā vā karikalabhaḥ iti .
 tathā uṣṭrakalabhaḥ ityapi .
 atra ślokaḥ karṇāvataṃsādipade karṇādidhvaninirmitiḥ .
 saṃnidhānādibpdhārthaṃ sthiteṣvetat samarthanam .
 .
 saṃśayakṛtsaṃdigdham .
 yadvākyaṃ sādhāraṇānāṃ dharmāṇāṃ śruteviṃśiṣṭānāṃ vā śruteḥ saṃśayaṃ karoti tat saṃśayakṛt sandigdhamiti .
 yathā sa mahātmā bhāgyavaśānmahāpadamupāgataḥ .
 kiṃ bhāgyavaśānmahāpadamupāgataḥ, āhosvidabhāgyavaśānmahatīmāpadamiti saṃśayakṛd vākyaṃ, prakaraṇādyabhāve satīti .
māyādivikalpitārthamprayuktam .
 māyādinā kalpito'rtho yasmiṃstanmāyādikalpitārthamaprayuktam .
 atra stokamudāharaṇam .
 kramahīnārthamapakramam .
 uddeśotānāmanuddeśitānāṃ ca kramaḥ sambandhaḥ .
 tena vihīno'rtho yasmiṃstatkramahīnārthamapakramam .
 yathā kīrtioratāpau bhavataḥ sūryācandramasoḥ samau .
 atra kīrtiścandramasastulyā .
 pratāpaḥ sūryasya tulyaḥ .
 sūryasya pūrvanipātādakramaḥ .
 athavā pradhānasyārthasya nirdeśaḥ kramaḥ .
 tena vihīno'rtho yasmiṃstadapakramam .
 yathā turaṅgamatha mātaṅgaṃ prayacchāsmai madālasam .
 .
 deśakālasvabhāvaviruddhārthāni lokaviruddhāni .
 deśakālasvabhāvairviruddho'rtho yeṣu tāni deśakālasvabhāvaviruddhārthāni vākyāni lokaviruddhāni .
 arthadvāreṇa lokaviruddhatvaṃ vākyānām .
 deśaviruddhaṃ yathā sauvīreṣvasti nagarī madhurā nāma viśrutā .
 ākṣoṭanālikerāḍhyā yasyāḥ paryantabhūmayaḥ .
 kālaviruddhaṃ yathā kadambakumumasmeraṃ madhau vanamaśobhata .
 svabhāvaviruddhaṃ yathā mattālimaṅkhamukharāsu ca mañjarīṣu saptacchadasya taratīva śaransukhaśrīḥ .
 saptacchadasya stavakā bhavanti, na mañjarya iti svabhāvaviruddham .
 tathā bhṛṅgeṇa kalikākośastathā bhṛśamapīḍyata .
 yathā goṣpadapūraṃ hi vavarṣa bahulaṃ madhu .
 kalikāyāḥ sarvasyā makarandasyaitāvad vāhulyaṃ svabhāvaviruddham .
kalācaturvargaśāstraviruddhārthāni vidyāviruddhāni .
 kalāśāstraiścaturvargaśāstraiśca viruddho'rtho yeṣu tāni kalācaturvargaśāstraviruddhārthāni vākyāni vidyāviruddhāni .
 vākyānāṃ virodho'rthadvārakaḥ .
 kalāśāstraviruddhaṃ yathā kāliṅga likhitamidaṃ vayasya patraṃ patrajñairaparitakoṭikaṇṭakāgram .
 kālinṅgaṃ patitakoṭikaṇṭakāgramiti patravidāmāmnāyaḥ .
 tadviruddhatvāt kalāśāstraviruddham .
 evaṃ kalāntareṣvapi virodho'bhyūhyaḥ .
 caturvargaśāstraviruddhāni tūdāhniyante kāmopabhogasākalyaphalo rājñāṃ mahījayaḥ .
 dharmaphalo'śvamedhādiyajñaphalo vā rājñāṃ mahījayaḥ ityāgamaḥ .
 tadvirodhāddharmaśāstraviruddhārthametadvākyamiti .
 ahaṅkāreṇa jīyante dviṣantaḥ kiṃ nayaśriyā .
 dvipajjayasya nayamūlatvaṃ sthitaṃ daṇḍanītau .
 tadvirodhādarthaśāstraviruddha vākyamiti .
 daśanāṅkapavitritottaroṣṭaṃ ratikhedālasamānanaṃ smarāmi .
 uttaroṣṭhamantarmukhaṃ nayanāntamiti muktvā cumbananakharadaśanasthānāni .
 iti kāmaśāstre sthitam .
 tadvirodhāt kāmaśāstraviruddhārthaṃ vākyamiti devatābhaktito muktirna tattvajñānasaṃpadā .
 etasyārthasya mokṣaśāstre sthitatvāttadviruddhārtham .
 ete vākyavākyārthadoṣāstyāgāya jñātavyāḥ .
 ye tvanye śabdārthadoṣāḥ sūkṣmāste guṇavivecane lakṣyante .
 upamādoṣāścopamāvicāra iti .
 iti śrīkāvyālaṅkārasūtravṛttau doṣadarśane dvitīye'dhikaraṇe dvitīyo'dhyāyaḥ .
 vākyavākyārthadoṣavibhāgaḥ .
 samāptaṃ cedaṃ doṣadarśanaṃ dvitīyamadhikaraṇam .
 tṛtīyādhikaraṇe prathamo'dhyāyaḥ .
 yadviparyayātmāno doṣāstān guṇān vicārayituṃ guṇavivecanamadhikaraṇamārabhyate .
 tatraujaḥprasādādayo guṇā yamakopamādayastvalaṅkārā iti sthitiḥ kāvyavidām .
 teṣāṃ kiṃ bhedanibandhanamityāha kāvyaśobhāyāḥ kartāro dharmā guṇāḥ .
 ye khalu śabdārthayordharmāḥ kāvyaśobhāṃ kurvanti te guṇāḥ .
 te caujaḥprasādayaḥ .
 na yamakopamādayaḥ .
 kauvalyena teṣāmakāvyaśobhākaratvāt .
 ojaḥprasādādīnāṃ tu kevalānāmasti kāvyaśobhākaratvamiti .
 tadatiśayahetavastvalaṅkārāḥ .
 tasyāḥ kāvyaśobhāyā atiśayastadatiśayastasya hetavaḥ .
 śabdo vyatireke .
 alaṅkārāśca yamakopamādayaḥ .
 atra ślokau yuvateriva rūpamaṅgakāvyaṃ svadate śuddhaguṇaṃ tadapyatīva .
 vihitapraṇayaṃ nirantarābhiḥ sadalaṅkāravikalpakalpanābhiḥ .
 yadi bhavati vacaścyutaṃ guṇebhyo vapuriva yauvanavandhyamaṅganāyāḥ .
 api janadayitāni durbhagatvaṃ niyatamalaṅkaraṇāni saṃśrayante .
 .
 pūrve nityāḥ .
 pūrve guṇā nityāḥ .
 tairvinā kāvyaśobhānupapatteḥ .
 evaṃ guṇālaṅkārāṇāṃ bhedaṃ darśayitvā śabdaguṇanirūpaṇārthamāha ojaḥprasādaśleṣasamatāsamādhimādhuryasaukumāryodāratārthavyaktikāntayo bandhaguṇāḥ .
bandhaḥ padaracanā, tasya guṇaḥ bandhaguṇāḥ ojaḥprabhṛtayaḥ .
 tān krameṇa darśayitumāha gāḍhabandhatvamojaḥ .
 yathā vilulitamakarandā mañjarīrnartayanti .
 na punaḥ vilulitamadhudhārā mañjarīrlolayanti .
 .
 śaithilyaṃ prasādaḥ .
bandhasya śaithilyaṃ śithikatvaṃ prasādaḥ .
 nanvayamojoviparyayātmā doṣa, tat kathaṃ guṇa ityāha guṇaḥ saṃplavāt .
 guṇaḥ prasādaḥ .
 ojasā saha saṃplavād .
 na śuddhaḥ .
śuddhastu doṣa eveti .
 nanu viruddhayorojaḥprasādayoḥ kathaṃ saṃplava ityata āha sa tvanubhavasiddhaḥ .
 sa tu saṃplavastvanubhavasiddhaḥ .
 tadvidāṃ ratnādiviśeṣavat .
 atra ślokaḥ karuṇaprekṣaṇīyeṣu saṃplavaḥ sukhaduḥkhayoḥ .
 yathānubhavataḥ siddhastathaivaujaḥprasādayoḥ .
 .
 sāmyotkarṣau ca .
 sāmyamutkarṣaścaujaḥprasādayoreva .
 sāmyaṃ yathā atha sa viṣayavyāvṛttātmā yathāvidhi sūnave nṛpatikakudaṃ datvā yūne sitātapavāraṇam .
 kvacidojaḥ prasādādutkṛṣṭam .
 yathā vrajati gaganaṃ bhallātakyāḥ phalena sahopamām .
 kvacidojasaḥ prasādasyotkarṣaḥ .
 yathā kusumaśayanaṃ na pratyayaṃ na candramarīcayo na ca malayajaṃ sarvāṅgīṇaṃ na vā maṇiyaṣṭayaḥ .
 .
 masṛṇatvaṃ śleṣaḥ .
 masṛṇatvaṃ nāma yasmin santi bahūnyapi padānyekavadbhāsante .
 yathā astyuttarasyāṃ diśi devatātmā himālayo nāma nagādhirājaḥ .
 na punaḥ sūtraṃ brāhmamuraḥsthale , bhramarīvalgugītayaḥ taḍitkalilamākāśam iti evaṃ tu śleṣo bhavati brāhmaṃ sūtramuraḥsthale bhramarīmuñjugītayaḥ taḍijjaṭilamākāśam iti .
 mārgāvhedaḥ samatā .
 mārgasyābhedo mārgābhedaḥ samatā .
 yena mārgeṇopakramastasyātyāga ityarthaḥ .
 śloke prabandhe ceti pūrvoktamudāharaṇam .
 viparyayastu yathā prasīda caṇḍi ! tyaja manyumañjasā janastavāyaṃ purataḥ kṛtāñjaliḥ .
 kimarthamutkampitapīvarastanadvayaṃ tvayā luptavilāsamāsyate .
 .
 ārohāvarohakramaḥ samādhiḥ .
 ārohāvarohayoḥ krama ārohāvarohakramaḥ samādhiḥ parihāraḥ .
 ārohasyāvarohe sati parihāraḥ, avarohasya vārohe satīti .
 tatrārphapūrvako'varoho yathā narāḥ śīlabhraṣṭā vyasana iva majjanti taravaḥ .
 ārohasya kramo'varohasya ca krama ārohāvarohakramaḥ .
 krameṇārohaṇamavarohaṇaṃ ceti kecit .
 yathā niveśaḥ svaḥsindhostuhinagirivīthīṣu jayati .
 .
 na pṛthak, ārohāvarohayorojaḥprasādarūpatvāt .
 na pṛthaksamādhirguṇaḥ ārohāvarohayorojaḥprasādarūpatvāt .
 pjorūpaścārohaḥ prasādarūpaścāvaroha iti .
 na, asaṃpṛktatvāt .
 yaduktam ojaḥprasādarūpatvamārohāvarohayoḥ tanna .
 sampṛktatvāt .
 sampṛktau khalvojaḥprasādau nadīveṇikāvad vahataḥ .
 anaikāntyācca .
 na cāyamekāntaḥ .
 yadojasyārohaḥ prasāde cāvarohaḥ .
 ojaḥprasādayoḥ tīvrāvasthā, tāviti cedabhyupagamaḥ .
 ojaḥprasādayoḥ kvacidbhāge tīvrāvasthāyāmāroho'varohaścetyevaṃ cenmanyase, abhyupagamaḥ na vipratipattiḥ .
 viśeṣāpekṣitvāttayoḥ .
sa viśeṣo guṇāntarātmā .
ārohāvarohanimittaṃ samādhirākhyāyate .
ārohāvarohagramaḥ samādhiriti gauṇyā vṛttyā vyākhyeyam .
kramavidhānārthaṃ vā .
 pṛthakkaraṇamiti .
 pāṭhadharmatvaṃ ca na sambhavatīti na pāṭhadharmāḥ sarvatrādṛṣṭeḥ ityatra vakṣyāmaḥ .
 pṛthakpadatvaṃ mādhuryam .
 bandhasya pṛthakpadatvaṃ yat tanmādhuryam pṛthakpadāni yasya sa pṛthakpadaḥ .
 tasya bhāvaḥ pṛthakpadatvam .
 samāsadairdhyanivṛttiparaṃ caitat .
 ajaraṭhatvaṃ saukumāryam .
 bandhasyājaraṭhatvamapāruṣyaṃ yat yat saukumāryam .
 pūrvoktamudāharaṇam .
 viparyayastu yathā nidānaṃ nirdvaitaṃ priyajanasadṛktvavyavasitiḥ sudhāsekaploṣau phalamapi viruddhaṃ mama hṛdi .
 .
 vikaṭatvamudāratā .
 bandhasya vikaṭatvaṃ yadasāvudāratā .
 yasmin sati nṛtyantīva padānīti janasya varṇabhāvanā bhavati tadvikaṭatvam .
 līlāyamānatvamityarthaḥ .
 yathā svacaraṇaviniviṣṭairnūpurairnartakīnāṃ jhaṇiti raṇitamāsīt tatra citraṃ kalaṃ ca .
 na punaḥ caraṇakamalalagnairnūpurairnartakīnāṃ raṇitamāsīnmañju citraṃ ca tatra .
 .
 arthavyaktihetutvamarthavyaktiḥ .
 yatra jhaṭityarthapratipattihetutvaṃ sa guṇo'rhavyaktiriti pūrvoktamudāharaṇam .
 pratyudāharaṇaṃ tu bhūyaḥ sulabhaṃ ca .
 aujjvalyaṃ kāntiḥ .
 bandhasyojjvalatvaṃ nāma yadasau kāntiriti .
 yadabhāve purāṇacchāyetyucyate .
 yathā kuraṅgīnetrālīstavakitavanālīparisaraḥ viparyayastu bhūyānsukabhaśca .
 ślokāścātra bhavanti padanyāsasya gāḍhatvaṃ vadantyojaḥ kavīśvarāḥ .
 anenādhiṣṭhitāḥ prāyaḥ śābdāḥ śrotrarasāyanam .
 ślathatvamojasā miśraṃ prasādaṃ ca pracakṣate .
 anena na vinā satyaṃ svadate kāvyapaddhatiḥ .
 yatraikapadavadbhāvaṃ padānāṃ bhūyasāmapi .
 anālakṣitasandhīnāṃ sa śleṣaḥ paramo guṇaḥ .
 pratipādaṃ pratiślokamekamārgaparigrahaḥ .
 durbandho durvibhāvaśca samateti mato guṇāḥ .
 ārohantyavarohanti krameṇa yatayo hi yat .
 samādhirnāma sa guṇastena pūtā sarasvatī .
 bandhe pṛthakpadatvaṃ ca mādhuryamuditaṃ budhaiḥ .
 anena hi padantyāsāḥ kāmaṃ dhārāmadhucyutāḥ .
 tathaiva vāgapi prājñaiḥ samastaguṇagumphitā .
 bandhasyajaraṭhatvaṃ ca saukumāryamudāhṛtam .
 etena varjinā vāco rūkṣatvānna śrutikṣamāḥ .
 vikaṭatvaṃ ca bandhasya kathayanti hyudāratām .
 vaicitryaṃ na prapadyante yayā śūnyāḥ padakramāḥ .
 paścādiva gatirvācaḥ purastādiva vastunaḥ .
 yatrārthavyaktihetutvāt sā'rthavyaktiḥ smṛto guṇaḥ .
 aujjvalyaṃ kāntirityāhurguṇaṃ guṇaviśāradāḥ .
 purāṇavcitrasthānīyaṃ tena bandhyaṃ kavervacaḥ .
 .
 nāsantaḥ, sadvedyatvāt .
na khalvete guṇā asantaḥ saṃvedyatvāt .
 tadvidāṃ saṃvedyatve'pi bhrāntāḥ syurityāha na bhrāntāḥ, niṣkampatvāt .
 na guṇā bhrāntāḥ .
 etadviṣayāyāḥ pravṛtterniṣkampatvāt .
 na pāṭhadharmāḥ, sarvatrādṛṣṭeḥ .
 naite guṇāḥ pāṭhadharmāḥ .
 sarvatrādṛṣṭeḥ .
 yadi pāṭhadharmāḥ syustarhi viśeṣānapekṣāḥ santaḥ sarvatra dṛśyeran .
 na ca sarvatra dṛśyante .
 viśeṣāpekṣayā viśeṣāṇāṃ guṇatvād guṇābhyupagama eveti .
 iti vāmanaviracitakāvyālaṇkārasūtravṛttau guṇavivecane tṛtīye'dhikaraṇe prathamo'dhyāyaḥ .
 atha tṛtīyādhikaraṇe dvitīyo'dhyāyaḥ sampratyarthaguṇavivecanārthamāha ta evārthaguṇāḥ .
ta evaujaḥprabhṛtayo'rthaguṇāḥ .
arthasya prauḍhirojaḥ .
 arthasyābhidheyasya prauḍhiḥ prauḍhatvamojaḥ .
 padārthe vākyavacanaṃ vākyārthe ca padābhidhā .
 prauḍhitvyāsasamāsau ca sābhiprāyatvameva ca .
 padārthe vākyavacanaṃ yathā atha nayanasamutthaṃ jyotiratreriva dyauḥ .
 atra candrapadavācye'rthe nayanasamutthaṃ jyotiratreḥ iti vākyaṃ prayuktam .
 padasamūhaśca vākyamabhipretam .
 anayā diśānyadapi draṣṭavyam .
 tadyathā puraḥ pāṇḍucchāyaṃ tadanu kapilimnā kṛtapadaṃ tataḥ pākotsekādaruṇaguṇasaṃsargitavapuḥ .
 śanaiḥ śoṣārambhe sthapuṭanijaviṣkambhaviṣamaṃ vane vītāmo badaramarasatvaṃ kalayati .
 nacaivamatiprasaṅgaḥ .
 kāvyaśobhākaratvasya .
 guṇasāmānyalakṣaṇasyāvasthitatvāt .
 vākyārthe padābhidhānanṃ yathā divyeyaṃ na bhavati kiṃ tu mānuṣī iti vaktavye nimiṣati ityāheti .
 asya vākyārthasya vyāsasamāsau .
 vyāso yathā ayaṃ nānākāro bhavati sukhaduḥkhavyatikaraḥ sukhaṃ vā duḥkhaṃ vā na bhavati bhavatyeva ca tataḥ .
 punastasmādūrdhvaṃ bhavati sukhaduḥkhaṃ kimapi tat punastasmādūrdhvaṃ bhavati na ca duḥkhaṃ, na ca sukham .
 samāso yathā so'yaṃ samprati candraguptanayaścandraprakāśo yuvā .
 jāto bhūpatirāśrayaḥ kṛtadhiyāṃ diṣṭyā kṛtārthaśramaḥ .
 āśrayaḥ kṛtadhiyām ityasya ca subandhuṃ sācivyopakṣepaparatvāt sābhiprāyatvam .
 etena rativigalitabandhe keśapāśe sukeśyā ityatra sukeśyāḥ ityasya ca sābhiprāyatvaṃ vyākhyātam .
 arthavaimalyaṃ prasādaḥ .
 arthasya vaimalyaṃ prayaujakamātraparigrahaḥ prasādaḥ .
 yathā sarvaṇā kanyakā rūpayauvanārambhaśālinī viapryayastu upāstāṃ hasto me vimalamaṇikāñcīpadamidam kāñcīpadam ityanaiva nitambasya lakṣitatvād viśeṣaṇasyāprayojakatvamiti .
 ghaṭanā śleṣaḥ .
 kramakauṭikyānulvaṇatvopapattiyogo ghaṭaṇā .
 sa śleṣaḥ .
 yathā dṛṣṭvaikāsanasaṅgate priyatame paścādupetyādarā- dekasyā nayane nimīlya vihitakrīḍāsubandhacchalaḥ .
 īpadvakritakandharaḥ sapulakaḥ premollasanmānasā- mantarhāsalasatkapolaphalakāṃ dhūrto'parāṃ cumbati .
 śūdrakādiraciteṣu prabandheṣvasya bhūyān prapañco dṛśyate .
avaiṣamyaṃ samatā .
 avaipamyaṃ prakramābhedaḥ samatā .
 kvacit kramo'pi bhidyate .
 yathā cyutasumanasaḥ kundāḥ puṣpodgameṣvalasā drumā malayamarutaḥ sarpantīme viyuktadhṛticchidaḥ .
 atha ca savituḥ śītollāsaṃ lunanti marīcayo na ca jaraṭhatāmālambante klamodayadāyinīm .
 ṛtusandhipratipādanapare'tra dvitīye pāde kramabhedo, malayamarutāmasādhāraṇatvāt .
 evaṃ dvitīyaḥ pādaḥ paṭhitavyaḥ manasi ca giraṃ vadhvantīme kiranti na kokilāḥ .
 iti .
sugamatvaṃ vā'vaiṣamyamiti .
sukhena gamyate jñāyata ityarthaḥ .
 yathā astyuttarasyāṃ diśi devatātmā ityādi .
 yathā vā kā svidavaguṇṭhanavatī nātiparisphuṭaśarīralāvaṇyā .
 madhye tapodhanānāṃ kisalayamiva pāṇḍupatrāṇām .
 pratyudāharaṇaṃ sulabham .
arthadṛṣṭiḥ samādhiḥ .
 arthasya darśanaṃ dṛṣṭiḥ .
 samādhikāraṇatvāt samādhiḥ .
 avahitaṃ hi cittamarthān paśyati ityuktaṃ purastāt .
 artho dvividhaḥ, ayoniranyacchāyāyonirvā .
 yasyārthasya darśanaṃ samādhiḥ so'rtho dvividhaḥ ayoniranyacchāyāyonirveti .
 ayonirakāraṇaḥ .
 avadhānamātrakāraṇa ityarthaḥ .
 anyasya kāvyasya chāyānyacchāyā tadyonirvā .
 tadyathā mā bhaiḥ śaśāṅka mama śīdhuni nāsti rāhuḥ khe rohiṇī vasati kātara kiṃ vimeṣi .
 prāyo vidagdhavanitānavasaṅgameṣu puṃsāṃ manaḥ pracalatīti kimatra citram .
 pūrvasya ślokasyārtho'yoniḥ .
 dvitīyasya ca chāyāyoniriti .
 artho vyaktaḥ sūkṣmaśca .
 yasyārthasya darśanaṃ samādhiriti, sa dvedhā vyaktaḥ sūkṣmaśca .
 vyaktaḥ sphuṭa udāhṛta eva .
 sūkṣmaṃ vyākhyātumāha sūkṣmo bhāvyo vāsanīyaśca .
 sūkṣmo dvedhā bhavato bhāvyo, vāsanīyaśca .
 śīghranirūpaṇāgamyo bhāvyaḥ .
 ekāgratāprakarṣagamyo vāsanīya iti .
 bhāvyo yathā anyonyasaṃvalitamāṃsaladantakānti sollāsamāviralasaṃvalitārdhatāram .
 līlāgṛhe pratikalaṃ kilikiñciteṣu vyāvartamānanayanaṃ mithunaṃ cakrāsti .
 vāsanīyo yathā avihitthavalitajadhanaṃ vivartitābhimukhakucataṭaṃ sthitvā .
 avalokito'hamanayā dakṣiṇakarakalitahāralatam .
 .
 uktivaicitryaṃ mādhuryam .
 uktervaicitryaṃ yattanmādhuryamiti .
 yathā rasavadamṛtaṃ, kaḥ sandeho madhūnyapi nānyathā madhuramadhikaṃ cūtasyāpi prasannarasaṃ phalam .
 sakṛdapi punarmadhyasthaḥ san rasāntaravijjano vadatu yadihānyat svādu syāt priyādaśanacchadāt .
 .
 apāruṣyaṃ saukumāryam .
 puruṣe'rthe apāruṣyaṃ saukumāryamiti .
 yathā mṛtaṃ, yaśaḥśeṣamityāhuḥ .
 ekākinaṃ devatādvitīyamiti .
 gacchati sādhayeti ca .
 agrāmyatvamudāratā .
 grāmyatvaprasaṅge agtāmyatvamudāratā .
 yathā tvamevaṃ saundaryā sa ca ruciratāyāṃ paricitaḥ kalānāṃ sīmānaṃ parimiha yuvāmeva bhajathaḥ .
 ayi dvandvaṃ diṣṭyā taditi subhage saṃvadati vā- mataḥ śeṣaṃ cet syājjittamiha tadānīṃ guṇitayā .
 viparyayastu svapiti yāvadayaṃ nikaṭe janaḥ svapimi tāvadahaṃ kimapaiti te .
 iti nigadya śanairanumekhalaṃ mama karaṃ svakareṇa rurodha sā .
 .
 vastusvabhāvasphuṭatvamarthavyaktiḥ .
 vastūnāṃ bhāvānāṃ svabhāvasya sphuṭatvaṃ yadasāvarthavyaktiḥ .
 yathā pṛṣṭeṣu śaṅkhaśakalacchaviṣu cchadānāṃ rājībhiraṅkitamalaktakalohinībhiḥ .
 gorocanāharitababhruvahiḥpalāśamāmodate kumudamambhasi palvalasya .
 yathā vā prathamamalasaiḥ paryastāgraṃ sthitaṃ pṛthukesarai- rviralaviralairantaḥpatrairmanāṅmilitaṃ tataḥ .
 tadanu valanāmātraṃ kiñcid vyadhāyi vahirdalai- rmukulanavidhau vṛddhābjānāṃ babhūva kadarthanā .
 .
 dīptarasatvaṃ kāntiḥ .
 dīptā rasāḥ śṛṅgārādayo yasya sa dīptarasaḥ .
 tasya bhāvo dīpta rasatvaṃ kāntiḥ .
 yathā preyān sāyamapākṛtaḥ saśapathaṃ pādānataḥ kāntayā dvitrāṇyeva padāni vāsabhavanāt yāvanna yātyūnmanāḥ .
 tāvat pratyuta pāṇisampuṭalasagnīvīnitambaṃ dhṛto dhāvitvaiva kṛtapraṇāmakamaho premṇo vicitrā gatiḥ .
 evaṃ rasāntareṣvapyudāhāryam .
 atra ślokāḥ guṇasphuṭatvasākalya kāvyapākaṃ pracakṣate .
 cūtasya pariṇāmena sa cāyamupamīyate .
 suptiṅsaṃskārasāraṃ yat kliṣṭavastuguṇaṃ bhavet .
 kāvyaṃ vṛntākapākaṃ syājjupsante janāstataḥ .
 guṇānāṃ daśatāmukto yasyārthastadapārthakam .
 dāḍimāni daśetyādi na vicārakṣamaṃ vacaḥ .
 .
 iti.
 iti śrīpaṇḍitavaravāmanaviracitakāvyālaṅkārasūtravṛttau guṇavivecane tṛtīye'dhikaraṇe dvitīyo'dhyāyaḥ .
 samāptaṃ cedaṃ guṇavivecanaṃ tṛtīyamadhikaraṇam .
 atha caturthādhikaraṇe prathamo'dhyāyaḥ guṇanirvartyā kāvyaśobhā .
 tasyāścātiśayahetavo'laṅkārāḥ .
 tannirūpaṇārthamālaṅkārikamadhikaraṇamārabhyate .
 tatra śabdālaṅkārāḥ .
 tatra śabdālaṅkārau dvau yamakānuprāsau krameṇa darśayitumāha padamanaikārthamakṣaraṃ cāvṛttaṃ sthānaniyame yamakam .
 padamenekārthaṃ bhinnārthamekamanekaṃ vā tadvadakṣaranāvṛttaṃ sthānaniyame sati yamakam .
 svavṛttyā sajātīyena vā kārtsnyaikadeśābhyāmanekapādavyāptiḥ sthānaniyama iti .
 yāni tvekapādabhāgavṛttīni yamakāni dṛśyante teṣu ślokāntarasthasaṃsthānayamakāpekṣayaiva sthānaniyama iti .
 sthānakathanārthamāha pādāḥ pādasyaikasyānekasya cādimadhyāntabhāgāḥ sthānāni .
 pādaḥ, ekasya ca pādasyādimadhyāntabhāgāḥ, anekasya ca pādasya ta eva sthānāni .
 pādayamakaṃ yathā asajjanavaco yasya kalikāmadhugarhitam .
 tasya syādviṣataroḥ kalikāmadhugarhitam .
 ekapādasthādimadhyāntayamakāni yathā hanta hantararātīnāṃ dhīra dhīrarcitā tava .
 kāmaṃ kāmandakīnītirasyā rasyā divāniśam .
 vasuparāsu parāsumivojjhatīṣvavikalaṃ vikalaṅkaśaśiprabham .
 priyatamaṃ yatamantumanīśvaraṃ rasikatā sikatāsviva tāsu kā .
 sudṛśo rasarecakitaṃ cakitaṃ bhavatīkṣitamasti mitaṃ stimitam .
 api hāsalavastavakastava kastulayennanu kāmadhurāṃ madhurām .
 pādayorādimadhyāntayamakāni yathā bhramara ! drutapuṣpāṇi bhrama ratyau pivan madhu .
 kā kundakusume prītiḥ kākuṃ dattvā virauṣi yat .
 aṣyaśakyaṃ tayā dattaṃ duḥkhaṃ śakyantarātmani .
 vāṣyo vāhīkanārīṇāṃ vegavāhī kapolayoḥ .
 sapadi kṛtapadastvadīkṣitena smitaśucinā smaratattvadīkṣitena .
 bhavati vata janaḥ sacittadaho na khalu mṛṣā kuta eva cittadāho .
 ekāntarapādāntayamaka yathā udvejayati bhūtāni tasya rājñaḥ kuśāsanam .
 siṃhāsanaviyuktasya tasya kṣipraṃ kuśāsanam .
 evametāntarapādādimadhyayamakānyūhyāni .
 samastapādāntayamakaṃ yathā natonnatabhrūgativaddhalāsyāṃ vilokya tanvīṃ śaśipeśalāsyām .
 manaḥ kimuttāmyasi cañcalāsyāṃ kṛtī smarājñaā yadi puṣkalāsyām .
 evaṃ samastapādādimadhyayamakāni vyākhyātavyāni .
 anye ca saṅkarajātibhedāḥ sudhiyotprekṣyāḥ .
 akṣarayamakaṃ tvekākṣaramanekākṣaraṃ ca .
 ekākṣaraṃ yathā nānākāreṇa kāntābhrūrārādhitamanoyuvā .
 viviktena vilāsena tatakṣa hṛdayaṃ nṛṇām .
 evaṃ sthānāntarayoge'pi draṣṭavyaḥ .
 sajāntīyanairantaryādasya prakarṣo bhavati .
 sa cāyaṃ hariprabodhe dṛśyate .
 yathā vividhadhavavanā nāgagarddharddhanānā vivitatagaganānāmamajjajjanānā .
 ruruśaśalalanā nāvavandhundhunānā mama hi hitatanānānanasvasvanānā .
 anayā ca varṇayamakamālayā padayamakamālā vyākhyātā .
bhaṅgādutkarṣaḥ .
utkṛṣṭaṃ khalu yamakaṃ bhaṅgādbhavati .
śṛṅkhalā parivartakaścūrṇamiti bhaṅgamārgaḥ .
ete khalu śṛṅkhalādayo yamakabhaṅgānāṃ prakārā bhavanti .
 tān krameṇa vyācaṣṭe varṇavicchedacalanaṃ śṛṅkhalā .
 varṇānāṃ vicchedo varṇavicchedaḥ .
 tasya calanaṃ yat sā śṛṅkhalā .
 yathā kālikāmadhuśabde kāmaśabdavicchede madhuśabdavicchede ca tasya calanam .
 li-ma-varṇayorvicchedāt .
 saṅgavinivṛttau svarūpāpattiḥ parivartakaḥ .
 anyavarṇasaṃsargaḥ saṅgaḥ .
 tadvinivṛttau svarūpasyānyavarṇatiraskṛtasyāpattiḥ prāptiḥ parivartakaḥ .
 yathā kalikāmadhu garhitam .
 ityatrārhitamiti padaṃ gakārasya vyañjanasya saṅgād garhitamityanyasya rūpamāpannam .
 tatra vyañjanasaṅge vinivṛtte svarūpamāpadyate arhitamiti .
 anyavarṇasaṃkrameṇa bhinnarūpasya padasya tādrūpyavidhirayamiti tātparyārthaḥ .
 etenetarāvapi vyākhyātau .
 piṇḍākṣarabhede svarūpalopaścūrṇam .
 piṇḍākṣarasya bhede sati padasya svarūpalopaścūrṇam .
 yathā akhaṇḍavarṇavinyāsacalanaṃ śṛṅkhalāmalā .
 anena khalu bhaṅgena yamakānāṃ vicitratā .
 yadanyasaṅgamutsṛjya nepathyamiva nartakaḥ .
 śabdasvarūpamārohet sa jñeyaḥ, parivartakaḥ .
 piṇḍākṣarasya bhedena pūrvāparapadāśrayāt .
 varṇayoḥ padalopo yaḥ sa bhaṅgaścūrṇasajñakaḥ .
 aprāptacūrṇabhaṅgāni yathāsthānasthitānyapi .
 alakānīva nātyarthaṃ yamakāni cakāsati .
 vibhaktipariṇāmena yatra bhaṅgaḥ kvacidbhavet .
 na tadicchanti yamakaṃ yamakkotkarṣakovidāḥ .
 ārūḍhaṃ bhūyasā yattu padaṃ yamakabhūmikām .
 dupyeccenna punastasya yuktānuprāsakalpanā .
 vibhaktīnāṃ vibhaktatvaṃ saṃkhyāyāḥ kārakasya ca .
 āvṛttiḥ suptiṅantānāṃ mithaśca yamakādabhutam .
 .
 śeṣaḥ sarūpo'nuprāsaḥ .
 padamekārthamanekārtha ca sthānāniyataṃ tadvidhamakṣaraṃ ca śeṣaḥ .
 sarūpo'nyena prayuktena tulyarūpo'nuprāsaḥ .
 nanu śeṣo'nuprāsa ityetāvadeva sūtraṃ kasmānna kṛtam .
 āvṛttiśeṣo'nuprāsa ityeva hi vyākhyāsyate .
 satyam .
 siddhyatyevāvṛttiśeṣe, kintvavyāptiprasaṅgaḥ .
 viśeṣārtha ca sarūpagrahaṇam .
 kārtsnyenaivāvṛttiḥ .
 kārtsnyaikadeśābhyāṃ tu sārūpyamiti .
 anulbaṇo varṇānuprāsaḥ śreyān .
 varṇānāmanuprāsaḥ sa khalvanulvaṇo līnaḥ śreyān .
 yathā kvacinmasṛṇamāṃsalaṃ kvacidatīva tārāspadaṃ prasannasubhagaṃ muhuḥ svarataraṅgalīlāṅkitam .
 idaṃ hi tava vallakīraṇitanirgamairgumphitaṃ mano madayatīva me kimapi sādhu saṃgītakam .
 ulvaṇastu na śreyān .
 yathā vallībaddhordhvajūṭodbhaṭamaṭati raṭatkoṭikodaṇḍadaṇḍaḥ iti .
 pādānuprāsaḥ pādayamakavat .
 ye pādayamakasya bhedāste pādānuprāsasyetyarthaḥ .
 teṣāmudāharaṇāni yathā kavirājamavijñāya kutaḥ kāvyakriyādaraḥ .
 kavirājaṃ ca vijñāya kutaḥ kāvyakriyādaraḥ .
 ākhaṇḍayanti muharāmalakīphalāni .
 bālāni bālakapilocanapiṅgalāni .
 vastrāyante nadīnāṃ sitakusumadharāḥ śakrasaṅkāśa ! kāśāḥ kāśābhā bhānti tāsāṃ navatulinagatāḥ śrīnadīhaṃsa haṃsāḥ .
 sābhāmbhodamuktaḥ sphuradamalarucirmedinī candracandra- ścandrāṅkaḥ śāradaste jayakṛdupagato vidviṣāṃ kālakālaḥ .
 kuvalayadalaśyāmā meghā vihāya divaṃ gatāḥ kuvalayadalaśyāmo nidrāṃ vimuñcati keśavaḥ .
 kuvalayadalaśyāmā śyāmā latādya vijṛmbhate kuvalayadalaśyāmaṃ candro nabhaḥ pratigāhate .
 evamanye'pi draṣṭavyāḥ .
 iti śrīpaṇḍitavaravāmanaviracitāyāṃ kāvyālaṅkārasūtravṛttāvālaṅkārike caturthe'dhikaraṇe prathamo'dhyāyaḥ .
 iti śabdā'laṅkāravicāraḥ .
 atha caturthādhikaraṇe dvitīyo'dhyāyaḥ sampratyarthālaṅkārāṇāṃ prastāvaḥ .
 tanmūlaṃ copameti saiva vicāryate upamānenopameyasya guṇaleśataḥ sāmyamupamā .
 upamīyate sādṛśyamānīyate yenotkṛṣṭaguṇenānyattadupamānam .
 yadupamīyate nyūnaguṇaṃ tadupameyam .
 upamānenopameyasya guṇaleśataḥ sāmyaṃ yadasāvupameti .
 nanūpamānamityupameyamiti ca sambandhiśabdāvetau, tayorekataropādānenaivānyatarasiddhiriti .
 yathā uoamitaṃ vyāghrādibhiḥ sāmānyāprayoge ityatropamitagrahaṇameva kṛtaṃ, nopamānagrahaṇamiti .
 tadvadatrobhayagrahaṇaṃ na kartavyam .
 satyam .
 tat kṛtaṃ lokaprasiddhiparigrahārtham .
 yadevopameyamupamānañca lokaprasiddhaṃ tadeva parigṛhyate, netarat .
 na hi yathā mukhaṃ kamalamiva iti, tathā kumudamiva ityapi bhavati .
 guṇabāhulyataśca kalpitā .
 guṇānāṃ bāhulyaṃ guṇabāhulyaṃ, tata upamānopameyayoḥ sāmyāt kalpitopamā .
 kavibhiḥ kalpitatvāt kalpitā .
 pūrvā tu laukikī .
 nanu kalpitāyā lokaprasiddhyabhāvāt kathamupamānopameyaniyamaḥ .
 guṇabāhukyasyotkarṣāpajarpakalpanābhyām .
 tadyathā udgarbhahūṇataruṇīramaṇopamardabhugnonnatistananiveśanibhaṃ himāṃśoḥ .
 bimbaṃ kaṭhoravisakāṇḍakaḍāragaurairviṣṇoḥ padaṃ prathamamagrakarairavyabakti .
 sadyo muṇḍitamattahūṇacibukapraspaddhiṃ nāraṅgakam .
 abhinavakuśasūcispardhi karṇe śirīṣam .
 idānīṃ plakṣāṇāṃ jaraṭhadalaviśleṣacatura- stibhīnāmābaddhasphuritaśukacañcūpuṭanibham .
 tataḥ strīṇāṃ hanta kṣamamadharakāntiṃ tulayituṃ samantānniryāti sphuṭasubhagarāgaṃ kisalayam .
 .
 taddvaividhyam, padavākyārthavṛttibhedāt .
 tasyā upamāyā dvaividhyam .
 padavākyārthavṛttibhedāt .
 ekā padārthavṛttiḥ, anyā vākyārthavṛttiriti .
 padārthavṛttiryathā haritatanuṣu babhrutvagvimuktāsu yāsāṃ kanakakaṇasadharmā mānmatho romabhedaḥ .
 vākyārthavṛttiryathā pāṇḍyo'yamaṃsārpitalambahāraḥ kḷptāṅgarāgo haricandanena .
 ābhāti bālātaparaktasānuḥ sanirjharodgāra ivādrirājaḥ .
 .
 sā pūṇā luptā ca .
sā upamā pūrṇā luptā ca bhavati .
guṇadyotakopamānopameyaśabdānāṃ sāmagrye pūrṇā .
 guṇādiśabdānāṃ sāmagrye sākalye pūrṇā .
 yathā kamalamiva mukhaṃ manojñametat iti .
 lope luptā .
 guṇādiśabdānāṃ vaikalye lope luptā .
 guṇaśabdalope yathā śaśīva rājā iti .
 dyotakaśabdalope yathā dūrvāśyāmeyam .
 ubhayalope yathā śaśīmukhī iti .
 upamānopameyalopastūpamāprapañce draṣṭavyaḥ .
 stutinindātattvākhyāneṣu .
 stutau nindāyāṃ tattvākhyāne cāsyāḥ prayogaḥ .
 stutinindayoryathā snigdhaṃ bahvatyamṛtakalpamaho kalatraṃ hālāhalaṃ viṣamivāpaguṇaṃ tadeva .
 tattvākhyāne yathā tāṃ rohiṇīṃ vijānīhi jyotipāmatra maṇḍale .
 yastanvi ! tārakānyāsaḥ śakaṭākāramāśritaḥ .
 .
 hīnatvādhikatvaliṅgavacanabhedāsādṛśyāsaṃbhavāstaddoṣāḥ .
 tasyā upamāyā doṣā bhavanti .
 hīnatvamadhikatvaṃ liṅgabhedo vacanabhedo'sādṛśyamasambhava iti .
 tān krameṇa vyākhyātumāha jātipramāṇadharmanyūnatopamānasya hīnatvam .
 jātyā pramāṇena dharmeṇa copamānasya nyūnatā yā taddhīnatvamiti .
 jātinyūnatvarūpaṃ hīnatvaṃ yathā cāṇḍālairiva yuṣmābhiḥ sāhasaṃ paramaṃ kṛtaṃ .
 pramāṇanyūnatvarūpaṃ hīnatvaṃ yathā vahnisphuliṅga iva bhānurayaṃ cakāsti .
 upameyādupamānasya nyūnatvaṃ yat taddharmanyūnatvam .
 tadrūpaṃ hīnatvaṃ yathā sa munirlāñchito mauñjyā kṛṣṇājinapaṭaṃ vahan .
 vyarājannīlajīmūtabhāgāśliṣṭa ivāṃśumān .
 atra mauñjīprativastu taḍinnāstyupamāna iti hīnatvam .
 na ca kṛṣṇājinapaṭamātrasyopameyatvaṃ yuktam .
 mauñjyā vyarthatvaprasaṅgāt .
 nanu nīlajīmūtagrahaṇenaiva taḍitpratipādyate .
 tanna .
 vyabhicārāt .
 avyabhicāre tu bhavantī pratipattiḥ kena vāryate tadāha dharmayorekanirdeśe'nyasya saṃvit, sāhacaryāt .
 dharmayorekasyāpi dharmasya nirdeśe'nyasya saṃvit pratipattirbhavati .
 kutaḥ .
 sāhacaryāt .
 sahacaritatvena prasiddhayoravaśyamekasya nirdeśe'nyasya pratipattirbhavati .
 tadyathā nirvṛṣṭe'pi bahirdhane na viramantyantarjaradceśmano lūtātantutaticchido madhupṛṣatpiṅgāḥ payovindavaḥ .
 cūḍābarbarake nipatya kaṇikābhāvena jātāḥ śiśo- raṅgāsphālanabhagnanidragṛhiṇīcittavyathādāyinaḥ .
 atra madhupṛṣatāṃ vṛttatvapiṅgatve sahacarite .
 tatra piṅgaśabdena piṅgatve pratipanne vṛttatvapratītirbhavati .
 etena kanakaphalakacaturasraṃ śreṇivimbam iti vyākhyātam .
 kanakaphalakasya gauratvacaturasratvayoḥ sāhacaryāccaturasratvaśrutyaica gauratvapratipattiriti .
 nanu ca yadi dharmanyūnatvamupamānasya doṣaḥ, kathamayaṃ prayogaḥ sūryāśusambhīlitalocaneṣu dīneṣu padmānilanisadeṣu .
 sādhvyaḥ svageheṣviva bhartṛhīnāḥ kekā vineśuḥ śikhināṃ mukheṣu .
 atra bahutvamupameyadharmāṇāmupamānāt .
 na, viśiṣṭānāmeva mukhānāmupameyatvāt .
 tādṛśeṣveva kekāvināśasya sambhavāt .
 tenādhikarvaṃ vyākhyātam .
 tena hīnatvenādhikatvaṃ vyākhyātam .
 jātipramāṇadharmādhikyamadhikatvamiti .
 jātyādhikyarūpamadhikatvaṃ yathā viśantu viṣṭayaḥ śīghraṃ rudrā iva mahaujasaḥ .
 pramāṇādhikyarūpaṃ yathā pātālamiva nābhiste stanau kṣitidharopamau .
 veṇīdaṇḍaḥ punarayaṃ kālindīpātasaṃnibhaḥ .
 dharmādhikyarūpaṃ yathā saraśmi cañcalaṃ cakraṃ dadhaddevo vyarājata .
 savāḍavāgniḥ sāvartaḥ srotasāmiva nāyakaḥ .
 savāḍavāgnirityasya upameye'bhāvād dharmādhikyamiti .
 anayordoṣayorviparyayākhyasya doṣasyāntarbhāvānna pṛthagupādānam .
 ata evāsmākaṃ mate ṣaḍ doṣā iti .
 upamānopameyayorliṅgavyatyāso liṅgabhedaḥ .
 upamānasyopameyasya ca liṅgayorvyatyāso viparyayo liṅgabhedaḥ .
 yathā sainyāni nadya iva jagmuranargalāni .
 .
 iṣṭaḥ puṃpuṃsakayoḥ prāyeṇa .
 punnapuṃsakayorupamānopameyayorliṅgabhedaḥ prāyeṇa bāhulyeneṣṭaḥ .
 yathā candramiva mukhaṃ paśyati iti, induriva mukhaṃ bhāti evamprāyaṃ tu necchanti .
 laukikyāṃ samāsābhihitāyāmupamāprapañce ca .
 laukikyāmupamāyāṃ samāsābhihitāyāmupamāyāmupamāprapañce ceṣṭo liṅgabhedaḥ prāyeṇeti .
 laukikyāṃ yathā chāyeva sa tasyāḥ, puruṣa iva strī iti .
 samāsābhihitāyāṃ yathā bhujalatā nīlotpalasadṛśī iti .
 upamāprapañce yathā śuddhāntadurlabhamidaṃ vapurāśramavāsino yadi janasya .
 dūrīkṛtāḥ khalu guṇairudyānalatā vanalatābhiḥ .
 evamanyadapi prayogajātaṃ draṣṭavyam .
tena vacanabhedo vyākhyātaḥ .
 tena liṅgabhedena vacanabhedo vyākhyātaḥ .
 yathā pāsyābhilocanaṃ tasyāḥ puṣpaṃ madhuliho yathā .
 .
 apratītaguṇasādṛśyamasādṛśyam .
 apratītaireva guṇairyat sādṛśyaṃ tadapratītaguṇāsādṛśyamasādṛśyam .
 yathā grathnāmi kāvyaśaśinaṃ vitatārtharaśmim .
 kāvyasya śaśinā saha yat sādṛśyaṃ tadapratītaireva guṇairiti .
 nanu ca arthānāṃ raśmitulyatve sati kāvyasya śaśitulyatvaṃ bhaviṣyati .
 naivam .
 kāvyasya śaśitulyatve siddhe'rthānāṃ raśmitulyatvaṃ siddhyati .
 na hyarthānāṃ ca kaścit sādṛśyahetuḥ pratīto guṇo'sti .
 tadevamitaretarāśrayadoṣo duruttara iti .
 asādṛśyahatā hyupamā, tanniṣṭhāśca kavayaḥ .
 asādṛśyena hatā asādṛśyahatā upamā .
 tanniṣṭhā upamānaniṣṭhāśca kavaya iti .
 upamānādhikyāttadapoha ityeke .
 upamānādhikyāt tasyāsādṛśyasyāpoha ityeke manyante .
 yathā karpūrahāraharahāsasitaṃ yaśaste .
 karpūrādibhirupamānairvahubhiḥ sādṛśyaṃ susthāpitaṃ bahvati .
 teṣāṃ śukguṇātirekāt .
 na, apuṣṭārthatvāt .
 upamānādhikyāt tadapoha iti yuktaṃ, tanna .
 apuṣṭārthatvāt .
 ekasminnupamāne prayukte upamānāntaraprayogo na kañcidarthaviśeṣaṃ puṣṇāti .
 tena balasindhuḥ sindhuriva kṣubhitaḥ iti prayuktam .
 nanu sindhuśabdasya dviḥprayogātpaunaruktyam .
 na .
 arthaviśeṣāt balaṃ sindhuriva vaipulyād balasindhuḥ sindhuriva kṣubhita iti kṣobhasārūpyāt .
 tasmādarthabhedānna paunaruktyam .
 arthapuṣṭistu nāsti .
 sindhuriva kṣubhita ityanenaiva vaipulyaṃ pratipatsyate .
 uktaṃ hi dharmayorekanirdeśe'nyasya saṃvitsāhacaryāt .
 anupapattirasaṃbhavaḥ .
 anupapattiranupapannatvamupamānasyāsambhavaḥ .
 yathā cakāsti vadanasyāntaḥ smitacchāyāvikāsinaḥ .
 unnidrasyāravindasya madhye mugdheva candrikā .
 candrikāyāmunnidratvamaravindasyetyanupapattiḥ .
 nanvarthavirodho'yamastu .
 kimupamādoṣakalpanayā .
 na .
 upamāyām atiśayasyeṣṭatvāt .
 kathaṃ tarhi doṣa ityata āha na viruddho'tiśayaḥ .
 viruddhasyātiśayasya saṃgraho na kartavya iti asya sūtrasya tātparyārthaḥ .
 tānetān ṣaḍupamādoṣān jñātvā kaviḥ parityajet .
 iti śrīkāvyālaṅkārasūtravṛttāvālaṅkārike caturthe'dhikaraṇe dvitīyo'dhyāyaḥ .
 upamāvicāraḥ .
 atha caturthādhikaraṇe tṛtīyo'dhyāyaḥ sampratyupamāprapañco vicāryate .
 kaḥ punarasāvityāha prativastuprabhṛtirupamāprapañcaḥ .
 prativastu prabhṛtiryasya sa prativastuprabhṛtiḥ .
 upamāyāḥ prapañca upamāprapañca iti .
 vākyārthopamāyāḥ prativastuno bhedaṃ darśayitumāha upameyasyoktau samānavastunyāsaḥ prativastu .
 upameyasyārthaādvākyārthasyoktau satyāmiti .
 atra dvau vākyārthau .
 eko vākyārthopamāyāmiti bhedaḥ .
 tadyathā devībhāvaṃ gamitā parivārapadaṃ kathaṃ bhajatyeṣā .
 na khalu paribhogayogyaṃ daivatarūpāṅkitaṃ ratnam .
 .
 prativastunaḥ samāsokterbhedaṃ darśayitumāha anuktau samāsoktiḥ .
 upameyasyānuktau samānavastunyāsaḥ samāsoktiḥ .
 saṃkṣepavacanāt samāsoktirityākhyā .
 yathā ślādhyā dhvastādhvagaglāneḥ karīrasya marau sthitiḥ .
 dhiṅ merau kalpavṛkṣāṇāmavyutpannārthināṃ śriyaḥ .
 .
 samāsokteraprastutapraśaṃsāyā bhedaṃ darśayitumāha kiñciduktāvaprastutapraśaṃsā .
 upameyasya kiñcilliṅgamātreṇoktau samānavastunyāse aprastutapraśaṃsā .
 yathā lāvaṇyasinduraparaiva hi kācaneyaṃ yatrotpalāni śaśinā saha saṃplavante .
 unmañjati dviradakumbhataṭī ca yatra yatrāpare kadalikāṇḍamṛṇāladaṇḍāḥ .
 aorastutasyārthasya praśaṃsanamaprastutapraśaṃsā .
 apahnutirapi tato bhinneti darśayitumāha samena vastunānyāpalāpo'pahnutiḥ .
 sanena tulyena vastunā vākyārthenānyasya vākyārthasyāpalāpo nihnavo yastattvādhyāropaṇāyāsāvapahnutiḥ .
 yathā na ketakīnāṃ vilasanti sūcayaḥ pravāsino hanta hasatyayaṃ vidhiḥ .
 taḍillateyaṃ na cakāsti cañcalā puraḥ smarajyotiridaṃ vivartate .
 vākyārthayostātparyāt tādrūpyamiti na rūpakam .
 rūpakaṃ tu kīdṛśamityāha upamānenopameyasya guṇasāmyāttattvāropo rūpakam .
 upamānenopameyasya guṇasāmyāttattvasyābhedasyāropaṇamāropo rūpakam .
 upamānopameyayorubhayorapi grahaṇaṃ laukikyāḥ kalpitāyāścopamāyāḥ prakṛkṣitvamatra yathā vijñāyeteti .
 yathā iyaṃ gehe lakṣmīriyamamṛtavartirnayanayo- rasāvasyāḥ sparśo vapuṣi vahulaścandanarasaḥ .
 ayaṃ kaṣṭhe vāhuḥ śiśiramasṛṇo mauktikasaraḥ kimasyā na preyo paramasahyastu virahaḥ .
 mukhacandrādīnāṃ tūpamā .
 samāsānna candrādīnāṃ rūpakatvaṃ yuktamiti .
 rūpakācchleṣasya bhedaṃ darśayitumāha sa dharmeṣu tantraprayoge śleṣaḥ .
 upamānenopameyasya dharmeṣu guṇakriyāśabdarūpeṣu sa tattvāropaḥ .
 tantraprayoge tantreṇoccāraṇe sati śleṣaḥ .
 yathā ākṛṣṭāmalamaṇḍalāgrarucayaḥ saṃnaddhakṣaḥsthalāḥ soṣmāṇo vraṇitā vipakṣahṛdayapronmāthinaḥ karkaśaḥ .
 udvṛttā guravaśca yasya śaminaḥ śyāmāyamānānanā yodhā vāravadhūstanāśca na daduḥ kṣobhaṃ sa vo'vyājjinaḥ .
 .
 yathā ca gauṇasyārthasyālaṅkāratvaṃ tathā lākṣaṇikasyāpīti darśayitumāha sādṛśyāllakṣaṇā vakroktiḥ .
 bahuni hi nibandhanāni lakṣaṇāyām .
 tatra sādṛśyāllakṣaṇāvakroktirasāviti .
 yathā unmimīla kamalaṃ sarasīnāṃ kairavaṃ ca na mimīla muhūrtāt .
 atra netradharmāvunmīlanimīlane sādṛśyādvikāsasaṃkocau lakṣayataḥ .
 iha ca nirantaranavamukulapulakitā harati mādhavī hṛdayam .
 madayati ca kesarāṇāṃ pariṇatamadhugandhi niḥśvasitam .
 atra ca niḥśvasitamiti parimalanirgamaṃ lakṣati .
 saṃsthānena sphuratu subhagaḥ svarciṣā cumbatu dyām .
 ālasyamāliṅgati gātramasyāḥ .
 parimlānacchāyāmanuvadati dṛṣṭiḥ kamalinīm .
 pratyūṣeṣu sphuṭitakamalāmodamaitrīkapāyaḥ .
 ūrudvandvaṃ taruṇakadalīkāṇḍasabrahmacāri .
 ityevamādiṣu lakṣaṇārtho nirūpyata iti lakṣaṇāyā jhaṭityarthapratipattikṣamatvaṃ rahasyamācakṣata iti .
 asādṛśyanibandhanā tu lakṣaṇā na vakroktiḥ .
 yathā jaraṭhakamalakandacchedagaurairmadhūkhaiḥ .
 atra cchedaḥ sāmīpyād dravyaṃ lakṣayati .
 tasyaiva gauratvopapatteḥ .
 rūpakavakroktibhyāmutprekṣāyā bhedaṃ darśayitumāha atadrūpasyānyathādhyavasānamatiśayārthamutprekṣā .
 atadrūpasyātatsvabhāvasya .
 anyathā atatsvabhāvatayā .
 adhyavasānamadhyavasāyaḥ .
 na punaradhyāropo lakṣaṇā vā .
 atiśayārthamiti bhrāntijñānanivṛttyartham .
 sādṛśyādiyamutprekṣeti .
 enāṃ cevādiśabdā dyotayanti .
 yathā sa vaḥ pāyādindurnavavisalatākoṭikuṭilaḥ smarāreryo mūrdhni jvalanakapiṣe bhāti nihitaḥ .
 sravanmandākinyāḥ pratidivasasiktena payasā kapālenonmuktaḥ sphaṭikadhavalenāṅkura iva .
 .
 utprekṣevaivātiśayoktiriti kecit .
 tannirāsārthamāha saṃbhāvyadharmatadutkarṣakalpanātiśayoktiḥ .
 saṃbhāvyasya dharmasya tadutkarṣasya ca kalpanātiśayoktiḥ .
 yathā ubhau yadi vyomni pṛthakpravāhāvākāśagaṅgāpayasaḥ pravāhau .
 tenopamīyeta tamālanīlamāmuktamuktālatamasya vakṣaḥ .
 yathā vā malayajarasaviliptatanunavahāralatāvibhūṣitāḥ sitataradantapatrakṛtavaktraruco rucirāmalāṃśukāḥ .
 śaśabhṛti vitatadhāmni dhvalayati dharāmavibhāvyatāṃ gatāḥ priyavasatiṃ prayānti sukhameva nirastabhiyo'bhisārikāḥ .
 .
 yathā bhrāntijñānasyarūpotprekṣā tathā saṃśayajñānasvarūpaḥ saṃdeho'pīti darśayitumāha upamānopameyasaṃśayaḥ saṃdehaḥ .
 upamānopameyayoratiśayārthaṃ yaḥ kriyate saṃśayaḥ sa saṃdehaḥ .
 yathā idaṃ karṇotpalaṃ cakṣuridaṃ veti vilāsini .
 na niścinoti hṛdayaṃ kintu dolāyate manaḥ .
 .
 saṃdehavadvirodho'pi prāptāvasara ityāha viruddhābhāsatvaṃ virodhaḥ .
 arthasya viruddhasyevābhāsatvaṃ viruddhābhāsatvaṃ virodhaḥ .
 yathā pītaṃ pānamidaṃ tvayādya dayite mattaṃ mamedaṃ manaḥ patrālī tava kuṅkumena racitā raktā vayaṃ mānini ! .
 tvaṃ tuṅgastanabhāramantharagatirgātreṣu me vepathu- stvanmadhye tanutā mamādhṛtiraho premṇo vicitrā gatiḥ .
 yathā vā sā bālā vayamapragalbhavacasaḥ sā strī vayaṃ kātarāḥ sā pīnonnatimatpayodharayugaṃ dhatte sakhedā vayam .
 sākrāntā jaghanasthalena guruṇā gantuṃ na śaktā vayaṃ doṣairanyajanāśritairapaṭavo jātāḥ sma ityadbhutam .
 .
 virodhādvibhāvanāyā bhedaṃ darśayitumāha kriyāpratiṣedhe prasiddhatatphalavyaktirvibhāvanā .
 kriyāyāḥ pratiṣedhe tasyā eva kriyāyāḥ phalasya prasiddhasya vyaktivibhāvanā .
 yathā apyasajjanasāṅgatye na vasatyeva vaikṛtam .
 akṣālitāviśuddheṣu hṛdayeṣu manīpiṇām .
 .
 viruddhaprasaṅgenānanvayaṃ darśayitumāha ekasyopameyatvopamānatve'nanvayaḥ .
ekasyaivārthasyopameyatvamupamānatvaṃ cānanvayaḥ .
 yathā gaganaṃ gaganākāraṃ sāgaraḥ sāgaropamaḥ .
 rāmarāvaṇayoryuddhaṃ rāmarāvaṇayoriva .
 anyāsādṛśyametena pratipāditam .
krameṇopameyopamā .
 ekakasyaivārthasyopameyatvamupamānatvaṃ ca krameṇopameyopamā .
 yathā khamiva jalaṃ jalamiva khaṃ haṃsa iva śaśī śaśīva haṃso'yam .
 kumudākārāstārāstārākārāṇi kumudāni .
 .
 iyameva parivṛttirityeke tannirāsārthamāha samavisadṛśābhyāṃ parivartanaṃ parivṛttiḥ .
 samena visadṛśena vārthena arthasya parivartanaṃ parivṛttiḥ .
 yathā ādāya karṇakisalayamiyamasmai caraṇamaruṇamarpayati .
 ubhayossadṛśavinimayādanyonyamavañcitaṃ manye .
 yathā vā vihāya sāhāramahāryaniścayā viloladṛṣṭiḥ praviluptacandanā .
 babandha bālāruṇavabhru valkalaṃ payodharotsedhaviśīrṇasaṃhati .
 .
 upameyopamāyāḥ kramo bhinna iti darśayitumāha upameyopamānānāṃ kramasaṃbandhaḥ kramaḥ .
 upameyānāmupamānānāṃ coddeśināmanuddeśināṃ ca kramasambandhaḥ kramaḥ .
 yathā tasyāḥ prabandhalīlābhirālāpasmitadṛṣṭibhiḥ .
 jīyante vallakīkundakusumendīvarasrajaḥ .
 .
 kramasambandhaprasaṅgena dīpakaṃ darśayitumāha upamānopameyavākyeṣvekā kriyā dīpakam .
upamānavākyepūpameyavācyeṣu caikā kriyā anupaṅgataḥ sambandhyamānā dīpakam .
 tantrividham .
 ādimadhyāntavākyavṛttibhedāt .
 tat trividhaṃ bhavati .
 ādimadhyānteṣu vākyeṣu vṛtterbhedāt .
 yathā bhūṣyante pramadavanāni bālapuṣpaiḥ, kāminyo madhumadamāṃsalairvilāsaiḥ .
 brahmāṇaḥ śrutigaditaiḥ kriyākalāpai, rājāno viralitavairibhiḥ pratāpaiḥ .
 bāṣpaḥ pathikakāntānāṃ jalaṃ jalamucāṃ muhuḥ .
 vigalatyadhunā daṇḍayātrodyogo mahībhujām .
 guruśuśrūṣayā vidyā madhugoṣṭhyā manobhavaḥ .
 udayena śaśāṅkasya payodhirabhivardhate .
 .
 dīpakavannidarśanamapi saṃkṣiptamityāha kriyayaiva svatadarthānvayakhyāpanaṃ nidarśanam .
 kriyayaiva śuddhayā svasyātmanastadarthaḥ cānvayasya saṃbandhasya khyāpanaṃ saṃlulitahetudṛṣṭāntavibhāgadarśanānnidarśanam .
 yathā atyuccayadādhyāsaḥ patanāyetyarthaśālināṃ śaṃsat .
 āpāṇḍu patati patraṃ tayoridaṃ bandhamagrantheḥ .
 patatīti kriyā .
 tasyāḥ svaṃ patanam .
 tadarthe'tyuccayadādhyāsaḥ patanāyeti śaṃsanam .
 tasya khyāyanamarthaśālināṃ śaṃsaditi .
 idaṃ ca nārthāntaranyāsaḥ .
 sa hyanyathābhūtastamāha uktisiddhyai vastuno'rthāntarasyaiva nyasanamarthāntaranyāsaḥ .
 uktasiddhyai uktasyārthasya siddhyartha vastuno vākyārthāntarasyaiva nyasanamarthāntaranyāsaḥ .
 vastugrahaṇādarthasya hetornyasanannārthāntaranyāsaḥ .
 yathā iha nātidūragocaramasti saraḥ kamalasaugandhyāt iti .
 arthāntarasyaiveti vacanam, yatra heturvyāptigūḍhatvāt kathañcit pratīyate tatra yathā syāt .
 yadyat kṛtakaṃ tattadanityamityevamprāyeṣu māṃ bhūditi .
 udāharaṇam .
 priyeṇa saṃgrathya vipakṣasannidhāvupāhitāṃ vakṣasi pīvarastanī .
 srajaṃ na kācidvijahau jalāvilāṃ vasanti hi premṇi guṇā na vastuni .
 .
 arthāntaranyāsasya heturūpatvād, hetoścānvayavyatirekātmakatvānna pṛthagvyatireka iti kecit .
 tannirāsāthamāha upameyasya guṇātirekatvaṃ vyatirekaḥ .
 upameyasya guṇātirekatvaṃ guṇādhikyaṃ yad arthādupamānāt sa vyatirekaḥ .
 yathā satyaṃ hariṇaśāvākṣyāḥ prasannasubhagaṃ mukham .
 samānaṃ śaśinaḥ kintu sa kalaṅkaviḍambitaḥ .
 kaścittu gamyanānaguṇo vyatirekaḥ .
 yathā kuvalayavanaṃ pratyākhyātaṃ navaṃ madhu ninditaṃ hasitamamṛtaṃ bhagnaṃ svādoḥ padaṃ rasasaṃvadaḥ .
 viṣamupahitaṃ cintāvyājānmanasyapi kāmināṃ caturalalitairlīlātantraistavārdhavilokitaiḥ .
 .
 vyatirekādviśeṣokterbhedaṃ darśayitumāha ekaguṇahānikalpanāyāṃ sāmyadārḍhyaṃ viśeṣoktiḥ .
 ekasya guṇasya hāneḥ kalpanāyāṃ śeṣairguṇaissāmyaṃ yattasya dārḍhyaṃ viśeṣoktiḥ .
 rūpakaṃ cedaṃ prāyeṇeti .
 yathā bhavanti yatraupadhayo rajanyāmatailapūrāḥ suratapradīpāḥ .
 dyūtaṃ hi nāma puruṣasyā'siṃhāsanaṃ rājyam .
 nidreyakamalā lakṣmīḥ .
 hastī hi jaṅgamaṃ durgam .
 iti .
 atrāpi jaṅgamaśabdasya sthāvaratvanivṛttipādanatvādekaguṇahānikalpanaiva .
 etena veśyā hi nāma mūrtimatyeva nikṛtiḥ .
 vyasanaṃ hi nāma socchvāsaṃ maraṇam .
 dvijo bhūmivṛhaspatiḥ .
 ityevamādiṣvguṇahānikalpanā vyākhyātā .
 vyatirekaviśeṣoktibhyāṃ vyājastutiṃ bhinnāṃ darśayitumāha saṃbhāvyaviśiṣṭakarmākaraṇānnindāstotrārthā vyājastutiḥ .
 atyantaguṇādhiko viśiṣṭastasya ca karma viśiṣṭakarma, tasya sambhāvyasya kartuṃ śakyasyākaraṇānnindāviśiṣṭasāmyasampādanena stotrārthā vyājastutiḥ .
 yathā babandha setuṃ giricakravālaorvibheda saptaikaśareṇa tālān .
 evaṃvidhaṃ karma tatāna rāmastvayā kṛtaṃ tanna mudhaiva garvaḥ .
 .
 vyājastutervyājoktiṃ bhinnāṃ darśayitumāha vyājasya satyasārūpyaṃ vyājoktiḥ .
 vyājasya cchadmanaḥ satyena sārūpyaṃ vyājoktiḥ .
 yāṃ māyoktirityāhuḥ .
 yathā śaraccandrāṃ'sugaureṇa vātāviddhena bhāmini .
 kāśapuṣpalavenedaṃ sāśrupātaṃ mukhaṃ kṛtam .
 .
 vyājastuteḥ pṛthak tulyayogitetyāha viśiṣṭena sāmyārthamekakālakriyāyogastulyayogitā .
 viśiṣṭena nyūnasya sāmyarthamekakālāyāṃ kriyāyāṃ yogastulyayogitā .
 yathā jalanidhiraśanāmimāṃ dharitrīṃ vahati bhujaṅgavibhrbhavadbhujaśca .
 .
 upamānākṣepaścākṣepaḥ .
 upamānasya kṣepaḥ pratiṣedha upamānākṣepaḥ .
 tulyakāryārthasya nairarthakyavivakṣāyām .
 yathā tasyāścenmukhamasti saumyasubhagaṃ kiṃ pārvaṇenendunā saundaryasya padaṃ dṛśau ca yadi cet kiṃ nāma nīlotpalaiḥ .
 kiṃ vā komalakāntibhiḥ kisalayaiḥ satyeva tatrādhare hā dhātuḥ punaruktavasturacanārambheṣvapūrvo grahaḥ .
 upamānasyākṣepataḥ pratipattirityapi sūtrārthaḥ .
 yathā aindraṃ dhanuḥ pāṇḍupayodhareṇa śaraddadhānaārdranakhakṣatābham .
 pras.
adayantī sakalaṅkaminduṃ tāpaṃ raverabhyadhikaṃ cakāra .
 atra śaradveśyeva, induṃ nāyakamiva, raveḥ pratināyakasyevetyupamānāni ganyanta iti .
 tulyayogitāyāḥ sahokterbhedanāha vastudvayakriyayostulyakālayorekapadābhidhānaṃ sahoktiḥ .
 vastudvasya kriyayostulyakālayorekena padenābhidhānaṃ sahārthaśabdasāmarthyāt sahoktiḥ .
 yathā astaṃ bhāsvān prayātaḥ saha ripubhirayaṃ saṃhriyantāṃ balāni .
 atrārthayornyūnatvaviśiṣṭatve na sta iti neyaṃ tulyayogiteti .
 .
 samāhitamekamavaśiṣyate .
 tallakṣaṇārthamāha yatsādṛśyaṃ tatsaṃpattiḥ samāhitam .
 yasya vastunaḥ sādṛśyaṃ gṛhyate tasya vastunaḥ sampattiḥ samāhitam .
 yathā tanvī meghajalārdravalkalatayā dhautādharevāśrubhiḥ śūnyevābharaṇaiḥ svakālavirahādviśrāntapuṣpodgamā .
 cintāmohamivāsthitā madhulihāṃ śabdairvinā lakṣyate caṇḍī māmavadhūya pādapatitaṃ jātānutāpeva sā .
 atra purūravaso latāyāmurvaśyāḥ sādṛśyaṃ gṛhṇataḥ saiva latorvaśī saṃpanneti .
 ete cālaṅkārāḥ śuddhā miśrāśca prayoktavyā iti viśiṣṭānām alaṅkārāṇāṃ miśratvaṃ saṃsṛṣṭirityāha alaṅkārasyālaṅkārayonitvaṃ saṃsṛṣṭiḥ .
 alaṅkārasyālaṅkārayonitvaṃ yadasau saṃsṛṣṭiriti .
 saṃsargaḥ sambandha iti .
 tadbhedāvupamārūpakotprekṣāvayavau .
tasyāḥ saṃsṛṣṭerbhedāvupamārūpakaṃ cotprekṣāvayavaśceti .
upamājanyaṃ rūpakamupamārūpakam .
 spaṣṭam .
 yathā niravadhi ca nirāśrayaṃ ca yasya sthitamanivartitakautukaprapañcam .
 prathama iva bhavān sa kūrmamūrtirjayati caturdaśalokavallikandaḥ .
 evaṃ rajanipuramdhrilodhratilakaḥ ityevamādayastadbhedā draṣṭavyāḥ .
 utprekṣāheturutprekṣāvayavaḥ .
 utprekṣāyā heturutprekṣāvayavaḥ .
 avayavaśabdo hyārambhakaṃ lakṣayati .
 yathā aṅgulībhiriva keśasaścayaṃ sannigṛhya timiraṃ marīcibhiḥ .
 kuṅmalīkṛtasarojalocanaṃ cumbatīva rajanīmukhaṃ śaśī .
 ebhirnidarśanaiḥ svīyaiḥ parakīyaiśca puṣkalaiḥ .
 śabdavaicitryagarbheyamupamaiva prapañcitā .
 alaṅkāraikadeśā ye matāḥ saubhāgyabhāginaḥ .
 te'pyalaṅkāradeśīyā yojanīyāḥ kavīśvaraiḥ .
 .
 iti śrīkāvyālaṅkārasūtravṛttāvālaṅkārike caturthe'dhikaraṇe tṛtīyodhyāyaḥ .
 samāptaṃ cedamālañkārikaṃ caturthamadhikaraṇam .
 atha pañcamo'dhikaraṇe prathamo'dhyāyaḥ samprati kāvyasamayaṃ śabdaśuddhiṃ ca darśayituṃ prāyogikākhyamadhikaraṇamārabhyate .
 tatra kāvyasamayastāvaducyate .
 naikaṃ padaṃ dviḥ prayojyaṃ prāyeṇa .
 ekaṃ padaṃ na dviḥ prayojyaṃ prāyeṇa bāhulyena .
 yathā payodapayodaiti .
 kiñcidivādipadaṃ dvirapi prayoktavyamiti .
 yathā santaḥ santaḥ khalāḥ khalāḥ .
 nityā saṃhitaikapadavatpādeṣvardhāntavarjam .
 nityaṃ saṃhitāpādeṣvekapadavadekasminniva pade .
 tatra hi nityāsaṃhitetyānnāyaḥ .
 yathā sa,nhitaikapade nityā dhātūpasargayoḥiti .
 ardhāntavarjamardhāntaṃ varjayitvā .
 na pādāntalaghorgurutvaṃ ca sarvatra .
 pādāntalaghorgurutvaṃ prayoktavyam .
 na sarvatra, na sarvasmin vṛtta iti .
 yathā yāsāṃ balirbhavati madgṛhadehalīnāṃ haṃsaiśca sārasagaṇaiśca viluptapūrvaḥ .
 tāsveva pūrvabalirūḍhayavāṅkurāsu bījāñjaliḥ patati kīṭamukhāvalīḍhaḥ .
 evaṃprāyeṣveva vṛtteṣviti .
 na punaḥ varūthinīnāṃ rajasi prasarpati samastamāsīdvinimīlitaṃ jagat .
 ityādiṣu .
 cakāro'rdhāntavarjamityasyānukarpaṇārthaḥ .
 na gādye samāptaprāyaṃ vṛttam, anyatrodgatādibhyaḥ saṃvādāt .
 gadye samāptaprāyaṃ vṛttaṃ na vidheyam .
 śobhābhrāṃśat .
 anyatrodgatādibhyo viṣamavṛttebhyaḥ saṃvādād gadyeneti .
 na pādādau khalvādayaḥ .
 pādādau khalvādayaḥ śabdā na prayojyāḥ .
 ādiśabdaḥ prakārārthaḥ .
 yeṣāmādau prayogo na śloṣyati te gṛhyante .
 na punarvatahetaprabhṛtayaḥ .
 nārdhe kiñcitsamāptaṃ vākyam .
 vṛttasyārthe kiñcidasamāptaprāyaṃ na prayoktavyam .
 yathā jayanti tāṇḍave śambhorbhaṅgurāṅgulikoṭayaḥ .
 karāḥ kṛṣṇasya ca bhujāścakrāṃśukapiśatviṣaḥ .
 .
 na karmadhārayo bahuvrīhipratipattikaraḥ .
 bahubrīhipratipattiṃ karoti yaḥ karmadhārayaḥ sa na prayoktavyaḥ .
 yathā adhyāsitaścāsau taruścādhyāsitataruḥ iti .
 tena viparyayo vyākhyātaḥ .
 bahuvrīhirapi akrmadhārayapratipattikaro na prayoktavyaḥ .
 yathā vīrāḥ puruṣā yasya sa vīrapuruṣaḥ .
 kalo ravo yasya sa kalaravaḥ .
 iti .
 saṃbhāvyaniṣedhanivartane dvau pratiṣedhau .
 sambhāvyasya niṣedhasya nivartane svau pratiṣedhau prayoktavyau yathā samaramūrdhani yena tarasvinā na na jito vijayī tridaśeśvaraḥ .
 sa khalu tāpasabāṇaparamparākavalitakṣatajaḥ kṣitimāśritaḥ .
 .
 viśeṣaṇamātraprayogo viśeṣyapratipattau .
viśeṣyasya pratipattau jātāyāṃ viśeṣaṇamātrasyaiva prayogaḥ .
 yathā nidhānagarbhāmiva sāgarāmbarām atra hi pṛthivyā viśeṣaṇamātrameva prayuktam .
 etena kruddhasya tasyātha purāmarāterlalāṭapaṭṭādudagādudaiciḥ .
 girestaḍitvāniva tāvaduccakairjavena pīṭhādudatiṣṭhadacyutaḥ .
 ityādayo vyākhyātāḥ .
sarvanāmnānusaṃdhirvṛtticchannasya .
 sarvanāmnānusandhiranusandhānaṃ pratyavamarśaḥ .
 vṛtticchannasya vṛttau samāse channasya guṇībhūtasya .
 yathā tavāpi nīlotpalapatracakṣuṣo mukhasya tadreṇusamānagandhinaḥ .
 iti .
 saṃbandhasaṃbandhe'pi ṣaṣṭhī kvacit .
 sambandhena sanbandhaḥ sambandhasambandhastasmin ṣaṣṭhī prayojyā kvacit, na sarvatreti .
 yathā kamalasya kandaḥ iti .
 kamalena saṃbaddhā kamalinī tasyā kandaḥ iti sambandhaḥ .
 tena kadalīkāṇḍādayo vyākhyātāḥ .
 atiprayuktaṃ deśabhāṣāpadam .
 atīva kavibhiḥ prayuktaṃ deśabhāṣāpadaṃ prayojyam .
 yathā yoṣidityabhilalāṣa na hālām ityatra hālā iti deśabhāṣāpadam .
 anatiprayuktaṃ tu na prayojyam .
 yathā kaṅkelīkānanālīraviralavilasatpallavā nartayantaḥ ityatra kaṅkelīpadam .
 liṅgādhyāhārau .
 liṅgaṃ cādhyāhāraśca liṅgādhyāhārāvatiprayuktau prayojyāviti .
 yathā vatse ! mā bahu niḥśvasīḥ kuru surāgaṇḍūpamekaṃ śanaiḥ ityādiṣu gaṇḍūṣaśabdaḥ puṃsi bhūyasā prayukto, na striyām āmnāto'pi strītvaṃ .
 adhyāhāro yathā mā bhavantamanalaḥ pavano vā vāraṇo madakalaḥ paraśurvā .
 vāhinījalabharaḥ kuliśaṃ vā svasti te'stu latayā saha vṛkṣa ! .
 atra hi adhākṣīt ityādīnāmadhyāhāro'nvayaprayuktaḥ .
 lakṣaṇāśabdāśca .
 lakṣaṇāśabdāścātiprayuktāḥ prayojyāḥ .
 yathā dvirepharodaraśabdau bhramaracakravākārthau lakṣaṇāparau .
 anatiprayuktāśca na prayojyāḥ .
 yathā dvikaḥ kāka iti .
 na tadbāhulyamekatra .
 teṣāṃ lakṣaṇāśabdānāṃ bāhulyamekasmin vākye na prayojyam .
 śakyate hyekasyāvācakasya vācakavadbhāvaḥ kartuṃ, na bahūnāmiti .
 stanādīnāṃ dvitvāviṣṭā jātiḥ prāyeṇa .
 stanādīnāṃ dvitvāviṣṭā dvitvādhyāsitā jātiḥ prāyeṇa bāhulyene ti .
 yathā strīṇāṃ cakṣuḥ iti .
 atha kathaṃ dvitvāviṣṭatvaṃ jāteḥ ? .
 taddhi dravye, na jātau .
 atadrūpatvājjāteḥ .
 na doṣaḥ; tadatadrūpatvājjāteḥ .
 kathaṃ tadatadrūpatvaṃ jāteḥ ? .
 taddhi jaiminīyā jānanti .
 vayaṃ tu lakṣyasiddhau siddhaparamatāmuvādinaḥ .
 na caivamatiprasaṅgaḥ .
 lakṣyānusāritvānnyāyasyeti .
 evamanyāpi vyavasthohyā .
 iti śrīkāvyālaṅkārasūtravṛttau prāyogike pañcame'dhikaraṇe prathamo'dhyāyaḥ .
 kāvyasamayaḥ .
 pañcamādhikaraṇe dvitīyo'dhyāyaḥ sāmprataṃ śabdaśuddhirucyate rudrāvityekaśeṣo'nveṣyaḥ .
 rudau ityatra prayoge ekaśeṣoveṣyo'nveṣaṇīyaḥ .
 rudraśca rudrāṇī ceti pumānstriyā ityekaśeṣaḥ .
 sa ca na prāpnoti .
 tatra hi, tallakṣaṇaścedeva viśeṣaḥ ityanuvartata iti tatraivakārakaraṇāt strīpuṃsakṛta eva viśeṣo bhavatīti vyavasthitam .
 atra tu puṃyogādākhyāyām iti viśeṣāntaramapyastīti .
 etena indrau bhavau śarvau ityādayaḥ prayogāḥ pratyuktāḥ .
 miliklabikṣapiprabhṛtīnāṃ dhātutvam, dhātuguṇasyāsamāpteḥ .
 milati viklavati kṣapayatītyādayaḥ prayogāḥ .
 tatra, mili-klabi-kṣapi-prabhṛtīnāṃ kathaṃ dhātutvam ? .
 gaṇapāṭhād guṇapaṭhitānāmeva dhātusaṃjñāvidhānāt .
 tratrāha dhātugaṇasyāparisamāpteḥ .
 vardhate dhātugaṇaḥ iti hi śabdavida ācakṣate .
 tenaiṣāṃ gaṇapāṭho'numataḥ .
 śiṣṭaprayogāditi .
 valerātmanepadamanityam, jñāpakāt .
 valeranudāttettvādātmanepade yat tadanityaṃ dṛśyate lajjālolaṃ valantī ityādiorayogeṣu .
 tat lathamityāha jñāyakāt .
 kiṃ punastajjñāpakamata āha cakṣiṅo dvayanubandhakaraṇam .
 cakṣiṅ ikāreṇaivānudāttena siddhamātmanepadasyānityatvajñāpanārtham .
 etena, vedi-bhartsi-tarji-prabhṛtayo vyākhyātāḥ .
 āvedayati-bhartsayati- tarjayatītyādīnāṃ prayogāṇāṃ darśanāt .
 anyatrāpyanudāttanibandhanasyātmanepadasyānityatyaṃ jñāpakena draṣṭavyamiti .
 kṣīyata iti karmakartari .
 kṣīyatī iti prayogo dṛśyate, sa karmakartari draṣṭavyaḥ .
 kṣīyateranātmanepaditvāt .
 khidyata iti ca .
 khidyata iti ca prayogo dṛśyate, so'karmakartaryeva draṣṭavyā, na kartari .
 adaivādikatvāt khideḥ .
 mārgerātmaepadamalakṣma .
 curādau mārga anvepaṇe iti paṭhyate .
 ā dhṛṣādvā iti vikalpitaṇickastasyādyadātmanepadaṃ dṛśyate mārgantāṃ dehabhāramiti, tadalakṣma alakṣaṇam .
 parasmaipaditvānmārgeḥ .
 tathā ca śiṣṭaprayogaḥ karakisalayaṃ dhūtvā dhūtvā vimārgati vāsasī .
 lolamānādayaścānaśi .
 lolamāno vellamāna ityādayaścānaśi draṣṭavyāḥ .
 śānacastvabhāvaḥ, parasmaipaditvāddhātūnāmiti .
 labhergatyarthatvāṇṇicyaṇau kartuḥ karmatvākarmatve .
 astyayaṃ labhiryaḥ prāptyupasarjanāṃ gatimāha asti ca gatyupasarjanāṃ prāptimāheti .
 atra pūrvasminpakṣe gatyarthatvāllabherṇicyaṇau yaḥ kartā tasya gatyādisūtreṇa karmasaṃjñā .
 yathā dīrghikāsu kumudāni vikāsaṃ lambhayanti śiśirāḥ śaśibhāsaḥ .
 dvitīyapakṣe tu gatyarthātvābhāvāllabherṇicyaṇau karturna karmasaṃjñā .
 yathā sitaṃ sitimnā sutarāṃ munervapurvisāribhiḥ saudhamivātha lambhayan .
 dvijāvalivyājaniśākarāṃśubhiḥ śucismitāṃ vācamavocadacyutaḥ .
 .
 te-me-śabdau nipāteṣu .
 tvayā mayetyasminnarthe te me śabdau nipāteṣu draṣṭavyau .
 yathā śrutaṃ te vacanaṃ tasya, vedānadhīta iti nādhigataṃ purā me .
 .
 tiraskṛta iti paribhūte, antardhyupacārāt .
 tiraskṛta iti śabdaḥ paribhūte dṛśyate .
 rājñā tiraskṛtaḥ iti .
 sa ca na prāpnoti .
 tiraḥśabdasya hi, tiro'ntardhau ityantardhau gatisaṃjñā .
 tasyāṃ ca satyāṃ, tiraso'nyatarasyām iti sakāraḥ .
 tat kathaṃ tiraskṛta iti paribhūte ?, āha antardhyupacārāditi .
 paribhūto hyantarhitavadbhavati .
 mukhyastu prayogo yathā lāvaṇyaprasaratiraskṛtāṅgalekhām iti .
 .
 naikaśabdaḥ, supsupeti samāsāt .
 araṇyānīsthānaṃ phalanamitanaikadrumamidam ityādiṣu naikaśabdo dṛśyate, sa ca na siddhyati .
 nañsamāse hi nalopo nañ iti nalope, tasmānnuḍaci iti nuḍāgame satyanekamiti rūpaṃ syāt .
 niranubandhasya naśabdasya samāse lakṣaṇaṃ nāsti .
 tat kathaṃ naikaśabda ityāha supsupeti samātāt .
 madhupipāsuprabhṛtīnāṃ samāso gamigāmyādiṣu pāṭhāt .
 madhupipāsumadhuvratasevitaṃ mukulajālamajṛmbhata vīrudhām ityādiṣu madhupipāsuprabhṛtīnāṃ samāso gamigāmyādiṣu pipāsuprabhṛtīnāṃ pāṭhāt .
 śritādiṣu gamigāmyādīnām iti dvitīyāsamāsalakṣaṇaṃ darśayati .
 trivalīśabdaḥ siddhaḥ saṃjñā cet .
 trivalīśabdaḥ siddho yadi saṃjñā .
 diksakhye sañjñāyām iti saṃjñāyāmeva samāsavidhānāt .
 bimbādhara iti vṛttau madhyamapadalopinyām .
 bimbādharaḥ pīyate iti prayogo dṛśyate, sa ca na yuktaḥ .
 adharabimba iti bhavitavyam .
 upamitaṃ vyāghrādibhiḥ iti samāse sati .
 tatkathaṃ bimbādhara ityatrāha vṛttau madhyamapadalopinyāṃ śākapārthivāditvātsamāse madhyamapadalopini samāse sati bimbākāro'dharo bimbādhara iti .
 tena bimboṣṭhaśabdo'pi vyākhyātaḥ .
 atrāpi pūrvavadvṛttiḥ .
 śiṣṭaprayogeṣu caiṣa vidhiḥ .
 tena nātiprasaṅgaḥ .
 āmūlalolādiṣu vṛttirvispaṣṭapaṭuvat .
 āmūlalolam, āmūlasaralam ityādiṣu vṛttirvispaṣṭapaṭuvat .
 mayūravyaṃsakāditvāt .
 na dhānyaṣaṣṭhādiṣu ṣaṣṭhīsamāsapratiṣedhaḥ, pūraṇena taddhitāntatvāt .
 dhānyapaṣṭam, tānyucchaṣaṣṭāṅkitasaikatāni ityādiṣu na ṣaṣṭīsamāsapratiṣedhaḥ .
 pūraṇena pūraṇapratyayāntenānyataddhitāntatvāt .
 ṣaṣṭo bhāgaḥ ṣaṣṭa iti .
 pūraṇādbhāge tīyādan, ṣaṣṭāṣaṣṭamābhyāṃ ityanvidhānāt .
 patrapītimādiṣu guṇavacanena .
 patrapītimā, pakṣmālīpiṅgalimā ityādiṣu ṣaṣṭīsamāsapratiṣedho guṇavacanena prāpto, vāliśyāttu na kṛtaḥ .
 avarjyo bahuvrīhirvyadhikaraṇo janmādyuttarapadaḥ .
 avarjyo na varjanīyo vyadhikaraṇe bahuvrīhiḥ .
 janmādyuttarapadaṃ yasya sa janmādyuttarapadaḥ .
 yathā sacchāstrajanmā hi vivekalābhaḥ, kāntavṛttayaḥ prāṇāḥ iti .
 .
 hastāgrāgrahastādayo guṇaguṇinorbhedābhedāt .
 hastāgram agrahastaḥ, puṣpāgram, agrapuṣpamityādayaḥ prayogāḥ katham ? āhitāgnyādiṣvapāṭhāt .
 pāṭhe vā tadaniyamaḥ syāt .
 āha guṇaguṇinorbhedābhedāt .
 tatra bhedād, hastāgrādayaḥ .
 abhedādagrahastādayaḥ .
 pūrvanipāte'pabhraṃśo rakṣyaḥ .
 kāṣṭhatṛṇaṃ tṛṇakāṣṭhamiti yadṛcchayā pūrvanipātaṃ kurvanti .
 tatrāpabhraṃśo lakṣyaḥ pariharaṇīyaḥ .
 anityatvajñāpanantu na sarvaviṣayamiti .
 nipātenāpyabhihite karmaṇi na karmavibhaktiḥ, parigaṇanasya prāyikatvāt .
 anabhihite ityatra sūtre tiṅkṛttaddhitasamāsaiḥ iti parigaṇanaṃ kṛtam .
 tasya prāyikatvānnipātenāpyabhihite karmaṇi na karmavibhaktirbhavati .
 yathā viṣavṛkṣo'pi saṃvardhya svayaṃ chettumasāṃpratam paṇḍitaṃ mūrjkha iti manyate iti .
śakyamiti rūpaṃ karmābhidhāyāṃ liṅgavacanasyāpi sāmānyopakramāt .
 śakeḥ śakisahośca iti karmaṇi yati sati śakyamiti rūpaṃ bhavati .
 viliṅgavacanasyāpi viruddhaliṅgavacanasyāpi, karmābhidhāyāṃ karmavacane sāmānyopakramād viśeṣānapekṣāyāmiti .
 yathā śakyamoṣadhiyaternavodayāḥ karṇapūraracanākṛte tava .
 apragalbhayavasūcikonalāśchettumagranakhasaṃpuṭaiḥ karāḥ .
 atra bhāṣyakṛdvacanaṃ liṅgam .
 yathā śakyaṃ ca śvamāṃsādibhirapi kṣut pratiantum iti .
 na caikāntikaḥ sāmānyopakramaḥ .
 tena śakyā bhaṅktuṃ jhaṭiti visinīkandavaccandrapādāḥ ityapi bhavati .
 hānivadādhikyamapyaṅgānāṃ vikāraḥ .
 yenāṅgavikāraḥ ityatra sūtre yathāṅgānāṃ hānistathādhikyamapi vikāraḥ .
 yathā akṣṇāḥ kāṇaḥ iti bhavati, tathā mukhena vilocanaḥ ityapi bhavati .
 na kṛmikīṭānāmiti, ekavadbhāvaprasaṅgāt .
 āyuṣaḥ kṛmikīṭānāmalaṅkaraṇamalpatā ityatra kṛmikīṭānāmiti prayogo na yuktaḥ .
 kṣudrajantavaḥ ityekavadbhāvaprasaṅgāt .
 na ca madhyamapadalopī samāso yuktaḥ .
 tasyāsarvaviṣayatvāt .
 na kharoṣṭrau, uṣṭrakharamiti pāṭhāt .
 kharoṣṭrau vāhanaṃ yeṣāṃ ityatra kharoṣṭrāviti prayogo na yuktaḥ .
 gavāśvaprabhṛtiṣu uṣṭrakharam iti pāṭhāt .
 āsetyasateḥ .
 lāvaṇyamutyādya ivāsa yatnaḥ ityatrāsetyasaterdhātoḥ, asa gatidīptyādāneṣu ityasya prayogaḥ, nāsteḥ; bhūbhāvavidhānāt .
 yudhyediti yudhaḥ kyaci .
 yo bhartṛpiṇḍasya kṛte na yuddhyed iti prayogaḥ .
 sa cāyuktaḥ .
 yudherātmanepaditvāt .
 tat kathaṃ yuddhyedityāha yudhaḥ kyaci yudhamātmana icched yuddhyediti .
 viralāyamānādiṣu kyaṅ nirūpyaḥ .
 viralāyamāne malayamārute ityādiṣu kyaṅ nirūpyaḥ .
 bhṛśādiṣu pāṭhāt .
 nāpi kyaṣ .
 lohitādiṣvapāṭhāt .
 ahetau hanterṇic, curādipāṭhāt .
 dhātayitvā daśāsyam ityatrāhetau ṇic dṛśyate .
 sa kathamityāha .
 curādipāṭāt .
 curādiṣu sphuṭa bhede, ghaṭa saṃghāte, hantyarthāśca iti pāṭhāt .
 anucarīti careṣṭittvāt .
 anucarī priyatamā madālasā ityatrānucarīti na yuktaḥ .
 ikāralakṣaṇābhāvāt .
 tat katham ? .
 āha careṣṭitvāt .
 pacādiṣu caraḍiti paṭhyate .
 kesarālamityalateraṇi .
 kesarālaṃ śilīndhraṃ ityatra kesarālamiti katham ? .
 āha alateraṇi .
 alabhūṣaṇaparyāptivāraṇeṣu ityasmāddhātoḥ kesaraśabde karmaṇyupapade, karmaṇyaṇ ityanenāṇi sati kesarālamiti siddhyati .
 patralamiti lāteḥ ke .
 patralaṃ vanamidaṃ virājate ityatra patralamiti katham ? .
 āha lāteḥ ke .
 lā ādāne ityetasmāddhātorādānārthāt patraśabde karmaṇyupapade, āto'nupasarge kaḥ iti kapratyaye satīti .
 mahīdhrādayo mūlavibhujādidarśanāt .
 mahīdhra-dharaṇīdhrādayaḥ śabdāḥ mūlavibhujādidarśanāt kapratyaye satīti .
 garhīṃ dharatīti mahīdhra iti .
 evamādayo'nye'pi draṣṭavyāḥ .
 brahmādiṣu hanterniyamādarihādyasiddhiḥ .
 brahmādiṣūpapadeṣu hanteḥ kvibvidhau brahmabhrūṇavṛtreṣu ityatrārihāripuhā ityevamādīnāmasiddhiḥ .
 niyamāt .
 brahmādiṣveva, hantereva, kvibeva, bhūtakāla eveti caturvidhaścātra niyamaḥ iti niyamānyataraviṣayo nirūpyaḥ .
 brahmādiṣūpapadeṣu hanteḥ kvibvidhau brahmabhrūṇavṛtreṣu iti niyamāt brahmādiṣveva, hantereva, kvibeva, bhūtakāla eveti caturvidhaścātra niyamaḥ iti niyamāt arihā, ripuhā, ityevamādīnāmasiddhiḥ .
 brahmavidādayaḥ kṛdantavṛttyā .
 brahmavit, bṛtrabhidityādayaḥ prayogā na yuktāḥ .
 brahmabhrūṇa ityādiṣu hantereva iti niyamāt .
 āha kṛdantavṛttyā .
 vettīti vit .
 bhinattīti bhit .
 kvip ca iti kvip .
 tataḥ kṛdantairvidādibhiḥ saha brahmādīnāṃ ṣaṣṭhīsamāsa iti .
 tairmahīdharādayo vyākhyātāḥ .
 tairvidādibhirhīdharādayo vyākhyātāḥ .
 dharatīti dharaḥ .
 mahyā dharo mahīdharaḥ .
 evaṃ gaṅgādharādayo vyākhyātāḥ .
 bhidurādayaḥ karmakartari kartari ca .
 bhiduraṃ kāṣṭham bhiduraṃ tamaḥtimirabhiduraṃ vyomnaḥ śṛṅgam iti, chidurātapo divasaḥmatsaracchiduraṃ premabhaṅgurā prītiḥmātaṅgaṃ mānabhaṅguram ityādayo'pi prayogā dṛśyante .
 te kathamity āha te karmakartari kartari ca bhavanti .
 karmakartari cāyamiṣyate ityatra, cakāraḥ kartari cetyasya samuccayārthaḥ .
 guṇavistarādayaścintyāḥ .
 guṇavistaraḥ, vyākṣepavistaraḥ ityādayaḥ prayogāścintyāḥ .
 prathane vāvaśabde iti ghañprasaṅgāt .
 avatarāpacāyaśabdayordīrghahrasvatvavyatyāso bālānām .
 avataraśabdasyāpacāyaśabdasya ca dīrghatvahrasvatvavyatyāso bālānāṃ bāliśānāṃ prayogeṣviti .
 te hyavataraṇamavatāra iti prayuñjate .
 mārutāvatāra iti .
 sa hyayuktaḥ .
 bhāve tarateravvidhānāt .
 apacāyamapacaya iti prayuñjate puṣpāpacaya iti .
 atra hastādāne cerasteye iti ghañprāpta iti .
 śobheti nipātanāt .
 śobhetyayaṃ śabdaḥ sādhuḥ .
 nipātanāt .
 śubha śumbha śobhārthau iti śubherbhidāderākṛtigaṇatvādaṅ siddha eva .
 guṇapratiṣedhābhāvastu nipātyata iti .
 śobhārthāvityatraikadeśe, kiṃ śobhā, āhosvicchobha iti viśeṣāvagatirācaryaparamparopadeśāditi .
 avidhau guroḥ striyāṃ bahulaṃ vivakṣā .
 avidhāvavavidhāne gurośca halaḥ iti striyāṃ bahulaṃ vivakṣā .
 kvicidvivakṣā, kvacidavivakṣā, kvacidubhayamiti .
 vivakṣā yathā īhā lajjeti .
 avivakṣā yathā ātaṅka iti .
 vivakṣāvivakṣe yathā bādhā bādhaḥ, ūhā ūhaḥ, vrīḍā vrīḍaḥ, iti .
 vyavasitādiṣu ktaḥ kartari, cakārāt .
 vyavasitaḥ, pratipanna ityādiṣu bhāvakarmavihito'pi ktaḥ kartari .
 gatyādisūtre cakārasyānuktasamuccayārthatvāt .
 bhāvakarmānukarṣaṇārthatvaṃ cakārasyeti ced, āvṛttiḥ kartavyā .
 āheti bhūte'nyaṇalantabhramād bruvo laṭi .
 bruvaḥ pañcānāṃ ityādinā āheti laṭ vyutpāditaḥ .
 sa bhūte prayuktaḥ ityāha bhagavān prabhuḥ iti .
 anyasya bhūtakālābhidhāyino ṇalantasya liṭi bhramāt .
 nipuṇāścaivaṃ prayujyate .
 āha sma smitamadhumadhurākṣarāṃ giram iti .
 anukaroti bhagavato nārāyaṇasya ityatrāpi manyesmaśabdaḥ kavinā prayukto lekhakaistu pramādānna likhita iti .
 śabalādibhyaḥ striyāṃ ṭāpo'prāptiḥ .
 upasrotaḥ svasthasthitamahiṣaśṛṅgāgraśabalāḥ snavantīnāṃ jātāḥ pramudtavihaṅgāstaṭabhuvaḥ .
 bhramarotkarakalmāṣāḥ kusumānāṃ samṛddhayaḥ .
 ityādiṣu striyāṃ ṭāpo aprāptiḥ .
 anyato ṇīṣ iti ṇīṣvidhānāt .
 tena śabalī, kalmāṣīti bhavati .
 prāṇini nīleti cintyam .
 kuvalayadalanīlā kokilā vālacūte ityādiṣu nīteti cintyam .
 kokilā nīlīti bhavitavyam .
 nīlaśabdāt jānapada ityādisūtreṇa prāṇini ca iti ḍīṣvidhānāt .
 manuṣyajātervivakṣāvivakṣe .
 ito manuṣyajāteḥ, ūṇutaḥ ityatra manuṣyajātervivakṣā, avivakṣā ca lakṣyānusārataḥ .
 mandarasya madirākṣi ! pārśvato nimnanābhi na bhavanti nimnagāḥ .
 vāsukivikarṣaṇodbhavā bhāminīha padavī vibhāvyate .
 atra manuṣyajātervivakṣāyāṃ ito manuṣya jāteḥ iti ṅīṣi sati, ambārthanadyorhrasvaḥ iti saṃbuddhau hrasvatvaṃ siddhyati .
 nābhiśabdāt punaḥ, itaśca prāṇyaṅgāt itīkāre kṛte, nimbanāmīke iti syāt .
 hṛtoṣṭharāgairnayanodabindubhirnimagnanābhairnipatadbhiraṅkitam .
 cyutaṃ ruṣā bhinnagaterasaṃśayaṃ śukodaraśyāmamidaṃ stanāṃśukam .
 atra nimagnanābheḥ iti manuṣyajātervivakṣeti ṅīṣ na kṛtaḥ .
 sutanu jahihi maunaṃ paśya pādānataṃ mām ityatra manuṣyajāteravivakṣeti sutanuśabdāt ūṅutaḥ ityūṅi sati hrasvatve sutanu iti siddhyati .
 varatanurathavāsau naiva dṛṣṭā tvayā me .
 atra manuṣyajāteravivakṣetyūṅ na kṛtaḥ .
 ūkārāntādapyūṅ, pravṛtteḥ .
 uta ūṅ vihita ūkārāntādapi kvacid bhavati .
 ācāryapravṛtteḥ .
 kvāsau pravṛttiḥ ? .
 aprāṇijāteścārajjvādīnām iti alābūḥ, karkandhūrityudāharaṇam .
 tena, subhru ! kiṃ saṃbhrameṇa .
 atar subhruśabda ūṅi siddho bhavati .
 ūṅi tvasati subhrūriti syāt .
 kārtikīya iti ṭhañ durdharaḥ .
 kārtikīyo nabhasvān ityatra kālāṭṭhañ iti ṭhañ durdharaḥ .
 ṭhañ bhavan duḥkhena dhriyata iti .
 śārvaramiti ca .
 śārvaraṃ tamaḥ ityatra ca kālāṭṭhañ iti ṭhañ durdharaḥ .
 śāśvatamiti prayukteḥ .
 śāśvataṃ jyotiḥ ityatra śāśvatamiti na siddhyati kālaṭṭhañ iti ṭhañprasaṅgāt .
 yeṣāṃ ca virodhaḥ śāśvatikaḥ iti sūtrakārasyāpi prayogaḥ .
 āha prayukteḥ .
 śāśvate pratiṣedhaḥ iti prayogāt śāśvatamiti bhavati .
 rājavaṃśyādayaḥ sādhvarthe ye bhavanti .
 rājavaṃśyāḥ, sūryavaṃśyā ityādayaḥ śabdāḥ, tatra sādhuḥ ityanena sādhyarye yati pratyaye sati sādhayo bhavanti .
 bhāvārthe punardigādipāṭhe'pi vaṃśaśabdasya vaṃśaśabdāntānna yat pratyayaḥ .
 tadantavidheḥ pratiṣedhāt .
 dāravaśabdo duṣprayuktaḥ .
 dāravaṃ pātram iti dāravaśabdo duṣprayuktaḥ .
 nityaṃ vṛddhaśarādibhyaḥ iti mayaṭā bhavitavyam .
 nanu vikārāvayavayorarthayormayaṅ vidhīyate .
 atra tu dāruṇa idam iti vivakṣāyāṃ dāravamiti bhaviṣyati ? naitadevamapi syāt .
 vṛddhācchaḥ iti chavidhānāt .
 mugdhimādiṣvivamanij mṛgyaḥ .
mugdhamā, mauḍimā ityādiṣu imanij mṛgyaḥ anveṣaṇīya iti .
aupamyādayaścāturvarṇyavat .
 aupamyaṃ, sānnidhyamityādayaścāturvarṇyavat guṇavacana ityatra cāturvarṇyādīnāṃupasaṃkhyānam iti vārtikātsvārthikaṣyañantāḥ .
 ṣyañaḥ ṣitkaraṇādīkāro bahulam .
 guṇavacanabrāhmaṇādibhyaḥ iti yaḥ ṣyañ tasya ṣitkaraṇādīkāro bhavati .
 sa bahulam .
 brāhmaṇyam ityādiṣu na bhavati .
 sāmagryam ityādiṣu vikalpitaḥ .
 sāmagryaṃ sāmagrī, vaidagdhyaṃ vaidagdhīti .
 dhanvīti vrīhyādiṣu pāṭhāt .
 vrīhyādiṣu dhanvanśabdasya pāṭhāt dhanvīti inau sati siddho bhavati .
 caturasraśobhīti ṇinau .
 babhūva tasyāścaturasraśobhi vapurvibhaktaṃ navayauvanena .
 ityatra caturasraśobhi iti na yuktam .
 vrīhyādiṣu śobhāśabdasya pāṭhe'pi .
 iniratra na siddhyati .
 grahaṇavatā prātipadikena tadantavidhipratiṣedhāt .
 bhavatu vā tadantavidhiḥ .
 karmadhārayānmatvarthīyānupapattiḥ .
 laghutvāt prakramasyeti bahuvrīhiṇaiva bhavitavyam .
 tatkathamiti matvarthīyasyāprāptau caturasraśobhīti prayogaḥ ? .
 āha ṇinau .
 caturasraṃ śobhata iti tācchīlike ṇināvayaṃ prayogaḥ .
 atha, anumeyaśobhi iti katham ? .
 na hyatra pūrvavad vṛttiḥ śakyā kartumiti .
 śubheḥ sādhukāriṇyāvaśyake vā ṇiniṃ kṛtvā tadantācca bhāvapratyaye paścād bahuvrīhiḥ kartavyaḥ .
 anumeyaṃ śobhitvaṃ yasyeti .
 bhāvapratyayastu gatārthatvānna prayuktaḥ .
 yathā nirākulaṃ tiṣṭhati, sadhīramuvāca iti .
 kañcukīyā iti kyaci .
 jīvanti rājamahiṣīmanu kañcukīyāḥ iti katham ? .
 matvarthīyasya cchapratyayasyābhāvāt .
 ata āha kyaci .
 kyaci pratyaye sati kañcukīyā iti bhavati .
 kañcukamātmana icchanti kañcukīyāḥ .
 bauddhapratiyogyapekṣāyāmapyātiśāyanikāḥ .
 bauddhasya pratiyogino'pekṣāyāmapyātiśāyanikāstarabādayo bhavanti ghanataraṃ tamaḥbahulataraṃ prema iti .
 kauśilādaya ilaci varṇalopāt .
 kauśilaḥ, vāsila ityādayaḥ katham ? .
 āha kauśikavāsiṣṭhādibhyaḥ śabdebhyo nītāvanukampāyāṃ vā, dhanilacau ca iti-ilaci kṛte, ṭhājādāvūrdhvaṃ dvitīyādacaḥ iti varṇalopātsidhyati .
 mauktikamiti vinayādipāṭhāt .
 muktaiva mauktikamiti vinayādipāṭhāt draṣṭavyam .
 svārthikāśca prakṛtito liṅgavacanānyativartante iti napuṃsakatvam .
 prātibhādayaḥ prajñādiṣu .
 prātibhādayaḥ śabdāḥ prajñādiṣu draṣṭavyāḥ .
 pratibhāvikṛtidvitādibhyaḥ śabdebhyaḥ prajñādipāṭhādaṇi svārthike kṛte, prātibhaṃ, vaikṛtaṃ, dvaitamityādayaḥ prayogāḥ siddhyantīti .
 na sarajasamityanavyayībhāve .
 madhu sarajasaṃ madhyepadmaṃ pibanti śilīmukhāḥ ityādiṣu sarajasamiti na yuktaḥ prayogaḥ anavyayībhāve .
 bhāva eva sarajasaśabdasyeṣṭatvāt .
 dhṛtadhanuṣītyasaṃjñāyām .
 dhṛtadhanuṣi śauryaśālini ityatra dhṛtadhanuṣi ityasaṃjñāyāṃ na yuktaḥ prayogaḥ .
 dhanuṣaśca ityaṅvidhānāt .
 saṃjñāyāṃ hyanaṅ vikalpitaḥ .
 vā saṃjñāyām iti .
 durgandhipada iddurlabhaḥ .
 durgandhiḥ kāyaḥ ityādiṣu durgandhipade it samānānto durlabhaḥ .
 utpūtyādiṣu duḥśabdasyāpāṭhāt .
 sudatyādayaḥ pratividheyāḥ .
 sā dakṣaroṣātsudatī sasarja iti, śikharadati patati raśanā ityādiṣu sudatyādayaḥ śabdāḥ pratividheyāḥ .
 datrādeśalakṣaṇābhāvāt .
 tatra pratividhānam .
 agrānta ādisūtre cakārasyānuktasamuccayārthatvāt sudatyādiṣu datrādeśaḥ ityeke .
 anye tu varṇayanti .
 sudatyādayaḥ stryabhidhāyino yogarūḍhaśabdāḥ .
 teṣu striyāṃ saṃjñāyām iti datrādeśo vikalpena siddha eva iti .
 kṣatadṛḍhorsa iti na kap, tadantavidhipratiṣedhāt .
 plavaṅganakhakoṭibhiḥ kṣatadṛḍhoraso rākṣasāḥ ityatra dṛḍhoraḥśabdād, uraḥprabhṛtibhyaḥ kap iti kap na kṛtaḥ .
 grahaṇavatā prātipadikena iti tadantavidheḥ pratiṣedhāt .
 samāsavākyaṃ tvevaṃ kartavyam kṣataṃ dṛḍhoro yeṣāmiti .
 avaihīti vṛddhiravadyā .
 avaihītyatra vṛddhiravadyā .
 guṇa eva yukta iti .
 apāṅganetreti lugalabhyaḥ .
 apāṅge netraṃ yasyāḥ seyampāṅganetretyatra lugalabhyaḥ .
 amūrdhamastakāt svāṅgādakāme iti saptamyā alugvidhānāt .
 neṣṭhāḥ śliṣṭapriyādayaḥ, puṃvadbhāvapratiṣedhāt .
 śliṣṭapriyaḥ, viśliṣṭakānta ityādayo neṣṭāḥ .
 striyāḥ puṃvat iti puṃvadbhāvasya priyādiṣu niṣedhāt .
 dṛḍhabhaktiriti sarvatreti .
 dṛḍhabhaktirasau jyeṣṭhe atra pūrvapadasya striyām ityavivakṣitatvāt .
 jambulatādayo hrasvavidheḥ .
 jambulatādayaḥ prayogāḥ katham ? .
 āha hrasvavidheḥ .
 iko hrasvo'ṅjo gālavasya iti hrasvavidhānāt .
 tilakādayo'jirādiṣu .
 tilakādayaḥ śabdā ajirādiṣu draṣṭavyāḥ .
 anyathā, tilakavatī kanakavatī ityādiṣu matupi, matau bahvaco'najirādīnām iti dīrghatvaṃ syāt .
 kecittu varṇayanti nadyāṃ matup iti yo matup tatrāyaṃ vidhiḥ .
 teṣāṃ matenāmarāvatītyādīnāmasiddhiḥ .
 niśamya-niśamayyaśabdau prakṛtibhedāt .
 niśamya niśamayyetyetau śabdau śrutvetyetasminnarthe .
 śameḥ lyapi lyapi laghupūrvāt ityayādeśe sati niśamayyeti bhavitavyam, na niśamyeti .
 āha prakṛtibhedāt .
 śamerdaivādikasya niśamyeti rūpam .
 śamo darśane iti curādau ṇici mitsaṃjñakasya niśamayyeti rūpam .
 saṃyamyaniyamyaśabdau, aṇijantatvāt .
 kathaṃ saṃyamyaniyamyaśabdau ? .
 lyapi laghupūrvāt iti ṇerayādeśena bhavitavyam .
 āha aṇijantatvāt .
 dhātorṇic tu na .
 gatārthatvāt .
 yathā vācaṃ niyacchati iti .
 ṇijarthānayagatau ṇic prayujyata eva .
 yathā saṃyamayitumārabdhaḥ iti .
 prapīyeti pīṅaḥ .
 prapīyetyayaṃ śabdaḥ, pīṅ pāne ityetasya .
 pivaterhi, na lyapi itītvapratiṣedhātprapāyeti bhavati .
 dūrayatīti bahulagrahaṇāt .
 dūrayatyavanate vivasvati ityatra dūrayatīti katham ? .
 ṇāviṣṭhavadbhāve sthūladūra ityādinā guṇalopayoḥ kṛtayordavayatīti bhavitavyam .
 āha bahulagrahaṇāt .
 pratipadikāddhātvarthe bahulamiṣṭhavacca ityatra bahulagrahaṇāt sthūladūra ādisūtreṇa yadvihitaṃ tanna bhaviṣyatīti .
 gacchatīprabhṛtiṣvaniṣedhyo num .
 harati hi vanarājirgacchatī śyāmabhāvamityādiṣu gacchatīprabhṛtiṣu śabdeṣu, śapśyanornityam iti numaniṣedhyo niṣeddhumaśakyaḥ .
 mitreṇa goptreti puṃvadbhāvāt .
 mitreṇa goptrā iti katham ? .
 goptṛṇā bhavitavyam .
 iko'ci vibhaktau iti numvidhānāt .
 āha puṃvadbhāvāt .
 tṛtīyādiṣu bhāṣitapuṃskaṃ puṃvadgālavasya iti puṃvadbhāvena goptreti bhavati .
 vetsyasīti padabhaṅgāt .
 patitaṃ vetsyasi kṣitau ityatra vetsyasīti na siddhyati .
 iṭprasaṅgāt .
 āha padabhaṅgāt siddhyati .
 vetsyasīti padaṃ bhajyate vetsi, asi .
 asiityayaṃ nipātastvamityasminnarthe .
 kvacidvākyālaṅkāre prayujyate .
 yathā pārthivastvamasi satyamabhyadhāḥ iti .
 .
 kāmayānaśabdaḥ siddho'nādiścet .
 kāmayānaśabdaḥ siddhaḥ .
 āgamānuśāsanamanityam iti mukyakṛte, yadyanādiḥ syāt .
 sauhṛd-daurhṛdaśabdāvaṇi hṛdbhāvāt .
 suhṛdayadurhṛdayaśabdābhyāṃ yuvādipāṭhādaṇi kṛte, hṛdayasya hṛdbhāvaḥ .
 ādivṛddhau sauhṛdadaurhṛdaśabdau bhavataḥ .
 suhṛddurhṛcchabdābhyāṃ yuvādipāṭhādevāṇi kṛte, hṛdbhagasindhvante iti hṛdantasya taddhite'ṇi kṛte satyubhayapadavṛddhau satyāṃ sauhārdaṃ dauhārdamiti bhavati .
 virama iti nipātanāt .
 rameranudāttopadeśatvāt, nodāttopadeśasya ityādinā vṛddhapratiṣedhasyābhāvāt kathaṃ virama iti .
 āha nipātanāt .
 etattu yama umarame ityatroparama iti .
 atantraṃ copasarga iti .
 uparyādiṣu sāmīpye dvirukteṣu dvitīyā .
 uparyādiṣu śabdeṣu sāmīpye dvirukteṣu uparyadhyadhasaḥ sāmīpye ityanena uparyādiṣu triṣu dvitīyāmreḍitānteṣu iti dvitīyā .
 vīpsāyāṃ tu dvirukteṣu ṣaṣṭhyeva bhavati uparyupari buddhināṃ carantīśvarabuddhayaḥ .
 mandaṃ mandamityaprakārārthatve .
 mandaṃ mandaṃ nudati pavanaḥ ityatra mandaṃ mandam ityaprakārārthe bhavati .
 prakārārthatve tu prakāre guṇavacanasya iti dvirvacane kṛte karmadhārayavadbhāve ca mandamandamiti prayogaḥ .
 mandaṃ mandamityatra tu nityavīpsayoḥ iti dvirvacanam .
 anekabhāgātmakasya nuderyadā sarve bhāvā mandatvena vyāptuymiṣṭā bhavanti tadā vīpseti .
 na nidrādrugiti, bhaṣbhāvaprāpteḥ .
 nidrādrukkādraveyacchaviruparilasaddhargharo vārivāhaḥ ityatra nidrādruk iti na yuktaḥ .
 ekāco baśo bhaṣ iti bhaṣabhāvaprāpteḥ .
 anuprāsapriyaistatvapabhraṃśaḥ kṛtaḥ .
 niṣpanda iti patvaṃ cintyam .
 na hyatra patvalakṣaṇamasti .
 kaskādipāṭho'pyasya na niścitaḥ .
 nāṅgulisaṅga iti mūrdhanyavidheḥ .
 mlāyantyaṅgulisaṅge'pi komalāḥ kusumasrajaḥ ityatra aṅgulisaṅgaḥ iti na yuktaḥ .
 samāse'ṅguleḥ saṅgaḥ iti mūrdhanyavidhānāt .
 tenāvantisenādayaḥ pratyuktāḥ .
 tena aṅgulisaṅge ityanena avantisenaḥindusenaḥ evamādayaḥ śabdaḥ pratyuktāḥ pratyākhyātāḥ .
 suṣāmādiṣu ca eti saṃjñāyāmagāt iti mūrdhanyavidhānāt .
 nendravāhane ṇatvam; āhitatvasyāvivakṣitatvāt .
 kuthena nāgendramivendravāhanam ityatra indravāhanaśabde vāhanamāhitāt iti ṇatvaṃ na bhavati .
 āhitatvasyāvivakṣitatvāt .
 svasvāmibhāvamātraṃ hyatra vivakṣitam .
 tena siddham indravāhanam iti .
 sadansanto mayā vivicyaivaṃ nidarśitāḥ .
 anayaiva diśā kāryaṃ śeṣāṇāmapyavekṣaṇam .
 iti kāvyālaṅkārasūtravṛttau prāyoyike pañcame'dhikaraṇe dvitīyo'dhyāyaḥ samāptaḥ .
 śabdaśuddhiḥ .
 samāptaṃ cedaṃ prāyogikaṃ pañcamādhikaraṇam .