Asaṅga Mahāyānasūtrālaṃkāra mahāyānasūtrālaṃkāraḥ .
 namaḥ sarvabuddhabodhisattvebhyaḥ prathamo adhikāraḥ arthajño arthavibhāvanāṃ prakurute vācā padaiścāmalai- rduḥkhasyottaraṇāya duḥkhitajane kāruṇyatastanmayaḥ .
 dharmasyottamayānadeśitavidheḥ sattveṣu tadgāmiṣu śliṣṭāmarthagatiṃ niruttaragatāṃ pañcātmikāṃ darśayan .
 arthajño arthavibhāvanāṃ prakurute[ityādi] koṣadeśamārabhya ko alaṃkaroti .
 arthajñaḥ .
 kamalaṃkāramalaṃkaroti arthavibhāvanāṃ kurute .
 kena vācā padaiścāmalaiḥ .
 amalayā vācetiṣa[pauryādinā] amalaiḥ padairiti yuktaiḥ sahitairiti vistaraḥ .
 na hi vinā vācā padavyañjanairartho vibhāvayituṃ śakyata iti .
 kasmai duḥkhasyottaraṇāya duḥkhitajane kāruṇyatastanmayaḥ .
 duḥkhitajane yatkāruṇyaṃ tasmātkāruṇyatastanmaya iti kāruṇyamayaḥ .
 kasyālaṃkāraṃ karoti .
 dharmasyottamayānadeśitavidheḥ .
 uttamayānasya deśito vidhiryasmindharme tasya dharmasya .
 kasminnalaṃkaroti .
 sattveṣu tadgāmiṣu .
 nimittasaptamyeṣā[mahāyāna]gāmisattvanimittamityarthaḥ .
 katividhamalaṃkāraṃ karoti .
 pañcavidham .
 śliṣṭāmarthagatiṃ niruttaragatāṃ pañcātmikāṃ darśayan .
 śliṣṭāmiti yuktām .
 niruttaragatāmityanuttarajñāna[yāna]gatām .
 tāmidānīṃ pañcātmikāmarthagatiṃ dvitīyena ślokena darśayati .
 ghaṭitamiva suvarṇaṃ vārijaṃ vā vibuddhaṃ sukṛtamiva subhojyaṃ bhujyamānaṃ kṣudhārtaiḥ .
 vidita iva sulekho ratnapeṭeva muktā vivṛta iha sa dharmaḥ prītimagryāṃ dadhāti .
 anena ślokena pañcabhirdṛṣṭāntaiḥ sa hi dharmaḥ pañcavidhamarthamadhikṛtya deśitaḥ sādhyaṃ vyutpādyaṃ cintyamacintyaṃ pariniṣpannaṃ cādhigamārthaṃ pratyātmavedanīyaṃ bodhipakṣasvabhāvam .
 so anena sūtrālaṃkāreṇa vivṛtaḥ prītimagryāṃ dadhāti .
 yathākramaṃ ghaṭitasuvarṇādivat .
 yadā sa dharmaḥ prakṛtyaiva guṇayuktaḥ kathaṃ so alaṃkriyata ityasya codyasya parihārārthaṃ tṛtīyaḥ ślokaḥ .
 yathā bimbaṃ bhūṣāprakṛtiguṇavaddarpaṇagataṃ viśiṣṭaṃ prāmodyaṃ janayati nṛṇāṃ darśanavaśāt .
 tathā dharmaḥ sūktaprakṛtiguṇayukto api satataṃ vibhaktārthastuṣṭiṃ janayati viśiṣṭāmiha satām .
 anena kiṃ darśayati .
 yathā bimbaṃ bhūṣayā prakṛtyaiva guṇavat ādarśagataṃ darśanavaśādviśiṣṭaṃ prāmodyaṃ janayatyevaṃ sa dharmaḥ subhāṣitaiḥ prakṛtyaiva guṇayukto api satataṃ vibhaktārthastuṣṭiṃ viśiṣṭāṃ janayati .
 buddhimatāmatastuṣṭiviśeṣotpādanādalaṃkṛta iva bhavatīti .
 ataḥ paraṃ tribhiḥ ślokaistasmindharme trividhamanuśaṃsaṃ darśayatyādarotpādanārtham .
 āghrāyamāṇakaṭukaṃ svādurasaṃ yathauṣadhaṃ tadvat .
 dharma[rmo] dvayavyavasthā[stho] vyañjanato artho na ca[rthataśca]jñeyaḥ .
 rājeva durārādho dharmo ayaṃ vipulagāḍhagambhīraḥ .
 ārādhitaśca tadvadvaraguṇadhanadāyako bhavati .
 ratnaṃ jātyamanarthaṃ[rghaṃ]yathāparīkṣakajanaṃ na toṣayati .
 dharmastathāyamabughaṃ viparyayāttoṣayati tadvat .
 trividho anuśaṃsaḥ .
 āvaraṇaprahāṇahetutvamauṣadhopamatvena .
 dvayavyavastha iti vyañjanārthavyavasthaḥ .
 vibhutvahetutvamabhijñādivaiśeṣikaguṇairśvaryadānādrājopamatvena .
 āryadha[ja]nopabhogahetutvaṃ ca anartha[rgha]jātyaratnopamatvena .
 parīkṣakajana āryajano veditavyaḥ .
 naivedaṃ mahāyānaṃ buddhavacanaṃ kutastasyāyamanuśaṃso bhaviṣyatītyatra vipratipannāstasya buddhavacanatvaprasādhanārthaṃ kāraṇavibhājyamārabhya ślokaḥ .
 ādāvavyākaraṇātsamapravṛtteragocarātsiddheḥ .
 bhāvābhāve abhāvātpratipakṣatvādrutānyatvāt .
 ādāvavyākaraṇāt yadyetatsaddharmāntarāyipaścātkenāpyutpāditam .
 kasmādādau bhagavatā na vyākṛtamanāgatabhaya[bhaṃga]vat .
 samapravṛtteḥ samakālaṃ ca śrāvakayānena mahāyānasya pravṛttirupalabhyate na paścāditi kathamasyābuddhavacanatvaṃ vijñāyate .
 agocarānnāyamevamudāro gambhīraśca dharmastārkikāṇāṃ gocaraḥ .
 tīrthikaśāstreṣu tatprakārānupalambhāditi .
 nāyamanyairbhāṣito yujyate .
 ucyamāne api tadanadhimukteḥ .
 siddherathānyenābhisaṃbudhya bhāṣitaḥ .
 siddhamasya buddhavacanatvam .
 sa eva buddho yo abhisaṃbudhya evaṃ bhāṣate .
 bhāvābhāve abhāvādyadi mahāyānaṃ kiṃcidasti tasya bhāva[ve] siddhamidaṃ buddhavacanamato anyasya mahāyānasyābhāvāt .
 atha nāsti tasyābhāve śrāvakayānasyāpyabhāvāt .
 śrāvakayānaṃ buddhavacanaṃ na mahāyānamiti na yujyate vinā buddhayānena buddhānāmanutpādāt .
 pratipakṣatvāt .
 bhāvyamānaṃ ca mahāyānaṃ sarvanirvikalpajñānāśrayatvena kleśānāṃ pratipakṣo bhavati tasmād buddhavacanam .
 rutānyatvāt .
 na cāsya yathārutamarthastasmānna yathārutārthānusāreṇedamabuddhavacanaṃ veditabyam .
 yaduktamādāvavyākaraṇādityanābhogādetadanāgatāṃ bhagavatā na vyākṛtamiti kasyacit syādata upekṣāyā ayoge ślokaḥ .
 pratyakṣacakṣuṣo buddhāḥ śāsanasya ca rakṣakāḥ .
 adhmanyanāvṛtajñānā upekṣāto na yujyate .
 anena kiṃ darśayati .
 tribhiḥ kāraṇairanāgatasya mahataḥ śāsanopadravasyopekṣā na yujyate .
 buddhānāmayatnato jñānapravṛtteḥ pratyakṣacakṣuṣkatayā śāsanarakṣāyāśca[yāṃ ca] yatnavatvāt .
 anāgatajñānasamarthyācca sarvakālāvyāhatajñānatayeti .
 yaduktaṃ bhāvābhāve abhāvāditi .
 etadeva śrāvakayānaṃ mahāyānametenaiva mahābodhiprāptiriti kasyacitsyādataḥ śrāvakayānasya mahāyānatvāyoge ślokaḥ .
 vaikalyato virodhādanupāyatvāttathāpyanupadeśāt .
 na śrāvakayānamidaṃ bhavati mahāyānadharmākhyam .
 vaikalyātparārthopadeśasya .
 na hi śrāvakayāne kaścitparārtha upadiṣṭaḥ śrāvakāṇāmātmano nirvidvirāgavimuktimātropāyopadeśāt .
 na ca svārtha eva pareṣūpadiśyamānaḥ parārtho bhavitumarhati .
 virodhāt .
 svārthe hi paro niyujyamānaḥ svārtha eva prayujyate sa ātmana eva parinirvāṇārthaprayukto anuttarāṃ samyaksaṃbodhimabhisaṃbhotsyata iti viruddhametat .
 na ca śrāvakayānenaiva cirakālaṃ bodhau ghaṭamāno buddho bhavitumarhati .
 anupāyatvāt .
 anupāyo hi śrāvakayānaṃ buddhatvasya na cānupāyena ciramapi prayujyamānaḥ prārthitamarthaṃ prāpnoti .
 śrṛṅgādiva dugdhaṃ na bhasrayā[bhasrāyāḥ] .
 athānyathāpyatropadiṣṭaṃ yathā bodhisattvena prayoktavyam .
 tathāpyanupadeśānna śrāvakayānameva mahāyānaṃ bhaviturmahati .
 na hi sa tādṛśa upadeśa etasminnupalabhyate .
 viruddhameva cānyonyaṃ śrāvakayānaṃ mahāyānaṃ cetyanyonyavirodhe ślokaḥ .
 āśayasyopadeśasya prayogasya virodhataḥ .
 upastambhasya kālasya yat hīnaṃ hīnameva tat .
 kathaṃ viruddham .
 pañcabhirvirodhaiḥ .
 āśayopadeśaprayogopastambhakālavirodhaiḥ .
 śrāvakayāne hyātmaparinirvāṇāyaivāśayastadarthamevopadeśastadarthameva prayogaḥ parīttaśca puṇyajñānasaṃbhārasaṃgṛhīta upastambhaḥ, kālena cālpena tadarthaprāptiryāvattribhirapi janmabhiḥ .
 mahāyāne tu sarvaṃ viparyayeṇa .
 tasmādanyonyavirodhād yad yānaṃ hīnaṃ hīnameva tat .
 na tanmahāyānaṃ bhavitumarhati .
 buddhavacanasyedaṃ lakṣaṇaṃ yatsūtre avatarati vinaye saṃdṛśyate dharmatāṃ ca na vilomayati .
 na caivaṃ mahāyānam, sarvadharmaniḥsvabhāvatvopadeśāt .
 tasmānna buddhavacanamiti kasyacitsyādato lakṣaṇāvirodhe ślokaḥ .
 svake avatārātsvasyaiva vinaye darśanādapi .
 audāryādapi gāmbhīryādaviruddhaiva dharmatā .
 anena ślokena kiṃ darśayati .
 avataratyevedaṃ svasmin mahāyānasūtre svasya ca kleśasya[kleśaḥ?] vinayaḥ[vinaye]saṃdṛśyate .
 yo mahāyāne bodhisattvānāṃ kleśaḥ uktaḥ .
 vikalpakleśā hi bodhisattvāḥ .
 audāryagāmbhīryalakṣaṇatvācca .
 na dharmatāṃ vilomayatyathaiva hi dharmatā mahābodhiprāptaye tasmānnāsti lakṣaṇavirodhaḥ .
 agocarādityuktamatarstakagocaratvāyoge ślokaḥ .
 niśrito aniyato avyāpī sāṃvṛtaḥ khedavānapi .
 bālāśrayo matastarkastasyāto viṣayo na tat .
 adṛṣṭasatyāśrayo hi tarkaḥ kaścidāgamaniśrito bhavati .
 aniyataśca bhavati kālāntareṇānyathāpratyavagamāt .
 avyāpī ca na sarvajñeyaviṣayaḥ .
 saṃvṛtisatyaviṣayaśca na paramārthaviṣayaḥ .
 khedavāṃśca pratibhānaparyādānāt .
 mahāyānaṃ tu na niśritaṃ yāvadakhedavat .
 śatasāhasrikādyanekasūtropadeśāt .
 ato na tarkasya tadviṣayaḥ .
 anupāyatvāt śrāvakayāne na buddhatvaṃ prāptamityuktam, atha mahāyānaṃ kathamupāyo yukta ityupāyatvayoge ślokaḥ .
 audāryādapi gāmbhīryātparipāko avikalpanā .
 deśanāto dvayasyāsmin sa copāyo niruttare .
 anena ślokena kiṃ darśayati .
 prabhāvaudāryadeśanayā sattvānāṃ paripākaḥ prabhāvādhimuktito ghaṭanāt .
 gāmbhīryadeśanayā avikalpanā, ata etasya dvayasyāsmin mahāyāne deśanā .
 sa copāyo niruttare jñāne, tābhyāṃ yathākramaṃ sattvānāṃ paripācanādātmanaśca buddhadharmaparipākāditi .
 ye punarasmāt trasanti tadarthamasthānatrāsādīnave kāraṇatvena ślokaḥ .
 tadasthānatrāso bhavati jagatāṃ dāhakaraṇo mahāpuṇyaskandhaprasavakaraṇāddīrghasamayam .
 agotro asanmitro akṛtamatirapūrvācittaśubha- strasatyasmin dharme patati mahato arthādgat iha .
 trāsāsthāne trāsastadasthānatrāsaḥ .
 dāhakaraṇo bhavatyapāyeṣu .
 kiṃ kāraṇam .
 mahataḥ apuṇyaskandhaprasavasya karaṇāt .
 kiyantaṃ kālamiti dīrghasamayam .
 evaṃ paścādādīnavaḥ .
 yena ca kāraṇena yāvantaṃ ca kālaṃ tat saṃdarśayati .
 kiṃ punaḥ kāraṇe tu satīti caturvidhaṃ trāsakāraṇaṃ darśayati .
 gotraṃ cāsya na bhavati sanmitraṃ vā avyutpannamatirvā bhavati mahāyānadharmatāyāṃ pūrvaṃ vānupacitaśubho bhavati .
 patati mahato arthāditi mahābodhisaṃbhārārthāt .
 aprāptaparihāṇito aparamādīnavaṃ darśayati .
 trāsakāraṇamuktamatrāsakāraṇaṃ vaktavyamityatrāsakāraṇatve ślokaḥ .
 tadanyānyā[nyasyā?]bhāvātparamagahanatvādanugamāt vicitrasyākhyānād dhruvakathanayogādvahumukhāt .
 yathākhyānaṃ nārthādbhagavati ca bhāvātigahanāt na dharme asmiṃstrāso bhavati viduṣāṃ yonivicayāt .
 tadanyānyā[nyasyā?]bhāvāditi tato anyasya mahāyānasyābhāvāt .
 atha śrāvakayānameva mahāyānaṃ syādanyasya śrāvakasya pratyekabuddhasya vābhāvaḥ syāt .
 sarva eva hi buddhā bhaveyuḥ .
 paramagahanatvācca .
 sarvajñajñānamārgasyānugamācca tulyakālapravṛttyā .
 vicitrasyākhyānāt .
 vicitraścātra saṃbhā[sā?]ramārga ākhyāyate na kevalaṃ śūnyataiva .
 tasmāda[ā]bhiprāyikenānena bhavitavyamiti .
 dhruvakathanayogād, bahumukhādabhīkṣṇaṃ cātra śūnyatā kathyate bahumiśca paryāyaisteṣu teṣu sūtrānteṣu tasmādbhavitavyamatra mahatā prayojanena .
 anyathā hi satkṛtpratiṣedhamātrakṛtamabhabiṣyaditi .
 yathākhyānaṃ nārthāt na cāsya yathārutamartho asmādapi trāso na yuktaḥ .
 bhagavati ca bhāvātigahanādatigahanaśca buddhānāṃ bhāvo durājñeyastasmānnāsmābhistadajñānāttrasitavyamiti .
 evaṃ yoniśaḥ pravicayādviduṣāṃ trāso na bhavati .
 dūrānupraviṣṭajñānagocaratve ślokaḥ .
 śrutaṃ niśrityādau prabhavati manaskāra iha yo manaskārājjñānaṃ prabhavati ca tattvārthaviṣayam .
 tato dharmaprāptiḥ prabhavati ca tasminmatirato yadā pratyātmaṃ sā kathamasati tasminvyavasitiḥ .
 śrutaṃ niśrityādau manaskāraḥ prabhavati yo yoniśa ityarthaḥ .
 yoniśo manaskārāttattvārthaviṣayaṃ jñānaṃ prabhavati lokottarā samyagdṛṣṭiḥ, tatastatphalasya dharmasya prāptiḥ, tatastasmin prāpte matirvimuktijñānaṃ prādurbhavati .
 evaṃ yadā pratyātmaṃ sā matirbhavati, kathamasati tasminneṣā vyavasitirniścayo bhavati naivedaṃ buddhavacanamitie .
 atrāsapadasthānatve ślokaḥ .
 ahaṃ na boddhā na gabhīraboddhā buddhau gabhīraṃ kimatarkagamyam .
 kasmād gabhīrārthavidāṃ ca mokṣa ityetaduttrāsapadaṃ na yuktam .
 yadi tāvadahamasya na boddhetyuttrāsapadam, tanna yuktam .
 atha buddho api gambhī[bhī?] rasya padārthasya na boddhā sa kiṃ gabhīraṃ deśayiṣyatītyuttrāsapadam, tadayuktam .
 atha gambhī[bhī]raṃ kasmādatarkagamyamityuttrāsapadam, tanna yuktam .
 atha kasmād gabhīrārthavidāmeva mokṣo na tārkikāṇāmityuttrāsapadam, tanna yuktam .
 anadhimuktita eva tatsidvau ślokaḥ .
 hīnādhimukteḥ sunihīnadhātorhī naiḥ sahāyaiḥ parivāritasya .
 audāryagāmbhīryasudeśite asmin dharme adhimuktiryadi nāsti siddham .
 yasya hīnā cādhika[cādhi]muktiḥ, tataśca hīna eva dhātuḥ samudāgata ālayavijñānabhāvanā .
 hīnaireva sahāyaiḥ samānādhimuktidhātukairyaḥ parivāritastasyāsminnaudāryagāmbhīryasudeśite mahāyānadharme yadyadhimuktirnāsti, ata eva siddhamutkṛṣṭamidaṃ mahāyānamiti .
 aśrutasūtrāntapratikṣepāyoge ślokaḥ .
 śrutānusāreṇa hi buddhimattāṃ labdhvāśrute yaḥ prakarotyavajñām .
 śrute vicitre sati cāprameye śiṣṭe kuto niścayameti mūḍhaḥ .
 kāmaṃ tāvadadhimuktirna syādaśrutānāṃ tu sūtrāntānāmaviśeṣeṇa pratikṣepo na yuktaḥ .
 śrutānusāreṇaiva hi buddhimattvaṃ labdhvā yaḥ śruta evāvajñāṃ karoti mūḍhaḥ sa satyevāvaśiṣṭe śrute vicitre cāprameye ca kutaḥ kāraṇānniścayameti na tadbuddhavacanamiti .
 na hi tasya śrutādanyabdalamasti tasmādaśrutvā pratikṣepo na yuktaḥ .
 yadapi ca śrutaṃ tadyoniśo manasi kartavyaṃ nāyoniśa ityayoniśomanasikārādīnave ślokaḥ .
 yathārute arthe parikalpyamāne svapratyayo hānimupaiti buddheḥ .
 svākhyātatāṃ ca kṣipati kṣatiṃ ca prāpnoti dharme pratighāvatīva[pratīghātameva] .
 svapratyaya iti svayaṃdṛṣṭiparāmarśako, na vijñānāmantikādarthaparyeṣī .
 hānimupaiti buddheriti yathābhū[ru]tajñānādaprāptiparihānitaḥ .
 dharmasya ca svākhyātatāṃ pratikṣipati tannidānaṃ cāpuṇyaprabhāvāt kṣatiṃ prāpnoti .
 dharme ca pratighātamāvaraṇaṃ ca dharmavyasanasaṃvartanīyaṃ karmetyayamatrādīnavaḥ .
 ayathāvataścā[ayathārutañcā]rthamavijānato api pratighāto na yukta iti pratighātāyoge ślokaḥ .
 manaḥ pradoṣaḥ prakṛtipraduṣṭo ['yathārute cāpi]hyayuktarūpaḥ .
 prāgeva saṃdehagatasya dharme tasmādupekṣaiva varaṃ hyadoṣā .
 prakṛtipraduṣṭa iti prakṛtisāvadyaḥ .
 tasmādupekṣaiva varam .
 kasmāt .
 sā hyadoṣā .
 pratighātastu sadoṣaḥ .
 .
 mahāyānasūtrālaṃkāre mahāyānasiddhyadhikāraḥ prathamaḥ .
 dvitīyo adhikāraḥ śaraṇagamanaviśeṣasaṃgrahaślokaḥ .
 ratnāni yo hi śaraṇapragato atra yāne jñeyaḥ sa eva paramaḥ śaraṇa[ṇaṃ] gatānām .
 sarvatragābhyupagamādhigamābhibhūtibhedaiścaturvidhamayārthaviśeṣaṇena .
 sa eva paramaḥ śaraṇaṃ gatānāmiti .
 kena kāraṇena .
 caturvidhasvabhāvārthaviśeṣaṇena .
 caturvidho arthaḥ sarvatragābhyupagamādhigamābhibhūtibhedato veditavyaḥ .
 sarvatragārthaḥ .
 abhyupagamārthaḥ .
 adhigamārthaḥ .
 abhibhavārthaḥ .
 te punaruttaratra nirdekṣyante .
 tathāpyatra śaraṇapragatānāṃ bahuduṣkarakāryatvāt kecinnotsahante .
 ślokaḥ .
 yasmādādau duṣkara eṣa vyavasāyo duḥsādho asau naikasahasrairapi kalpaiḥ .
 siddho yasmātsattvahitādhānamahārthastasmādagre yāna ihāgraśaraṇārthaḥ .
 etena tasya śaraṇagamanavyavasāyasya praṇidhānapratipattiviśeṣābhyāṃ yaśohetutvaṃ darśayati .
 phalaprāptiviśeṣeṇa mahārthatvam .
 pūrvādhikṛte sarvatragārthe ślokaḥ .
 sarvān sattvāṃstārayituṃ yaḥ pratipanno yāne jñāne sarvagate kauśalyayuktaḥ .
 yo nirvāṇe saṃsaraṇe apyekaraso asau [saṃsṛtiśāntyekaraso asau] jñeyo dhīmāneṣa hi sarvatraga evam .
 etena caturvidhaṃ sarvatragārthaṃ asāṃketikaṃ dharmatāaprātilambhikaṃ ceti prabhedalakṣaṇā pravṛttiraudārikasūkṣmaprabhedena .
 śaraṇapratipattiviśeṣaṇe ślokaḥ .
 śaraṇagatimimāṃ gato mahārthāṃ guṇagaṇavṛddhimupaiti so aprameyām .
 sphurati jagadidaṃ kṛpāśayena prathayati cāpratimaṃ mahā[rya]dharmam .
 atra śaraṇagamanasthāṃ mahārthatāṃ svaparārthapratipattibhyāṃ darśayati .
 svārthapratipattiḥ punarbahuprakārāprameyaguṇavṛddhyā .
 aprameyatvaṃ tarkasaṃkhyākālāprameyatayā veditavyam .
 na hi sā guṇavṛddhistarkeṇa prameyā na saṃkhyayā na kālenātyantikatvāt .
 parārthapratipattirāśayataśca karuṇāsphuraṇena prayogataśca mahāyānadharmaprathanena .
 mahāyānaṃ hi mahāryadṛśāṃ dharmaḥ .
 .
 mahāyānasūtrālaṃkāre śaraṇagamanādhikāro dvitīyaḥ .
 tṛtīyo adhikāraḥ gotraprabhedasaṃgrahaślokaḥ sattvāgratvaṃ svabhāvaśca liṅgaṃ gotraprabhedatā .
 ādīnavo anuśaṃsaśca dvidhaupamyaṃ caturvidhā .
 anena gotrasyāstitvamagratvaṃ svabhāvo liṅgaṃ bheda ādīnapravo anuśaṃso dvidhaupamyaṃ cetyeṣa prabhedaḥ saṃgṛhītaḥ .
 ete ca prabhedāḥ pratyekaṃ caturvidhāḥ .
 anena gotrāstitvavibhāge ślokaḥ .
 dhātūnāmadhimukteśca pratipatteśca bhedataḥ .
 phalabhedopalabdheśca gotrāstitvaṃ nirūpyate .
 nānādhātukatvātsattvānāmaparimāṇo dhātuprabhedo yathoktamakṣarāśisūtre .
 tasmādevaṃjātīyako api dhātubhedaḥ pratyetavyaḥ iti .
 asti yānatraye gotrabhedaḥ .
 adhimuktibhedo api sattvānāmupalabhyate .
 prathamata eva kasyacit kvacideva yāne adhimuktirbhavati .
 so antareṇa gotrabhedaṃ na syāt .
 utpāditāyāmapi ca pratyayavaśenādhimuktau pratipattibheda upalabhyate kaścinnirboḍhā bhavati kaścinneti so antareṇa gotraprabhedaṃ na syāt .
 phalabhedaścopalabhyate hīnamadhyaviśiṣṭā bodhayaḥ .
 so antareṇa gotrabhedaṃ na syāt bījānurūpatvāt phalasya .
 agratvavibhāge ślokaḥ .
 udagratve atha sarvatve mahārthatve akṣayāya ca .
 śubhasya tannimittatvāt gotragratvaṃ vidhīyate .
 atra gotrasya caturvidhena nimittatvenāgratvaṃ darśayati .
 taddhi gotraṃ kuśalamūlānāmudagratve nimittaṃ, sarvatve, mahārthatve, akṣayatve ca .
 na hi śrāvakāṇāṃ tathodagrāṇi kuśalamūlāni, na ca sarvāṇi santi, balavaiśāradyādyabhāvāt .
 na ca mahārthānyaparārthatvāt .
 na cākṣayāṇyanupadhiśeṣanirvāṇāvasānatvāt .
 lakṣaṇavibhāge ślokaḥ .
 prakṛtyā paripuṣṭaṃ ca āśrayaścāśritaṃ ca tat .
 sadasaccaiva vijñeyaṃ guṇottāraṇatārthataḥ .
 etena caturvidhaṃ gotraṃ darśayati .
 prakṛtisthaṃ samudānītamāśrayasvabhāvamāśritasvabhāvaṃ ca tadeva yathākramam .
 tatpunarhetubhāvena sat phalabhāvenāsat guṇottāraṇārthena gotraṃ veditavyaṃ guṇā uttarantyasmādudbhavantīti kṛtvā .
 liṅgavibhāge ślokaḥ .
 kāruṇyamadhimuktiśca kṣāntiścādiprayogataḥ .
 samācāraḥ śubhasyāpi gotraliṅgaṃ nirūpyate .
 caturvidhaṃ liṅgaṃ bodhisattvagotre .
 ādiprayogata eva kāruṇyaṃ sattveṣu .
 adhimuktirmahāyānadharme .
 kṣāntirduṣkaracaryāyāṃ sahiṣṇutārthena .
 samācāraśca pāramitāmayasya kuśalasyeti .
 prabhedavibhāge ślokaḥ .
 niyatāniyataṃ gotramahāryaṃ hāryameva ca .
 pratyayairgotrabhedo ayaṃ samāsena caturvidhaḥ .
 samāsena caturvidhaṃ gotraṃ niyatāniyataṃ tadeva yathākramaṃ pratyayairahāryaṃ hāryaṃ ceti .
 ādīnavavibhāge ślokaḥ .
 kleśābhyāsaḥ kumitratvaṃ vighātaḥ paratantratā .
 gotrasyādīnavo jñeyaḥ samāsena caturvidhaḥ .
 bodhisattvagotre samāsena caturvidha ādīnavo yena gotrastho aguṇeṣu pravartate .
 kleśabāhulyam, akalyāṇamitratā, upakaraṇavighātaḥ, pāratantryaṃ ca .
 anuśaṃsavibhāge ślokaḥ .
 cirādapāyagamanamāśumokṣaśca tatra ca .
 tanuduḥkhopasaṃvittiḥ sodvegā sattvapācanā .
 caturvidho bodhisattvasya gotre anuśaṃsaḥ .
 cireṇāpāyān gacchati .
 kṣipraṃ ca tebhyo mucyate .
 mṛdukaṃ ca duḥkhaṃ teṣūpapannaḥ pratisaṃvedayate .
 saṃvignacetāstadupapannāṃśca sattvānkaruṇāyamānaḥ paripācayati .
 mahāsuvarṇagotraupamye ślokaḥ .
 suvarṇagotravat jñeyamameyaśubhatāśrayaḥ .
 jñānanirmalatāyogaprabhāvāṇāṃ ca niśrayaḥ .
 mahāsuvarṇagotraṃ hi caturvidhasya suvarṇasyāśrayo bhavati .
 prabhūtasya, prabhāsvarasya, nirmalasya, karmaṇyasya ca .
 tatsādharmyeṇa bodhisattvagotramaprameyakuśalamūlāśrayaḥ .
 jñānāśrayaḥ .
 kleśanairmalyāprāptyāśrayaḥ .
 abhijñādiprabhāvāśrayaśca .
 tasmānmahāsuvarṇagotropamaṃ veditavyam .
 mahāratnagotraupamye ślokaḥ .
 suratnagotravajjñeyaṃ mahābodhinimittataḥ .
 mahājñānasamādhyāryamahāsattvārthaniśrayāt .
 mahāratnagotraṃ hi caturvidharatnāśrayo bhavati .
 jātyasya varṇasaṃpannasya saṃsthānasaṃpannasya pramāṇasaṃpannasya ca .
 tadupamaṃ bodhisattvagotraṃ veditavyam, mahābodhinimittatvāt, mahājñānanimittatvāt, āryasamādhinimittatvāt, cittasya hi saṃsthitiḥ samādhiḥ, mahāsattvaparipākanimittatvācca bahusattvaparipācanāt .
 agotrasthavibhāge ślokaḥ .
 aikāntiko duścarite asti kaścit kaścit samudghātitaśukladharmā .
 amokṣabhāgīyaśubho asti kaścin nihīnaśuklo astyapi hetuhīnaḥ .
 aparinirvāṇadharmaka etasminnagotrastho abhipretaḥ .
 sa ca samāsato dvividhaḥ .
 tatkālāparinirvāṇadharmā atyantaṃ ca .
 tatkālāparinirvāṇadharmā caturvidhaḥ .
 duścaritaikāntikaḥ, samucchinnakuśalamūlaḥ, amokṣabhāgīyakuśalamūlaḥ, hīnakuśalamūlaścāparipūrṇasaṃbhāraḥ .
 atyantāparinirvāṇadharmā tu hetuhino yasya parinirvāṇagotrameva nāsti .
 prakṛtiparipuṣṭagotramāhātmye ślokaḥ .
 gāmbhīryaudāryavāde parahitakaraṇāyodite dīrghadharme ajñātvaivādhimuktirbhavati suvipulā saṃprapattikṣamā ca .
 saṃpattiścāvasāne dvayagataparamā yadbhavatyeva teṣāṃ tajjñeyaṃ bodhisattvaprakṛtiguṇavatastatprapuṣṭācca gotrāt .
 yadgābhī[mbhī]ryodāryavādini parahitakriyārthamukte vistīrṇe mahāyānadharme gāmbhīryaudāryārthamajñātvaivādhimuktirvipulā bhavati, pratipattau cotsāhaḥ [cākhedaḥ] saṃpattiścāvasāne mahābodhirdvayagatāyāḥ saṃpatteḥ paramā, tatprakṛtyā guṇavataḥ paripuṣṭasya ca bodhisattvagotrasya māhātmyaṃ veditavyam .
 dvayagatā iti dvaye laukikāḥ śrāvakāśca .
 parameti viśiṣṭā .
 phalato gotraviśeṣaṇe ślokaḥ .
 suvipulaguṇabodhivṛkṣavṛddhyai ghanasukhaduḥkhaśamopalabdhaye ca .
 svaparahitasukhakriyā phalatvād bhavati samudagra[samūlamudagra]gotrametat .
 svaparahitaphalasya bodhivṛkṣasya praśastamūlatvamanena bodhisattvagotraṃ saṃdarśitam .
 .
 mahāyānasūtrālaṃkāre gotrādhikārastṛtīyaḥ .
 caturtho adhikāraḥ cittotpādalakṣaṇe ślokaḥ .
 mahotsāhā mahārambhā mahārthātha mahodayā .
 cetanā bodhisattvānāṃ dvayārthā cittasaṃbhavaḥ .
 mahotsāhā saṃnāhavīryeṇa gambhīraduṣkaradīrghakālapratipakṣotsa[ttyu]tsahanāt .
 mahārambhā yathāsaṃnāhaprayogavīryeṇa .
 mahārthā ātmaparahitādhikārāt .
 mahodayā mahābodhisamudāgamatvāt .
 so ayaṃ trividho guṇaḥ paridīpitaḥ, puruṣakāraguṇo dvābhyāṃ padābhyāmarthakriyāguṇaḥ phalaparigrahaguṇaśca dvābhyām .
 dvayārthā mahābodhisattvārthakriyālambanatvāt .
 iti triguṇā dvayālambanā ca catenā cittotpāda ityucyate .
 cittotpādaprabhede ślokaḥ .
 cittotpādo adhimokṣo asau śuddhādhyāśayiko aparaḥ .
 vaipākyo bhūmiṣu matastathāvaraṇavarjitaḥ .
 caturvidho bodhisattvānāṃ cittotpādaḥ .
 ādhimokṣiko adhimukticaryābhūmau .
 śuddhādhyāśayikaḥ saptasu bhūmiṣu .
 vaipākiko aṣṭamyādiṣu .
 anāvaraṇiko buddhabhūmau .
 cittotpādaviniścaye cattvāraḥ ślokāḥ .
 karuṇāmūla iṣṭo asau sadāsattvahitāśayaḥ .
 dharmādhimokṣastajjñānaparyeṣṭyālambanastathā .
 uttaracchandayāno asau pratiṣṭhāśīlasaṃvṛtiḥ .
 utthāpanā vipakṣasya paripantho adhivāsanā .
 śubhavṛddhyanusaṃso asau puṇyajñānamayaḥ sa hi .
 sadāpāramitāyoganiryāṇaśca sa kathyate .
 bhūmiparyavasāno asau pratisvaṃ tatprayogataḥ .
 vijñeyo bodhisattvānāṃ cittotpādaviniścayaḥ .
 tathāyaṃ viniścayaḥ .
 kiṃmūla eṣa catuvirdho bodhisattvānāṃ cittotpādaḥ kimāśayaḥ kimadhimokṣaḥ kimālambanaḥ kiṃyānaḥ kiṃpratiṣṭhaḥ kimādīnavaḥ kimanuśaṃsaḥ kiṃniryāṇaḥ kiṃparyavasāna iti .
 āha .
 karuṇāmūlaḥ .
 sadāsattvahitāśayaḥ .
 mahāyānadharmādhimokṣaḥ .
 tajjñānaparyeṣṭyākāreṇa tajjñānālambanāt [naḥ] .
 uttarottaracchandayānaḥ .
 bodhisattvaśīlasaṃvarapratiṣṭhaḥ .
 paripantha ādīnavaḥ .
 kaḥ punastatparipantho vipakṣasyānyayānacittasyotthāpanādhivāsanā vā .
 puṇyajñānamayakuśaladharmavṛddhyanuśaṃsaḥ .
 sadāpāramitābhyāsaniryāṇaḥ .
 bhūmiparyavasānaśca pratisvaṃ bhūmiprayogāt .
 yasyāṃ bhūmau yaḥ prayuktastasya tadbhūmiparyavasānaḥ .
 samādānasāṃketikacittotpāde ślokaḥ .
 mitrabalād hetubalānmūlabalācchrū tabalācchubhābhyāsāt .
 adṛḍhadṛḍhodaya uktaścittotpādaḥ parākhyānāt .
 yo hi parākhyānāccittotpādaḥ paravijñāpanātsa ucyate samādānasāṃketikaḥ .
 sa punarmitrabalādvā bhavati kalyāṇamitrānurodhāt .
 hetubalādvā gotrasāmarthyāt .
 kuśalamūladvātīta[tadgotra]puṣṭitaḥ .
 śrutabalādvā tatra tatra dharmaparyāye bhāṣyamāṇe bahūnāṃ bodhicittotpādāt .
 śubhābhyāsādvā dṛṣṭa iva dharme satataśravaṇodgrahaṇadhāraṇādibhiḥ .
 sa punarmitrabalādadṛḍhodayo veditavyaḥ .
 hetvādibalād dṛḍhodayaḥ .
 pāramārthikacittotpāde sapta ślokāḥ .
 sūpāsitasaṃbuddhe susaṃbhūtajñānapuṇyasaṃbhāre .
 dharmeṣu nirvikalpajñānaprasavātparamatāsya .
 dharmeṣu ca sattveṣu ca tatkṛtyeṣūttame ca buddhatve .
 samacittopā[ttopa]lambhātprāmodyaviśiṣṭatā tasya .
 janmaudāryaṃ tasminnutsāhaḥ śuddhirāśayasyāpi .
 kauśalyaṃ pariśiṣṭe niryāṇaṃ caiva vijñeyam .
 dharmādhimuktibījātpāramitāśreṣṭhamātṛto jātaḥ .
 dhyānamaye sukhagarbhe karuṇā saṃvardhikā dhātrī .
 audāryaṃ vijñeyaṃ praṇidhānamahādaśābhinirhārāt .
 utsāho boddhavyo duṣkaradīrghādhikākhedāt .
 āsannabodhibodhāttadupāyajñānalābhataścāpi .
 āśayaśuddhirjñeyā kauśalyaṃ tvanyabhūmigatam .
 niryāṇaṃ vijñeyaṃ yathāvyavasthānamanasikāreṇa .
 tatkalpanatājñānādavikalpanayā ca tasyaiva .
 prathamena ślokenopadeśapratipattyadhigamaviśeṣaiḥ pāramārthikatvaṃ cittotpādasya darśayati .
 sa ca pāramārthikaścittotpādaḥ pramuditāyāṃ bhūmāviti [pramuditābhūmiḥ] .
 prāmodyaviśiṣṭatāyāstatra kāraṇaṃ darśayati .
 tatra dharmeṣu samacittatā dharmanairātmyapratibodhāt .
 sattveṣu samacittatā ātmaparasamatopagamāt .
 sattvakṛtyeṣu samacittatā ātmana iva teṣāṃ duḥkhakṣayākāṅkṣaṇāt .
 buddhatve samacittatā taddharmadhātorātmanyabhedapratibodhāt .
 tasminneva ca pāramārthikacittotpāde ṣaḍarthā veditavyāḥ .
 janma audāryamutsāha āśayaśuddhiḥ pariśiṣṭakauśalyaṃ niryāṇaṃ ca .
 tatra janma bījamātṛgarbhadhātrīviśeṣādveditavyam .
 audāryaṃ daśamahāpraṇidhānābhinirhārāt .
 utsāho dīrghakālikaduṣkarākhedāt .
 āśayaśuddhirāsannabodhijñānāttadupāyajñānalābhācca .
 pariśiṣṭakauśalyamanyāsu bhūmiṣu kauśalyam .
 niryāṇaṃ yathāvyavasthānabhūmimanasikāreṇa .
 kathaṃ manasikāreṇa, tasya bhūmivyavasthānasya kalpanājñānātkalpanāmātrametaditi .
 tasyaiva ca kalpanājñānasyāvikalpanāt .
 aupamyamāhātmye ṣaṭ ślokāḥ .
 pṛthivīsama utpādaḥ kalyāṇasuvarṇasaṃnibhaścānyaḥ .
 śuklanavacandrasadṛśo bahniprakhyo aparocchrāyaḥ [jñeyaḥ] .
 bhūyo mahānidhānavadanyo ratnākaro yathaivānyaḥ .
 sāgarasadṛśo jñeyo vajraprakhyo acalendranibhaḥ .
 bhaiṣajyarājasadṛśo mahāsuhṛtsaṃnibho aparo jñeyaḥ .
 cintāmaṇiprakāśo dinakarasadṛśo aparo jñeyaḥ .
 gandharvamadhuraghoṣavadanyo rājopamo aparo jñeyaḥ .
 koṣṭhāgāraprakhyo mahāpathasamastathaivānyaḥ .
 yānasamo vijñeyo gandharvasamaśca vetasaga[cetasaḥ]prabhavaḥ .
 ānandaśabdasadṛśo mahānadīśrota[strotaḥ]sadṛśaśca .
 meghasadṛśaśca kathitaścittotpādo jinātmajānāṃ hi .
 tasmāttathā guṇāḍhyaṃ cittaṃ muditaiḥ samutpādyam .
 prathamacittotpādo bodhisattvānāṃ pṛthivīsamaḥ sarvabuddhadharmatatsaṃbhāraprasavarasya pratiṣṭhābhūtatvāt .
 āśayasahagataścittotpādaḥ kalyāṇasuvarṇasadṛśo hitasukhādhyāśayasya vikārābhajanāt .
 prayogasahagataḥ śuklapakṣanavacandropamaḥ kuśaladharmavṛddhigamanāt .
 adhyāśayasahagato bahnisadṛśa indhanākaraviśeṣeṇevāgnistasyottarottaraviśeṣādhigamanāt .
 viśeṣādhigamāśayo hyadhyāśayaḥ .
 dānapāramitāsahagato mahānidhanopama āmiṣasaṃbhogenāprameyasattvasaṃtarpaṇādakṣayatvācca .
 śīlapāramitāsahagato ratnākaropamaḥ sarvaguṇaratnānāṃ tataḥ prasavāt .
 kṣāntipāramitāsahagataḥ sāgaropamaḥ sarvāniṣṭoparipātairakṣobhyatvāt .
 vīryapāramitāsahagato vajropamo dṛḍhatvādabhedyatayā .
 dhyānapāramitāsahagataḥ parvatarājopamo niṣkampatvādavikṣepataḥ .
 prajñāpāramitāsahagato bhaiṣajyarājopamaḥ sarvakleśajñeyāvaraṇavyādhipraśamanāt .
 apramāṇasahagato mahāsuhṛtsaṃnibhaḥ sarvāvasthaṃ satvānupekṣakatvāt .
 abhijñāsahagataścintāmaṇisadṛśo yathādhimokṣaṃ tatphalasamṛddheḥ .
 saṃgrahavastusahagato dinakarasadṛśo vineyasasyaparipācanāt .
 pratisaṃvitsahagato gandharvamadhuraghoṣopamo vineyāvarjakadharmadeśakatvāt .
 pratiśaraṇasahagato mahārājopamo avipraṇāśahetutvāt .
 puṇyajñānasaṃbhārasahagataḥ koṣṭhāgāropamo bahupuṇyajñānasaṃbhārakoṣasthānatvāt .
 bodhipakṣasahagato mahārājapathopamaḥ sarvāryapudgalayātānuyatatvāt .
 śamathavipaśyanāsahagato yānopamaḥ sukhavahanāt .
 dhāraṇā-pratibhānasahagato gandharvopamaḥ udakadhāraṇākṣayodbhedasādharmyeṇa śrutāśrutadharmārthadhāraṇākṣayodbhedataḥ .
 dharmoddānasahagata ānandaśabdasadṛśo mokṣakāmānāṃ vineyānāṃ priyaśrāvaṇāt .
 ekāyanamārgasahagato nadīśro[sro]taḥ samaḥ svarasavāhitvāt .
 anutpattikadharmakṣāntilābhe ekāyanatvaṃ tadbhūmigatānāṃ bodhisattvānāmabhinnakāryakriyātvāt .
 upāyakauśalyasahagato meghopamaḥ sarvasattvārthakriyātadadhīnatvāttuṣitabhavanavāsādisaṃdarśanataḥ .
 yathā meghātsarvabhājanalokasaṃpattyaḥ .
 eṣa ca dvāviṃśatyupamaścittotpāda āryākṣayamatisūtre akṣagatānusāreṇānugantavyaḥ .
 cittānutpādaparibhāṣāyāṃ ślokaḥ .
 parārthacittāttadupāyalābhato mahābhisaṃdhyarthasutatvadarśanāt .
 mahārhacittodayavarjitā janāḥ śamaṃ gamiṣyanti vihāya tatsukham .
 tena cittotpādena varjitāḥ sattvāścaturvidhaṃ sukhaṃ na labhante yadbodhisattvānāṃ parārthacintanātsukham .
 yacca parārthopāyalābhāt .
 yacca mahābhisaṃdhyarthasaṃdarśanāt gambhīramahāyānasvato[sūtrā]bhiprāyikārthavibodhataḥ .
 yacca paramatattvasya dharmanairātmyasya saṃdarśanātsukham .
 cittotpādapraśaṃsāyāṃ durgatiparikhedanirbhayatāmupādāya ślokaḥ .
 sahodayāccittavarasya dhīmataḥ susaṃvṛtaṃ cittamanantaduṣkṛtāt .
 sukhena duḥkhena ca modate sadā śubhī kṛpāluśca vivardhana[yan] dvayam .
 tasya cittavarasya sahodayābdodhisattvasya susaṃvṛtaṃ cittaṃ bhavatyanantasattvādhiṣṭhānād duṣkṛtādato asya durgatito bhayaṃ na bhavati .
 sa ca dvayaṃ vardhayan śubhaṃ ca karma-kṛpāṃ ca nityaṃ ca śubhī bhavati kṛpāluśca tena sadā modate .
 sukhenāpi śubhitvāt .
 duḥkhenāpi parārthakriyānimittena kṛpālutvāt .
 ato asya bahukarttavyatāparikhedādapi bhayaṃ na bhavati .
 akaraṇasaṃvaralābhe ślokaḥ .
 yadānapekṣaḥ svaśarīrajīvite parārthamabhyeti paraṃ pariśramam .
 paropaghātena tathāvidhaḥ kathaṃ sa duṣkṛte karmaṇi saṃpravartsyati .
 asya piṇḍārtho yasya para eva priyataro nātmā parārthaṃ svaśarīrajīvite nirapekṣatvāt .
 sa kathamātmārthaṃ paropaghātena duṣkṛte karmaṇi pravartsyatīti .
 cittāvyāvṛttau ślokau .
 māyopamānvīkṣya sa sarvadharmānudyānayātrāmiva copapattīḥ .
 kleśācca duḥkhācca bibheti nāsau saṃpattikāle atha vipattikāle .
 svakā guṇāḥ sattvahitācca modaḥ saṃcintyajanmarddhivikurvitaṃ ca .
 vibhūṣaṇaṃ bhojanamagrabhūmiḥ krīḍāratirnityakṛpātmakānām .
 māyopamasarvadharmekṣaṇātsa bodhisattvaḥ saṃpattikāle kleśebhyo na vibheti .
 udyānayātropamopapattīkṣaṇāt vipattikāle duḥkhānna bibheti .
 tasya kuto bhayābdodhicittaṃ vyāvartiṣyate .
 api ca svaguṇā maṇḍanaṃ bodhisattvānām .
 parahitātprītirbhojanam .
 saṃcintyopapattirudyānabhūmiḥ .
 ṛddhivikurvitaṃ krīḍāratirbodhisattvānāmevāsti .
 nābodhisattvānām .
 teṣāṃ kathaṃ cittaṃ vyāvartiṣyate .
 duḥkhatrāsapratiṣedhe ślokaḥ .
 parārthamudyogavataḥ kṛpātmano hyavīcirapyeti yato asya ramyatām .
 kutaḥ punastrasyati tādṛśo bhavan parāśrayairduḥkhasamudbhavairbhave .
 api ca yasya parārthamudyogavataḥ karuṇātmakatvādavīcirapi ramyaḥ sa kathaṃ parārthanimittairduḥkhotpādairbhave punastrāsamāpatsyate .
 yato asya duḥkhāttrāsaḥ syāccittasya vyāvṛttirbhavati .
 sattvopekṣāpratiṣedhe ślokaḥ .
 mahākṛpācāryasadoṣitātmanaḥ parasya duḥkhairupataptacetasaḥ .
 parasya kṛtye samupasthite punaḥ paraiḥ samādāpanato atilajjanā .
 yasya mahākaruṇācāryeṇa nityoṣitaḥ ātmā paraduḥkhaiśca duḥkhitaṃ cetastasyotpanne parārthaṃ karaṇīye yadi paraiḥ kalyāṇamitraiḥ samādāpanā kartavyā bhavati atilajjanā .
 kauśīdyaparibhāṣāyāṃ ślokaḥ .
 śirasi vinihitoccasattvabhāraḥ śithilagatirnahi śobhate agrasattvaḥ .
 svaparavividhabandhanātibaddhaḥ śataguṇamutsahamarhati prakarttum .
 śirasi mahāntaṃ sattvabhāraṃ vinidhāya bodhisattvaḥ śithilaṃ parākramamāṇo na śobhate .
 śataguṇaṃ hi sa vīryaṃ kartumarhati śrāvakavīryāt tathā hi svaparabandhanairvividhairatyarthaṃ baddhaḥ kleśakarmajanmasvabhāvaiḥ .
 .
 mahāyānasūtrālaṃkāre cittotpādādhikāraścaturthaḥ .
 pañcamo adhikāraḥ pratipattilakṣaṇe ślokaḥ .
 mahāśrayārambhaphalodayātmikā jinātmajānāṃ pratipattiriṣyate .
 sadā mahādānamahādhivāsanā mahārthasaṃpādanakṛtyakārikā .
 tatra mahāśrayā cittotpādāśrayatvāt .
 mahārambhā svaparārthārambhāt .
 mahāphalodayā mahābodhiphalatvāt .
 ata eva yathākramaṃ mahādānā sarvasattvopādānāt .
 mahādhivāsanā sarvaduḥkhādhivāsanāt .
 mahārthasaṃpādanakṛtyakārikā vipulasattvārthasaṃpādanāt .
 svaparārthanirviśeṣatve ślokaḥ .
 paratralabdhvātmasamānacittatāṃ svato adhi vā śreṣṭhatareṣṭatāṃ pare .
 tathātmano anyārthaviśiṣṭasaṃjñinaḥ svakārthatā kā katamā parārthatā .
 paratrātmasamānacittatāṃ labdhvādhimuktito vā sāṃketikacittotpādalābhe jñānato vā pāramārthikacittotpādalābhe .
 ātmato vā punaḥ paratra viśiṣṭatarāmiṣṭatāṃ labdhvā tenaiva ca kāraṇenātmanaḥ parārthe viśiṣṭasaṃjñino bodhisattvasya kaḥ svārthaḥ parārtho vā .
 nirviśeṣaṃ hi tasyobhayamityarthaḥ .
 parārthaviśeṣaṇe ślokaḥ .
 paratra loko na tathātinirdayaḥ pravartate tāpanakarmaṇāripau .
 yathā parārthaṃ bhṛśaduḥkhatāpane kṛpātmakaḥ svātmani saṃpravartate .
 yathā svātmanaḥ parārtho viśiṣyate tatsādhayati parārthamātmano atyarthaṃ saṃtāpanāt .
 parārthapratipattivibhāge dvau ślokau .
 nikṛṣṭamadhyottamadharmatāsthite sudeśanāvarjanatāvatāraṇā .
 vinītirarthe paripācanā śubhe tathāvavādasthitibuddhimuktayaḥ .
 guṇairviśiṣṭaiḥ samudāgamastathā kulodayo vyākaraṇābhiṣiktatā .
 tathāgatajñānamanuttaraṃ padaṃ parārtha eṣa tryadhiko daśātmakaḥ .
 trividhe sattvanikāye hīnamadhyaviśiṣṭagotrastheḥ trayodaśavidho bodhisattvasya parārthaḥ .
 sudeśanānuśāsanyādeśanāpratihāryābhyām .
 āvarjanā ṛddhiprātihāyerṇa .
 avatāraṇā śāsanābhyupagamanāt .
 vinītirarthe avatīrṇānāṃ saṃśayacchedanam .
 paripācanā kuśale .
 avavādaścittasthitiḥ prajñāvimuktiḥ, abhijñādibhirviśeṣakairguṇaiḥ samudāgamaḥ .
 tathāgatakule janma, aṣṭabhyāṃ bhūmau vyākaraṇaṃ daśamyāmabhiṣekaśca .
 saha tathāgatajñānenetyeṣa triṣu gotrastheṣu yathāyogaṃ trayodaśavidhaḥ parārtho bodhisattvasya .
 parārthapratipattisaṃpattau ślokaḥ .
 janānurūpāviparītadeśanā nirunnatā cāpyamamā vicakṣaṇā .
 kṣamā ca dāntā ca sudūragākṣayā jinātmajānāṃ pratipattiruttamā .
 yathāsau parārthapatipattiḥ saṃpannā bhavati tathā saṃdarśayati .
 kathaṃ cāsau saṃpannā bhavati .
 yadi gotrasthajanānurūpāviparītā ca deśanā bhavati .
 anunnatā cāvarjanā .
 amamā cāvatāraṇā .
 na ṛddhayā manyate na cāvatāritānsattvānmamāyati .
 vicakṣaṇā cārthe vinītipratipattirbhavati .
 kṣamā ca śubhe paripācanāpratipattiḥ .
 dāntā cāvavādādipratipattiḥ .
 na hyadānto avavādādiṣu pareṣāṃ samarthaḥ .
 sudūragā ca kulodayādipratipattiḥ .
 na hyadūragatayā pratipattyā kulodayādayaḥ pareṣāṃ kartuṃ śakyāḥ .
 sarvā caiṣā, parārthapratipattirbodhisattvānāmakṣayā bhavatyabhyupagatasattvākṣayatvādato api saṃpannā veditavyā .
 pratipattiviśeṣaṇe dvau ślokau .
 mahābhaye kāmijanaḥ pravartate cale viparyāsasukhe bhavapriyaḥ .
 pratisvamādhipraśame śamapriyaḥ sadā tu sarvādhiga[śa]me kṛpātmakaḥ .
 jano vimūḍhaḥ svasukhārthamudyataḥ sadā tadaprāpya paraiti duḥkhatām .
 sadā tu dhīro hi parārthamudyato dvayārthamādhāya paraiti nirvṛtim .
 tatra kāmānāṃ mahābhayatvaṃ bahukāyikacaitasikaduḥkhadurgatigamanahetutvāt .
 calaṃ viparyāsasukhaṃ rūpārūpyabhavapriyāṇāmanityatvātparamārthaduḥkhatvācca saṃskāraduḥkhatayā .
 ādhayaḥ kleśā veditavyā duḥkhādhānāt .
 vimūḍho janaḥ sadā svasukhārthaṃ pratipannaḥ sukhaṃ nāpnoti duḥkhamevāpnoti .
 bodhisattvastu parārthaṃ pratipannaḥ svaparārthaṃ saṃpādya nirvṛtisukhaṃ prāpnotyayamasyāparaḥ pratipattiviśeṣaḥ .
 gocarapariṇāmane ślokaḥ .
 yathā yathā hyakṣavicitragocare pravartate cāragato jinātmajaḥ .
 tathā tathā yuktasamānatāpadairhitāyā sattveṣvabhisaṃskaroti tat .
 yena yena prakāreṇa cakṣurādīndriyagocare vicitre bodhisattvaḥ pravartate .
 īryāpathavyāpāracāre vartamānastena tena prakāreṇa saṃbaddhasādṛśyavacanairhitārthaṃ sattveṣu tatsarvamabhisaṃskaroti .
 yathā gocarapariśuddhisūtre vistareṇa nirdiṣṭam .
 sattveṣvakṣāntipratiṣedhe ślokaḥ .
 sadāsvatantrīkṛtadoṣacetane jane na saṃdoṣamupaiti buddhimān .
 akāmakāreṇa hi viprapattayo jane bhavantīti kṛpāvivṛddhitaḥ .
 sadā kleśairasvatantrīkṛtacetane jane na saṃdoṣamupaiti bodhisattvaḥ .
 kiṃ kāraṇam .
 akāmakāreṇaiṣāṃ vipratipattayo bhavantīti viditvā karuṇāvṛddhigamanāt .
 pratipattimāhātmye ślokaḥ .
 bhavagatisakalābhibhūyagantrī paramaśamānugatā prapattireva .
 vividhaguṇagaṇairvivardhamānā jagadupagu[gṛ?]hya sadā kṛpāśayena .
 caturvidhaṃ māhātmyaṃ saṃdarśayati .
 abhibhavamāhātmyaṃ sakalaṃ bhavatrayaṃ gatiṃ ca pañcavidhāmabhibhūyagamanāt .
 yathoktaṃ prajñāpāramitāyāṃ, rūpaṃ cetsubhūta[te] bhāvo abhaviṣyannābhāvo nedaṃ mahāyānaṃ sadevamānuṣāsuralokamabhibhūya niryāsyatīti vistaraḥ .
 nirvṛtimāhātmyamapratiṣṭhanirvāṇānugatatvāt .
 guṇavṛddhimāhātmyaṃ sattvāparityāgamāhātmyaṃ ceti .
 .
 mahāyānasūtrālaṃkāre pratipattyadhikāraḥ pañcamaḥ .
 ṣaṣṭho adhikāraḥ paramārthalakṣaṇavibhāge ślokaḥ .
 na sanna cāsanna tathā na cānyathā na jāyate vyeti na cā[nā]vahīyate .
 na vardhate nāpi viśudhyate punarviśudhyate tatparamārthalakṣaṇam .
 advayārtho hi paramārthaḥ .
 tamadvayārthaṃ pañcabhirākāraiḥ saṃdarśayati .
 na satparikalpitaparatantralakṣaṇābhyāṃ, na cāsatpariniṣpannalakṣaṇena .
 na tathā parikalpitaparatantrābhyāṃ pariniṣpannasyaikatvābhāvāt .
 na cānyathā tābhyamevānyatvābhāvāt .
 na jāyate na ca vyetyanabhisaṃskṛtatvāddharmadhātoḥ .
 na hīyate na ca vardhate saṃkleśavyavadānapakṣayornirodhotpāde tad[thā]vasthatvāt .
 na viśudhyati prakṛtyasaṃkliṣṭatvāt na ca na viśudhyati āgantukopakleśavigamāt .
 ityetatpañcavibhamadvayalakṣaṇaṃ paramārthalakṣaṇaṃ veditavyam .
 ātmadṛṣṭiviparyāsapratiṣedhe ślokaḥ .
 na cātmadṛṣṭiḥ svayamātmalakṣaṇā na cāpi duḥsaṃsthitatā vilakṣaṇā .
 dvayānna cānyad bhrama eṣata[tū]ditastataśca mokṣo bhramamātrasaṃkṣayaḥ .
 na tāvadātmadṛṣṭirevātmalakṣaṇā .
 nāpi duḥsaṃsthitatā .
 tathā hi sā vilakṣaṇā ātmalakṣaṇātparikalpitāt .
 sā punaḥ pañcopādānaskandhāḥ kleśadauṣṭhulyaprabhāvitatvāt .
 nāpyato dvayādanyadātmalakṣaṇamupapadyate .
 tasmānnāstyātmā .
 bhrama eṣa tūtpanno yeyamātmadṛṣṭistasmādeva cātmābhāvonmokṣo api bhramamātrasaṃkṣayo veditavyaḥ, na tu kaścinmuktaḥ .
 viparyāsaparibhāṣāyāṃ dvau ślaukau .
 kathaṃ jano vibhramamātrāmāśritaḥ paraiti duḥkhaprakṛtiṃ na saṃtatām .
 avedako vedaka eva duḥkhito na duḥkhito dharmamayo na tanmayaḥ .
 pratītyabhāvaprabhave kathaṃ janaḥ samakṣavṛttiḥ śrayate anyakāritam .
 tamaḥ prakāraḥ katamo ayamīdṛśo yato avipaśyansadasannirīkṣate .
 kathaṃ nāmāyaṃ loko bhrāntimātramātmadarśanaṃ niḥśritya satatānubaddhaṃ duḥkhasvabhāvaṃ saṃskārāṇāṃ na paśyati .
 avedako jñānena tasyā duḥkhaprakṛteḥ .
 vedako anubhavena duḥkhasyā[sya] duḥkhito duḥkhasyāprahīṇatvāt .
 na duḥkhiuto duḥkhayuktasyātmano asatvāt .
 dharmamayo dharmamātratvāt pudgalanairātmyena .
 na ca dharmamayo dharmanairātmyena .
 yadā ca loko bhāvānāṃ pratītyasamutpādaṃ pratyakṣaṃ paśyati taṃ taṃ pratyayaṃ pratītya te te bhāvā bhavantīti .
 tatkathametāṃ dṛṣṭiṃ śrayate anyakāritaṃ darśanādikaṃ na pratītyasamutpannamiti .
 katamo ayamīdṛśastamaḥ prakāro lokasya yadvidyamānaṃ pratītyasamutpādamavipaśyannavidyamānamātmānaṃ nirīkṣate .
 śakyaṃ hi nāma tamasā vidyamānamadraṣṭuṃ syānna tvavidyamānaṃ draṣṭhumiti .
 asatyātmani śamajanmayoge ślokaḥ .
 ta cāntaraṃ kiṃcana vidyate anayoḥ sadarthavṛttyā śamajanmanoriha .
 tathāpi janmakṣayato vidhīyate śamasya lābhaḥ śubhakarmakāriṇām .
 na cāsti saṃsāranirvāṇayoḥ kiṃcinnānākaraṇaṃ paramārthavṛttyā nairātmyasya samatayā .
 tathāpi janmakṣayānmokṣaprāptirbhavatyeva śubhakarmakāriṇāṃ ye mokṣamārgaṃ bhāvayanti .
 viparyāsaparibhāṣāṃ kṛtvā- tatpratipakṣapāramārthikajñānapraveśe catvāraḥ ślokāḥ .
 saṃbhṛtya saṃbhāramanantapāraṃ jñānasya puṇyasya ca bodhisattvaḥ .
 dharmeṣu cintāsuviniśri[ści]tatvājjalpānvayāmarthagatiṃ paraiti .
 arthānsa vijñāya ca jalpamātrān saṃtiṣṭhate tannibhacittamātre .
 pratyakṣatāmeti ca dharmadhātustasmādviyuktodvayalakṣaṇena .
 nāstīti cittātparametya buddhyā cittasya nāstitvamupaiti tasmāt .
 dvayasya nāstitvamupetya dhīmān saṃtiṣṭhate atadgatidharmadhātau .
 akalpanājñānabalena dhīmataḥ samānuyātena samantataḥ sadā .
 tadāśrayo gahvaradoṣasaṃcayo mahāgadeneva viṣaṃ nirasyate .
 ekena saṃbhṛtasaṃbhāratvaṃ dharmacintāsuviniśri[ści]tatvaṃ samādhi[dhiṃ]niśrityabhāvanānmanojalpācca teṣāṃ dharmāṇāmarthaprakhyānāvagamāttatpraveśaṃ darśayati .
 asaṃkhyeyaprabhedakālaṃ pāramasya paripūraṇamityanantapāram .
 dvitīyena manojalpamātrānarthānviditvā tadābhāse cittamātre avasthānamiyaṃ bodhisattvasya nirvedhabhāgīyāvasthā .
 tataḥ pareṇa dharmadhātoḥ pratyakṣato['va?] gamane dvayalakṣaṇena viyukto grāhyagrāhakalakṣaṇena .
 iyaṃ darśanamārgāvasthā .
 tṛtīyena yathāsau dharmadhātuḥ pratyakṣatāmeti tad darśayati .
 kathaṃ cāsau dharmadhātuḥ pratyakṣatāmeti .
 cittādanyadālambanaṃ grāhyaṃ nāstītyavagamya buddhyā tasyāpi cittamātrasya nāstitvāvagamanaṃ grāhya[ā]bhāve grāhakābhāvāt .
 dvaye cāsya [dvayasyāsya?] nāstitvaṃ viditvā dharmadhātāvavasthānamatadgatirgrāhyagrāhakalakṣaṇābhyāṃ rahitaṃ evaṃ dharmadhātuḥ pratyakṣatāmeti .
 caturthena bhāvanāmārgāvasthāyāmāśrayaparivartanāt pāramārthikajñānapraveśaṃ darśayati .
 sadā sarvatra samatānugatenāvikalpajñānabalena yatra tatsamatānugataṃ paratantre svabhāve tadāśrayasya dūrānupraviṣṭasya doṣasaṃcasya dauṣṭhulyalakṣaṇasya mahāgadeneva viṣasya nirasanāt .
 paramārthajñānamāhātmye ślokaḥ .
 munivihitasudharmasuvyavastho matimupadhāya samūladharmadhātau .
 smṛtima[ga]timavagamya kalpamātrāṃ vrajati guṇārṇavapāramāśudhīraḥ .
 buddhavihite sudharme suvyavasthāpite sa paramārthajñānapraviṣṭo bodhisattvaḥ saṃpiṇḍitadharmālambanasya mūlacittasya dharmadhātau matimupanividhāya yā smṛtirūpalabhyate tāṃ sarvāṃ smṛtipravṛttiṃ kalpanāmātrāmavagacchatyevaṃ guṇārṇavasya pāraṃbuddhatvamāśu vrajatītyetatparamārthajñānasya māhātmyam .
 .
 mahāyānasūtrālaṃkāre tattvādhikāraḥ ṣaṣṭhaḥ .
 saptamo adhikāraḥ prabhāvalakṣaṇavibhāge ślokaḥ .
 utpattivākcittaśubhāśubhādhi tatsthānaniḥsārapadā parokṣam .
 jñānaṃ hi sarvatragasaprabhedeṣvavyāhataṃ dhīragataḥ prabhāvaḥ .
 pareṣāmupapattau jñānaṃ cyutopapādābhijñā .
 vāci jñānaṃ divyaśrotrābhijñāyāṃ[yayā] vācaṃ tatra gatvopapannā bhāṣante .
 citte jñānaṃ cetaḥ paryāyābhijñā .
 pūrvaśubhāśubhādhāne jñānaṃ pūrvanivāsābhijñā .
 yatra vineyāstiṣṭhanti tatsthānagamanajñānaṃ ṛddhiviṣayābhijñā .
 niḥsaraṇe jñānamāsravakṣayābhijñā, yathā sattvā upapattito niḥsarantīti .
 eṣu ṣaṭsvartheṣu sarvatra laukadhātau saprabhedeṣu padāparokṣamavyāhataṃ jñānaṃ sa prabhāvo bodhisattvānāṃ ṣaḍabhijñāsaṃgṛhītaḥ .
 prabhāvalakṣaṇavibhāge svabhāvārthaṃ uktaḥ .
 hetvarthamārabhya ślokaḥ .
 dhyānaṃ caturthaṃ suviśuddhametya niṣkalpanājñānaparigraheṇa .
 yathāvyavasthānamanaskriyātaḥ prabhāvasiddhiṃ paramāṃ paraiti .
 yena niśrayeṇa yena jñānena yena manasikāreṇa tasya prabhāvasya samudāgamastatsaṃdarśayati .
 phalārthamārabhya ślokaḥ .
 yenāryadivyāpratimairvihārairbrāhmaiśca nityaṃ viharatyudāraiḥ .
 buddhāṃśca satvāṃśca sa dikṣu gatvā saṃmānayatyānayate viśuddhim .
 trividhaṃ phalamasya prabhāvasya saṃdarśayati .
 ātmana āryādisukhavihāramatulyaṃ cotkṛṣṭaṃ ca lokadhātvantareṣu gatvā buddhānāṃ pūjanaṃ sattvānāṃ viśodhanaṃ ca .
 karmārthaṃ ṣaḍvidhamārabhya catvāraḥ ślokāḥ .
 darśanakarma saṃdarśanakarma cārabhya ślokaḥ .
 māyopamānpaśyati lokadhātūnsarvānsasattvānsavivartanāśān .
 saṃdarśayatyeva ca tānyatheṣṭaṃ vaśī vicitrairapi sa prakāraiḥ .
 svayaṃ ca sarvalokadhātūnāṃ sasattvānāṃ savivartasaṃvartānāṃ māyopamatvadarśanāt .
 pareṣāṃ yatheṣṭaṃ tatsaṃdarśanāt .
 anyaiśca vicitraiḥ kampanajvalanādiprakāraiḥ .
 daśavaśitālābhāt .
 yathā daśabhūmike aṣṭamyāṃ bhūmau nirdiṣṭāḥ .
 raśmikarmārabhya ślokaḥ .
 raśmipramokṣairbhṛśaduḥkhitāṃśca āpāyikānsvargagatānkaroti .
 mārānvayān kṣubdhavimānaśobhān saṃkampayaṃstrāsayate samārān .
 dvividhaṃ raśmikarma saṃdarśayati .
 apāyopapannānāṃ ca prasādaṃ janayitvā svargopapādanam .
 mārabhavanānāṃ ca samārakāṇāṃ kampanodvejanam .
 vikrīḍanakarma cārabhya ślokaḥ .
 samādhivikrīḍitamaprameyaṃ saṃdarśayatyagragaṇasyamadhye .
 sakarmajanmottamanirmitaiśca sattvārthamātiṣṭhati sarvakālam .
 aprameyasamādhivikrīḍitasaṃdarśanāt buddhaparṣanmaṇḍalamadhye trividhena nirmāṇena sadā sattvārthakaraṇācca .
 trividhaṃ nirmāṇaṃ śilpakarmasthānanirmāṇam .
 vineyavaśenayatheṣṭopapattinirmāṇam .
 uttamanirmāṇaṃ ca tuṣitabhavanavāsādikam .
 kṣetrapariśuddhikarma ārabhya ślokaḥ .
 jñānavasitvātsamupaiti śuddhiṃ kṣetraṃ yathākāmanidarśanāya .
 abuddhanāmeṣu[?] ca buddhanāma saṃśrāvaṇāttankṣipate anyadhātau .
 dvividhapāpaviśodhanayā .
 bhājanapariśodhanayā jñānavaśitvādyatheṣṭaṃ sphaṭikavaidūryādimayabuddhakṣetrasaṃdarśanataḥ .
 sattvapariśodhanayā ca buddhanāmavirahiteṣu lokadhātuṣūpapannānāṃ sattvānāṃ buddhanāmasaṃśrāvaṇayā prasādaṃ grāhayitvā tadavirahiteṣu lokadhātuṣūpapādanāt .
 yogārthamārabhya ślokaḥ .
 śakto bhavatyeva ca sattvapāke saṃjātapakṣaḥ śakuniryathaiva .
 buddhātpraśaṃsāṃ labhate atimātrāmādeyavākyo bhavati prajānām .
 trividhaṃ yogaṃ pradarśayati .
 sattvaparipācanaśaktiyogaṃ praśaṃsāyogamādeyavākyatāyogaṃ ca .
 vṛttyarthamārabhya ślokaḥ .
 ṣaḍdhāpyabhijñā trividhā ca vidyā aṣṭau vimokṣābhibhuvastathāṣṭau .
 daśāpi kṛtsnāyatanānyameyāḥ samādhayo dhīragataḥ prabhāvaḥ .
 ṣaḍbhiḥ prabhedairbodhisattvasya prabhāvo vartate .
 abhijñāvidyāvimokṣābhibhvāyatanakṛtsnāyatanāpramāṇasamādhiprabhedaiḥ .
 evaṃ ṣaḍarthena vibhāgalakṣaṇena prabhāvaṃ darśayitvā tanmāhātmyodbhāvanārthaṃ ślokaḥ .
 sa hi paramavaśitvalabdhabuddhirjagadavaśaṃ svavaśe vidhāya nityam .
 parahitakaraṇaikatābhirāmaścarati bhaveṣu hi siṃhavatsudhīraḥ .
 trividhaṃ māhātmyaṃ darśayati .
 vaśitāmāhātmyaṃ svayaṃ paramajñānavaśitvaprāptyā kleśāsvavaśasya jagataḥ svavaśe sthāpanāt .
 abhiratimāhātmyaṃ sadā parahitakriyaikārāmatvāt .
 bhavanirbhayatāmāhātmyaṃ ca .
 .
 prabhāvādhikāraḥ mahāyānasūtrālaṃkāre saptamaḥ .
 aṣṭamo adhikāraḥ bodhisattvaparipāke saṃgrahaḥ ślokaḥ .
 rūciḥ prasādaḥ praśamo anukampanā kṣamātha medhā prabalatvameva ca .
 ahāryatāṅgaiḥ samupetatā bhṛśaṃ jinātmaje tatparipākalakṣaṇam .
 rūcirmahāyānadeśanādharme, prasādastaddeśike, praśamaḥ kleśānām, anukampā sattveṣu, kṣamā duṣkaracaryāyāṃ, medhā grahaṇadhāraṇaprativedheṣu, prabalatvamadhigame, ahāryatā māraparapravādibhiḥ, prāhāṇikāṅgaiḥ samanvāgatatvam .
 bhṛśamiti rūcyādīnāmadhimātratvaṃ darśayati .
 eṣa samāsena bodhisattvānāṃ navaprakāra ātmaparipāko veditavyaḥ .
 rūciparipākamārabhya ślokaḥ .
 sumitratāditrayamugravīryatā parārdhaniṣṭhottamadharmasaṃgrahaḥ .
 kṛpālusaddharmamahāparigrahe mataṃ hi samyakparipākalakṣaṇam .
 sumitratāditrayaṃ satpuruṣasaṃsevā saddharmaśravaṇaṃ yoniśomanasikāraśca .
 ugravīryatā adhimātro vīryārambhaḥ .
 parārdhaniṣṭhā sarvācintyasthānanirvicikitsatā .
 uttamadharmasaṃgraho mahāyānadharmarakṣā, tatpratipannānāmupadravebhyo rakṣaṇāt .
 bodhisattvasya mahāyānadharmaparigrahamadhikṛtyedaṃ rūciparipākalakṣaṇaṃ veditavyam .
 yena kāraṇena paripacyate sumitratāditrayeṇa .
 yaśca tasyāḥ paripāka ugravīryaparārdhaniṣṭhāyuktaḥ svabhāvaḥ .
 yatkarma cottamadharmasaṃgrahakaraṇāttadetena paridīṣitam .
 prasādaparipākamārabhya ślokaḥ .
 guṇajñatāthāśusamādhilābhitā phalānubhūtirmanaso adhyabheda[dya?]tā .
 jīnātmaje śāstari saṃprapattaye mataṃ hi samyakparipākalakṣaṇam .
 tatparipāko api kāraṇataḥ svabhāvataḥ karmataśca paridīpitaḥ .
 guṇajñatā ityapi sa bhagavāṃstathāgata iti vistareṇa kāraṇam .
 avetyaprabhāva[sāda]lābhādabhedyacittatā svabhāvaḥ .
 āśusamādhilābhastatphalasya cābhijñādikasya pratyanubhavanaṃ karma .
 praśamaparipākamārabhya ślokaḥ .
 susaṃvṛtiḥ kliṣṭavitarkavarjanā nirantarāyo atha śubhābhirāmatā .
 jinātmaje kleśavinodanāyatanmataṃ hi samyakparipākalakṣaṇam .
 kleśavinodanā bodhisattvasya praśamaḥ .
 tatparipāko api kāraṇataḥ svabhāvataḥ karmataśca paridīpitaḥ .
 indriyāṇāṃ smṛtisaṃprajanyābhyāṃ susaṃvṛtiḥ kāraṇam .
 kliṣṭavitarkavarjanā svabhāvaḥ .
 pratipakṣabhāvanāyāṃ nirantarāyatvaṃ kuśalābhirāmatā ca karma .
 kṛpāparipākalakṣaṇamadhikṛtya ślokaḥ .
 kṛpā prakṛtyā paraduḥkhadarśanaṃ nihīnacittasya ca saṃpravarjanam .
 viśeṣagatvaṃ jagadagrajanmatā parānukampāparipākalakṣaṇam .
 svaprakṛtyā ca gotreṇa paraduḥkhadarśanena nihīnayānaparivarjanatayā ca paripacyata itikāraṇam .
 viśeṣagāmitvaṃ paripākavṛddhigamanāt svabhāvaḥ .
 sarvalokaśreṣṭhātmabhāvatā karma avinivartanīyabhūmau .
 kṣāntiparipākalakṣaṇamārabhya ślokaḥ .
 ghṛtiḥ prakṛtyā pratisaṃkhyabhāvanā suduḥkhaśītādyadhivāsanā sadā .
 viśeṣagāmitvaśubhābhirāmatā mataṃ kṣamāyāḥ paripākalakṣaṇam .
 dhṛtiḥ sahanaṃ kṣāntiriti paryāyāḥ tatatparipāke gotraṃ pratisaṃkhyānaṃ bhāvanā ca kāraṇam .
 tīvrāṇāṃ śītādiduḥkhānāmadhivāsanāsvabhāvaḥ .
 kṣamasya viśeṣagāmitvaṃ kuśalābhirāmatā ca karma .
 medhāparipākamārabhya ślokaḥ .
 vipākaśuddhiḥ śravaṇādyamoṣatā praviṣṭatā sūktadurūktayostathā .
 smṛtermahābuddhyudaye ca yogyatā sumedhatāyāḥ paripākalakṣaṇam .
 tatra medhānukūlā vipākaviśuddhiḥ kāraṇam .
 śrutacintitabhāvitacirakṛtacirabhāṣitānāmasaṃmoṣatā subhāṣitadurbhāṣitārthasupraviṣṭatā ca smṛtermedhāparipākasvabhāvaḥ .
 lokottaraprajñotpādanayogyatā karma .
 balavatvapratilambhaparipākamārabhya ślokaḥ .
 śubhadvayena dvayadhātupuṣṭatā phalodaye cāśrayayogyatā parā .
 manorathāptirjagadagrabhūtatā balopalambhe paripākalakṣaṇam .
 tatra puṇyajñānadvayena tasya puṇyajñānadvayasya bījapuṣṭatā tatparipāke kāraṇam .
 adhigamaṃ pratyāśrayayogyatā tatparipākasvabhāvaḥ .
 manorathasaṃpattirjagadagrabhūtatā ca karma .
 ahāryatāparipākamārabhya ślokaḥ .
 sudharmatāyuktivicāraṇāśayo viśeṣalābhaḥ parapakṣadūṣaṇam .
 punaḥ sadā māranirantarāyatā ahāryatāyāḥ paripākalakṣaṇam .
 tatparipākasya saddharme yuktivicāraṇākṛta āśayaḥ kāraṇam .
 māranirantarāyatā svabhāvo yadā māro na punaḥ śankotyantarāyaṃ kartum .
 viśeṣādhigamaḥ parapakṣadūṣaṇaṃ ca karma .
 prāhāṇikāṅgasamanvāgamaparipākamadhikṛtya ślokaḥ .
 śubhācayo athāśrayayatnayogyatā vivekatodagraśubhābhirāmatā .
 jinātmaje hyaṅgasamanvaye punarmataṃ hi samyakparipākalakṣaṇam .
 tatparipākasya kāraṇaṃ kuśalamūlopacayaḥ .
 āśrayasya vīryārambhakṣamatvaṃ svabhāvaḥ .
 vivekotkṛṣṭatā kuśalābhirāmatā ca karma .
 navavidhātmaparipākamāhātmyamārabhya ślokaḥ .
 iti navavidhavastupacitātmā paraparipācanayogyatāmupetaḥ .
 śubha[dharma]mayasatatapravardhitātmā bhavati sadā jagato agrabandhubhūtaḥ .
 dvividhaṃ tanmāhātmyam .
 paraparipāke pratiśaraṇatvam .
 satataṃ dharmakāyavṛddhiśca .
 tata eva jagato agrabandhubhūtaḥ .
 sattvaparipākavibhāge ekādaśa ślokāḥ .
 vraṇe api bhojye paripāka iṣyate yathaiva tatsrāvaṇabhogayogyatā .
 tathāśraye asmindvayapakṣaśāntatā[tāṃ]tathopabhogatvasuśāntapakṣatā[muśantipavkatām] .
 anena paripākasvabhāvaṃ darśayati .
 yathā vraṇasya srāvaṇayogyatā paripākaḥ .
 bhojanasya ca bhogayogyatā .
 evaṃ sattvānāmāśraye vraṇabhojanasthānīye srāvaṇasthānīyaṃ vipakṣaśamanam .
 bhogasthānīyaśca pratipakṣopabhogaḥ .
 tadyogyatā āśrayasya paripāka iti .
 vipakṣapratipakṣāvatra pakṣadvayaṃ veditavyam .
 dvitīyaślokaḥ .
 vipācanoktā paripācanā tathā paripācanā cāpyanupācanāparā .
 supācanā[cā]pyadhipācanā matā nipācanotpācananā ca dehiṣu .
 anena paripākaprabhedaṃ darśayati .
 kleśavigamena pācananā [pācanā?] vipācanā .
 sarvato yānatrayeṇa pācanā paripācanā .
 bāhyaparipākaviśiṣṭatvāt prakṛṣṭā pācanā prapācanā .
 yathāvineyadharmadeśanāttadanurūpā pācanā anupācanā .
 satkṛtya pācanā supācanā .
 adhigamena pācanā adhipācanā aviparītārthena .
 nityā pācanā nipācanā aparihāṇīyārthena .
 krameṇottarottarapācanā utpācanā .
 ityayamaṣṭaprakāraḥ pariparipākaprabhedaḥ .
 tṛtīyacaturthau ślokau .
 hitāśayeneha yathā jinātmajo vyavasthitaḥ sarvajagadvipācayan .
 tathā na mātā na pitā na bandhavaḥ suteṣu bandhuṣvapi suvyavasthitāḥ .
 tathājano nātmani vatsalo mataḥ kuto api susnigdhaparāśraye jane .
 yathā kṛpātmā parasattvavatsalo hite sukhe caiva niyojanānmataḥ .
 ābhyāṃ kiṃ darśayati .
 yādṛśenāśayena bodhisattvaḥ sattvānparipācayati tamāśayaṃ darśayati .
 mātāpitṛbāndhavāśayaviśiṣṭaṃ lokātmavātsalyaviśiṣṭaṃ ca hitasukhasaṃyojanāt .
 ātmavatsalastu loka ātmānaṃ hite ca sukhe ca saṃniyojayati .
 avaśiṣṭaiḥ ślokairyena prayogeṇa sattvānparipācayati taṃ pāramitā pratipattyā saṃdarśayati .
 yādṛśena dānena yathā sattvānparipācayati tadārabhya ślokaḥ .
 na bodhisattvasya śarīrabhogayoḥ pareṣvadeyaṃ punarasti sarvathā .
 anugraheṇa dvividhena pācayan paraṃ samairdānaguṇairna tṛpyate .
 trividhena dānena pācayati .
 sarvasvaśarīrabhogadānena aviṣamadānena atṛptidānena ca .
 kathaṃ paripācayati dṛṣṭadharmasaṃparāyānugraheṇa .
 avighātenecchāparipūrṇāt [pūraṇāt] .
 anāgatena [tena] ca saṃgṛhya kuśalapratiṣṭhāpanāt .
 yādṛśena śīlena yathā satvānparipācayati tadārabhya ślokaḥ .
 sadāprakṛtyādhyavihiṃsakaḥ svayaṃ rato apramatto atra paraṃ niveśayan .
 paraṃparānugrahakṛdūdvidhā pare vipākaniṣyandaguṇena pācakaḥ .
 pañcavidhena śīlena .
 dhruvaśīlena prakṛtiśīlena paripūrṇaśīlenādhyaviṃhiṃsakatvāt .
 paripūrṇo hyavihiṃsako adhyavihiṃsako daśakuśalakarmapathaparipūritaḥ .
 yathoktaṃ dvitīyāyāṃ bhūmau .
 adhigamaśīlena svayaṃratatayā nirantarāskhalitaśīlena cāpramattatayā .
 kathaṃ ca paripācayati .
 śīle saṃniveśanāt .
 dvidhānugrahakriyayā dṛṣṭadharme saṃparāye ca .
 saṃparāyānugrahaṃ pareṣu vipākaniṣyandaguṇābhyāṃ paraṃparayā karoti .
 tadvipākaniṣyandayoranyonyānukūlyenāvyavacchedāt .
 yādṛśyā kṣāntyā yathā sattvānparipācayati tadārabhya ślokaḥ .
 pare apakāriṇyupakāribuddhimān pramarṣayannugramapi vyatikramam .
 upāyacittairapakāramarṣaṇaiḥ śubhe samādāpayate apakāriṇaḥ .
 apakāriṇi pare upakāribuddhyā pragāḍhāpakāramarṣaṇakṣāntyā paripācayati .
 upakāribuddhitvaṃ punaḥ kṣāntipāramitāparipūryānukūlyavṛttitā veditavyam .
 kathaṃ paripācayati .
 dṛṣṭadharmānugraheṇa cāpakāramarṣaṇāt .
 saṃparāyānugraheṇa copāyajñastairapakāramarṣaṇairāvarjyāpakāriṇāṃ kuśale samādāpanāt .
 yādṛśena vīryeṇa yathā sattvānparipācayati tadārabhya ślokaḥ .
 punaḥ sa yatnaṃ paramaṃ samāśrito na khidyate kalpasahasrakoṭibhiḥ .
 jinātmajaḥ sa[ttva]gaṇaṃ prapācayanparaikacittasya śubhasya kāraṇāt .
 adhimātradīrghakālākhede vīryeṇa dīrghakālākheditvamanantasattvaparipācanāt .
 paraikacittasya kuśalasyārthe kalpasahasrakoṭibhirakhedāt .
 ata evoktaṃ bhavati yathā paripācayati .
 kuśalacittasaṃniyojanāt dṛṣṭadharmasaṃparāyānugraheṇeti .
 yādṛśena dhyānena yathā sattvānparipācayati tadārabhya ślokaḥ .
 vaśitvamāgamya manasyanuttaraṃ paraṃ samāvarjayate atra śāsane .
 nihatya sarvāmavamānakāmatāṃ śubhena saṃvardhayate ca taṃ punaḥ .
 prāptānuttaravaśitvena dhyānena nirāmiṣeṇa ca nihatasarvāvamānābhilāṣeṇa paripācayati .
 buddhaśāsane parasyāvarjanādāvarjitasya ca kuśaladharmasaṃvardhanāt paripācayati .
 yādṛśyā prajñayā yathā sattvānparipācayati tadārabhya ślokaḥ .
 sa tattvabhāvārthanaye suniścitaḥ karoti sattvānsuvinīta saṃśayān .
 tataśca te tajjinaśāsanādarād vivardhayante svaparaṃ guṇaiḥ śubhaiḥ .
 sa bodhisattvastattvārthanaye cābhiprāyārthanaye ca suviniścitayā prajñayā paripācayati .
 kathaṃ paripācayati sattvānāṃ saṃśayavinayanāt .
 tataśca śāsanabahumānātteṣāmātmaparaguṇasaṃvardhakatvena .
 niya[ga]mena ślokaḥ .
 iti sugatigatau śubhatraye vā jagadakhilaṃ kṛpayā sa bodhisattvaḥ .
 tanuparamavimadhyamaprakārairvinayati lokasamānabhāvagatyā .
 anena yatra ca vinayati, sugatigamane yānatraye vā .
 yacca vinayati, jagadakhilam .
 yena ca vinayati, kṛpayā .
 yaśca vinayati bodhisattvaḥ .
 yādṛśaiśca paripācanaprakārai tanuparamavimadhyamaprakāraiḥ .
 yāvantaṃ ca kālaṃ, tatparidīpanāt samāsena paripākamāhātmyaṃ darśayati .
 tatra tanuḥ prakāro adhimukticaryābhūmau bodhisattvasya paramo aṣṭāmyādiṣu vimadhyamaḥ saptasu veditavyaḥ .
 yāvallokasya bhāvastatsamānayā gatyā atyantamityarthaḥ .
 .
 mahāyānasūtrālaṃkāre paripākādhikāro aṣṭamaḥ .
 navamo adhikāraḥ sarvākārajñatāyāṃ dvau ślokau .
 tṛtīyastayoreva nirdeśabhūtaḥ .
 ameyairduṣkaraśatairameyaiḥ kuśalācayaiḥ .
 aprameyeṇa kālena ameyāvaraṇakṣayāt .
 sarvakārajñatāvāptiḥ sarvāvaraṇanirmalā .
 vivṛtā ratnapeṭeva buddhatvaṃ samudāhṛtam .
 kṛtvā duṣkaramadbhutaṃ śramaśataiḥ saṃcityasarvaṃśubhaṃ kālenottamakalpayānamahatā sarvāvṛtīnāṃ kṣayāt .
 sūkṣmasyāvaraṇasya bhūmiṣu gatasyotpāṭanād buddhatā ratnānāmiva sā prabhāvamahatāṃ peṭā samuddhāti[ṭi?]tā .
 samudāgamataḥ svabhāvata aupamyataśca buddhatvamudbhāvitam .
 yāvadbhirduṣkaraśatairyāvadbhiḥ kuśalasaṃbhārairyāvatā kālena yāvataḥ kleśajñeyāvaraṇasya prahāṇātsamudāgacchati, ayaṃ samudāgamaḥ .
 sarvākārajñatāvāptiḥ sarvāvaraṇanirmalā svabhāvaḥ .
 vivṛtāratnapeṭā tadaupamyam .
 tasyaiva buddhatvasyādvayalakṣaṇe sānubhāve dvau lokau .
 sarvadharmāśca buddhatvaṃ dharmo naiva ca kaścana .
 śukladharmamayaṃ tacca na ca taistannirūpyate .
 dharmaratnanimittatvāllabdharatnākaropamam .
 śubhasasyanimittatvāllabdhameghopamaṃ matam .
 sarvadharmāśca buddhatvaṃ, tathatāyā abhinnatvāttadviśuddhiprabhāvitatvācca .
 buddhatvasya na ca kaściddharmo asti .
 parikalpitena dharmasvabhāvena śukladharmamayaṃ ca buddhatvaṃ, pāramitādināṃ kuśalānāṃ tadbhāvena parivṛtteḥ .
 na ca taistannirdiśyate pāramitādīnāṃ pāramitādibhāvenāpariniṣpatteridamadvayalakṣaṇam .
 ratnākarameghopamatvamanubhāvaḥ, deśanādharmaratnānāṃ tatprabhavatvāt, kuśalasasyānāṃ ca vineyasaṃtānakṣetreṣu .
 buddhatvaṃ sarvadharmaḥ samuditamatha vā sarvadharmavyapetaṃ prodbhūterdharmaratnapratatasumahato dharmatnākarābham .
 bhūtānāṃ śuklasasyaprasavasumahato hetuto meghabhūtaṃ dānāddharmāmbuvarṣapratatasuvihitasyākṣayasya prajāsu .
 anena tṛtīyena ślokena tamevārthaṃ nirdiśati .
 sumahataḥ pratatasya dharmaratnasya prodbhūtenimittatvādratnākarābham, bhūtānāṃ mahataḥ śuklasasyaprasavahetutvānmeghabhūtam .
 mahataḥ suvihitasyākṣayasya dharmāmbuvarṣasya dānāt prajāsvityayamatra padavigraho veditavyaḥ .
 tasyaiva buddhatvasya śaraṇatvānuttarye pañca ślokāḥ .
 paritrāṇaṃ hi buddhatvaṃ sarvakleśagaṇātsadā .
 sarvaduścaritebhyaśca janmamaraṇato api ca .
 anena saṃkṣepataḥ kleśakarmajanmasaṃkleśaparitrāṇārthena śaraṇatvaṃ darśayati .
 upadravebhyaḥ sarvebhyo apāyādanupāyataḥ .
 satkāyāddhīnayānācca tasmāccharaṇamuttamam .
 anena dvitiyenopadravādiparitrāṇādvistareṇa .
 tatra sarvopadravaparitrāṇatvaṃ yad buddhānubhāvena andhāścakṣūṃṣi pratilabhante, badhirāḥ śrotaṃ, vikṣiptacittāḥ svasthacittamītayaḥ śāmyantītyevamādi .
 apāyaparitrāṇatvaṃ buddhaprabhayā tadgatānāṃ mokṣaṇāt, tadagamane ca pratiṣṭhāpanāt .
 anupāyaparitrāṇatvaṃ tīrthikadṛṣṭivyutthāpanāt .
 satkāyaparitrāṇatvaṃ yānadvayena parinirvāpaṇāt .
 hīnayānaparitrāṇatvamaniyatagotrāṇāṃ mahāyānaikāyanīkaraṇāt .
 śaraṇamanupamaṃ tacchreṣṭhabuddhatvamiṣṭaṃ jananamaraṇasarvakleśapāpeṣu rakṣā .
 vividhabhayagatānāṃ sarvarakṣāpayānaṃ pratatavividhaduḥkhāpāyanopāyagānāṃ .
 anena tṛtīyena tasyaiva śaraṇatvasyānupamaśreṣṭhasya cānuttaryaṃ tenaivārthena darśayati .
 bauddhairdharmairyacca susaṃpūrṇaśarīraṃ yatsaddharme vetti ca sattvānpravinetum .
 yātaṃ pāraṃ yatkṛpayā sarvajagatsu tad buddhatvaṃ śreṣṭhamihatyaṃ[heṣṭaṃ] śaraṇānām .
 anena caturthena yaiḥ kāraṇaistattathānuttaraṃ śaraṇaṃ bhavati tatsaṃdarśayati .
 bauddhairdharmairbalavaiśāradyādibhiḥ susaṃpūrṇasvabhāvatvāt svārthaniṣṭhāmadhikṛtya saddharmasattvavinayopāyajñānāt karuṇāpāragamanācca parārthaniṣṭhāmadhikṛtya .
 ālokāt[kālāt]sarvasattvānāṃ buddhatvaṃ śaraṇaṃ mahat .
 sarvavyasanasaṃpattivyāvṛttyabhyudaye matam .
 anena pañcamena ślokena yāvantaṃ kālaṃ yāvatāṃ sattvānāṃ yatrārthe śaraṇaṃ bhavati tatsamāsena darśayati .
 yatrārthe iti sarvavyasanavyāvṛttau saṃpattyabhyudaye ca .
 āśrayaparāvṛttau ṣaṭ ślokāḥ .
 kleśajñeyavṛttīnāṃ satatamanugataṃ bījamutkṛṣṭakālaṃ yasminnastaṃ prayātaṃ bhavati suvipulaiḥ sarvahāniprakāraiḥ .
 buddhatvaṃ śukladharmapravaraguṇayutā ā[cā]śrayasyānyathāpti- statprāptirnirvikalpādviṣayasumahato jñānamārgātsuśuddhāt .
 anena vipakṣabījaviyogataḥ pratipakṣasaṃpattiyogataścāśrayaparivṛttiḥ paridīpitā .
 yathā ca tatprāptirdvividhamārgalābhāt .
 suviśuddhalokottarajñānamārgalābhāt .
 tatpṛṣṭhalabdhānantajñeyaviṣayajñānamārgalābhācca .
 utkṛṣṭakālamityanādikālaṃ .
 suvipulaiḥ sarvahāniprakārairiti bhūmiprakāraiḥ .
 sthitaśca tasminsa tathāgato jaganmahācalendrastha ivābhyudīkṣate .
 śamābhirāmaṃ karūṇāyate janamaghā[bhavā]bhirāme anyajane tu kā kathā .
 anena dvitīyenānyāśrayaparāvṛttibhyastadviśeṣaṃ darśayati .
 tatstho hi mahācalendrastha iva dūrāntaranikṛṣṭaṃ lokaṃ paśyati .
 dṛṣṭvā ca karūṇāyate śrāvakapratyekabuddhānapi prāgeva tadanyān .
 pravṛttirūdvittiravṛttirāśrayo nivṛttirāvṛttiratho dvayādvayā .
 samāviśiṣṭā api sarvagātmikā tathāgatānāṃ parivṛttiriṣyate .
 anena tṛtīyena taddaśaprabhedaṃdarśayati .
 sā hi tathāgatānāṃ parivṛttiḥ parārthavṛttiriti pravṛttiḥ .
 sarvadharmaviśiṣṭatvāduṣkṛṣṭā vṛttirityudvṛttiḥ .
 saṃkleśahetāvavṛttiḥ .
 āśraya iti yo asau parivṛttyāśrayastaṃ darśayati .
 saṃkleśānnivṛttito nivṛttiḥ .
 ātyantikatvādāyatā vṛttirityāvṛttiḥ .
 abhisaṃbodhiparinirvāṇadarśanavṛttyā dvayā vṛttiḥ .
 saṃsāranirvāṇāpratiṣṭhitatvātsaṃskṛtāsaṃskṛtatvenādvayā vṛttiḥ .
 vimuktisāmānyena śrāvakapratyekabuddhasamā vṛttiḥ .
 balavaiśāradyādibhiḥ buddhadharmairasamatvādviśiṣṭā vṛttiḥ .
 sarvayānopadeśagatatvātsarvagatāvṛttiḥ .
 yathāmbaraṃ sarvagataṃ sadāmataṃ tathaiva tatsarvagataṃ sadāmatam .
 yathāmbaraṃ rūpagaṇeṣu sarvagaṃ tathaiva tatsattvagaṇeṣu sarvagam .
 anena caturthena tatsvabhāvasya buddhatvasya sarvagatatvaṃ darśayati .
 ākāśasādharmyeṇauddeśanirdeśataḥ pūrvāparārdhābhyām .
 sattvagaṇeṣu sarvagatatvaṃ buddhatvasyātmatvena sarvasattvopagamane pariniṣpattito veditavyam .
 yathodabhājane bhinne candrabimbaṃ na dṛśyate .
 tathā duṣṭeṣu sattveṣu buddhabimbaṃ na dṛśyate .
 anena pañcamena sarvagatatve apyabhājanabhūteṣu sattveṣu abuddhabimbadarśanaṃ dṛṣṭāntena sādhayati .
 yathāgnirjvalate anyatra punaranyatraśāmyati .
 buddheṣvapi tathā jñeyaṃ saṃdarśanamadarśanam .
 anena ṣaṣṭhena buddhavineyeṣu satsubuddhotpādāttaddarśanaṃ .
 vinīteṣu parinirvāṇāttadadarśanaṃ agnijvalanaśamanasādharmyeṇa sādhayati .
 anābhogāpratiprasrabdhabuddhakāryatve catvāraḥ ślokāḥ .
 aghaṭitebhyastūryebhyo yathā syācchabdasaṃbhavaḥ .
 tathā jine vinābhogaṃ deśanāyāḥ samudbhavaḥ .
 yathā maṇervinā yatnaṃ svaprabhāva[sa]nidarśanam .
 buddheṣvapi vinābhogaṃ tathā kṛtyanidarśanam .
 ābhyāṃ ślokābhyāmanābhogena buddhakāryaṃ sādhayatyaghaṭitatūryaśabdamaṇiprabhāva[sa]sādharmyeṇa .
 yathākāśe avicchinnā dṛśyante lokataḥ kriyāḥ .
 tathaivānāsrave dhātau avicchinnā jinakriyāḥ .
 yathākāśe kriyāṇāṃ hi hānirabhyudayaḥ sadā .
 tathaivānāsrave dhātau buddhakāryodayavyayaḥ .
 ābhyāmapyapratiprasrabdhabuddhakāryatvaṃ buddhakṛtyasyāvicchedāt .
 ākāśa iva lokakriyāṇāmavicchede api cānyānyakriyodayavyayastathaiva .
 anāsravadhātugāmbhīrye ṣoḍaśa ślokāḥ .
 paurvāparya[ā]viśiṣṭāpi sarvāvaraṇanirmalā .
 naśuddhā nāpi cāśuddhā tathatā buddhatā matā .
 paurvāparyeṇa[ā]viśiṣṭatvānna śuddhā .
 paścātsarvāvaraṇanirmalatvānnāśuddhā malavigamāt .
 śūnyatāyāṃ viśuddhāyāṃ nairātmyānmārgalābhataḥ .
 buddhāḥ śuddhātmalābhitvāt gatā ātmamahātmatām .
 tatra cānāsrave dhātau buddhānāṃ paramātmā nirdiśyate .
 kiṃ kāraṇam .
 agranairātmyātmakatvāt .
 agraṃ nairātmyaṃ viśuddhā tathatā sā ca buddhānāmātmā svabhāvārthena tasyāṃ viśuddhāyāmagraṃ nairātmyamātmānaṃ buddhā labhante śuddham .
 ataḥ śuddhātmalābhitvāt buddhā ātmamāhātmyaṃ prāptā ityanenābhisaṃdhinā buddhānāmanāsrave dhātau paramātmā vyavasthāpyate .
 na bhāvo nāpi cābhāvo buddhatvaṃ tena kathyate .
 tasmādbuddhatathāpraśne avyākṛtanayo mataḥ .
 tenaiva kāraṇena buddhatvaṃ na bhāva ucyate .
 pudgaladharmābhāvalakṣaṇatvāttadātmakatvācca buddhatvasya .
 nābhāva ucyate tathatālakṣaṇabhāvāt .
 ato buddhasya bhāvābhāvapraśne, bhavati tathāgataḥ paraṃ maraṇānna bhavatītyevamādiravyākṛtanayomataḥ .
 dāhaśāntiryathā lohe darśane timirasya ca .
 cittajñāne tathā bauddhe bhāvābhāvo na śasyate .
 yathā ca lohe dāhaśāntirdarśane ca timirameta[?]sya śāntirna bhāvo dāhatimirayorabhāvalakṣaṇāt .
 nābhāvaḥ śāntilakṣaṇena bhāvāt .
 evaṃ buddhānāṃ cittajñāne ca dāhatimirasthānīyayo rāgāvidyayoḥ śāntirna bhāvaḥ śasyate tadabhāvaprabhāvitatvāccetaḥ prajñāvimuktyā nābhāvastena tena vimuktilakṣaṇena bhāvāt .
 buddhānāmamale dhātau naikatā bahutā na ca .
 ākāśavadadehatvātpūrvadehānusārataḥ .
 buddhānāmanāsravadhātau naikatvaṃ pūrvadehānusāreṇa .
 na bahutvaṃ dehābhāvādākāśavat .
 balādibuddhadharmeṣu bodhī ratnākaropamā .
 jagatkuśalasasyeṣu mahāmeghopamā matā .
 puṇyajñānasupūrṇatvātpūrṇacandropamā matā .
 jñānālokakaratvācca mahādityopamā matā .
 etau ratnākarameghopamatve pūrṇacandramahādityopamatve ca ślokau gatārthau .
 ameyā raśmayo yadvadvayāmiśrā bhānumaṇḍale .
 sadaikakāryā vartante lokamālokayanti ca .
 tathaivānāsrave dhātau buddhānāmaprameyatā .
 miśraikakāryā kṛtyeṣu jñānālokakarāmatā .
 ekena vyāmiśraraśmyekakāryasyopamatayā sādhāraṇakarmatāṃ darśayati .
 raśmīnāmekakāryatvaṃ pācanaśoṣaṇasamānakāryatvādveditavyaṃ .
 dvitīyenānāsrave dhātau miśraikakāryatvaṃ nirmāṇādikṛtyeṣu .
 yathaikaraśminiḥsārātsarvaraśmiviniḥsṛtiḥ .
 bhānostathaiva buddhānāṃ jñeyā jñānaviniḥsṛtiḥ .
 ekakāle sarvaraśmiviniḥsṛtyā sa ca [saha?]buddhānāmekakāle jñānapravṛttiṃ darśayati .
 yathaivādityaraśmīnāṃ vṛttau nāsti mamāyitam .
 tathaiva buddhajñānānāṃ vṛttau nāsti mamāyitam .
 yathā sūryaikamuktābhai raśmibhirbhāsyate jagat .
 sakṛt jñeyaṃ tathā sarvaṃ buddhajñānaiḥ prabhāsyate .
 mamatvābhāve jagajjñeyaprabhāsena[sane] ca yathākramaṃ ślokau gatārthau .
 yathaivādityaraśmīnāṃ meghādyāvaraṇaṃ matam .
 tathaiva buddhajñānānāmāvṛtiḥ sattvaduṣṭatā .
 yathā raśmīnāṃ meghādyāvaraṇamaprabhāsena .
 tathā buddhajñānānāmāvaraṇaṃ sattvānāmā[ma]bhājanatvena duṣṭatā pañcakaṣāyātyutsadatayā .
 yathā pāṃśuvaśādvastre raṅgacitrāvicitratā .
 tathāvedhavaśānmuktau jñānacitrāvicitratā .
 yathā pāṃśuviśeṣeṇa vastre raṅgavicitratā kvacidavicitratā .
 tathaiva pūrvapraṇidhānacaryābalādhānaviśeṣād buddhānāṃ vimuktau jñānavicitratā bhavati .
 śrāvakapratyekabuddhānāṃ vimuktāvavicitratā .
 gāmbhīryamamale dhātau lakṣaṇasthānakarmasu .
 buddhānāmetaduditaṃ raṅgairvākāśacitraṇā .
 etadanāsravadhātau buddhānāṃ trividhaṃ gāmbhīryamevamuttam .
 lakṣaṇagāmbhīryaṃ caturbhiḥ ślokaiḥ .
 sthānagāmbhīryaṃpañcamenaikatvapṛthaktvābhyāmasthitatvāt .
 karmagāmbhīryaṃ daśabhiḥ .
 tatpunarlakṣaṇagāmbhīryaṃ viśuddhilakṣaṇaṃ paramātmalakṣaṇamavyākṛtalakṣaṇaṃ vimuktilakṣaṇaṃ cārabhyoktam .
 karmagāmbhīryaṃ bodhipakṣādiratnāśrayatvakarma sattvaparipācanakarma niṣṭhāgamanakarma dharmadeśanākarma nirmāṇādikṛtyakarma jñānapravṛttikarma avikalpanakarma citrākārajñānakarma jñānāpravṛttikarma vimuktisāmānyajñānaviśeṣakarma cārabhyoktam .
 seyamanāsrave dhātau niṣprapañcatvādākāśopame gāmbhīryaprabhedadeśanā yathā raṅgairākāśacitraṇī veditavyā .
 sarveṣāmaviśiṣṭāpi tathatā śuddhimāgatā .
 tathāgatatvaṃ tasmācca tadgarbhāḥ sarvadehinaḥ .
 sarveṣāṃ nirviśiṣṭā tathatā taddhiśuddhisvabhāvaśca tathāgataḥ .
 ataḥ sarve sattvāstathāgatagarbhā ityucyate .
 vibhutvavibhāge ślokā ekādaśa .
 śrāvakāṇāṃ vibhutvena laukikasyābhibhūyate .
 pratyekabuddhebhyo manaḥ[buddhabhaumena] śrāvakasyābhibhūyate .
 bodhisattvavibhutvasya tatkalāṃ nānugacchati .
 tathāgatavibhutvasya tatkalāṃ nānugacchati .
 ābhyāṃ tāvad dvābhyāṃ prabhāvotkarṣaviśeṣeṇa buddhānāṃ vibhutvaṃ darśayati .
 aprameyamacintyaṃ ca vibhutvaṃ bauddhamiṣyate .
 yasya yatra yathā yāvatkāle yasminpravartate .
 anena tṛtīyena prakāraprabhedagāmbhīryaviśeṣābhyāṃ kathamaprameyaṃ kathaṃ vā cintyamityāha .
 yasya pudgalasyārthe tatpravarttate yatra lokadhātau yathā tādṛśaiḥ prakārairyāvadalpaṃ vā bahu vā yasminkāle .
 avaśiṣṭaiḥ ślokaiḥ mano[parā]vṛttibhedena vibhutvabhedaṃ darśayati .
 pañcendriyaparāvṛttau vibhutvaṃ labhyate param .
 sarvārthavṛttau sarveṣāṃ guṇadvādaśaśatodaye .
 pañcendriyaparāvṛttau dvividhaṃ vibhutvaṃ paramaṃ labhyate .
 sarveṣāṃ pañcānāmindriyāṇāṃ sarvapañcārthavṛttau .
 tatra pratyekaṃ dvādaśaguṇaśatotpattau .
 manaso api parāvṛttau vibhutvaṃ labhyate param .
 vibhutvānucare jñāne nirvikalpe sunirmale .
 manasaḥ parāvṛttau vibhutvānucare nirvikalpe suviśuddhe jñāne paramaṃ vibhutvaṃ labhyate .
 yena sahitaṃ sarvaṃ vibhutvajñānaṃ pravartate .
 sārthodgrahaparāvṛttau vibhutvaṃ labhyate param .
 kṣetraśuddhau yathākāmaṃ bhogasaṃdarśanāya hi .
 arthaparāvṛttau udgrahaparāvṛttau ca kṣetraviśuddhivibhutvaṃ paramaṃ labhyate yena yathākāmaṃ bhogasaṃdarśanaṃ karoti .
 vikalpasya parāvṛttau vibhutvaṃ labhyate param .
 avyāghāte sadākālaṃ sarveṣāṃ jñānakarmaṇām .
 vikalpaparāvṛttau sarveṣāṃ jñānānāṃ karmaṇāṃ ca sarvakālamavyāghāte paramaṃ vibhutvaṃ labhyate .
 pratiṣṭhāyāḥ parāvṛttau vibhutvaṃ labhyate param .
 apratiṣṭhitanirvāṇaṃ buddhānāmacale[male] pade .
 pratiṣṭhāparāvṛttāvapratiṣṭhitanirvāṇaṃ paramaṃ vibhutvaṃ labhyate .
 buddhānāmanāsravedhātau .
 maithunasya parāvṛttau vibhutvaṃ labhyate param .
 buddhasaukhyabihāre atha dārāsaṃkleśadarśane .
 maithunasya parāvṛttau dvayorbuddhasukhavihāre ca dārāsaṃkleśadarśane ca .
 ākāśasaṃjñāvyāvṛttau vibhutvaṃ labhyate param .
 cintitārthasamṛddhau ca gatirūpavibhāvane .
 ākāśasaṃjñāvyāvṛttau dvayoreva cintitārthasamṛddhau ca yena gaganagarbho bhavati .
 gatirūpavibhāvena ca yatheṣṭagamanādāśavaśī[kāśī]karaṇācca .
 ityameyaparāvṛttāvameyavibhutā matā .
 acintyakṛtyānuṣṭhānābduddhānāmamalāśraye .
 ityanena mukhenāprameyā parāvṛttiḥ .
 tatra cāprameyaṃ vibhutvamacintyakarmānuṣṭhānaṃ buddhānāmanāsrave dhātau veditavyam .
 tasyaiva buddhasya sattvaparipākanimittatve sapta ślokāḥ .
 śubhe bṛddho loko vrajati suviśuddhau paramatāṃ śubhe cānārabdhvā vrajati śubhavṛddhau paramatām .
 vrajatyevaṃ loko diśi diśi jinānāṃ sukathitai- rapakvaḥ pakvo vā [na] ca punaraśeṣaṃ dhruvamiha .
 anena yādṛśasya paripākasya nimittaṃ bhavati taddarśayati .
 upacitakuśalamūlānāṃ ca vimuktau paramatāyāmanupacitakuśalamūlānāṃ ca kuśalamūlopacaye .
 apakvaḥ śubhavṛddhau paramatāṃ vrajana[n] pākaṃ vrajati pakvaḥ suviśuddhau paramatāṃ vrajati .
 evaṃ ca nityakālaṃ vrajati na ca niḥśeṣaṃ lokasyānantatvāt .
 tathā kṛtvā caryāṃ [kṛcchrāvāpyāṃ] paramaguṇayogādbhutavatīṃ mahābodhiṃ nityāṃ dhruvamaśaraṇānāṃ ca śaraṇam .
 labhante yaddhīrā [diśi diśi] gasadā [sadā] sarvasamayaṃ tadāścaryaṃ loke suvidhacaraṇānnādbhutamapi .
 anena dvitīyena paripavkānāṃ bodhisattvānāṃ paripākasyāścaryaṃ nāścaryaṃ lakṣaṇam .
 sadā sarvasamayamiti nityaṃ nirantaraṃ ca tadanubhūya[rūpa]mārgacaraṇaṃ suvidhicaraṇam .
 kvaciddharmāñcakaṃ[dharmyaṃ cakraṃ] bahumukhaśatairdarśayatiḥ yaḥ kvacijjanmāntardhi kvacidapi vicitrāṃ janacarīm .
 kvacitkṛtsnāṃ bodhiṃ kvacidapi ca nirvāṇamasakṛt na ca sthānāttasmādvicalati sa sarvaṃ ca kurute .
 anena tṛtīyena yugapadbahumukhaparipācanopāyaprayoge nimittatvaṃ darśayati .
 yathā yatrasthaḥ sattvān vinayati .
 vicitrā janacarī jātakabhedena .
 na ca sthānāccalatītyanāsravāddhātoḥ .
 na buddhānāmevaṃ bhavati mamapakvo ayamiti cāpra- pācyo ayaṃ dehī api ca adhunāpācyata iti .
 vinā saṃskāraṃ tu prapacamupayātyeva janatā śubhairdharmairnityaṃ diśi diśi samantātrayamukham .
 anena caturthena tatparipākaprayoganimittatvamanabhisaṃskāreṇa darśayati .
 trayamukhamiti yānatrayeṇa .
 yathāyatnaṃ bhānuḥ pratataviṣadairaṃśavisaraiḥ prapāka[kaṃ] sasyānāṃ diśi [diśi] samantātprakurūte .
 tathā dharmārko api praśamavidhidharmāśuvisaraiḥ prapākaṃ sasyānāṃ diśi diśi samantātprakurūte .
 anena pañcamenānabhisaṃskāraparipācanadṛṣṭāntaṃ darśayati .
 yathaikasmāddīpādbhavati sumahāndīpanicayo aprameyo asaṃkhyeyo na ca sa punareti vyayamataḥ .
 tathaikasmād buddhād [pākā]dbhavati sumahān paripāka[pāka]nicayo aprameyo asaṃkhyeyo na ca sa punareti[punarupaiti] vyayamataḥ .
 anena ṣaṣṭhena paraṃparayā paripācanam .
 yathā toyaistṛptiṃ vrajati na mahāsāgara iva na vṛddhiṃ vā yāti pratataviṣadāmbu praviśanaiḥ .
 tathā bauddho dhātuḥ satatasamitaiḥ śuddhiviśanai- rnatṛptiṃ vṛddhiṃ vā vrajati paramāścaryamiha tat .
 anena saptamena paripavkānāṃ vimuktipraveśe samudrodāharaṇena dharmadhātoratṛptiṃ cāvakāśadānādavṛddhiṃ dhyānā[cāna]dhikatvāt .
 dharmadhātuviśuddhau catvāraḥ ślokāḥ .
 sarvadharmadvayāvāratathatāśuddhilakṣaṇaḥ .
 vastujñānatadālambavaśitākṣayalakṣaṇaḥ .
 eṣa svabhāvārthamārabhyaikaḥ ślokaḥ .
 kleśajñeyāvaraṇadvayātsarvadharmatathatāviśuddhilakṣaṇaśca .
 vastutadālambanajñānayorakṣayavaśitā lakṣaṇaśca .
 sarvatastathatājñānabhāvanā samudāgamaḥ .
 sarvasattvadvayādhānasarvathākṣayatā phalam .
 eṣa hetvarthaṃ phalārthaṃ cārabhya dvitīyaḥ ślokaḥ .
 sarvatastathatājñānabhāvanā dharmadhātuviśuddhihetuḥ .
 sarvata iti sarvadharmaparyāyamukhaiḥ .
 sarvasattvānāṃ sarvathā hitasukhadvayādhānākṣayatā phalam .
 kāyavākcittanirmāṇaprayogopāyakarmakaḥ .
 samādhidhāraṇīdvāradvayāmeyasamanvitaḥ .
 eṣa karmārthaṃ yogārthaṃ cārabhya tṛtīyaḥ ślokaḥ .
 trividhaṃ kāyādinirmāṇaṃ karma samādhidhāraṇīmukhābhyāṃ dvayena cāprameyeṇa puṇyajñānasaṃbhāreṇa samanvāgamo yogaḥ .
 svabhāvadharmasaṃbhoganirmāṇairbhinnavṛttikaḥ .
 dharmadhāturviśuddho ayaṃ buddhānāṃ samudāhṛtaḥ .
 eṣa vṛttyarthamārabhya caturthaḥ ślokaḥ .
 svābhāvikasāṃbhogikanairmāṇikakāyavṛttyā bhinnavṛttikaḥ .
 buddhakāyavibhāge saptaślokāḥ .
 svābhāviko atha sāṃbhogyaḥ kāyo nairmāṇiko aparaḥ .
 kāyabhedā hi buddhānāṃ prathamastu dvayāśrayaḥ .
 trividhaḥ kāyo buddhānām .
 svābhāviko dharmakāya āśrayaparāvṛttilakṣaṇaḥ .
 sāṃbhogiko yena parṣanmaṇḍaleṣu dharmasaṃbhogaṃ karoti .
 nairmāṇiko yena nirmāṇena sattvārthaṃ karoti .
 sarvadhātuṣu sāṃbhogyo bhinno gaṇaparigrahaiḥ .
 kṣetraiśca nāmabhiḥ kāyairdharmasaṃbhogaceṣṭitaiḥ .
 tatra sāṃbhogikaḥ sarvalokadhātuṣu parṣanmaṇḍalabuddhakṣetranāmaśarīradharmasaṃbhogakriyābhirbhinnaḥ .
 samaḥ sūkṣmaśca tacchiṣṭaḥ[cchilaṣṭaḥ] kāyaḥ svābhāviko mataḥ .
 saṃbhogāvibhutāheturyatheṣṭaṃ bhogadarśane .
 svābhāvikaḥ sarvabuddhānāṃ samo nirviśiṣṭatayā .
 sūkṣmo durjñānatayā .
 tena saṃbhogikena kāyena saṃbaddhaḥ saṃbhogavibhutve ca heturyatheṣṭaṃ bhogadarśanāya .
 ameyaṃ buddhanirmāṇaṃ kāyo nairmāṇiko mataḥ .
 dvayordvayārthasaṃpattiḥ sarvākārā pratiṣṭhitā .
 nairmāṇikastu kāyo buddhānāmaprameyaprabhedaṃ buddhanirmāṇaṃ sāṃbhogikaḥ svārthasaṃpattilakṣaṇaḥ .
 nairmāṇikaḥ parārthasaṃpattilakṣaṇaḥ .
 evaṃ dvayārthasaṃpattiryathākramaṃ dvayoḥ pratiṣṭhitā sāṃbhogike ca kāye nairmāṇike ca .
 śilpajanmamahābodhisadānirvāṇadarśanaiḥ .
 buddhanirmāṇakāyo ayaṃ mahāmāyo[mahopāyo] vimocane .
 sa punarnirmāṇakāyaḥ sadā vineyārthaṃ śilpasya vīṇāvādanādibhiḥ .
 janmanaścābhisaṃbodheśca nirvāṇasya ca darśanairvimocane mahopāyatvātparārthasaṃpattilakṣaṇo veditavyaḥ .
 tribhiḥ kāyaistu vijñeyo buddhānāṃ kāyasaṃgrahaḥ .
 sāśrayaḥ svaparārtho yastribhiḥ kāyairnidarśitaḥ .
 tribhiśca kāyairbuddhānāṃ sarvakāyasaṃgraho veditavyaḥ .
 ebhistribhiḥ kāyaiḥ sāśrayaḥ svaparārtho nidarśitaḥ .
 dvayoḥ svaparārthaprabhāvitatvāt dvayośca tadāśritatvādyathā pūrvamuktam .
 āśrayeṇāśayenāpi karmaṇā te samā matāḥ .
 prakṛtyāsraṃsanenāpi prabandhenaiṣu nityatā .
 te ca trayaḥ kāyāḥ sarvabuddhānāṃ yathākramaṃ tribhirnirviśeṣāḥ, āśrayeṇa dharmadhātorabhinnatvāt, āśayena pṛthagbuddhāśayasyābhāvāt .
 karmaṇā ca sādhāraṇakarmakatvāt .
 teṣu ca triṣu kāyeṣu yathākramaṃ trividhā nityatā veditavyā yena nityakāyāstathāgatā ucyante .
 prakṛtyā nityatā svābhāvikasya svabhāvena nityatvāt .
 asraṃsanena sāṃbhogikasya dharmasaṃbhogāvicchedāt .
 prabandhena nairmāṇikasyāntarvyaye[rdhāya]punaḥ punarnirmāṇadarśanāt .
 buddhajñānavibhāge daśa ślokāḥ .
 ādarśajñānamacalaṃ trayajñānaṃ tadāśritam .
 samatāpratyavekṣāyāṃ kṛtyānuṣṭhāna eva ca .
 caturvidhaṃ buddhānāṃ jñānamādarśajñānaṃ samatājñānaṃ pratyavekṣājñānaṃ kṛtyānuṣṭhānajñānaṃ ca .
 ādarśajñānamacalaṃ trīṇī jñānāni tadāśritāni calāni .
 ādarśajñānamamāparicchinnaṃ sadānugam .
 sarvajñeyeṣvasaṃmūḍhaṃ na ca teṣvāmukhaṃ sadā .
 ādarśajñānamamaparicchinnaṃ deśataḥ sadānugaṃ kālataḥ .
 saervajñeyeṣvasaṃmūḍhaṃ sadāvaraṇavigamāt, na ca teṣvāmukhamanākāratvāt .
 sarvajñānanimittatvānmahājñānākaropamam .
 saṃbhogabuddhatā jñānapratibimbodayācca tat .
 teṣāṃ ca samatādijñānānāṃ sarvaprakārāṇāṃ hetutvātsarvajñānānāmākaropam .
 saṃbhogabuddhatvatajjñānapratibimbodayācca tadādarśajñānāmityucyate .
 sattveṣu samatājñānaṃ bhāvanāśuddhito amalaṃ [matam] .
 apratiṣṭhasa[śa]māviṣṭaṃ samatājñānamiṣyate .
 yabdodhisattvenābhisamayakāleṣu [sattveṣu] samatājñānaṃ pratilabdhaṃ tadbhāvanāśuddhito bodhiprāptasyāpratiṣṭhitanirvāṇe niviṣṭaṃ samatājñānamiṣyate .
 mahāmaitrīkṛpābhyāṃ ca sarvakālānugaṃ matam .
 yathādhimokṣaṃ sattvānāṃ buddhabimbanidarśakam .
 mahāmaitrīkaruṇābhyāṃ sarvakālānugaṃ yathādhimokṣaṃ ca sattvānāṃ buddhabimbanidarśakam .
 yataḥ kecitsattvāstathāgataṃ nīlavarṇaṃ paśyanti kecitpītavarṇamityevamādi .
 pratyavekṣaṇakaṃ jñāne [naṃ] jñeyeṣvavyāhataṃ sadā .
 dhāraṇīnāṃ samādhīnāṃ nidhānopamameva ca .
 pariṣanmaṇḍale sarvavibhūtīnāṃ nidarśakam .
 sarvasaṃśayavicchedi mahādharmapravarṣakam .
 pratyavekṣaṇakaṃ jñānaṃ yathāślokam .
 kṛtyānuṣṭhānatājñānaṃ nirmāṇaiḥ sarvadhātuṣu .
 citrāprameyācintyaiśca sarvasattvārthakārakam .
 kṛtyānuṣṭhānajñānaṃ sarvalokadhātuṣu nirmāṇairnānāprakārairaprameyairacintyaiśca sarvasattvārthakam .
 kṛtyaniṣpattibhirbhedaiḥ saṃkhyākṣetraiśca sarvadā .
 acintyaṃ buddhanirmāṇaṃ vijñeyaṃ tacca sarvathā .
 tacca buddhanirmāṇaṃ sadā sarvathā cācintyaṃ veditavyaṃ .
 kṛtyakriyābhedataḥ saṃkhyāta [taḥ] kṣetrataśca .
 dhāraṇātsamacittācca samyagdharmaprakāśanāt .
 kṛtyānuṣṭhānataścaiva caturjñānasamudbhavaḥ .
 tatra dhāraṇāt śrutānāṃ dharmāṇām .
 samacittatā sarvasattveṣvātmaparasamatayā .
 śeṣaṃ gatārtham .
 buddhānekatvāpṛthaktveślokaḥ .
 gotrabhedādavaiyarthyātsākalyādapyanāditaḥ .
 abhedānnaikabuddhatvaṃ bahutvaṃ cāmalāśraye .
 eka eva buddha ityetanneṣyate .
 kiṃ kāraṇam .
 gotrabhedāt .
 anantā hi buddhagotrāḥ sattvāḥ .
 tatraika evābhisaṃbuddho nānye abhisaṃmotsyanta iti kuta etat .
 puṇyajñānasaṃbhāravaiyarthyaṃ ca syādanyeṣāṃ bodhisattvānāmanabhisaṃbodhānna ca yuktaṃ vaiyarthyam .
 tasmādavaiyarthyādapi naika eva buddhaḥ sattvārthakriyāsākalyaṃ ca na syāt .
 buddhasya buddhatve kasyacidapratiṣṭhāpanādetacca na yuktam .
 na ca kaścidādibuddho asti vinā saṃbhāreṇa buddhatvāyogādvinā cānyena buddhena saṃsthānā [saṃbhārā]yogādityanāditvādapyeko buddhau na yuktaḥ .
 bahutvamapi neṣyate buddhānāṃ dharmakāyasyābhedādanāsrave dhātau .
 buddhatvopāyapraveśe catvāraḥ ślokāḥ .
 yāvidyamānatā saiva paramā vidyamānatā .
 sarvathānupalambhaśca upalambhaḥ paro mataḥ .
 yā parikalpitena svabhāvenāvidyamānatā saiva paramā vidyamānatā pariniṣpannena svabhāvena .
 yaśca sarvathānupalambhaḥ parikalpitasya svabhāvasya sa eva parama upalambhaḥ pariniṣpanna svabhāvasya .
 bhāvanā paramā ceṣṭā bhāvanāmavipaśyatām .
 pratilambhaḥ paraśceṣṭaḥ pratilambhaṃ na paśyatām .
 saiva paramā bhāvanā yo bhāvanāyā anupalambhaḥ .
 sa eva paramaḥ pratilambho yaḥ pratilambhānupalambhaḥ .
 paśyatāṃ gurutvaṃ [tāṃ] dīrghaṃ nimittaṃ vīryamātmanaḥ .
 mānināṃ bodhisattvānāṃdu [dū]re bodhirnirūpyate .
 ye ca gurutvaṃ buddhatvaṃ paśyanti adbhutadharmayuktam .
 dīrghaṃ ca kālaṃ paśyanti tatsamudāgamāya .
 nimittaṃ ca paśyanti cittālambanam .
 ātmanaśca vīryaṃ vayamārabdhavīryā buddhatvaṃ prāpsyāma iti .
 teṣāmevaṃmānināṃ bodhisattvānāmaupalambhikatvāt dūre bodhirnirūpyate .
 paśyatām, kalpanāmātraṃ sarvametadyathoditaṃ .
 akalpabodhisattvānāṃ prāptā bodhirnirūpyate .
 kalyanāmātraṃ tvetatsarvamiti paśyatāṃ tasyāpi kalpanāmātrasyāvikalpanādakalpabodhisattvānāmanutpattikadharmakṣāntilābhāvasthāyāmarthataḥ prāptaiva bodhirityucyate .
 buddhānāmanyonyanai[nyai]kakāryatve catvāraḥ ślokāḥ .
 bhinnāśrayā bhinnajalāśca nadyaḥ alpodakāḥ kṛtyapṛthaktvakāryāḥ .
 jalāśritaprāṇitanūpabhogyā bhavanti pātālamasaṃpraviṣṭāḥ .
 samudraviṣṭāśca bhavanti sarvā ekāśrayā ekamahājalāśca .
 miśraikakāryāśca mahopabhogyā jalāśritaprāṇigaṇasya nityam .
 bhinnāśrayā bhinnamatāśca dhīrāḥ svalpāvabodhāḥ pṛthagātmakṛtyāḥ .
 parīttasattvārthasadopabhogyā bhavanti buddhatvamasaṃpraviṣṭāḥ .
 buddhatvaviṣṭāśca bhavanti sarve ekāśrayā ekamahāvabodhāḥ .
 miśraikakāryāśca mahopabhogyāḥ sadā mahāsattvagaṇasya te hi .
 tatra bhinnāśrayā nadyaḥ svabhājanabhedāt .
 kṛtyapṛthaktvakāryāḥ pṛthaktvena kṛtyakaraṇāt .
 tanūpabhogyā ityalpānāmupabhogyāḥ .
 śeṣaṃ gatārtham .
 buddhatvaprotsāhane ślokaḥ .
 itinirūpamaśukladharmayogād hitasukhahetutayā ca buddhabhūmeḥ .
 śubhaparamasukhākṣayakaratvāt śubhamatirarhati bodhicittamāptum .
 nirūpamasukladharmayogāt svārthasaṃpattitaḥ .
 hitasukhahetutvācca buddhatvasya parārthasaṃpattiḥ .
 anavadyotkṛṣṭākṣayasukhākaratvācca sukhavihāro viśeṣataḥ .
 buddhimānahīnabodhicittamādātuṃ tatpraṇidhānaparigrahāt .
 .
 mahāyānasūtrālaṃkāre bodhyadhikāro navamaḥ .
 daśamodhikāraḥ uddānam .
 ādiḥ siddhiḥ śaraṇaṃ gotraṃ citte tathaiva cotpādaḥ .
 svaparārthastatvārthaḥ prabhāvaparipākabodhiśca .
 eṣa ca bodhyadhikāra ādimārabhya yāvat bodhipaṭalānusāreṇānugantavyaḥ .
 adhimuktiprabhedalakṣaṇavibhāge ślokau .
 jātā-jātā grāhikā grāhyabhūtā mitrādāttā svātmato bhrāntikā ca .
 abhrāntānyā āmukhā naiva cānyā ghoṣācārā caiṣikā cekṣikā ca .
 jātā atītapratyutpannā .
 ajātā anāgatā .
 grāhikā ādhyātmikā[kī] yayālambanamadhimucyate .
 grāhyabhūtā bāhyā yānā[mā] lambanatvenādhimucyate .
 mitrādāttā audārikī .
 svātmataḥ sūkṣmā .
 bhrāntikā hīnā viparītādhimokṣāt .
 abhrāntikā praśāntā [praṇītā] .
 āmukhā antike samavahitapratyayatvāt .
 anāmukhā dūre viparyayāt .
 ghoṣācārā śrutamayī .
 eṣikā cintāmayī .
 īkṣikā bhāvanāmayī pratyavekṣaṇāt .
 hāryā kīrṇāvyāvakīrṇā vipakṣairhīnodārā āvṛtānāvṛtā ca .
 yuktāyuktā saṃbhṛtāsaṃbhṛtā ca gāḍhaṃ viṣṭā dūragā cādhimuktiḥ .
 hāryā mṛdvī .
 vyavakīrṇā madhyā .
 avyavakīrṇā vipakṣairadhimātrā .
 hinānyayāne .
 udārāmahāyāne .
 āvṛtā sāvaraṇā viśeṣagamanāya .
 anāvṛtā nirāvaraṇā .
 yuktā sātatyasatkṛtyaprayogāt .
 ayuktā tadvirahitā .
 saṃbhṛtādhigamayogyā .
 asaṃbhṛtā viparyayāt .
 gāḍhaṃ viṣṭā bhūmipraviṣṭā .
 dūragā pariśiṣṭāsu bhūmiṣu .
 adhimuktiparipanthe trayaḥ ślokāḥ .
 amanaskārabāhulyaṃ kauśīdyaṃ yogavibhramaḥ .
 kumitraṃ śubhadaurbalyamayoniśomanaskriyā .
 jātāyā amanasikārabāhulyaṃ paripanthaḥ .
 ajātāyāḥ kauśīdyam, grāhyagrāhakabhūtāyā yogavibhramaḥ, tathaivābhiniveśāt .
 mitrādāttāyāḥ kumitram, viparītagrāhaṇāt .
 svātmato adhimukteḥ kuśalamūladaurbalyam .
 abhrāntāyā ayoniśo amanasikāraḥ [manasikāraḥ] paripanthastadvirodhitvāt .
 pramādo alpaśrutatvaṃ ca śrutacintālpatuṣṭatā .
 śamamātrābhimānaśca tathāparijayo mataḥ .
 āmukhāyāḥ pramādaḥ, tasyā apramādakṛtatvāt .
 ghoṣācārāyā alpaśrutatvam, nītārthasūtrāntāśravaṇāt .
 eṣikāyāḥ śrutamātrasaṃtuṣṭatvamalpacintāsaṃtuṣṭatvaṃ ca .
 īkṣikāyāścintāmātrasaṃtuṣṭatvaṃ śamathamātrābhimānaśca .
 hāryāvyavakīrṇayoraparijayaḥ paripanthaḥ .
 anudvegastathodvega āvṛttiścāpyayuktatā .
 asaṃbhṛtiśca vijñeyādhimuktiparipanthatā .
 hīnāyā anudvegaḥ saṃsārāt .
 udārāyā udvegaḥ anāvṛtāyāścāvṛtiḥ .
 yuktāyā ayuktatā .
 saṃbhṛtāyā asaṃbhṛtiḥ paripanthaḥ .
 adhimuktāvanuśaṃse pañca ślokāḥ .
 puṇyaṃ mahadakaukṛtyaṃ saumanasyaṃ sukhaṃ mahat .
 avipraṇāśaḥ sthairyaṃ na viśeṣagamanaṃ tathā .
 dharmābhisamayaścātha svaparārthāptirūttamā .
 kṣiprābhijñatvamete hi anuśaṃsādhimuktitaḥ .
 jātāyāṃ pratyutpannāyāṃ puṇyaṃ mahat .
 atītāyāmakaukṛtyamavipratisārāt .
 grāhikāyāṃ grāhyabhūtāyāṃ ca mahatsaumanasyaṃ samādhiyogāt .
 kalyāṇamitrajanitāyāmavipraṇāśaḥ .
 svayamadhimuktau sthairyam .
 bhrā[abhrā]ntikāyāmāmukhāyāṃ śrutamayādikāyāṃ ca yāvat madhyāyāṃ viśeṣagamanam .
 adhimātrāyāṃ dharmābhisamayaḥ .
 hīnāyāṃ svārthaprāptiḥ .
 udārāyāṃ parārthaprāptiḥ paramā .
 anāvṛtayuktasaṃbhṛtādiṣu śuklapakṣāsu kṣiprābhijñatvamanuśaṃsaḥ .
 kāmināṃ sā śvasadṛśī kūrmaprakhyā samādhinām .
 bhṛtyopamā svārthināṃ sā rājaprakhyā parārthinām .
 yatha śvā duḥkhārtaḥ satatamavitṛptaḥ kṣudhitako yathā kūrmaścāsau jalavivarake saṃkucitakaḥ .
 yathā bhṛtyo nityamupacakitamūrtirvicarati .
 yathā rājā ājñāviṣaye vaśa[cakra?]vartī viharati .
 tathā kāmisthātṛsvaparajanakṛtyārthamudite viśeṣo vijñeyaḥ satatamadhimuktyā vividhayā .
 mahāyāne tasya vidhivadiha matvā paramatāṃ bhṛśaṃ tasmin dhīraḥ satatamiha tābheva vṛṇuyāt .
 api khalu kāmināmadhimuktiḥ śvasadṛśī laukikasamādhigatānāṃ kūrmaprakhyāsvārthavatāṃ bhṛtyopamā .
 rājaprakhyā parārthavatām .
 etamevārthaṃ pareṇopapādya mahāyānādhimuktau samādāpayati .
 adhimuktilayapratiṣedhe ślokāḥ[kaḥ] .
 manuṣa[ṣya]bhūtāḥ saṃbodhiṃ prāpnuvanti pratikṣaṇam .
 aprameyā yataḥ sattvā layaṃ nāto adhivāsayet .
 tribhiḥ kāraṇairlayo na yuktaḥ .
 yato manuṣa[ṣya]bhūtā bodhiṃ prāpnuvanti .
 nityaṃ prāpnuvanti .
 aprameyāśca prāpnuvanti .
 adhimuktipuṇyaviśeṣaṇe dvau ślokau .
 yathā puṇyaṃ prasavate pareṣāṃ bhojanaṃ dadat .
 na tu svayaṃ sa bhuñjānastathā puṇyamahodayaḥ .
 sūtrokto labhyate dharmātparārthāśrayadeśitāt .
 na tu svārthāśrayāddharmāddeśitādupalabhyate .
 yathā bhojanaṃ dadataḥ puṇyamutpadyate parārthādhikārāt .
 na tu svayaṃ bhuñjānasya svārthādhikārāt .
 evaṃ parārthāśrayadeśitāt mahāyānadharmātteṣu teṣu [mahāyāna] sūtreṣūktaḥ puṇyodayo mahāṃllabhyate .
 na tu svārthāśrayadeśitāt śrāvakayānadharmāt .
 adhimuktiphalaparigrahe ślokaḥ .
 iti vipulagatau mahogha[mahārya]dharme janiya [parijanayan?] sadā matimānmahādhimuktim .
 vipulasatatapuṇyatadvivṛddhiṃ vrajati guṇairasamairmahātmatāṃ ca .
 yatra yādṛśyādhimuktyā yo yatphalaṃ parigṛhṇāti .
 vistīrṇe mahāyānadharme apari[hā]ṇī[parijananī?] yayodārādhimuktyā matimān trividhaṃ phalaṃ parigṛhṇāti .
 vipulapuṇyavṛddhiṃ tasyā evādhimuktervṛddhiṃ taddhetukāṃ cātulyaguṇamahātmatāṃ buddhatvam .
 .
 mahāyānasūtrālaṃkāre adhimuktyadhikāro daśamaḥ .
 ekādaśo adhikāraḥ dharmaparyeṣṭyadhikāre ālambanaparyeṣṭau catvāraḥ ślokāḥ .
 piṭakatrayaṃ dvayaṃ vā [ca?]saṃgrahataḥ kāraṇairnavabhiriṣṭam .
 vāsanabodhanaśamanaprativedhaistadvimocayati .
 piṭakatrayaṃ sūtravinayābhidharmāḥ .
 tadeva trayaṃ hīnayānāgra[mahā?]yānabhedena dvayaṃ bhavati .
 śrāvapiṭakaṃbodhisattvapiṭakaṃ ca .
 tatpunastrayaṃ dvayaṃ vā [ca?]kenārthena piṭakamityāha .
 saṃgrahataḥ sarvajñeyārthasaṃgrahādveditavyam .
 kena kāraṇena trayam .
 navabhiḥ kāraṇaiḥ, vicikitsāpratipakṣeṇa sūtram, yo yatrārthe saṃśayitastasya tanniścayārthaṃ deśanāt .
 antadvayānuyogapratipakṣeṇa vinayaḥ sāvadyaparibhogapratiṣedhataḥ kāmasukhallikānuyogāntasya, anavadyaparibhogānujñānata ātmaklamathānuyogāntasya .
 svayaṃdṛṣṭiparāmarṣapratipakṣeṇābhidharmo aviparītadharmalakṣaṇābhidyotanāt .
 punaḥ śikṣātrayadeśanā sūtreṇa adhiśīlādhicittasaṃpādanatā vinayena śīlavato avipratisārādavipratisāreṇa[dikrameṇa] samādhilābhāt .
 adhiprajñāsaṃpādanābhidharmeṇāviparītārthapravicayāt .
 punardharmārthadeśanā sūtreṇa .
 dharmārthamippattirvinayena kleśavinayasaṃyuktasya tayoḥ prativedhāt .
 dharmārthasāṃkathyaviniścayakauśalyamabhidharmeṇeti .
 ebhirnavabhiḥ kāraṇaiḥ piṭakatrayamiṣṭam .
 tacca saṃsārādvimocanārtham .
 kathaṃ punastadvimocayati .
 vāsanabodhanaśamanaprativedhaistadvimocayati .
 śrūtena cittavāsanataḥ .
 cintayā bodhanataḥ .
 bhāvanayā śamathena śamanataḥ .
 vipaśyanayā prativedhataḥ .
 sūtrābhidharmavinayāścaturvidhārthā matāḥ samāsena .
 teṣāṃ jñānāddhīmānsarvākārajñatāmeti .
 te ca sūtravinayabhidharmāḥ pratyekaṃ caturvidhārthāḥ samāsatasteṣāṃ jñānābdodhisattvaḥ sarvajñatāṃ prāpnoti .
 śrāvakastvekasyā api gāthāyā arthamājñāyāstravakṣayaṃprāpnoti .
 āśrayato lakṣaṇato dharmādarthācca sūcanātsūtram .
 abhimukhato athāmīkṣṇyādabhibhavagatito abhidharmaśca .
 kathaṃ pratyekaṃ caturvidhārthaḥ .
 āśrayalakṣaṇadharmārthasūcanātsūtram .
 tatrāśrayo yatra deśe deśitaṃ yena yasmai ca .
 lakṣaṇaṃ saṃvṛttisatyalakṣaṇaṃ paramārthasatyalakṣaṇaṃ ca .
 dharmāḥ skandhāyatanadhātvāhārapratītyasamutpādādayaḥ .
 artho anusaṃdhiḥ .
 abhimukhatvādabhīkṣṇatvādabhibhavanādabhigamanāccābhidharmo veditavyaḥ .
 nirvāṇābhimukho dharmo abhidharmaḥ satyabodhipakṣavimokṣamu[su?]khādideśanāt .
 abhīkṣṇaṃ dharmo abhidharma ekaikasya dharmasya rūpyarūpisanidarśanādiprabhedena bahulanirdeśāt .
 abhibhavatītyabhidharmaḥ parapravādābhibhavanādvivādādhikaraṇādibhiḥ .
 abhigamyate sūtrārtha etenetyabhidharmaḥ .
 āpatterūtthānādvyutthānānniḥsṛteścavinayatvam .
 pudgalataḥ prajñapteḥ pravibhāgaviniścayāccaiva .
 āpattitaḥ samutthānato vyutthānato nisāraṇataśca veditavyaḥ .
 tatrāpattiḥ pañcāpattinikāyāḥ .
 samutthānamāpattīnāmajñānātpramādāt kleśaprācuryādanādarācca .
 vyutthānamāśayato na daṇḍakarmataḥ .
 niḥsaraṇaṃ saptavidham .
 pratideśanā, abhyupagamaḥ śikṣādattakādīnām, daṇḍakarmaṇaḥ[ṇām] .
 samavadyotaḥ [samavadhātaḥ], prajñapte śikṣāpade punaḥ paryāyeṇa a[ṇānu] jñānāt, prasrabdhiḥ samagreṇa saṃghena śikṣāpadasya pratiprasrambhaṇāt .
 āśrayaparivṛttirbhikṣubhikṣuṇyoḥ strīpuruṣavyañjanaparivartanādasādhāraṇā ve[ce]dāpattiḥ .
 bhūtapratyavekṣā dharmoddānāka[kā]raiḥ pratyavekṣāvaśeṣaḥ .
 dharmatāpratilambhaśca satyadarśanena kṣudrānukṣudrāpannā[ttya]bhāve dharma [tā]pratilambhāt .
 punaścaturvidhenārthena vinayo vaiditavyaḥ .
 pudgalato yamāgamya śikṣā prajñapyate .
 prajñaptito yadārocite pudgalāparādhe śāstā saṃnipātya saṃgha[saṃghaṃ?] śikṣāṃ prajñāpayati .
 pravibhāgato yaḥ prajñapte śikṣāpade taduddeśasya vibhāgaḥ .
 viniścayataśca tatrāpattiḥ kathaṃ bhavatyanāpattirveti nirdhāraṇāt .
 ālambanalābhaparyeṣṭau trayaḥ ślokāḥ .
 ālambanaṃ mato dharmaḥ adhyātmaṃ bāhyakaṃ[dvayam?] .
 [lābho dvayordvayārthena dvayoścānupalambhataḥ] .
 [dharmālambanaṃ yo deśitaḥ kāyādikañcādhyātmikaṃ] bāhyamādhyātmikabāhyañca .
 tatra grāhakabhūtaṃ kāyādikamādhyātmikaṃ grāhyabhūtaṃ bāhyaṃ tayoreva tathatā dvayam .
 tatra dvayorādhyātmikabāhyayorālambanayordvayārthena lābho yathākramam .
 yadi grāhyārthadgrāhakārthamabhinnaṃ paśyati grāhakārthācca grāhyārtham, dvayasya punaḥ samastasyādhyātmikabāhyālambanasya tathatāyā lābhastayorevadvayoranupalambhādveditavyaḥ .
 manojalpairyathoktārthaprasannasya pradhāraṇāt .
 arthakhyānasya jalpācca nāmni sthānācca cetasaḥ .
 dharmālambanalābhaḥ syāttribhirjñānaiḥ śrutādibhiḥ .
 trividhālambanalābhaśca pūrvoktastatsamāśritaḥ .
 dharmālambanalābhaḥ punastribhirjñānairbhavati śrutacintābhāvanāmayaiḥ .
 tatra samāhitena cetasā manojalpairyathoktārthaprasannasya tatpradhāraṇāt .
 śrutamayena jñānena tallābhaḥ, manojalpairiti saṃkalpaiḥ .
 prasannasyetyadhimuktasya niścitasya .
 pradhāraṇāditi pravicayāt .
 jalpādarthakhyānasya pradhāraṇāccintāmayena tallābhaḥ .
 yadi manojalpādevāyamarthaḥ khyātīti paśyati nānyanmanojalpādyathoktaṃ dvayālambanalābhe .
 cittasya nāmni sthānāt bhāvanāmayena jñānena tallābho veditavyo dvayānupalambhādyathoktaṃ dvayālambanalābhe .
 ata eva ca sa pūrvoktastrividhālambanalābho dharmālambanalābhasaṃniśrito veditavyaḥ .
 manasikāraparyeṣṭau pañca ślokāḥ .
 tridhātukaḥ kṛtyakaraḥ sasaṃbādhāśrayo aparaḥ .
 adhimuktiniveśī ca tīvracchandakaro aparaḥ .
 hīnapūrṇāśrayo dvedhā sajalpo ajalpa eva ca .
 jñānena saṃprayuktaśca yogopaniṣadātmakaḥ .
 saṃbhinnālambanaścāsau vibhinnālambanaḥ sa ca .
 pañcadhā saptadha caiva parijñā pañcadhāsya ca .
 catvāraḥ saptatriṃśacca ākārā bhāvanāgatāḥ .
 mārgadvayasvabhāvo asau dvyunuśaṃsaḥ pratīcchakaḥ .
 prayogī vaśavartī ca parītto vipulātmakaḥ .
 yogināṃ hi manaskāra eṣa sarvātmako mataḥ .
 aṣṭādaśavidho manaskāraḥ .
 dhātuniyataḥ kṛtyakara āśrayavibhakto adhimuktiniveśakaścchandajanakaḥ samādhisaṃniśrito jñānasaṃprayuktaḥ saṃbhinnālambano vibhinnālambanaḥ parijñāniyato bhāvanākārapraviṣṭaḥ śamathavipaśyanāmārgasvabhāvo anuśaṃsamanaskāraḥ pratīcchakaḥ prāyogikamanaskāro vaśavartimanaskāraḥ parīttamanaskāro vipulamanaskāraśca .
 tatra dhātuniyato yaḥ śrāvakādigotraniyataḥ .
 kṛtyakaro yaḥ saṃbhṛtasaṃbhārasya .
 āśrayavibhakto yaḥ sasaṃvādhagṛhasthāśrayo asaṃbādhapravrajitāśrayaśca .
 adhimuktiniveśako yo buddhānusmṛtisahagataḥ .
 cchandajanako yastatsaṃpratyayasahagataḥ .
 samādhisaṃniśrito yaḥ samantakamaulasamādhisahagataḥ savitarkasavicāra [rāvitarkavicāra?] mātrāvitarkāvicārasahagataśca .
 jñānasaṃprayukto yo yogopaniṣadyogasahagataḥ, sa punaryathākramaṃ śrutacintāmayo bhāvanāmayaśca .
 saṃbhinnālambanaḥ pañcavidhaḥ sūtroddānagāthānipātayāvadudgrahītayāvaddeśitālambanaḥ .
 vibhinnālambanaḥ saptavidho nāmālambanaḥ padālambano vyañjanālambanaḥ pudgalanairātmyālambano dharma nairātmyālambano rūpidharmālambano arūpidharmālambanaśca .
 tatra rūpidharmālambano yaḥ kāyālambanaḥ .
 arūpidharmālambano yo vedanācittadharmālambanaḥ .
 parijñāniyato yaḥ parijñeye vastuni parijñeye arthe parijñāyāṃ parijñāphale tatpravedanāyāṃ ca .
 tatra parijñeyaṃ vastu duḥkhaṃ parijñeyo arthastasyaivānityaduḥkhaśūnyānātmatā .
 parijñā mārgaḥ .
 parijñāphalaṃ vimuktiḥ .
 tatpravedanā vimuktijñānadarśanam .
 bhāvanākārapraviṣṭaścaturākārabhāvanaḥ saptatriṃśadākārabhāvanaśca .
 tatracaturākārabhāvanaḥ pudgalanairātmyākārabhāvano dharmanairātmyākārabhāvano darśanākārabhāvano jñānākārabhāvanaśca .
 tatra saptatriṃśadākārabhāvanaḥ .
 aśubhākārabhāvano duḥkhākārabhāvano anityākārabhāvano anātmākārabhāvanaḥ smṛtyupasthāneṣu .
 pratilambhākārabhāvano nisevanākārabhāvano vinirdhāvanā [nirvirghāṭanā] kārabhāvanaḥ pratipakṣākārabhāvanaḥ samyakprahāṇeṣu .
 saṃtuṣṭiprātipakṣikamanaskārabhāvano yadā cchandaṃ janayati .
 vikṣepasaṃśayaprātipakṣikamanaskārabhāvano yadā vyāyacchate vīryamārabhate yathākramam .
 auddhatyaprātipakṣikasamādhyākārabhāvano yadā cittaṃ pradadhāti[pragṛhṇāti] .
 layaprātipakṣikasamādhyākārabhāvano yadā cittaṃ pragṛhṇāti [pradadhāti] .
 ete yathākramaṃ caturṣu ṛddhipādeṣu veditavyāḥ .
 sthitacittasya lokottarasaṃpattisaṃpratyayākārabhāvano yathā saṃpratyayākārabhāvana evaṃ vyavasāyākārabhāvano dharmāsaṃpramoṣākārabhāvanaścittasthityākārabhāvanaḥ pravicayākārabhāvana indriyeṣu .
 eta eva pañca nirlikhitavipakṣamanaskārā baleṣu .
 saṃbodhisaṃprakhyānākārabhāvanastatraiva vicayotsāhasaumanasyakarmaṇyatācittasthitisamatākārabhāvanāḥ saptasaṃbodhyaṅgeṣu .
 prāptiniścayākārabhāvanaḥ parikarmabhūmisaṃrakṣaṇākārabhāvanaḥ parasaṃprāptyākārabhāvana āryakāntaśīlapraviṣṭākārabhāvanaḥ saṃlikhitavṛttisamudācāra[rā]kārabhāvanaḥ pūrvaparibhāvitapratilabdhamārgābhyāsākārabhāvano dharmasthitinimittāsaṃpramoṣākārabhāvano animittasthityāśrayaparivṛttyākārabhāvanaśca mārgāṅgeṣu .
 śamathavipaśyanābhāvanāmārgasvabhāvayorna kaścinnirdeśaḥ .
 anuśaṃsamanaskāro dvividho dauṣṭhulyāpakarṣaṇo dṛṣṭinimittāpakarṣaṇaśca .
 pratīcchako yo dharmastrotasi buddhabodhisattvānāmantikādavavādagrāhakaḥ .
 prāyogikamanaskāraḥ pañcavidhaḥ samādhigocare .
 saṃkhyopalakṣaṇaprāyogiko yena sūtrādiṣu nāmapadavyañjanasaṃkhyāmupalakṣayate .
 vṛttyupalakṣaṇaprāyogiko yena dvividhāṃ vṛttimupalakṣayate parimāṇavṛttiṃ ca vyañjanānāmaparimāṇavṛttiṃ ca nāmapadayoḥ .
 parikalpopalakṣaṇaprāyogiko yena dvayamupādāya dvayaparikalpamupalakṣayate .
 nāmaparikalpamupādāyārthaparikalpamarthaparikalpamupādāya nāmaparikalpamaparikalpamakṣaram .
 kramopalakṣaṇaprāyogiko yena nāmagrahaṇapūrvikāmarthagrahaṇapravṛttimupalakṣayate .
 prativedhaprāyogikaśca .
 sa punarekādaśavidho veditavya, āgantukatvaprativedhataḥ, saṃprakhyānanimittaprativedhataḥ, arthānupalambhaprativedhataḥ, upalambhānupalambhaprativedhataḥ, dharmadhātuprativedhataḥ pudgalanairātmyaprativedhataḥ, dharma nairātmyaprativedhataḥ, hīnāśayaprativedhataḥ, udāramāhātmyāśayaprativedhataḥ yathādhigamadharmavyavasthānaprativedhataḥ, vyavasthāpitadharmaprativedhataśca .
 vaśavartimanaskārastrividhaḥ, kleśāvaraṇasuviśuddhaḥ kleśajñeyāvaraṇasuviśuddhaḥ, guṇābhinirhārasuviśuddhaśca .
 dharmatattvaparyeṣṭau dvau ślokau .
 tattvaṃ yatsatataṃ dvayena rahitaṃ, bhrānteśca saṃniśrayaḥ, śakyaṃ naiva ca sarvathābhilapituṃ yaccāprapañcātmakam .
 jñeyaṃ heyamatho viśodhyamamalaṃ yacca prakṛtyā matam .
 yasyākāśasuvarṇavārisadṛśī kleśādviśuddhirmatā .
 satataṃ dvayena rahitaṃ tattvaṃ, parikalpitaḥ svabhāvo grāhyagrāhakalakṣaṇenātyantamasattvāt .
 bhrānteḥ saṃniśrayaḥ paratantrastena tatparikalpanāt .
 anabhilāpyamaprapañcātmakaṃ ca pariniṣpannaḥ svabhāvaḥ .
 tatra prathamaṃ tattvaṃ parijñeyaṃ dvitīyaṃ praheyaṃ tṛtīyaṃ viśodhyaṃ cāgantukamalādviśuddhaṃ ca prakṛtyā, yasya prakṛtyā viśuddhasyākāśasuvarṇavārisadṛśī kleśādviśuddhiḥ .
 na hyākāśādīni prakṛtyā aśuddhāni na cāgantukamalāpagamādeṣāṃ viśuddhirneṣyata iti .
 na khalu jagati tasmādvidyate kiṃcidanya- jjagadapi tadaśeṣaṃ tatra saṃmūḍhabuddhi .
 kathamayamabhirūḍho lokamohaprakāro .
 yadasadabhiniviṣṭaḥ satsamantādvihāya .
 na khalu tasmādevaṃlakṣaṇāddharmadhātoḥ kiṃcidanyalloke vidyate dharmatāyā dharmasyābhinnatvāt .
 śeṣaṃ gatārtham .
 tattve māyopamaparyeṣṭau pañcadaśa ślokāḥ .
 yathā māyā tathābhūtaparikalpo nirucyate .
 yathā māyākṛtaṃ tadvat dvayabhrāntirnirucyate .
 yathā māyā yantra [mantra]parigṛhītaṃ bhrāntinimittaṃ kāṣṭhaloṣṭādikam tathābhūtaparikalpaḥ paratantraḥ svabhāvo [svabhāvākāro] veditavyaḥ .
 yathā māyākṛtaṃ tasyāṃ māyāyāṃ hastyaśvasuvarṇādyākṛtistadbhāvena pratibhāsitā, tathā tasminnabhūtaparikalpe dvayabhrāntirgrāhyagrāhakatvenapratibhāsitā parikalpitasvabhāvākārā veditavyā .
 yathā[']tasminna tadbhāvaḥ paramārthastatheṣyate .
 yathā tasyopalabdhistu tathā saṃvṛtisatyatā .
 yathā[']tasminna tadbhāvo māyākṛte hastitvādyabhāvastathā tasminparatantre paramārtha iṣyate parikalpitasya dvayalakṣaṇasyābhāvaḥ .
 yathā tasya māyākṛtasya hastyādibhāvenopalabdhiḥ, tathābhūtaparikalpasya saṃvṛtisatyatopalabdhiḥ .
 tadabhāve yathā vyaktistannimittasya labhyate .
 tathāśrayaparāvṛttāvasatkalpasya labhyate .
 yathā māyākṛtasyābhāve tasya nimittasya kāṣṭhādikasya vyaktirbhūtārthopalabhyate, tathāśrayaparāvṛttau dvayabhrāntyabhāvādabhūtaparikalpasya bhūto artha upalabhyate .
 tannimitte yathā loko hyabhrāntaḥ kāmataścaret .
 parāvṛttāvaparyastaḥ kāmacārī tathā patiḥ[yatiḥ] .
 yathā tannimitte kāṣṭhādāvabhrānto lokaḥ kāmataścarati svatantraḥ tathā'śrayaparāvṛttāvaparyasta āryaḥ kāmacāri bhavati svatantraḥ .
 tadākṛtiśca tatrāsti tadbhāvaśca na vidyate .
 tasmādastitvanāstitvaṃ māyādiṣu vidhīyate .
 eṣa śloko gatārthaḥ .
 na bhāvastatra cābhāvo nābhāvo bhāva eva ca .
 bhāvābhāvāviśeṣaśca māyādiṣu vidhīyate .
 na bhāvastatra cābhāvo yastadākṛtibhāvo nāsau na bhāvaḥ .
 nābhāvo bhāva eva ca yo hastitvādyabhāvo nāsau na [?]bhāvaḥ .
 tayośca bhāvābhāvayoraviśeṣo māyādiṣu vidhīyate .
 ya eva hi tatra tadākṛtibhāvaḥ, sa eva hastitvādyabhāvaḥ .
 ya eva hastitvādyabhāvaḥ sa eva tadākṛtibhāvaḥ .
 tathā dvayābha[bhāsa?]tātrāsti tadbhāvaśca na vidyate .
 tasmādastitvanāstitvaṃ rūpādiṣu vidhīyate .
 tathātrābhūtaparikalpe dvayābhāsatāsti dvayabhāvaśca nāsti .
 tasmādastitvanāstitvaṃ rūpādiṣu vidhīyate abhūtaparikalpasvabhāveṣu .
 na bhāvastatra cābhāvo nābhāvo bhāva eva ca .
 bhāvābhāvāviśeṣaśca rūpādiṣu vidhīyate .
 na bhāvastatra cābhāvaḥ .
 yā dvayābhāsatā .
 nābhāvo bhāva eva ca .
 yā dvayatānāstitā .
 bhāvābhāvāviśeṣaśca rūpādiṣu vidhīyate .
 ya eva hi dvayābhāsatāyā bhāvaḥ sa eva dvayasyābhāva iti .
 samāropāpavādābha[nta?]pratiṣedhārthamiṣyate .
 hīnayānena yānasya pratiṣedhārthameva ca .
 kimarthaṃ punarayaṃ bhāvābhāvayoraikāntikatvamaviśeṣaśceṣyate .
 yathākramam .
 samāropāpavādābha[ntaḥ?]pratiṣedhārthamiṣyate, hīnayānagamanapratiṣedhārthaṃ ca .
 abhāvasya hyabhāvatvaṃ viditvā samāropaṃ na karoti .
 bhāvasya bhāvatvaṃ viditvāpavādaṃ na karoti .
 tayoścāviśeṣaṃ viditvā na bhāvādudvijate tasmānna hinayānena niryāti .
 bhrānternimittaṃ bhrāntiśca rūpavijñaptiriṣyate .
 arūpiṇī ca vijñaptirabhāvātsyānna cetarā .
 rūpabhrānteryā nimittavijñaptiḥ sā rūpavijñaptiriṣyate rūpākhyā .
 sā tu rūpabhrāntirarūpiṇī vijñaptiḥ .
 abhāvādrūpavijñapteritarāpi na syādarūpiṇī vijñaptiḥ .
 kāeraṇābhāvāt .
 māyāhastyākṛtigrāhabhrānterdvayamudāhṛtam .
 dvayaṃ tatra yathā nāsti dvayaṃ caivopalabhyate .
 bimbasaṃkalikāgrāhabhrānterdvayamudāhṛtam .
 dvayaṃ tatra yathā nāsti dvayaṃ caivopalabhyate .
 māyāhastyākṛtigrāhya[ha]bhrantito dvayamudāhṛtam .
 grāhyaṃ grāhakaṃ ca, tatra yathā nāsti dvayaṃ caivopalabhyate .
 pratibimbaṃ[ba?] saṃkalikāṃ ca manasikurvataḥ tadgrāhabhrānterdvayamudāhṛtaṃ pūrvavat .
 tathā bhāvāttathābhāvād bhāvābhāva[vā?]viśeṣataḥ .
 sadasanto atha māyābhā ye dharmā bhrāntilakṣaṇāḥ .
 ye dharmā bhrāntilakṣaṇā vipakṣasvabhāvāste sadasanto māyopamāśca .
 kiṃ kāraṇam .
 santastathābhāvādabhūtaparikalpatvena .
 asantastathābhāvāt grāhyagrāhakatvena .
 tayośca bhāvābhāvayoraviśiṣṭatvāt santo apyasanto api māyāpi caivaṃlakṣaṇā sta[ta?]smānmāyopamāḥ .
 tathābhāvāttathābhāvāttathābhāvādalakṣaṇāḥ .
 māyopamāśca nirdiṣṭā ye dharmāḥ prātipakṣikāḥ .
 ye api prātipakṣikā dharmā buddhenopadiṣṭāḥ smṛtyupasthānādayaste apyalakṣaṇā māyāśca nirdiṣṭāḥ .
 kiṃ kāraṇam .
 tathābhāvādyathā bālairgṛhyante .
 tathābhāvādyathā deśitāḥ .
 tathābhāvādyathā saṃdarśitā buddhena garbhāvakramaṇajanmābhiniṣkramaṇābhisaṃbodhyādayaḥ .
 evamalakṣaṇā avidyamānāśca khyānti tasmānmāyopamāḥ .
 māyārājeva cānyena māyārājñā parājitaḥ .
 ye sarvadharmān paśyanti nirmārāste jinātmajāḥ .
 ye prātipakṣikā dharmāste māyārājasthānīyāḥ saṃkleśaprahāṇe vyavadānādhipattyāt .
 ye api sāṃkleśikā dharmāste api rājasthānīyāḥ saṃkleśanirvṛttāvādhipatyāt .
 atastaiḥ prātipakṣikaiḥ saṃkleśaparājayo māyā [?] rājñeva rājñaḥ parājayo draṣṭavyaḥ .
 tajjñānācca bodhisattvā nirmārā bhavanti ubhayapakṣe .
 aupamyārthe ślokaḥ .
 māyāsvapnamarīcibimbasadṛśāḥ prodbhāsaśrutkopamā vijñeyodakacandrabimbasadṛśā nirmāṇatulyāḥ punaḥ .
 ṣaṭ ṣaṭ dvau ca punaśca ṣaṭ dvayamatā ekaikaśaśca trayaḥ saṃskārāḥ khalu tatra tatra kathitā buddhairvibuddhottamaiḥ .
 yattūktaṃ bhagavatā māyopamā dharmā yāvannirmāṇopamā iti .
 tatra māyopamā dharmāḥ ṣaḍādhyātmikānyāyatanāni .
 asatyātmajīvāditve tathā prakhyānāt .
 svapnopamāḥ ṣaṭ bāhyānyāyatanāni tadupabhogasyāvastukatvāt .
 marīcikopamau dvau dharmau cittaṃ caitasikāśca bhrāntikaratvāt .
 pratibimbopamāḥ punaḥ ṣaḍevādhyātmikānyāyatanāni pūrvakarmapratibimbatvāt .
 pratibhāsopamāḥ ṣaḍeva bāhyānyāyatanānyādhyātmikānāmāyatanānāṃ chāyābhūtatvāt tadādhipatyotpattitaḥ .
 ṣaṭ dvayaṃ matāḥ ṣaṭ dvayamatāḥ .
 pratiśrutkopamā deśanādharmāḥ .
 udakacandrabimbopamāḥ samādhisaṃniśritā dharmāḥ samādherūdakasthānīyatvādacchatayā .
 nirmāṇopamāḥ saṃcintyabhavopapattiparigrahe asaṃkliṣṭasarvakriyāprayogatvāt .
 jñeyaparyeṣṭau ślokaḥ .
 abhūtakalpo na bhūto nābhūto akalpa eva ca .
 na kalpo nāpi cākalpaḥ sarvaṃ jñeyaṃ nirucyate .
 abhūtakalpo yo na lokottarajñānānukūlaḥ kalpaḥ, na bhūto nābhūto yastadanukūlo yāvannirvedhabhāgīyaḥ .
 akalpastathatā lokottaraṃ ca jñānam .
 na kalpo nāpi cākalpo lokottarapṛṣṭhalabdhaṃ laukikaṃ jñānam .
 etāvacca sarvaṃ jñeyam .
 saṃkleśavyavadānaparyeṣṭau ślokadvayam .
 svadhātuto dvayābhāsāḥ sāvidyākleśavṛttayaḥ .
 vikalpāḥ saṃpravartante dvayadravyavivarjitāḥ .
 svadhātuta iti bhāvāṅgā [svabījā?]dālayavijñānataḥ .
 dvayābhāsā iti grāhyagrāhakābhāsāḥ .
 sahāvidyayā kleśaiśca vṛttireṣāṃ ta ime sāvidyākleśavṛttayaḥ .
 dvayadravyavivarjitā iti grāhyadravyeṇa grāhakadravyeṇa ca .
 evaṃ kleśaḥ paryeṣitavyaḥ .
 ālambanaviśeṣāptiḥ svadhātusthānayogataḥ .
 ta eva hyadvayābhāsā vartante carmakāṇḍavat .
 ālambanaviśeṣāptiriti yo dharmālambanalābhaḥ pūrvamuktaḥ .
 svadhātusthānayogata iti svadhāturvikalpānāṃ tathatā tatra sthānaṃ nāmni sthānāccetasaḥ .
 yogata ityabhyāsāt .
 bhāvanāmārgeṇa ta eva vikalpā advayābhāsā vartante parāvṛttāśrayasya .
 carmavat kāṇḍavacca .
 yathā hi svaratvāpagamāttadeva carma mṛdu bhavati .
 agnisaṃtāpanayā tadeva kāṇḍaṃ ṛju bhavati .
 evaṃ śamathavipaśyanābhāvanābhyāṃ cetaḥ prajñāvimuktilābhe parāvṛttāśrayasya ta eva vikalpā na punardvayābhāsāḥ pravartante .
 ityeva [vaṃ?] vyavadānaṃ paryeṣitavyam .
 vijñaptimātratāparyeṣṭau dvau ślokau .
 cittaṃ dvayaprabhāsaṃ rāgādyābhāsamiṣyate tadvat .
 śraddhādyābhāsaṃ na tadanyo dharmaḥ kliṣṭakuśalo asti .
 cittamātrameva dvayapratibhāsamiṣyate grāhyapratibhāsaṃ grāhakapratibhāsaṃ ca .
 tathā rāgādikleśābhāsaṃ tadeveṣyate .
 śraddhādikuśaladharmābhāsaṃ vā .
 na tu tadābhāsādanyaḥ kliṣṭo dharmo asti rāgādilakṣaṇaḥ kuśalo vā śraddhādilakṣaṇaḥ .
 yathā dvayapratibhāsādanyo na dvayalakṣaṇaḥ .
 iti cittaṃ citrābhāsaṃ citrākāraṃ pravartate .
 tathābhāsobhāvābhāvo na tu dharmāṇāṃ mataḥ .
 tatra cittameva vastutacci[ści]trābhāsaṃ pravartate .
 paryāyeṇa rāgābhāsaṃ vā dveṣābhāsaṃ vā .
 tadanyadharmābhāsaṃ vā .
 citrākāraṃ ca yugapat śraddhādyākāram .
 bhāso bhāvābhāvaḥ kliṣṭakuśalāvasthe cetasi .
 na tu dharmāṇāṃ [kliṣṭānāṃ?] kuśalānāṃ [vā?] tatpratibhāsavyatirekeṇa tallakṣaṇābhāvāt .
 lakṣaṇaparyeṣṭau ślokā aṣṭau .
 ekanoddeśaḥ śeṣairnirdeśaḥ .
 lakṣyaṃ ca lakṣaṇaṃ caiva lakṣaṇā ca prabhedataḥ .
 anugrahārthaṃ sattvānāṃ saṃbuddhaiḥ saṃprakāśitā .
 anenoddeśaḥ .
 sadṛṣṭikaṃ ca yaccittaṃ tatrāvasthāvikāritā .
 lakṣyametatsamāsena hyapramāṇaṃ prabhedataḥ .
 tatra cittaṃ vijñānaṃ rūpaṃ ca .
 dṛṣṭiścaitasikā dharmāḥ .
 tatrāvasthā cittaviprayuktā varmāḥ .
 avikāritā asaṃskṛtamākāśādikaṃ tadvijñapternityaṃ tathāpravṛtteḥ .
 ityetat samāsena pañcavidhaṃ lakṣyaṃ prabhedenāpramāṇam .
 yathājalpārthasaṃjñāyā nimittaṃ tasya vāsanā .
 tasmādapyarthavikhyānaṃ parikalpitalakṣaṇaṃ .
 .
 lakṣaṇaṃ samāsena trividhaṃ parikalpitādilakṣaṇam .
 tatra parikalpitalakṣaṇaṃ trividhaṃ yathā jalpārthasaṃjñāyā nimittaṃ tasya jalpasya vāsanā tasmācca vāsanādyo arthaḥ khyāti avyavahārakuśalānāṃ vināpi yathājalpārthasaṃjñayā .
 tatra yathābhilāpamarthasaṃjñā caitasikī yathājalpārthasaṃjñā .
 tasyā yadālambanaṃ tannimittamevaṃ [va] yacca parikalpyate yataśca kāraṇādvāsana[nā]tastadubhayaṃ parikalpitalakṣaṇamatrābhipretam .
 yathā nāmārthamarthasya nāmnaḥ prakhyānatā ca yā .
 asaṃ[sat?] kalpanimittaṃ hi parikalpitalakṣaṇam .
 aparaparyāyo yathā nāma cārthaśca yathānāmārthamarthasya nāmnaśca prakhyānatā yathā nāmārthaprakhyānatā .
 yadi yathā nāmārthaḥ khyāti yathārthaṃ vā nāma ityetadabhūtaparikalpālambanaṃ parikalpitalakṣaṇaṃ etāvaddhi parikalpyate yaduta nāma vā artho veti .
 trividhatrividhābhāso grāhyagrāhakalakṣaṇaḥ .
 abhūtaparikalpo hi paratantrasya lakṣaṇam .
 trividhastrividhaścābhāso asyeti trividhatrividhābhāsaḥ .
 tatra trividhābhāsaḥ padābhāso arthābhāso dehābhāsaśca .
 punastrividhābhāso manaudgrahavikalpābhāsaḥ .
 mano yat kliṣṭaṃ sarvadā .
 udgrahaḥ pañca vijñānakāyāḥ .
 vikalpo manovijñānam .
 tatra prathamatri[mastri-?] vidhābhāso grāhyalakṣaṇaḥ .
 dvitīyo grāhakalakṣaṇaḥ .
 ityayamabhūtaparikalpaḥ paratantrasya lakṣaṇam .
 abhāvabhāvatā yā ca bhāvābhāvasamānatā .
 aśāntaśāntākalpā ca pariniṣpannalakṣaṇam .
 pariniṣpannalakṣaṇaṃ punastathatā sā hyabhāvatā ca, sarvadharmāṇāṃ parikalpitānā [nāṃ?] bhāvatā ca tadabhāvatvena bhāvāt .
 bhāvābhāvasamānatā ca tayorbhāvābhāvayorabhinnatvāt .
 aśāntā cāgantukairupakleśaiḥ, śāntā ca prakṛtipariśuddhatvāt .
 avikalpā ca vikalpāgocaratvāt niṣprapañcatayā .
 etena trividhaṃ lakṣaṇaṃ tathatāyāḥ paridīpitaṃ svalakṣaṇaṃ kle[saṃ]śavyavadānalakṣaṇamavikalpalakṣaṇaṃ ca uktaṃ trividhaṃ lakṣaṇam .
 niṣpa[ṣya]ndadharmamālambya yoniśo manasikriyā .
 cittasya dhātau sthānaṃ ca sadasattārthapaśyanā .
 lakṣaṇā punaḥ pañcavidhā yogabhūmiḥ .
 ādhāra ādhānamādarśa āloka āśrayaśca .
 tatrādhāro niṣpa[ṣya]ndadharmo yo buddhenādhigamo deśitaḥ sa tasyādhigamasya niṣpa[ṣya]ndaḥ .
 ādhānaṃ yoniśo manaskāraḥ .
 ādarśaḥ cittasya dhātau sthānaṃ samādhiryadetatpūrvaṃ nāmni sthānamuktam .
 ālokaḥ sadasattvenārthadarśanaṃ lokottarā prajñā, tathā[tayā] sacca sato yathābhūtaṃ paśyatyasaccāsataḥ .
 āśraya āśrayaparāvṛttiḥ .
 samatāgamanaṃ tasminnāryagotraṃ hi nirmalam .
 samaṃ viśiṣṭamanyūnānadhikaṃ lakṣaṇā matā .
 samatāgamanamanāsravadhātau āryagotre tadanyairāryaiḥ .
 tacca nirmalamāryagotraṃ buddhānām .
 samaṃ vimuktisamatā śrāvakapratyekabuddhaiḥ .
 viśiṣṭaṃ pañcabhirviśeṣaiḥ .
 viśuddhiviśeṣeṇa savāsanakleśaviśuddhitaḥ .
 pariśuddhiviśeṣeṇa kṣetrapariśuddhitaḥ .
 kāyaviśeṣaṇa dharmakāyatayā .
 saṃbhogaviśeṣeṇa parṣanmaṇḍaleṣvavicchinnadharmasaṃbhogapravartanataḥ .
 karmaviśeṣeṇa ca tuṣitabhavanavāsādinirmāṇaiḥ sattvārthakriyānuṣṭhānataḥ .
 na ca tasyonatvaṃ saṃkleśapakṣanirodhe nādhikatvaṃ vyavadānapakṣotpāda ityeṣā pañcavidhā yogabhūmirlakṣaṇā .
 tayā hi tallakṣyaṃ lakṣaṇaṃ ca lakṣyate .
 vimuktiparyeṣṭau ṣaṭślokāḥ .
 padārthadehanirbhāsaparāvṛttiranāsravaḥ .
 dhāturbījaparāvṛtteḥ sa ca sarvatragāśrayaḥ .
 bījaparāvṛtterityālayavijñānaparāvṛttitaḥ .
 padārthadehanirbhāsānāṃ vijñānānāṃ parāvṛttiranāsravo dhāturvimuktiḥ .
 sa ca sarvatragāśrayaḥ śrāvakapratyekabuddhagataḥ .
 caturdhā vaśitāvṛtermanasaścodgrahasya ca .
 vikalpasyāvikalpe hi kṣetre jñāne atha karmaṇi .
 manasaścodgrahasya ca vikalpasya cāvṛtteḥ parāvṛtterityarthaḥ .
 caturdhā vaśitā bhavati yathākramamavikalpe kṣetre jñānakarmaṇośca .
 acalāditribhūmau ca vaśitā sā caturvidhā .
 dvidhaikasyāṃ tadanyasyāmekaikā vaśitā matā .
 sā ceyamacalādibhūmitraye caturdhā vaśitā veditavyā .
 ekasyāmacalāyāṃ bhūmau dvividhā .
 avikalpe na [?] cānabhisaṃskāranirvikalpatvāt .
 kṣetre ca buddhakṣetrapariśodhanāt .
 tadanyasyāṃ bhūmāvekai[vai]kā vaśitā sādhumatyāṃ jñānavaśitā pratisaṃvidviśeṣalābhāt .
 dharmameghāyāṃ karmaṇyabhijñākarmaṇāmavyāghātāt .
 viditvā nairātmyaṃ dvividhamiha dhīmānbhavagataṃ samaṃ tacca jñātvā praviśati sa tattvaṃ grahaṇataḥ .
 tatastatra sthānānmanasa iha na khyāti tadapi tadakhyānaṃ muktiḥ parama upalambhasya vigamaḥ .
 aparo vimuktiparyāyaḥ .
 dvividhaṃ nairātmyaṃ viditvā bhavatrayagataṃ bodhisattvaḥ samaṃ tacca jñātvā dvividhanairātmyaṃ parikalpitapudgalābhāvāt parikalpitadharmābhāvāt, na tu sarva thaivābhāvataḥ .
 tattvaṃ praviśati vijñaptimātratāṃ grahaṇato grahaṇamātrametaditi .
 tatastatra tattvavijñaptimātrasthānānmanasastadapi tattvaṃ na khyāti vijñaptimātram .
 tadakhyānaṃ muktiḥ parama upalambhasya yo vigamaḥ pudgaladharmayoranupalambhāt .
 ādhāre saṃbhārādādhāne sati hi nāmamātraṃpaśyan .
 paśyati hi nāmamātraṃ tatpaśyaṃstacca naiva paśyati bhūyaḥ .
 apara[raḥ]paryāyaḥ ādhāra iti śrutau saṃbhārāditi saṃbhṛtasaṃbhārasya pūrvasaṃbhāralābhāt .
 ādhāne satīti yoniśomanaskāre nāmamātraṃ paśyannityabhilāpamātramartharahitaṃ .
 paśyati hi nāmamātramiti vijñaptimātraṃ nāma arūpiṇaścatvāraḥ skandhā iti kṛtvā tatpaśyaṃstadapi bhūyo naiva paśyatyarthābhāve tadvijñaptyadarśanādityayamanupalambho vimuktiḥ .
 cittametatsadauṣṭhulyamātmadarśanapāśitam .
 pravarttate nivṛttistu tadadhyātmasthitermatā .
 apara[raḥ] prakāraḥ cittametatsadauṣṭhulyaṃ pravartate janmasu .
 ātmadarśanapāśitamiti dauṣṭhulyakāraṇaṃ darśayati .
 dvividhenātmadarśanena pāśitam ataḥ sadauṣṭhulyamiti .
 nivṛttistu tadadhyātmasthiteriti tasya cittasya citta evāvasthānādālambanānupalambhataḥ .
 niḥsvabhāvatāparyeṣṭau ślokadvayam .
 svayaṃ svenātmanābhāvātsvabhāve cānavasthiteḥ .
 grāhavattadā[da]bhāvācca niḥsvabhāvatvamiṣyate .
 svayamabhāvānniḥsvabhāvatvaṃ dharmāṇāṃ pratyayādhīnatvāt .
 svenātmanābhāvānniḥsvabhāvatvaṃ niruddhānāṃ punastenā [svenā?]tmanānutpatteḥ .
 svabhāva[ve] anavasthitatvānniḥsvabhāvatvaṃ kṣaṇikatvādityetattrividhaṃ niḥsvabhāvatvam saṃskṛtalakṣaṇatrayānugaṃ veditavyam .
 grāhavattadabhāvācca niḥsvabhāvatvam .
 tadabhāvāditi svābhāvāt .
 yathā bālānāṃ svabhāvagrāho nityasukhaśucyātto[tmā] vānyena vā parikalpitalakṣaṇena tathāsau svabhāvo nāsti tasmādapi niḥsvabhāvatvaṃ dharmāṇāmiṣyate .
 [niḥsvabhāvatayā siddhā uttarottaraniśrayāḥ .
 anutpannā niroddhādiśāntaprakṛtinirvṛtāḥ .
] [siddhā] niḥsvabhāvatayānutpādādayaḥ .
 yo hi niḥsvabhāvaḥ so anutpannaḥ, yo anutpannaḥ so anirūddhaḥ, yo anirūddhaḥ sa ādiśāntaḥ ya ādiśāntaḥ sa prakṛtiparinirvṛta ityevamuttarottaraniśrayairebhirniḥsvabhāvatā[di]bhirniḥsvabhāvatayānutpādādayaḥ siddhā bhavanti .
 anutpattidharmakṣāntiparyeṣṭāvāryā .
 ādau tattve anyatve svalakṣaṇe svayamathānyathābhāve .
 saṃkleśa atha viśeṣe kṣāntiranutpattidharmoktā .
 aṣṭāsvanutpattidharmeṣu kṣāntiranutpattikadharmakṣāntiḥ .
 ādau saṃsārasya, na hi tasyādyutpattirasti .
 tattve anyatve ca pūrvapaścimānāṃ, na hi saṃsāre teṣāmeva dharmāṇāmutpattiḥ, ye pūrvamutpannāstadbhāvenānutpatteḥ .
 na cānyeṣām, apūrvaprakārānutpatteḥ .
 svalakṣaṇe parikalpitasya svabhāvasya, na hi tasya kadācidutpattiḥ .
 svayamanutpattau paratantrasya .
 anyathābhāve pariniṣpannasya na hi tadanyathābhāvasyotpattirasti .
 saṃkleśe prahīṇe, na hi kṣayajñānalābhinaḥ saṃkleśasyotpattiṃ punaḥ paśyanti .
 viśeṣe buddhadharmakāyānām, na hi teṣāṃ viśeṣotpattirasti .
 ityeteṣvanutpattidharmeṣu kṣāntiranutpattidharmoktā .
 ekayānatāparyeṣṭau sapta ślokāḥ .
 dharme nairātmyamuktīnāṃ tulyatvāt gotrabhedataḥ .
 dvyāśayāpteśca nirmāṇātparyantādekayānatā .
 dharmatulyatvādekayānatā, śrāvakādīnāṃ dharmadhātorabhinnatvāt yātavyaṃ yānamiti kṛtvā .
 nairātmyasya tulyatvādekayānatā, śrāvakādīnāmātmābhāvatāsāmānyādyātā yānamiti kṛtvā .
 vimuktitulyatvādekayānatā, yāti yānamiti kṛtvā .
 gotrabhedādekayānatā .
 aniyataśrāvakagotrāṇāṃ mahāyānena niryāṇāt yānti tena yānamiti kṛtvā .
 dvyāśayāpte rekayānatā .
 buddhānāṃ ca sarvasattveṣvātmāśayaprāpteḥ, śrāvakāṇāṃ ca tadgotraniyatānāṃ pūrvaṃ bodhisaṃbhāracaritādanā[nāmā]tmani buddhāśayaprāpterabhinnasaṃtānādhimokṣalābhato buddhānubhāvena tathāgatānugrahaviśeṣapradeśalābhāya ityekatvāśayalābhenaikatvād buddhatacchrāvakāṇāmekayānatā .
 nirmāṇādekayānatā, yathoktamanekaśatakṛtvo ahaṃ śrāvakayānena parinirvṛta iti vineyānāmarthe tathā nirmāṇasaṃdarśanāt .
 paryantādapyekayānatā yataḥ pareṇa yātavyaṃ nāsti tadyānamiti kṛtvā .
 buddhatvamekayānam, evaṃ tatratatra sūtre tena tanābhiprāyeṇaikayānatā veditavyā, na tu yānatrayaṃ nāsti .
 kimarthaṃ punastena tenābhiprāyeṇaikayānatā buddhairdeśitā .
 ākarṣaṇārthamekeṣāmanyasaṃghāraṇāya ca .
 deśitāniyatānāṃ hi saṃbuddhairekayānatā .
 ākarṣaṇārthamekeṣāmiti ye śrāvakagotrā aniyatāḥ .
 anyeṣāṃ ca saṃdhāraṇāya, ye bodhisattvagotrā aniyatāḥ .
 śrāvako aniyato dvedhā dṛṣṭādṛṣṭārthayānataḥ .
 dṛṣṭārtho vītarāgaścāvītarāgo apyasau mṛduḥ .
 śrāvakaḥ punaraniyato dvividho veditavyaḥ .
 dṛṣṭārthayānaśca yo dṛṣṭasatyo mahāyānena niryāti, adṛṣṭārthayānaśca yo na dṛṣṭasatyo mahāyānena niryāti .
 dṛṣṭārthaḥ punarvītarāgaścāvītarāgaśca kāmebhyaḥ .
 asau ca mṛdurdhandhagatiko veditavyaḥ .
 yo dṛṣṭārtho dvividha uktaḥ .
 tau ca labdhāryamārgasya bhaveṣu pariṇāmanāt .
 acintyapariṇāmikyā upapattyā samanvitau .
 tau ca dṛṣṭārthau labdhasyāryamārgasya bhaveṣu pariṇāmanāt acintyapariṇāmikyā upapattyā samanvāgatau veditavyau .
 acintyo hi tasyāryamārgasya pariṇāma upapattau tasmādacintyapariṇāmikī .
 praṇidhānavaśādeka upapattiṃ prapadyate .
 eko anāgāmitāyogānnirmāṇaiḥ pratipadyate .
 tayoścaikaḥ praṇidhānavaśādupapattiṃ gṛhṇāti yatheṣṭaṃ yo na vītarāgaḥ .
 eko anāgāmitāyogabalena nirmāṇaiḥ .
 nirvāṇābhiratatvācca tau dhandhagatikau matau .
 punaḥ punaḥ svacittasya samudācārayogataḥ .
 tau ca nirvāṇābhiratatvādubhāvapi dhandhagatikau matau ciratareṇābhisaṃbodhataḥ .
 svasya śrāvakacittasya nirvitsahagatasyābhīkṣṇaṃ samudācārāt .
 so akṛtārtho hyabuddhe ca jāto dhyānārthamudyataḥ .
 nirmāṇārthī tadāśritya parāṃ bodhimavāpnute .
 yaḥ punarasāvavītarāgo dṛṣṭasatyaḥ so akṛtārthaḥ śaikṣo bhavan buddharahite kāle jāto dhyānārthamudyato bhavati nirmāṇārthī .
 tacca nirmāṇamāśritya krameṇa parāṃ bodhiṃ prāpnoti .
 tamavasthātrayasthaṃ saṃdhāyoktaṃ bhagavatā śrīmālāsūtre .
 śrāvako bhūtvā pratyekabuddho bhavati punaśca buddha iti .
 agnidṛṣṭānte[na] ca yadā ca pūrvaṃ dṛṣṭasatyāvasthā[stho] yadā buddharahite kāle svayaṃ dhyānamutpādya janmakāyaṃ tyaktvā nirmāṇakāyaṃ gṛhṇāti yadā ca parāṃ bodhiṃ prāpnotīti .
 vidyāsthānaparyeṣṭau ślokaḥ .
 vidyāsthāne pañcavidhe yogamakṛtvā sarvajñatvaṃ naiti kathaṃcitparamāryaḥ .
 ityanyeṣāṃ nigrahaṇānugrahaṇāya svājñārthaṃ vā tatra karotyeva sa yogam .
 pañcavidhaṃ vidyāsthānam .
 adhyātmavidyā hetuvidyā śabdavidyā cikitsāvidyā śilpakarmasthānavidyā ca .
 tadyadarthaṃ bodhisattvena paryeṣitavyaṃ taddarśayati .
 sarvajñatvaprāptyarthamabhedena sarvam .
 bhedena punarhetuvidyāṃ śabdavidyāṃ ca paryeṣate nigrahārthamanyeṣāṃ tadanadhimuktānām .
 cikitsāvidyāṃ śilpakarmasthānavidyāṃ cānyeṣāmanugrahārthaṃ tadarthikānām .
 adhyātmavidyāṃ svayamājñārtham .
 dhātupuṣṭiparyeṣṭau trayodaśa ślokāḥ .
 pāramitāparipūraṇārthaṃ ye pāramitāpratisaṃyuktā evaṃ manasikārā dhātupuṣṭaye bhavanti ta etābhirgāthābhirdeśitāḥ .
 hetūpalabdhituṣṭiśca niśrayatadanusmṛtiḥ .
 sādhāraṇaphalecchā ca yathābodhādhimucyanā .
 te punarhetūpalabdhituṣṭiumanasikārāt yāvadagratvātmāvadhāraṇamanasikāraḥ .
 tatra hetūpalabdhituṣṭimanasikāra ādita eva tāvat .
 gotrastho bodhisattvaḥ svātmani pāramitānāṃ gotraṃ paśyan hetūpalabdhituṣṭyā pāramitādhātupuṣṭiṃ karoti .
 gotrastho anuttarāyāṃ samyaksaṃbodhau cittamutpādayatītyato anantaraṃ niśrayatadanusmṛtimanasikāraḥ .
 sa hi bodhisattvaḥ svātmani pāramitānāṃ saṃniśrayabhūtaṃ bodhicittaṃ samanupaśyannevaṃ manasikaroti niyatametāḥ pāramitāḥ paripūriṃ gamiṣyanti .
 tathā hyasmākaṃ bodhicittaṃ saṃvidyate iti .
 utpāditabodhicittasya pāramitābhiḥ svaparārthaprayoge sādharaṇaphalecchāmanasikāra, āsāṃ pāramitānāṃ parasādhāraṇaṃ vā phalaṃ bhavatvanyathā vā mā bhūdityabhisaṃskaraṇāt .
 svaparārthaṃ prayujyamāno asaṃkleśopāyaṃ tattvārthaṃ pratividhyatītyato anantaraṃ yathābodhādhimucyanāmanasikāraḥ .
 evaṃ sarvatrānukamo veditavyaḥ .
 yathā buddhairbhagavadbhiḥ pāramitā abhisaṃbuddhā abhisaṃbhotsyante abhisaṃbudhyante ca tathāhamadhimucye ityabhisaṃskaraṇāt .
 caturvidhānubhāvena prīyaṇākhedaniścayaḥ .
 vipakṣe pratipakṣe ca pratipattiścaturvidhā .
 anubhāvaprīyaṇāmanasikāraścaturvidhānubhāvadarśanaprīyaṇā, caturvidhānubhāvo vipakṣaprahāṇaṃ, saṃbhāraparipākaḥ, svaparānugraha, āyatyāṃ vipākaphalaniḥṣyandaphaladānatā ca .
 sattvasvabuddhadharmaparipākamārabhyākhedaniścayamanasikāraḥ, sarvasattvavipratipattibhiḥ sarvaduḥkhāpattipātaiścākhedaniścayābhisaṃskaraṇāt paramabodhiprāptaye .
 vipakṣe pattipakṣe ca caturvidhapratipattimanasikāraḥ .
 dānādivipakṣāṇāṃ ca mātsaryādīnāṃ pratideśanā, pratipakṣāṇāṃ ca dānādīnāmanumodanā, tadadhipateyadharmadeśanārthaṃ ca buddhādhyeṣaṇā .
 tāsāṃ ca bodhau pariṇāmanā .
 prasādaḥ saṃpratīkṣā ca dānacchandaḥ paratra ca .
 saṃnāhaḥ praṇidhānaṃ ca abhinandamanaskriyā .
 adhimuktibalādhānatāmārabhya pāramitādhipateyadharmārthe ca prasādamanasikāraḥ .
 dharmaparyeṣṭimārabhya saṃpratīcchanamanasikārastasyaiva dharmasyāprativahanayogena parigrahaṇatayā .
 da[de]śanāmārabhya dānacchandamanasikāro dharmasyārthasya ca prakāśanārthaṃ pareṣām .
 pratipattimārabhya saṃnāhamanasikāro dānādiparipūriye saṃnahanāt .
 praṇidhānamanasikārastatparipūriprāptaye[pratyaye] samavadhānārthaṃ .
 abhinandamanasikāro aho bata dānādipratipattyā samyak saṃpādayeyamityabhinandanāt .
 eta eva trayo manasikārā avavādānuśāsanyāṃ yojayitavyāḥ .
 upāyopasaṃhitakarmamanasikāraḥ saṃkalpaiḥ sarvaprakāradānādiprayogamanasikaraṇāt .
 śaktilābhe sadautsukyaṃ dānādau ṣaḍvidhedyanam .
 paripāke atha pūjāyāṃ sevāyāmanukampanā .
 autsukyamanasikāraścaturvidhaḥ .
 śaktilābhe ca dānādau ṣaḍvidhe dānadāne yāvat prajñādāne .
 evaṃ śīlādiṣu ṣaḍvidheṣu .
 pāramitābhireva saṃgrahavastuprayogeṇa sattvaparipāke .
 pūjāyāṃ ca dānena lābhasatkārapūjayā .
 śeṣābhiśca pratipattipūjayā .
 aviparītapāramitopadeśāpa[rtha]ñcakalyāṇamitrasevāyāmautsukyamanasikāro veditavyaḥ .
 anukampāmanasikāraścaturbhirapramāṇairdānādyupasaṃhāreṇa maitrāyataḥ .
 mātsaryādisamavadhānena sattveṣu karuṇāyataḥ .
 dānādisamanvāgateṣu muditāyataḥ .
 tadasaṃkleśādhimokṣataśca upekṣāyataḥ akṛte kukṛte lajjā kaukṛtyaṃ viṣaye ratiḥ .
 amitrasaṃjñā khede ca racanodbhāvanāmatiḥ .
 hīdharmamārabhya lajjāmanaskāraḥ, akṛteṣu vā dānādiṣvaparipūrṇamithyākṛteṣu vā lajjā, lajjāyamānaśca pravṛttinivṛttyarthamanānuṣaṅgikaṃ kaukṛtyāyate .
 dhṛtimārabhya ratimanaskāro dānādyālambane avikṣepataścittasya dhāraṇāt .
 akhedamanaskāro dānādiprayogaparikhede śatrusaṃjñākaraṇāt .
 racanācchandamanaskāraḥ pāramitāpratisaṃyuktaśāsraracanābhisaṃskaraṇāt .
 lokajñatāmārabhya udbhāvanāmanaskārastasyaiva śāstrasya loke yathābhājanamudbhāvanābhisaṃskaraṇāt .
 dānādayaḥ pratisaraṇaṃ sambodhau neśvarādayaḥ .
 doṣāṇāṃ ca guṇānāṃ ca pratisaṃvedanād [?]dvayoḥ .
 pratisaraṇamanaskāro bodhiprāptaye dānādīnāṃ pratisaraṇānneśvarādīnām, pratisaṃvinmanaskāro mātsaryadānādi vipakṣapratipakṣayordoṣaguṇapratisaṃvedanāt .
 cayānusmaraṇaprītirmāhārthyasya ca darśanam .
 yoge abhilāṣo avikalpe taddhṛtyāṃ pratyayāgame .
 cayānusmaraṇaprītimanaskāro dānādyupacaye puṇyajñānasaṃbhāropacayasaṃdarśanāt .
 māhārthyasaṃdarśanamanaskāro dānādīnāṃ bodhipakṣe bhāvārthena mahābodhiprāptyarthasaṃdarśanāt .
 abhilāṣamanaskāraḥ sa punaścaturvidhaḥ .
 yogābhilāṣamanaskāraḥ śamathavipaśyanāyogabhāvanābhilāṣāt .
 avikalpābhilāṣamanaskāraḥ pāramitāparipūraṇārthamupāyakauśalyābhilāṣāt .
 dhṛtyabhilāṣamanaskāraḥ pāramitādhipateyadharmārthadhāraṇābhilāṣāt .
 pratyayābhigamābhilāṣamanaskāraḥ samyak praṇidhānābhisaṃskaraṇāt .
 saptaprakārāsadgrāhavyutthāne śaktidarśanam .
 āścaryaṃ cāpyanāścaryaṃ saṃjñā caiva caturvidhā .
 saptaprakārāsadgrāhavyutthānaśaktidarśanamanaskāraḥ .
 saptavidho asadgrāhaḥ .
 asati sadgrāhaḥ, doṣavati guṇavatvagrāhaḥ, guṇavatyaguṇavatvagrāhaḥ, sarvasaṃskāreṣu ca nityasukhāsadgrāhau, sarvadharmeṣu cātmāsadgrāhaḥ, nirvāṇe cāśāntāsadgrāhaḥ .
 yasya pratipakṣeṇa śūnyatā [di]samādhitrayaṃ dharmoddānacatuṣṭayaṃ ca deśyate .
 āścarye caturvidhasaṃjñāmanaskāraḥ .
 pāramitāsūdārasaṃjñā, āyatattvasaṃjñā, pratikāranirapekṣasaṃjñā, vipākanirapekṣasaṃjñā ca .
 anāścarye api caturvidha[saṃjñā]manaskāraḥ .
 caturvidhamanāścaryamaudarya āyatatve ca sati pāramitānāṃ buddhatvaphalābhinirvartanāt .
 asminneva ca dvaye sati svaparasamacittāvasthāpanāt [vasthāpanā?]tadviśiṣṭebhyaśca śaru[śakrā]dibhyaḥ pūjādilābhe sati pratikāranirapekṣatā [sarvalokebhyo viśiṣṭaśarīrabhoga]lābhe satyapi vipākanirapekṣatā .
 samatā sarvasattveṣu dṛṣṭiścāpi mahātmikā .
 paraguṇapratikārasrayāśāstirnirantaraḥ .
 samatāmanaskāraḥ sarvasattveṣu dānādibhiḥ samatāpravṛttyabhisaṃskaraṇāt .
 mahātmadṛṣṭimanaskāraḥ sarvasattvopakāratayā pāramitāsaṃdarśanāt .
 pratyaya[pratyupa]kārāśaṃsanamanaskāro dānādiguṇapravṛttyā parebhyaḥ .
 āśāstimanaskāraḥ sattveṣu tristhānāśaṃsanāt pāramitānāṃ bodhisattvabhūminiṣṭhāyā buddhabhūminiṣṭhāyāḥ sattvāva[rthāca]raṇāśaṃsanācca .
 nirantaramanaskāro dānādibhirabadhya[ndhya]kālakaraṇābhisaṃskaraṇāt .
 buddhapraṇītānuṣṭhānādarvāgasthānacetanāt[cetanā] .
 taddhānivṛddhyā sattveṣu anāmodaḥ pramodanā .
 samyakprayogamanaskāro aviparītānuṣṭhānādarvāgasthānamanasikaraṇāt .
 anāmodamanaskāro dānādibhirhīyamāneṣu .
 pramodamanaskāro dānādibhirvardhamāneṣu sattveṣu .
 prativarṇikāyāṃ[varṇikā]bhūtāyāṃ bhāvanāyāṃ ca nārūciḥ .
 nādhivāsamanaskāro vyākṛtaniyate spṛhā .
 arūcimanaskāraḥ pāramitāprativarṇikābhāvanāyām .
 rūcimanaskāro bhūtāyām .
 anadhivāsanāmanaskāro mātsaryādivipakṣavinayanābhisaṃskāraṇāt .
 spṛhāmanaskāro dvividhaḥ pāramitāparipūrivyākaraṇalābhaspṛhāmanaskāraḥ pāramitāniyatabhūmyavasthālābhaspṛhāmanaskāraśca .
 āyatyāṃ darśanādvṛtticetanā samatekṣaṇā .
 agradharmeṣu vṛttyā ca agratvātmāvadhāraṇāt[dhāraṇā] .
 āyatyāṃ darśanādvṛttimanaskāro yātvā[yāṃ yāṃ] gatiṃ gatvā bodhisattvena satāvaśya karaṇīyatābhisaṃskāraṇāt .
 dānādīnāṃ samatekṣaṇāmanaskārastadanyairbodhisattvaiḥ sahātmanaḥ pāramitāsātatyakaraṇādhimokṣārtham .
 agratvātmāvadhāraṇamanaskāraḥ pāramitāgradharmapravṛttyā svātmanaḥ pradhānabhāvasaṃdarśanāt .
 ete śubhamanaskārā daśapāramitānbayāḥ .
 sarvadā bodhisattvānāṃ dhātupuṣṭau bhavanti hi .
 iti nigamanaśloko gatārthaḥ .
 dharmaparyeṣṭibhede dvau ślokau .
 puṣṭeradhyāśayato mahatī paryeṣṭiriṣyate dhīre .
 savivāsā hyavivāsā tathaiva vaibhutvikī teṣām .
 asakāyā laghu[labdha]kāyā prapūrṇakāyā ca bodhisattvānām .
 bahumānasūkṣmamānā nirmāṇā caiṣaṇābhimatā .
 trayodaśavidhā paryeṣṭiḥ .
 puṣṭitaḥ śrutādhimuktipuṣṭyā .
 adhyāśayato dharmamukhastrotasā .
 mahatī citta[vibhu]tvalābhinām .
 sabiprabāsā prathamā .
 avipravāsā dvitīyā .
 vaibhutvikī tṛtīyā .
 akāyā śrutacintāmayī dharmakāyarahitatvāt .
 sakāyā bhāvanāmayī adhimukticaryābhūmo .
 laghu[labdha]kāyā saptasu bhūmiṣu .
 paripūrṇakāyā śeṣāsu .
 bahumānādhimukticaryābhūmau .
 sūkṣmamānā saptasu .
 nirmāṇā śeṣāsu .
 dharmahetutvaparyeṣṭau ślokaḥ .
 rūpārūpe dharmo lakṣaṇahetustathaiva cārogyaṃ[gye] .
 aiśvarye abhijñābhistadakṣayatve ca dhīrāṇām .
 rūpe lakṣaṇaheturdharmaḥ .
 arūpe ārogyahetuḥ kleśavyādhipraśamanāt .
 aiśvaryaheturabhijñābhistadakṣayatvahetuścānupadhiśeṣanirvāṇe apyanupacchedāt .
 ata evoktaṃ brahmaparipṛcchāsūtre .
 caturbhirdharmaiḥ samanvāgatā bodhisattvā dharmaṃ paryeṣante .
 ratnasaṃjñayā durlabhārthena bhaiṣajyasaṃjñayā kleśavyādhipraśamanārthena arthasaṃjñayā avipraṇāśārthena nirvāṇasaṃjñayā sarvaduḥkhapraśamanārthena .
 ratnabhūtāni hi lakṣaṇāni śobhākaratvādatastaddhetutvāddharmaratnasaṃjñā .
 ārogyahetutvādbhaiṣajyasaṃjñā .
 abhijñaiścaryahetutvādarthasaṃjñā .
 tadakṣayahetutvānnirvāṇasaṃjñākṣayanirbhayatārthena .
 vikalpaparyeṣṭau ślokaḥ .
 abhāvabhābādhyapavādakalpa ekatvanānāsvaviśeṣakalpāḥ .
 yathārthanāmābhiniveśakalpāḥ jinātmajaiḥ saṃparivarjanīyāḥ .
 daśavidhavikalpo bodhisattvena parivarjanīyaḥ .
 abhāvavikalpo yasya pratipakṣeṇāha .
 prajñāpāramitāyāmiha bodhisattvo bodhisattva eva sanniti .
 bhāvavikalpo yasya pratipakṣeṇāha .
 bodhisattvaṃ na samanupaśyatītyevamādi .
 adhyāropavikalpo yasya pratipakṣeṇāha .
 rūpaṃ śāriputra svabhāvena śūnyamiti .
 apavādavikalpo yasya pratipakṣeṇāha .
 na śūnyatayeti .
 ekatvavikalpo yasya pratipakṣeṇāha .
 yā rūpasya śūnyatā na tadrūpamiti .
 nānātvavikalpo yasya pratipakṣeṇāha .
 na cānyatra śūnyatāyā rūpaṃ rūpameva śūnyatā śūnyataiva rūpamiti .
 svalakṣaṇavikalpo yasya pratipakṣeṇāha .
 nāmamātramidaṃ yadidaṃ rūpamiti .
 viśeṣavikalpo yasya pratipakṣeṇāha .
 rūpasya hi notpādo na nirodho na saṃkleśo na vyavadānamiti .
 yathānāmārthābhiniveśavikalpo yasya pratipakṣeṇāha .
 kṛtrimaṃ nāmetyevamādi .
 yathārthanāmābhiniveśavikalpaśca yasya pratipakṣeṇāha .
 tāni bodhisattvaḥ sarvanāmāni na samanupaśyatyasamanupaśyannābhiniviśate yathārthatayetyabhiprāyaḥ .
 iti śubhamatiretya yatnamugraṃ dvayaparyeṣitadharmatāsatattvā .
 pratiśaraṇamataḥ sadā prajānāṃ bhavati guṇaiḥ sa samudravatprapūrṇaḥ .
 anena nigamanaślokena paryeṣṭimāhātmyaṃ trividhaṃ darśayati .
 upāyamāhātmyamugravīryatayā saṃvṛttiparamārthasatyadharmatāparyeṣaṇataśca tattvaṃ satyamityarthaḥ .
 parārthamāhātmyaṃ pratiśaraṇībhāvāt prajānām .
 svārthamāhātmyaṃ ca guṇaiḥ samudravat prapūrṇatvāt .
 .
 mahāyānasūtrālaṃkāre dharmaparyeṣṭyadhikāra ekādaśaḥ .
 dvādaśo adhikāraḥ dharmadeśanāyāṃ mātsaryapratiṣedhe ślokaḥ .
 prāṇānbhogāṃśca dhīrāḥ pramuditamanasaḥ kṛcchralabdhānasārān sattvebhyo duḥkhitebhya satatamavasṛjantyuccadānaprakāraiḥ .
 prāgevodāradharmaṃ hitakaramasakṛtsarvathaiva prajānāṃ kṛcchre naivopalabdhaṃ bhṛśamavasṛjatāṃ vṛddhigaṃ cāvyayaṃ ca .
 kṛcchralabdhānapyasārān kṣayitvā[t]prāṇān bhogāṃśca bodhisattvā duḥkhitebhyaḥ kāruṇyāt satatasamudārairvisargairutsṛjanti prāgeva dharmaṃ yo naiva kṛcchreṇa vā bhṛśamapi vāvasṛjatāṃ vṛddhiṃ gacchati na kṣayaṃ .
 dharma nairarthakyasārthakye ślokadvayaṃ .
 dharmo naiva ca deśito bhagavatā pratyātmavedyo yata ākṛṣṭā janatā ca yukta[yukti]vihitairdharmaiḥ svakīṃ dharmatāṃ svaśāntyāsyapuṭe viśuddhivipule sādhāraṇe athākṣaye lāleneva kṛpātmabhistvajagaraprakhyaiḥ samāpāditā .
 tatra buddhā ajagaropamāsteṣāṃ svaśānti[śānte?]rāsyapuṭaṃ dharmakāyaḥ .
 viśuddhivipulaṃ savāsanakleśajñeyāvaraṇaviśuddhitaḥ .
 sādhāraṇaṃ sarvabuddhaiḥ akṣayamātyantikatvāt .
 tasmānnaiva nirarthikā bhavati sā yā bhāvanā yogināṃ tasmānnaiva nirarthikā bhavati sā yā deśanā saugatī .
 dṛṣṭo arthaḥ śrutamātrakādyadi bhavet syādbhāvanāpārthikā aśrutvā yadi bhāvanāmanuviśet syāddeśanāpārthikā .
 tasmānna nirarthikā yogināṃ bhāvanā bhavati pratyātmavedyasya dharmasya tadvaśenābhigamāt .
 na nirarthikā deśanā bhavati yuktivihitairdharmaiḥ svadharmatāyāṃ janatākarṣaṇāt .
 yathā punarbhāvanā sārthikā bhaveddeśanā vā tat ślokārdhena darśayati .
 śeṣaṃ gatārtham .
 deśanāvibhāge ślokaḥ .
 āgamato adhigamato vibhutvato deśanāgrasatvānāṃ .
 mukhato rūpātsarvā[rvataā]kāśāduccaraṇatāpi .
 tatra vibhutvato yā mahābhūmipraviṣṭānāṃ .
 sarvato rūpādyā vṛkṣavāditrādibhyo api niścarati .
 śeṣaṃ gatārtham .
 deśanāsaṃpatau ślokadvayaṃ .
 viṣadā saṃdehajahā ādeyā tattvadarśikā dvividhā .
 saṃpannadeśaneyaṃ vijñeyaṃ[yā] bodhisattvānāṃ .
 ayaṃ catuṣkārthanirdeśena ślokaḥ .
 yaduktaṃ brahmaparipṛcchāyāṃ .
 catrubhirdharmaiḥ samanvāgatā bodhisattvā mahādharmadānaṃ vitaranti saddharmaparigrahaṇatayā ātmanaḥ prajñottāpanatayā satpurūṣakarmakaraṇatayā saṃkleśavyavadānasaṃdeśanatayā ca .
 ekena hi bāhuśrutyādviṣadā deśanā bhavati .
 dvitīyena mahāprājñatvāt .
 saṃśayajahā pareṣāṃ saṃśayacchedāt .
 tṛtīyenānavadyakarmattvādādeyā .
 caturthena tattvadarśikā dvividhā saṃkleśalakṣaṇasya ca tattvasya vyavadānalakṣaṇasya ca dvābhyāṃ dvābhyāṃ satyābhyām .
 madhurā madavyapetā na ca khinnā deśanāgrasattvānāṃ .
 sphuṭacitrayuktagamikā nirāmiṣā sarvagā caiva .
 asmindvitīye śloke madhurā pareṇākṣiptasyāparūṣavacanāt .
 madavyapetā stutau siddhau vā madānanugamanāt .
 akhinnā akilāsikatvāt .
 sphuṭā nirācāryamuṣṭitvāt kṛtsnadeśanataḥ .
 citrā apunaruktatvāt .
 yuktā pramāṇāviruddhatvāt .
 gamikāpratītapadavyañjanatvāt .
 nirāmiṣā prasannādhikārānadhi[rthi]katvāt .
 sarvatragā yānatrayagatatvāt .
 vāksaṃpattau ślokaḥ .
 adīnā madhurā sūktā pratītā viṣadā tathā [vāgjinātmaje] .
 [yathārhānāmiṣācaiva pramitā viṣadā tathā] .
 adīnā paurī parṣatpūraṇāt .
 madhurā valguḥ .
 sūktā vispaṣṭā sunirūktākṣaratvāt .
 pratītā vijñeyā pratītābhidhānatvāt .
 yathārhā śravaṇīyā vineyānurūpatvāt .
 anāmiṣā aniḥśrita[tā]lābhasatkārāloke[raśloke] .
 pratatā[pramitā] apratikūlā parimitāyāmakhedāt .
 viṣadā aparyāttā .
 vyañjanasaṃpattau ślokadvayaṃ .
 uddeśānnirdeśāttathaiva yānānulomanāt ślākṣṇyāt .
 prātītyādyāthārhānnairyāṇyādānukūlyatvāt .
 yuktaiḥ padavyañjanairūddeśātpramāṇāvirodhena .
 sahitairnirdeśāduddeśāvirodhena .
 yānānulomanādānulomikairyānatrayāvirodhena .
 ślākṣṇyāda[dā]nucchavikairakaṣṭaśabdatayā .
 prātītyādaupayikaiḥ pratītārthatayā cārthopagamanāt .
 yāthārhātpratirūpairvineyānurūpatayā .
 nairyāṇyātpradakṣiṇairnirvāṇādhikāratayā .
 ānukūlyānnipakasyāṅgasaṃbhāraiḥ śaikṣasyāryāṣṭāṅgamārgānukūlyāt .
 vyañjanasaṃpaccaiṣā vijñeyā sarvathāgrasattvānāṃ .
 ṣaṣṭyaṅgī sācintyā ghoṣo anantastu sugatānāṃ .
 ṣaṣṭyaṅgī sācintyā yā guhyakādhipatinirdeśe buddhasya ṣaṣṭyākārā vāg nirdiṣṭā .
 punaraparaṃ śāntamate tathāgatasya ṣaṣṭyākāropetā vāg niścarati snigdhā ca mṛdukā ca manojñā ca manoramā ca śuddhā ceti vistaraḥ .
 tatra snigdhā sattvādhātukuśalamūlopastambhikatvāt .
 mṛdukā dṛṣṭa eva dharme sukhasaṃsparśatvāt .
 manojñā svarthatvāt .
 manoramā suvyañjanatvāt .
 śuddhā nirūttaralokottarapṛṣṭhalabdhatvāt .
 vimalā sarvakleśānuśayavāsanāvisaṃyuktatvāt .
 prabhāsvarā pratītapadavyañjanatvāt .
 valguḥ sarvatīrthyakumatidṛṣṭividhātabalaguṇayuktatvāt .
 śravaṇīyā pratipattinairyāṇikatvāt .
 anantā[anelā] sarvaparapravādibhiranāchedyatvāt .
 kalā rañjikatvāt .
 vinītā rāgādipratipakṣatvāt .
 akarkaśā śikṣāprajñaptisukhopāyatvāt .
 aparūṣā tadvyatikramasaṃpanniḥsaraṇopadeśakatvāt .
 suvinītā yānatrayanayopadeśikatvāt .
 karṇasukhā vikṣepapratipakṣatvāt .
 kāyaprahṇādanakarī samādhyābāhakatvāt .
 cittaudvilyakarī vipaśyanāprāmodyāvāhaphalakatvāt .
 hṛdayasaṃtuṣṭikarī saṃśayacchedikatvāt .
 prītisukhasaṃjananī mithyāniścayāpakarṣikatvāt .
 niḥparidāhā pratipattāvavipratisāratvāt .
 ājñeyā saṃpannaśrutamayajñānāśrayatvāt .
 vijñeyā saṃpannacintāmayajñānāśrayatvāt .
 viṣpaṣṭā anācāryamuṣṭidharmavihitatvāt .
 premaṇīyānuprāptasvakārthānāṃ premakaratvāt .
 abhinandanīyānanuprāptasvakārthānāṃ spṛhaṇīyatvāt .
 ājñāpanīyā acintyadharmasamyagdarśikatvāt .
 vijñāpanīyā cintyadharmasamyagdeśikatvāt .
 yuktā pramāṇāvirūddhatvāt .
 sahitā yathārhavineyadeśikatvāt .
 punarūktadoṣajahā avandhyatvāt .
 siṃhasvaravegā sarvatīrthyasaṃtrāsakatvāt .
 nāgasvaraśabdā udāratvāt .
 meghasvaraghoṣā gambhīratvāt .
 nāgendrarutā ādeyatvāt .
 kinnarasaṃgītighoṣā madhuratvāt .
 kalaviṅkasvararūtaravitābhī[tī]kṣṇabhaṅguratvāt .
 brahmasvararutaravitā dūraṃgamatvāt .
 jīvaṃjīvakasvararutaravitā sarvasiddhipūrvaṃgamamaṅgalatvāt .
 devendramadhuranirghoṣā anatikramaṇīyatvāt .
 dundubhisvarā sarvamārapratyarthikavijayapūrvaṃgamatvāt .
 anunnatā stutyasaṃkliṣṭatvāt .
 anavanatā nindāsaṃkliṣṭatvāt .
 sarvaśabdānupraviṣṭā sarvavyākaraṇasarvākāralakṣaṇānupraviṣṭatvāt .
 apaśabdavigatā smṛtisaṃpramoṣe tadaniścaraṇatvāt .
 avikalā vineyakṛtyasarvakālapratyupasthitatvāt .
 alīnā lābhasatkārāniśritatvāt .
 adīnā sāvadyāpagatvāt .
 pramuditā akheditvāt .
 prasṛtā sarvavidyāsthānakauśalyānugatatvāt .
 akhilā[sakhilā] sattvānāṃ tatsakalārthasaṃpādakatvāt .
 saritā prabandhānupacchinnatvāt .
 lalitā vicitrākārapratyupasthānatvāt .
 sarvasvarapūraṇī ekasvaranaikaśabdavijñaptipratyupasthāpanatvāt .
 sarvasattvendriyasaṃtoṣaṇī ekānekārthavijñaptipratyupasthānatvāt .
 aninditā yathāpratijñatvāt .
 acañcalā āgamitakālaprayuktatvāt .
 acapalā atvaramāṇavihitatvāt .
 sarvaparṣadanuravitā durāntikaparṣattulyaśravaṇatvāt .
 sarvākāravaropetā sarvalaukikārthadṛṣṭāntadharmapariṇāmikatvāt .
 deśanāmāhātmye catvāraḥ ślokāḥ .
 vācā padaiḥ suyuktairanudeśavibhāgasaṃśayacchedaiḥ .
 bahulīkārānugatā hyuddhaṭitavipañcitajñeṣu .
 ākhyāti vācā .
 prajñāpayati padaiḥ suyuktaiḥ .
 prasthāpayati vibhājayati vivṛṇoti yathākramamuddeśavibhāgasaṃśayacchedaiḥ .
 uttānīkaroti uttānīkaraṇaṃ bahulīkārānugatā deśanā niścayabalādhānārthaṃ .
 deśayatyuddhaṭitajñeṣu .
 saṃprakāśayati vipañcitajñeṣu .
 śuddhā trimaṇḍalena hiteyaṃ deśanā hi buddhānāṃ .
 doṣairvivarjitā punaraṣṭabhireṣaiva vijñeyā .
 śuddhā trimaṇḍaleneti .
 yena ca deśayati vācā padaiśca .
 yathā coddeśādiprakāraiḥ .
 yeṣu coddhaṭitavipañcitajñeṣu .
 eṣaiva ca deśanā punaraṣṭadoṣavivarjitā veditavyā yathākramam .
 kauśīdyamanavabodho hyavakāśasyākṛtirhyanītatvam .
 saṃdehasyācchedastadvigamasyādṛḍhīkaraṇam .
 te punaraṣṭau doṣāḥ .
 kauśīdyamanavasaṃbodhaḥ avakāśasyākaraṇaṃ anītārthatvaṃ saṃdehasyācchedanā tadvigamasyādṛḍhīkaraṇaṃ niścayaśyetyarthaḥ .
 khedo atha matsaritvaṃ doṣā hyete matā kathāyāṃ hi .
 tadabhāvādbuddhānāṃ nirūttarā deśanā bhavati .
 khedo yenābhīkṣṇaṃ na deśayet .
 matsaritvaṃ [matsaritvaṃ] cākṛtsnaprakāśanāt .
 arthasaṃpattau ślokadvayaṃ .
 kalyāṇo dharmo ayaṃ hetutvādbhaktituṣṭibuddhīnāṃ .
 dvividhārthaḥ sugrāhyaścaturguṇabrahmacaryavadaḥ .
 paraisādhāraṇayogakevalaṃ tridhātukakleśavihānipūrakam .
 svabhāvaśuddhaṃ malaśuddhitaśca taccaturguṇabrahmavicaryamiṣyate .
 caturguṇabrahmacaryasaṃprakāśako dharmaḥ .
 ādimadhyaparyavasānakalyāṇo yathākramaṃ śrutacintābhāvanābhirbhaktituṣṭibuddhihetutvāt .
 tatra bhaktiradhimuktiḥ saṃpratyayaḥ tuṣṭiḥ prāmodyaṃ yuktinidhyānācchakyaprāptitāṃ viditvā .
 buddhiḥ samāhitacittasya yathābhūtajñānaṃ .
 dvividhārtha ityataḥ svarthaḥ saṃvṛtiparamārthasatyayogāt .
 sugrāhya ityataḥ suvyañjanaḥ pratītapadavyañjanatvāt .
 caturguṇaṃ brahmacaryam .
 kevalaṃ paraisādhāraṇātvāt paripūrṇaṃ tridhātukleśaprahāṇaparipūraṇāt .
 pariśuddhaṃ svabhāvaviśuddhito anāsravatvāt .
 paryavadātaṃ malaviśuddhitaḥ saṃtānaviśuddhyā kṣīṇāsravāṇām .
 abhisaṃdhivibhāge ślokadvayam .
 avatāraṇasaṃdhiśca saṃdhirlakṣaṇato aparaḥ .
 pratipakṣābhisaṃdhiśca saṃdhiḥ pariṇatāvapi .
 śrāvakeṣu svabhāveṣu doṣāṇāṃ vinaye tathā .
 abhidhānasya gāmbhīrye saṃdhireṣa caturvidhaḥ .
 caturvidho abhisaṃdhirdeśanāyāṃ buddhasya veditavyaḥ .
 avatāraṇābhisaṃdhirlakṣaṇābhisaṃdhiḥ pratipakṣābhisaṃdhiḥ pariṇāmanābhisaṃdhiśca .
 tatrāvatāraṇābhisaṃdhiḥ śrāvakeṣu draṣṭavyaḥ .
 śāsanāvatāraṇārthamanutrāsāya rūpādyastitvadeśanāt .
 lakṣaṇābhisaṃdhistriṣu parikalpitādisvabhāveṣu draṣṭavyo niḥsvabhāvānutpannādisarvadharmadeśanāt .
 pratipakṣābhisaṃdhirdoṣāṇāṃ vinaye draṣṭavyo yathāṣṭāvaraṇapratipakṣāgrayānasaṃbhāṣāsānuśaṃse[saṃ] gāthādvayaṃ vakṣyati .
 pariṇāmanābhisaṃdhirabhidhānagāmbhīrye draṣṭavyo yathāha .
 asāre sāramatayo viparyāse ca susthitāḥ .
 kleśena ca susaṃkliṣṭā labhante bodhimuttamāṃ .
 ti .
 ayamatrābhisaṃdhiḥ .
 asāre sāramataya ityavikṣepe yeṣāṃ sārabuddhiḥ pradhānabuddhirvikṣepo hi visāraścetasaḥ .
 viparyāse ca susthitā iti nityasukhaśucyātmagrāhaviparyayeṇānityādike viparyāse susthitā aparihāṇitaḥ .
 kleśena ca sa saṃkliṣṭā iti dīrghaduṣkaravyāyāmaśrameṇātyarthaṃ parikliṣṭāḥ .
 abhiprāyavibhāge ślokaḥ .
 samatārthāntare jñeyastathā kālāntare punaḥ .
 pudgalasyāśaye caiva abhiprāyaścaturvidhaḥ .
 caturvidho abhiprāyaḥ .
 sata[ma]tābhiprāyo yadāha .
 ahameva sa tasminsamaye vipaśvī samyaksaṃbuddho abhūvamityaviśiṣṭadharmakāyatvāt .
 arthāntarābhiprāyo yadāha .
 niḥ svabhāvāḥ sarvadharmā anutpannāityevamādi ayathārūtārthatvāt .
 kālantarābhiprāyo yadāha .
 ye sukhāvatyāṃ praṇidhānaṃ kariṣyanti te tatropapatsyanta iti kālāntareṇetyabhiprāyaḥ .
 pudgalāśayābhiprāyo yattadeva kuśalamūlaṃ kasyacitpraśaṃsate kasyacidvigarhate alpamātrasaṃtuṣṭasya vaipulyasaṃgrahāt mahāyānasūtrāntasānuśaṃsaṃ gāthādvayamupādāyāha .
 buddhe dharme avajñā kauśīdyaṃ tuṣṭiralpamātreṇa .
 rāge māne caritaṃ kaukṛtyaṃ cāniyatabhedaḥ .
 sattvānāmāvaraṇaṃ tatpratipakṣo agrayānasaṃbhāṣā .
 sarvāntarāyadoṣaprahāṇameṣāṃ tato bhavati .
 yo granthato arthato vā gāthādvayadhāraṇe prayujyeta .
 sa hi daśavidhamanuśaṃsaṃ labhate sattvottamo dhīmān .
 kṛtsnāṃ ca dhātupuṣṭiṃ prāmodyaṃ cottamaṃ maraṇakāle .
 janma ca yathābhikāmaṃ jātismaratāṃ ca sarvatra .
 buddhaiśca samavadhānaṃ tebhyaḥ śravaṇaṃ tathāgrayānasya .
 adhimuktiṃ saha buddhyā dvayamukhatāmāśubodhiṃ ca .
 buddhe dharme avajñeti pañca gāthāḥ .
 tatrāniyatabhedo bodhisattvānāmaniyatānāṃ mahāyānādbhedaḥ .
 agrayānasaṃbhāṣā yā mahāyānadeśanā .
 buddhe avajñāvaraṇasya pratipakṣasaṃbhāṣā .
 ahameva sa tena kālena vipaśvī samyaksaṃbuddho abhūvamiti .
 dharme avajñāvaraṇasya pratipakṣasaṃbhāṣā .
 iyato gaṃgānadīvālikāsamānabuddhānparyupāsya mahāyāne avabodha utpadyata iti .
 kauśīdyāvaraṇasya pratipakṣasaṃbhāṣā .
 ye sukhāvatyāṃ praṇidhānaṃ kariṣyanti te tatropapatsyanta iti .
 vimalacandraprabhasya ca tathāgatasya nāmadheyagrahaṇamātreṇa niyato bhavatyanuttarāyāṃ samyaksaṃbodhāviti .
 alpamātrasaṃtuṣṭyāvaraṇasya pratipakṣasaṃbhāṣā .
 yatra bhagavān kvaciddānādi vivarṇayati anyatra varṇitavān .
 rāgacaritasya cāvaraṇasya pratipakṣasaṃbhāṣā .
 yatra bhagavān buddhakṣetravibhūtiṃ varṇayati .
 mānacaritasyāvaraṇasya pratipakṣasaṃbhāṣā .
 yatra bhagavān kasyacid buddhasyādhikāṃ saṃpattiṃ varṇayati .
 kaukṛtyāvaraṇasya pratipakṣasaṃbhāṣā .
 ye buddhabodhisattveṣva[ṣvapa]kāraṃ kariṣyanti te sarve svargopagā bhaviṣyantīti .
 aniyatabhedasyāvaraṇasya pratipakṣasaṃbhāṣā .
 mahāśrāvakāṇāṃ buddhatve vyākaraṇadeśanā ekayānadeśanā ca .
 kṛtsnadhātupuṣṭiḥ sarvamahāyānādhiṣṭhānāya dhātupuṣṭistadāvaraṇavigamāt sarvatra mahāyāne adhimuktilābhataḥ .
 dvayamukhatā samādhimukhatā dhāraṇīmukhatā ca .
 dṛṣṭe dharme dvividho anuśaṃsaḥ sāṃparāyike aṣṭavidhaḥ krameṇottarottaraviśeṣalābhādveditavyaḥ .
 deśanānuśaṃseślokaḥ .
 iti suga[ma]tirakhedavān kṛpāluḥ prathitayaśāḥ suvidhijñatāmupetaḥ .
 bhavati sukathiko hi bodhisattvastapati jane kathitairyathaiva sūryaḥ .
 pañcabhiḥ kāraṇaiḥ sukathikatvaṃ .
 sūryavatpratapanaṃ cānuśaṃsaḥ .
 lokāvarjanato bahumatatvāt .
 pañca kāraṇāni sukathikatvasya yenāviparītaṃ darśayati abhīkṣṇaṃ nirāmiṣacitta ādeyavākyavineyānurūpaṃ ca .
 .
 mahāyānasūtrālaṃkāre deśanādhikāro dvādaśaḥ .
 trayodaśo adhikāraḥ pratipattivibhāge ṣaṭ ślokāḥ .
 dvedhā nairātmyamājñāya dhīmān pudgaladharmayoḥ .
 dvayamithyātvasamyaktvaṃ vivarjyeta trayeṇa hi .
 yathārthamājñāya dharmamājñāya dharmānudharmapratipanno bhavati sāmīcīpratipanno anudharmacārī tatsaṃdarśayati .
 tatra dvidhā pudgaladharma nairātmyajñānaṃ grāhyagrāhakābhāvataḥ .
 dvayamithyātvasamyakttvaṃ vivarjyaṃ trayaṃ .
 abhāve ca śūnyatāsamādhiḥ parikalpitasya svabhāvasya .
 bhāve cāpraṇīhitānimittau paratantraniṣpannayoḥ svabhāvayoḥ .
 etatsamādhitrayaṃ laukikaṃ na mithyātvaṃ lokottarajñānāvāhanāt .
 na samyaktvamalokottaratvāt .
 arthajñaḥ sarvadharmāṇāṃ vetti kolasamānatāṃ .
 śrutatuṣṭiprahāṇāya dharmajñastena kathyate .
 evamarthajñaḥ sarvadharmāṇāṃ sūtrādīnāṃ kolopamatāṃ jānāti .
 śrutamātrasaṃtuṣṭiprahāṇāya tena dharmajño bhavati .
 pārthagjanena jñānena pratividhya dvayaṃ tathā .
 tajjñānapariniṣpattāvanudharmaṃ prapadyate .
 etena dvividhena pārthagjanenārthadharmajñānena dvayaṃ nairātmyabhāvaṃ pratividhya yathākramaṃ [nairātmyaṃ tathā pratividhya yathoktaṃ] tasya jñānasya pariniṣpattyarthaṃ pratipadyate .
 evamanudharmaṃ pratipadyate .
 tato jñānaṃ sa labhate lokottaramanuttaraṃ .
 ādibhūmau samaṃ sarvairbodhisattvaistadātmabhiḥ .
 tato jñānaṃ sa labhate lokottaramanuttaramiti .
 viśiṣṭatarayānābhāvāt .
 ādibhūmau pramuditāyāṃ bhūmau samaṃ sarvairbodhisattvaistadātmabhiriti tadbhūmikairevaṃ sāmīcīpratipanno bhavati tadbhūmikabodhisattvasamatayā .
 kṛtvā darśanajñeyānāṃ[heyānāṃ] kleśānāṃ sarvasaṃkṣayam .
 jñeyāvaraṇajñānāyā[hānāya] bhāvanāyāṃ prayujyate .
 śloko gatārthaḥ .
 vyavasthānavikalpena jñānena sahacāriṇā .
 anudharmaṃ caratyevaṃ pariśiṣṭāsu bhūmiṣu .
 śeṣeṇānudharmacāritvaṃ darśayati .
 vyavasthānāvikalpeneti bhūmivyavasthānajñānenāvikalpena ca .
 sahacāriṇetyanusaṃbaddhacāriṇā anyonyanairantaryeṇa .
 etena ślokadvayenānudharmacāritvaṃ darśitaṃ .
 pratipattāvapramādakriyāyāṃ catvāraḥ ślokāḥ .
 sulābho atha svadhiṣṭhānaḥ subhūmiḥ susahāyakaḥ .
 suyogo guṇavān deśo yatra dhīmān prapadyate .
 caturbhiścakrairapramādakriyāṃ darśayati pratirūpadeśavāsādibhiḥ .
 tatrānena ślokena pratirūpadeśavāsaṃ darśayati .
 sulābhaścīvarapiṇḍapātādīnāṃ jīvitapariṣkārāṇāmakṛcchreṇa lābhāt .
 svadhiṣṭhāno durjanairdasyuprabhṛtibhiranadhiṣṭhitatvāt .
 subhūmirārogyabhūmitvāt .
 susahāyakaḥ sabhāgaśīladṛṣṭisahāyakatvāt .
 suyogo divālpākīrṇābhilāpakatvāt rātrau cālpaśabdādikatvāt .
 bahuśruto dṛṣṭasatyo vāgmī samanukampakaḥ .
 akhinno bodhisattvaśca jñeyaḥ satpurūṣo mahān .
 anena dvitīyena satpurūṣaṃ darśayati .
 āgamādhigamavākkaraṇanirāmiṣacittākilāsitvaguṇayogāt .
 svālambanā musaṃbharā [susaṃstabdhā] subhāvanaiva [supāyācaiva?] deśitā .
 suniryāṇaprayogā ca ātmasamyakpradhānatā .
 anena tṛtīyena yoniśomanaskārasaṃgṛhītamātmanaḥ samyakpraṇīdhānatāṃ darśayati .
 saddharmālambanatayā susaṃbhṛtasaṃbhāratayā śamathādinimittānāṃ kālena kālaṃ bhāvanātayā alpamātrāsaṃtuṣṭitayā satyuttarakaraṇīye sātatyasatkṛtyaprayogatayā ca .
 rateḥ kṣaṇopapatteśca ārogyasyāpi kāraṇaṃ .
 samādhervicayasyāpi pūrve hi kṛtapuṇyatā .
 anena caturthena pūrvakṛtapuṇyatāṃ pañcavidhena hetutvena darśayati .
 ratihetutvena yataḥ pratirūpadeśavāse abhiramate .
 kṣaṇopapattihetutvena yataḥ satpurūṣāyāśrayaṃ labhate .
 ārogyasamādhiprajñāhetutvena ca yata ātmanaḥ samyakpraṇidhānaṃ sampadyate .
 kleśata eva kleśaniḥsaraṇe ślokāstrayaḥ .
 dharmadhātuvinirmukto yasmāddharmo na vidyate .
 tasmādrāgādayasteṣāṃ buddhairniḥsaraṇaṃ matāḥ .
 yaduktaṃ bhagavatā .
 nāhamanyatra rāgādrāgasya niḥsaraṇaṃ vadāmyevaṃ dveṣānmohāditi .
 tatrābhisaṃdhiṃ darśayati .
 yasmāddharmadhātuvinirmukto dharmo nāsti dharmatāvyatirekeṇa dharmābhāvāt .
 tasmādrāgādidharmatāpi rāgādyākhyāṃ labhate sa ca niḥsaraṇaṃ rāgādīnāmityevaṃ tatrābhisaṃdhirveditavyaḥ .
 dharmadhātuvinirmukto yasmāddharmo na vidyate .
 tasmātsaṃkleśanirdeśe sa saṃvid[saṃdhira] dhīmatāṃ mataḥ .
 yaduktaṃ .
 avidyā ca bodhiścaikamiti .
 tatrāpi sakleśanirdeśe sa evābhisaṃdhiḥ .
 avidyā bodhidharmatā syāttadupacārāt .
 yatastāneva rāgādīnyoniśaḥ pratipadyate .
 tato vimucyate tebhyastenaiṣāṃ niḥsṛtistataḥ .
 tāneva rāgādīnyoniśaḥ pratipadyamānastebhyo vimucyate tasmātparijñātāsta eva teṣāṃ niḥsaraṇaṃ bhavatītyayamatrābhisaṃdhiḥ .
 śrāvakapratyekabuddhamanasikāraparivarjane ślokadvayaṃ .
 na khalu jinasutānāṃ bādhakaṃ duḥkhamugraṃ narakabhavanavāsaiḥ sattvahetoḥ kathaṃcit .
 śamabhavaguṇadoṣapreritā hīnayāne vividhaśubhavikalpā bādhakā dhīmatāṃ tu .
 na khalu narakavāso dhīmatāṃ sarvakālaṃ vimalavipulabodherantarāyaṃ karoti .
 svahitaparamaśītastvanyayāne vikalpaḥ paramasukhavihāre apyantarāyaṃ karoti .
 anayoḥ ślokayorekasya dvitīyaḥ sādhakaḥ .
 ubhau gatārthau .
 niḥsvabhāvatāprakṛtipariśuddhitrāsapratiṣedhe catvāraḥ ślokāḥ .
 dharmābhāvopalabdhiśca niḥsaṃkleśaviśuddhitā .
 māyādisadṛśī jñeyā ākāśasadṛśī tathā .
 yathaiva citre vidhivadvicitrite natonnataṃ nāsti ca dṛśyate atha ca .
 abhūtakalpe api tathaiva sarvathā dvayaṃ sadā nāsti sa dṛśyate atha ca .
 yathaiva toye luti[ṭi]te prasādite na jāyate sā punaracchatānyataḥ .
 malāpakarṣastu sa tatra kevalaḥ svacittaśuddhau vidhireṣa eva hi .
 mataṃ ca cittaṃ prakṛtiprabhāsvaraṃ sadā tadāgantukadoṣadūṣitaṃ .
 na dharmatācittamṛte anyacetasaḥ prabhāsvaratvaṃ prakṛtau vidhīyate .
 dharmābhāvaśca dharmopalabdhiśceti trāsasthānaṃ niḥsaṃkleśatā ca dharmadhātoḥ prakṛtyā viśuddhatā ca paścāditi trāsasthānaṃ bālānāṃ .
 tadyathākramaṃ māyādisādṛśyenākāśasādṛśyena ca prasādhayaṃstatastrāsaṃ pratiṣedhayati .
 tathā citre natonnatasādṛśyena luti[ṭi]taprasāditatoyasādṛśyena ca yathākramaṃ .
 caturthena ślokena toyasādharmyaṃ citte pratipādayati .
 yathā toyaṃ prakṛtyā prasannamāgantukena tu kāluṣyeṇa luti[ṭi]taṃ bhavatyevaṃ cittaṃ prakṛtyā prabhāsvaraṃ matamāgantukaistu dauṣairdūṣitamiti .
 na ca dharmatācittādṛte anyasya cetasaḥ paratantralakṣaṇasya prakṛtiprabhāsvaratvaṃ vidhīyate .
 tasmāccittatathataivātra cittaṃ veditavyaṃ .
 rāgajāpattipratiṣedhe catvāraḥ ślokāḥ .
 bodhisattvasya sattveṣu prema majjagataṃ mahat .
 yathaikaputrake tasmātsadā hitakaraṃ matam .
 sattveṣu hitakāritvannaityāpattiṃ sa rāgajāṃ .
 dveṣo virudyate tvasya sarvasattveṣu satpathā[sarvathā] .
 yathā kapotī svasutātivatsalā svabhāvakāṃstānupaguhya tiṣṭhati .
 tathāvidhāyāṃ pratigho virudhyate suteṣu tadvatsakṛpe api dehiṣu .
 maitrī yataḥ pratighacittamato viruddhaṃ śāntiryato vyasanacittamato viruddhaṃ .
 artho yato nikṛticittamato viruddhaṃ lhādo yataḥ pratibhayaṃ na[ca] tato viruddhaṃ .
 yatsattveṣu bodhisattvasya prema so atra rāgo abhipretastatkṛtāmāpattiṃ teṣāṃ pratiṣedhayati .
 sattvahitakriyāhetutvāt .
 kapotīmudāharati tabdahurāgatvāt apatyasnehādhimātratayā sakṛpe bodhisattve dehiṣu sattveṣu pratigho virudhyate .
 bodhisattvānāṃ sattveṣu maitrī bhavati vyasanaśāntiḥ arthadānaṃ lhādaśca prītyutpādāt .
 yata ime maitryādayastata eva pratighacittaṃ viruddhaṃ .
 tatpūrvakāṇi ca vyasanacittādīni .
 pratipattibhede pañca ślokāḥ .
 yathāturaḥ subhaiṣajye saṃsāre pratipadyate .
 āture ca yathā vaidyaḥ sattveṣu pratipadyate .
 aniṣpanne yathā ceṭe svātmani pratipadyate .
 vaṇigyathā punaḥ paṇye kāmeṣu pratipadyate .
 yathaiva rajako vastre karmaṇe pratipadyate .
 pitā yathā sute bāle sattvāheṭhe prapadyate .
 agnyarthī vādharāraṇyāṃ sātatye pratipadyate .
 vaiśvāsiko vāniṣpanne adhicitte prapadyate .
 māyākāra iva jñeye prajñayā pratipadyate .
 pratipattiryathā yasmin bodhisattvasya sā matā .
 yathā yasminpratipadyate tadabhidyotayati .
 yatheti subhaiṣajyādiṣvivāturādayaḥ .
 yatreti saṃsārādiṣu pratisaṃkhyāya saṃsāraniṣevaṇāt .
 kāruṇyena kleśāturasattvāparityāgāt .
 svapraṇihitatvacittakaraṇāt .
 dānādipāramitābhiśca yathākramaṃ bhogavṛddhinayanāt .
 kāyādikarmapariśodhanāt .
 sattvāpakārākopāt .
 kuśalabhāvanānirantarābhiyogāt .
 samādhyanāsvādanāt .
 jñeyāviparyāsācca .
 pratipattitrimaṇḍalapariśuddhau ślokaḥ .
 iti satatamudārayuktavīryo dvayaparipācanaśodhane suyuktaḥ .
 paramavimalanirvikalpaguddhyā vrajati sa siddhimanuttamāṃ krameṇa .
 iti nirvikalpena dharma nairātmyajñānena pratipattuḥ pratipattavyasya pratipatteścāvikalpanā trimaṇḍalapariśuddhirveditavyā .
 dvayaparipācanaśodhaneṣu [su]yukta iti sattvānāmātmanaśca .
 .
 mahāyānasūtrālaṃkāre pratipattyadhikārastrayodaśaḥ .
 caturdaśo adhikāraḥ avavādānuśāsanīvibhāge ślokā ekapañcāśat .
 kalpāsaṃkhyeyaniryāto hyadhimuktiṃ vivardhayan .
 saṃpūrṇaḥ kuśalairdharmaiḥ sāgaro vāribhiryathā .
 adhimuktiṃ vivardhayannityadhimātrāvasthānayanāt .
 śeṣaṃ gatārtham .
 tathā saṃbhṛtasaṃbhāro hyādiśuddho jinātmajaḥ .
 suvijñaḥ kalpa[lya]cittaśca bhāvanāyāṃ prayujyate .
 ādiśuddho bodhisattvasaṃvarapariśodhanānmahāyāne dṛṣṭiṛjju[ju]karaṇāccāviparītārthagrahaṇataḥ .
 suvijño bahuśrutatvāt .
 kalpa[lya]citto vinivaraṇatvāt .
 dharmastrotasi buddhebhyo avavādaṃ labhate tadā .
 vipulaṃ śamathajñānavaipulyagamanāya hi .
 śloko gatārthaḥ .
 tataḥ sūtrādike dharme so advayārthavibhāvake .
 sūtrādināmni bandhīyāccittaṃ prathamato yatiḥ .
 tataḥ padaprabhedeṣu vicaredanupūrvaśaḥ .
 vicārayettadarthāṃśca pratyātmayoniśaśca saḥ .
 avadhṛtya ca tānarthāndharme saṃkalayetpunaḥ tataḥ kuryātsamāśāstiṃ tadarthādhigamāya saḥ .
 sūtrageyādike dharme yatsūtrādināma daśabhūmikamityevamādi tatra cittaṃ prathamato badhnīyāt .
 ebhistribhiḥ ślokaiḥ ṣaṭ cittānyupadiṣṭāni .
 mūlacittamanucaracittaṃ vicāraṇācittamavadhāraṇācittaṃ saṃkalanacittamāśāsticittaṃ ca .
 tatra mūlacittaṃ yatsūtrādīnāṃ dharmāṇāṃ nāmālambanaṃ .
 avavādaṃ śrutvā svayaṃ vā kalpayitvā .
 tadyathānityaṃ duḥkhaṃ śūnyamanātmyaṃ ya yoniśo na cetyādi .
 anucaracittaṃ yena sūtrādīnāṃ nāmata ālambitānāṃ padaprabhedamanugacchati .
 vicāraṇācittaṃ yenārthaṃ vyañjanaṃ ca vicārayati .
 tatrārthaṃ caturbhirākārairvicārayati gaṇanayā tulanayā mīmāṃsayā pratyavekṣaṇayā ca .
 tatra gaṇanā saṃgrahaṇaṃ tadyathā rūpaṃ daśāyatanānyekasya ca pradeśo vedanā ṣaḍ vedanākāyā ityevamādi .
 tulanā saṃkhyāvato dharmasya śamalakṣa[ṇa?]grahaṇamanādhyāropānapavādataḥ .
 mīmāṃsā pramāṇaparīkṣa .
 pratyavekṣaṇāgaṇitatulitamīmāṃsitasyārthasyāvalokanaṃ .
 vyañjanaṃ dvābhyāmākārābhyāṃ vicārayati .
 sārthatathā[yā] ca samastānāṃ vyañjanānāṃ nirarthatayā ca vyastānāṃ .
 avadhāraṇācittaṃ yena yathānucaritaṃ vicāritaṃ vā tannimittamavadhārayati .
 saṃkalanacittaṃ tadyathā vicāritamarthaṃ mūlacitte saṃkṣipyaparipiṇḍitākāraṃ vartate .
 āśāsticittaṃ yadarthaṃ prayukto bhavati samā[dhyarthaṃ vā?] tatparipūryarthaṃ vā śrāmaṇyaphalārthaṃ vā bhūmipraveśārthaṃ vā viśeṣagamanārthaṃ vā tacchandasahagataṃ vartate .
 cittameva hyālambanapratibhāsaṃ vartate na cittādanyadālambanamastīti jānato vā cittamātramajānato vā cittamevālambanaṃ nānyat .
 iti ṣaḍvidhaṃ cittamālambanaṃ vyavasthāpyate .
 eṣeta pratyavekṣeta manojalpaiḥ prabandhataḥ .
 nirjalpaikarasaiścāpi manaskārairvicārayet .
 jñeyaḥ śamathamārgo asya dharmanāma ca piṇḍitaṃ .
 jñeyo vipaśyanāmārgastadarthānāṃ vicāraṇā .
 yuganaddhaśca vijñeyo mārgastatpiṇḍitaṃ punaḥ .
 līnaṃ cittasya gṛhṇīyāduddhataṃ śamayetpunaḥ .
 śa[sa]maprāptamupekṣeta tasminnālambane punaḥ sātatyenātha satkṛtya sarvasminyojayetpunaḥ .
 ebhiścaturbhiḥ ślokairekādaśa manaskārā upadiṣṭāḥ .
 savitarkaḥ savicāraḥ .
 avitarko vicāramātraḥ .
 avitarko avicāraḥ .
 śamathamanaskāraḥ .
 vipaśyanā manaskāraḥ .
 yuganaddhamanaskāraḥ .
 [pragrahanimittamanaskāraḥ] śamathanimittamanaskāraḥ .
 upekṣānimitta manaskāraḥ .
 sātatyamanaskāraḥ .
 satkṛtyamanaskāraśca .
 nibadhyālambane cittaṃ tatpravedhaṃ[vāhaṃ] na vikṣipet .
 avagamyāśu vikṣepaṃ tasmin pratiharetpunaḥ .
 pratyātmaṃ saṃkṣipeccittamuparyupari buddhimān .
 tataścara [da]mayeccittaṃ samādhau guṇadarśanāt .
 aratiṃ śamayettasminvikṣepadoṣadarśanāt .
 abhidhyādaurmanasyādīnvyutthitān śamayettathā .
 tataśca sābhisaṃskārāṃ citte svarasavāhitāṃ .
 labhetānabhisaṃskārān [rāṃ] tadbhyāsātpunaryatiḥ .
 ebhiścaturbhiḥ ślokairnavākārayā cittasthityā sthityupāya upadiṣṭaḥ .
 cittaṃ sthāpayati saṃsthāpayati avasthāpayati upasthāpayati damayati śamayati vyupaśamayatyekotīkaroti cittaṃ samādaghātīti navākārāḥ .
 tataḥ sa tanukāṃ labdhvā praśrabdhiṃ kāyacetasoḥ .
 vijñeyaḥ samanaskāraḥ punastān[stāṃ]sa vivardhayan .
 vṛddhidūraṃgamatvena maulīṃ sa labhate sthitiṃ .
 tāṃ śodhayannabhijñārthameti karmaṇyatāṃ parāṃ .
 dhyāne abhijñābhinirhārāllokadhātūnsa gacchati .
 pūjārthamaprameyāṇāṃ buddhānāṃ śravaṇāya ca .
 aprameyānupāsyāsau buddhānkalpairameyagaiḥ .
 karmaṇyatāṃ parāmeti cetasastadupāsanāt .
 iti karmaṇyatāṃ parāṃ dhyāne iti saṃbandhanīyaṃ .
 kalpairameyagairityaprameyasaṃkhyāgataiḥ .
 śeṣameṣāṃ ślokānāṃ gatārthaṃ .
 tato anuśaṃsāna labhate pañca śuddhaiḥ sa pūrvagān .
 viśuddhibhājanatvaṃ ca tato yāti niruttaraṃ .
 kṛtsnādausvalpa[dauṣṭhulya]kāyo hi dravate asya pratikṣaṇaṃ .
 āpūryate ca praśrabdhyā kāyacittaṃ samantataḥ .
 aparicchinnamābhāsaṃ dharmāṇāṃ vetti sarvataḥ .
 akalpitāni saṃśuddhau nimittāni prapaśyati .
 prapūrau ca viśuddhau ca dharmakāyasya sarvathā .
 karoti satataṃ dhīmānevaṃ hetuparigrahaṃ .
 tataḥ śuddheḥ pūrvaṃgamānpañcānuśaṃsān labhate .
 śuddheriti śuddhyāśayabhūmeḥ .
 teṣāṃ ca lābhādviśuddhibhājanatvaṃ prāpnoti .
 nirūttaraṃ yānānantaryāt[nuttaryāt] .
 prapūrau ca viśuddhau ca dharmakāyasyeti daśamyāṃ bhūmau paripūrirbuddhabhūmau viśuddhiḥ .
 eteṣāṃ pañcānāmanuśaṃsānāṃ trayaḥ śamathapakṣā dvau vipaśyanāpakṣau veditavyau .
 ato yāvallaukikaḥ samudāgamaḥ .
 tataścāsau tathābhūto bodhisattvaḥ samāhitaḥ .
 manojalpādvinirmuktān sarvārthānna prapaśyati .
 dharma[rmā]lokasya vṛdhdyartha vīryamārabhate dṛḍhaṃ .
 dharmālokavivṛdhdyā ca cittamātre avatiṣṭhate .
 sarvārthapratibhāsatvaṃ tataścitte prapaśyati .
 prahīno grāhyani[vi]kṣepastadā tasya bhavatyasau .
 tato grāhakavikṣepaḥ kevalo asyāvaśiṣyate .
 ānantaryasamādhiṃ ca spṛśatyāśu tadā punaḥ .
 ata ūrdhvaṃ nirvedhabhāgīyāni .
 tathābhūto bodhisattvaḥ samāhitacitto manojalpādvinirmuktān sarvadharmānna paśyati svalakṣaṇasāmānyalakṣaṇākhyānmanojalpamātrameva khyāti .
 sāsyoṣmagatāvasthā .
 ayaṃ sa āloko yamadhikṛtyoktaṃ kṣāranadyām .
 āloka iti dharmanidhyānakṣānteretadadhivacanamiti .
 sa tasyaiva dharmālokasya vivṛdhdyarthamāsthitakriyayā dṛḍhaṃ vīryamārabhate .
 sāsya mūrdhāvasthā .
 dharmālokavivṛdhdyā ca cittamātre avatiṣṭhate .
 cittametaditi prativedhāt .
 tataścitta eva sarvārthapratibhāsatvaṃ paśyati .
 na cittādanyamarthaṃ .
 tadā cāsya grāhyavikṣepaḥ prahīno bhavati .
 grāhakavikṣepaḥ kevalo avaśiṣyate .
 sāsya kṣāntyavasthā .
 tadā ca kṣipramānantaryasamādhiṃ spṛśati .
 sāsya laukikāgradharmāvasthā .
 kena kāraṇena sa ānantarya ucyate .
 yato grāhakavikṣepo hīyate tadanantaraṃ .
 jñeyānyuṣmagatādīni etāni hi yathākramaṃ .
 ityetānyuṣmagatādīni nirvedhabhāgīyāni .
 dvayagrāhavisaṃyuktaṃ lokottaramanuttaraṃ .
 nirvikalpaṃ malāpetaṃ jñānaṃ sa labhate punaḥ .
 ataḥ pareṇa darśanamārgāvasthā .
 dvayagrāhavisaṃyuktaṃ grāhyagrāhagrāhakagrāhavisaṃyogāt .
 anuttaraṃ yānānantaryeṇa[nuttaryeṇa] .
 nirvikalpaṃ grāhyagrāhakavikalpavisaṃyogāt .
 malāpetaṃ darśanajñe[he]yakleśaprahāṇāt .
 etena virajo vigatamalamityuktaṃ bhavati .
 sāsyāśrayaparāvṛttiḥ prathamā bhūmiriṣyate .
 ameyaiścāsya sā kalpaiḥ suviśuddhiṃ nigacchati .
 śloko gatārthaḥ .
 dharmadhātośca samatāṃ pratividhya punastadā .
 sarvasattveṣu labhate sadātmasamacittatāṃ .
 nirātmatāyāṃ duḥkhārthe kṛtye niḥpratikarmaṇi .
 sattveṣu samacitto asau yathānye api jinātmajāḥ .
 dharmanairātmyena ca dharmasamatāṃ pratividhya sarvasattveṣu sadā ātmasamacittatāṃ prattilabhate .
 pañcavidhayā samatayā .
 nairātmyasamatayā duḥkhasamatayā svaparasaṃtāneṣu nairātmyaduḥkhatayoraviśeṣāt .
 kṛtyasamatayā svaparaduḥkhaprahāṇakāmatāsāmānyāt .
 niṣpratikārasamatayā .
 ātmana iva parataḥ pratikārānabhinandanāt .
 tadanyabodhisattvasamatayā ca yathā tairabhisamitaṃ tathābhisamayāt .
 traidhātukātmasaṃskārānabhūtaparikalpataḥ .
 jñānena suviśuddhena addhayārthena paśyati .
 sa traidhātukātmasaṃskārānabhūtaparikalpanāmātrānpaśyati .
 suviśuddhena jñānena lokottaratvāt .
 advayārthenetyagrāhyagrāhakārthena .
 tadabhāvasya bhāvaṃ ca vimuktaṃ dṛṣṭihāyibhiḥ .
 labdhvā darśanamārgo hi tadā tena nirūcyate .
 tasya grāhyagrāhakābhāvasya bhāvaṃ dharmadhātūndarśanaprahātavyaiḥ kleśairvimuktaṃ paśyati .
 abhāvaśūnyatāṃ jñātvā tathābhāvasya śūnyatāṃ .
 prakṛtyā śūnyatāṃ jñātvā śūnyajña iti kathyate .
 sa ca bodhisattvaḥ śūnyajña ityucyate .
 trividhaśūnyatājñānāt .
 abhāvaśūnyatā parikalpitaḥ svabhāvaḥ svena lakṣaṇenābhāvāt .
 tathābhāvasya śūnyatā paratantrasya sa hi na tathābhāvo yathā kalpyate svena lakṣaṇena bhāvaḥ .
 prakṛtiśūnyatā pariniṣpannaḥ svabhāvaḥ śūnyatāsvabhāvatvāt .
 animittapadaṃ jñeyaṃ vikalpānāṃ ca saṃkṣayaḥ .
 abhūtaparikalpaśca tadapraṇihitasya hi .
 animittapadaṃ jñeyaṃ vikalpānāṃ ca saṃkṣayaḥ .
 abhūtaparikalpastadapraṇidhānasya padamālambanamityarthaḥ .
 tena darśanamārgeṇa saha lābhaḥ sadā mataḥ .
 sarveṣāṃ bodhipakṣāṇāṃ vicitrāṇāṃ jinātmaje .
 tena darśanamārgeṇa saha bodhisattvasya sarveṣāṃ bodhipakṣāṇāṃ dharmāṇāṃ lābho veditavyaḥ smṛtyupasthānādīnāṃ .
 saṃskāramātraṃ jagadetya buddhyā nirātmakaṃ duḥkhivirūḍhimātraṃ .
 vihāya yānarthamayātmadṛṣṭiḥ mahātmadṛṣṭiṃ śrayate mahārthā .
 vinātmadṛṣṭyā ya ihātmadṛṣṭirvināpi duḥkhena suduḥkhitaśca .
 sarvārthakartā na ca kārakāṅkṣī yathātmanaḥ svātmahitāni kṛtvā .
 yo muktacittaḥ parayā vimuktyā baddhaśca gāḍhāyatabandhanena .
 duḥkhasya paryantamapaśyamānaḥ prayujyate caiva karoti caiva .
 svaṃ duḥkhamudvoḍhumihāsamartho lokaḥ kutaḥ piṇḍitamanyaduḥkhaṃ .
 janmaikamālokayate[gataṃ] tvacinto viparyayāttasya tu bodhisattvaḥ .
 yatprema yā vatsalatā prayogaḥ sattveṣvakhedaśca jinātmajānāṃ .
 āścaryametatparamaṃ bhaveṣu na caiva sattvātmasamānabhāvāt .
 ebhiḥ pañcabhiḥ ślokairdarśanamārgalābhino bodhisattvasya māhātmyodbhāvanam .
 anarthamayātmadṛṣṭiryā kliṣṭā satkāyadṛṣṭiḥ .
 mahātmadṛṣṭiriti mahārthā yā sarvasattveṣvātmasamacittalābhātmadṛṣṭiḥ .
 sā hi sarvasattvārthakriṃyāhetutvāt mahārthā .
 vinātmadṛṣṭyā anarthamayyātmadṛṣṭirmahārthā yā vināpi duḥkhena svasaṃtānajena suduḥkhitā sarvasattvasaṃtānajena .
 yo vimuktacitto darśanaprahātavyebhyaḥ parayā vimuktyānuttareṇa yānena .
 baddhaśca gāḍhāyatabandhanena sarvasattvasāṃntānikena duḥkhasya paryantaṃ na paśyati sva[sattva]dhātoranantatvādākāśavat prayujyate ca duḥkhasyāntakriyāyai sattvānāṃ karoti caiva tāma[arthaṃ] prameyāṇāṃ sattvānāṃ .
 viparyayāttasya tu bodhisattvaḥ sa hi saṃpiṇḍitasarvasattvaduḥkhaṃ yāvallokagatamudvoḍhuṃ samarthaḥ .
 yā sattveṣu bodhisattvasya priyatā yā ca hitasukhaiṣitā yaśca tadarthaṃ prayogo yaścitta[yaścatat]prayuktasyākheda etatsarvamāścaryaṃ paramaṃ lokeṣu .
 na caivāścaryaṃ sattvānāmātmasamānatvāt .
 tato asau bhāvanāmārge pariśiṣṭāsu bhūmiṣu .
 jñānasya dvividhasyeha bhāvanāyai prayujyate .
 nivirkalpaṃ ca tajjñānaṃ buddhadharmaviśodhakaṃ .
 anyadyathāvyavasthānaṃ sattvānāṃ paripācakaṃ .
 bhāvanāyāśca niryāṇaṃ dvayasaṃkhyeyasamāptitaḥ .
 paścimāṃ bhāvanāmetya bodhisattvau abhiṣiktakaḥ .
 vajropamaṃ samādhānaṃ vikalpābhedyametya ca .
 niṣṭhāśrayaparāvṛttiṃ sarvāvaraṇanirmalāṃ .
 sarvakārajñatāṃ caiva labhate anuttaraṃ padaṃ .
 yatrasthaḥ sarvasattvānāṃ hitāya pratipadyate .
 ebhirbhāvanāmārgaḥ paridīpitaḥ dvividhaṃ jñānaṃ .
 nirvikalpaṃ ca yenātmano buddhadharmān viśodhayati .
 yathāvyavasthānaṃ ca lokottarapṛṣṭhalabdhaṃ laukikaṃ yena sattvānparipācayati .
 asaṃkhyeyadvayasya samāptau paścimāṃ bhāvanāmāgamyāvasānagatāmabhiṣikto vajropamaṃ samādhiṃ labhate .
 vikalpānuśayābhedyārthena vajropamaḥ .
 tato niṣṭhāgatāmāśrayaparāvṛttiṃ labhate sarvakleśajñeyāvaraṇanirmalāṃ .
 sarvākārajñatāṃ cānuttarapadaṃ yatrastho yāvatsaṃsāramabhisaṃbodhinirvāṇasaṃdarśanādibhiḥ sattvānāṃ hitāya pratipadyate .
 kathaṃ tathā durlabhadarśane munau bhavenmahārthaṃ na hi nityadarśanaṃ .
 bhṛśaṃ samāpyāyitacetasaḥ sadā prasādavegairasamaśravodbhavaiḥ .
 a[pra]codyamānaḥ satataṃ ca saṃmukhaṃ tathāgatairdharmasu[mu]khe vyavasthitaḥ .
 nigṛhya keśeṣviva doṣagahvarāt nikṛṣya bodhau ca balānniveśyate .
 sa sarvalokaṃ suviśuddhadarśanairakalpabodhairabhibhūya sarvathā .
 mahāndhakāraṃ vidhamayya bhāsate jaganmahāditya ivātyudārataḥ .
 ebhistribhiḥ ślokairavavādamāhātmyaṃ darśayati .
 yo hi dharmamukhaśrotasyavavādaṃ labhate tasya nityaṃ buddhadarśanaṃ bhavati .
 tataścāsamaṃ dharmaśravaṇaṃ .
 yato asyātyarthaṃ prasādaḥ prasādavegairāpyāyitacetasastannityadarśanaṃ buddhānāṃ mahārthaṃ bhavati .
 śeṣaṃ gatārtham .
 buddhāḥ samyakpraśaṃsāṃ vidadhati satataṃ svārthasamyakprayukte, nindāmīrṣyāprayukte sthitivicapare cāntarāyānukūlān .
 dharmān sarvaprakārānvidhivadiha jinā darśayantyagrasattve, yān varjyāsevya yoge bhavati vipulatā saugate śāsane asmim .
 caturvidhāmanuśāsanīmetena ślokena darśayati .
 adhiśīlamadhikṛtya samyaksvārthaprayukte bodhisattve praśaṃsāvidhānataḥ .
 adhicittamadhiprajñaṃ cādhikṛtya sthitivicayapare tadantarāyāṇāṃ tadanukūlānāṃ ca sarvaprakārāṇāṃ dharmāṇāṃ deśanataḥ .
 yānvarjyāsevyetyantarāyānanukūlāṃśca yathākramaṃ .
 yoga iti śamathavipaśyanābhāvanāyāṃ .
 iti satataśubhācayaprapūrṇaḥ suvipulametya sa cetasaḥ samādhiṃ .
 munisatatamahāvavādalabdho bhavati guṇārṇavapārago agrasattvaḥ .
 nigamanaśloko gatārthaḥ .
 .
 mahāyānasūtrālaṃkāre avavādānuśāsanyadhikāraścaturdaśaḥ .
 pañcadaśo adhikāraḥ uddānam adhimukterbahulatā dharmaparyeṣṭideśane pratipattistathā samyagavavādānuśāsanaṃ .
 upāyasahitakarmavibhāge catvāraḥ ślokāḥ .
 yathā pratiṣṭhā vanadehiparvatapravāhinīnāṃ pṛthivī samantataḥ .
 tathaiva dānādiśubhasya sarvato budheṣu karma trividhaṃ nirucyate .
 anena ślokena samutthānopāyaṃ darśayati .
 sarvaprakārasya dānādiśubhasya pāramitābodhipakṣādikasya karmatrayasamutthitatvāt .
 budheṣviti bodhisattveṣu .
 vanādigrahaṇamupabhojyā sthirasthiravastunidarśanārtham .
 suduṣkaraiḥ karmabhirudyatātmanāṃ vicitrarūpairbahukalpanirgataiḥ .
 na kāyavākcittamayasya karmaṇo jinātmajānāṃ bhavatīha saṃnatiḥ .
 yathā viṣācchasramahāśanād[ne] ripornivārayedātmahitaḥ svamāśrayaṃ .
 nihīnayānādvividhājjinātmajo nivārayetkarma tathā trayātmakaṃ .
 ābhyāṃ ślokābhyāṃ vyutthānopāyaṃ darśayati .
 mahāyānakhedānyayānapātavyutthānādyathākramaṃ .
 saṃnatiḥ kheda ityarthaḥ .
 viṣādisādharmyaṃ hīnayānapratisaṃyuktasya karmaṇo hīnayānacittapariṇāmanāt mahāyāne kuśalamūlasamucchedanāt anutpannakuśalamūlānutpādāya .
 utpanna kuśalamūla[sa?]sya dhvaṃsanāt .
 buddhatvasaṃpatprāptivibandhanācca .
 na karmiṇaḥ karma na karmaṇaḥ kriyāṃ sadāvikalpaḥ samudīkṣate tridhā .
 tato asya tatkarma viśuddhipāragaṃ bhavatyanantaṃ tadupāyasaṃgrahāt .
 anena ślokena caturthena viśuddhyupāyaṃ karmaṇo darśayati .
 maṇḍalapariśuddhitaḥ kartṛkarmakriyāṇāmanupalambhāt .
 anantamityakṣayam .
 .
 mahāyānasūtrālaṃkāra upāyasahitakarmādhikāraḥ pañcadaśaḥ .
 ṣoḍaśo adhikāraḥ pāramitāprabhedasaṃgrahe uddānaślokaḥ .
 sāṃkhyātha tallalakṣaṇamānupūrvī niruktirabhyāsaguṇaśca tāsāṃ .
 prabhedanaṃ saṃgrahaṇaṃ vipakṣo jñeyo guṇo anyonyaviniścayaśca .
 saṃkhyāvibhāge ṣaṭ ślokāḥ .
 bhogātmabhāvasaṃpatparicārārambhasaṃpadabhyudayaḥ .
 kleśāvaśagatvamapi ca kṛtyeṣu sadāviparyāsaḥ .
 iti prathamaḥ .
 tatra catasṛbhiḥ pāramitābhiścaturvidho abhyudayaḥ .
 dānena bhogasaṃpat .
 śīlenātmabhāvasaṃpat .
 kṣāntyā paricārasaṃpat .
 tathā hi tadāsevanādāyatyād[tyāṃ] bahujanasupriyo bhavati .
 vīryeṇārambhasaṃpat sarvakarmāntasaṃpattitaḥ .
 pañcamyā kleśāvaśagatvaṃ dhyānena kleśaviṣkambhanāt .
 ṣaṣṭhyā kṛtyeṣvaviparyāsaḥ sarvakāryayathābhūtaparijñānāt .
 ityabhyudayaḥ tatra cāsaṃkleśamaviparītakṛtyārambhaṃ cādhikṛtya ṣaṭ pāramitā vyavasthitāḥ .
 sattvārtheṣu suyuktastyāgānupaghātamarṣaṇaiḥ kurute .
 sanidānasthitimuktyā ātmārthaṃ sarvathā carati .
 iti dvitīyaḥ .
 sattvārtheṣu samyakprayukto bodhisattvastisṛbhirdānaśīlakṣāntipāramitābhiryathākramaṃ tyāgenānupaghātenopaghātamarṣaṇena ca sattvārthaṃ kurute .
 tisṛbhiḥ sanidānatayā [sanidānayā] cittasthityā vimuktyā ca sarvaprakāramātmārthaṃ carati .
 vīryaṃ niśritya yathākramaṃ dhyānaprajñābhyāsa[ma]samāhitasya cittasya samavadhānāt samāhitasya mocanāt .
 iti parārthamātmārthaṃ cārabhya ṣaṭ pāramitāḥ .
 avighātairaviheṭhairviheṭhasaṃmarṣaṇaiḥ kriyākhedaiḥ .
 āvarjanaiḥ sulapitaiḥ parārtha ātmārthaṃ etasmāt .
 iti tṛtīyaḥ .
 dānādibhirbodhisattvasya sakalaḥ parārtho bhavati .
 yathākramaṃ pareṣāmupakaraṇāvidhātaiḥ .
 aviheṭhaiḥ viheṭhanāmarṣaṇaiḥ .
 sāhāyya kriyāsvakhedaiḥ ṛddhyādiprabhāvāvarjanaiḥ subhāṣitasulapitaiśca saṃśayacchedanāt .
 etasmātparārthāt bodhisattvasyātmārtho bhavati .
 parākāryasvakāryatvānmahābodhiprāptitaśca .
 iti sakalaparārthādhikārāt ṣaṭ pāramitāḥ .
 bhogeṣu cānabhiratistīvrā gurutādvaye akhedaśca .
 yogaśca nirvikalpaḥ samastamidamuttamaṃ yānaṃ .
 iti caturthaḥ .
 dānena bodhisattvasya bhogeṣvabhi[ṣvanabhi]ratirnirapekṣatvāt .
 śīlasamādānena bodhisattvaśikṣāsu tīvrā gurutā .
 kṣāntyā vīryeṇa cākhedo dvaye yathākramaṃ duḥkhe ca sattvāsattvakṛte kuśalaprayoge ca .
 dhyānaprajñāyāṃ[bhyāṃ] nirvikalpo yogaḥ śamathavipaśyanāsaṃgṛhītaḥ .
 etāvacca samasta [mahāyānam iti?] mahāyānasaṃgrahādhikārāt ṣaṭ pāramitāḥ .
 viṣayeṣvasaktimārgastadāptivikṣepasaṃyameṣvaparaḥ .
 sattvāvisṛjanavardhana āvaraṇaviśodhaneṣvaparaḥ .
 iti pañcamaḥ .
 tatra dānaṃ viṣayeṣvasaktimārgastyāgābhyāsena tatsaktivigamāt .
 śīlaṃ tadāptivikṣepasaṃyameṣu bhikṣusaṃvarasthasya viṣayaprāptaye sarvakarmāntavikṣepāṇāmapravṛtteḥ .
 kṣāntiḥ sattvānutsarge sarvo[vā]pakāraduḥkhānudvegāt .
 vīryaṃ kuśalavivardhana ārabdhavīryasya tadbuddhigamanāt .
 dhyānaṃ prajñā cāvaraṇaviśodhaneṣu mārgastābhyāṃ kleśajñeyāvaraṇaviśodhanāt .
 mārga ityupāyaḥ .
 evaṃ sarvākāramārgādhikārāt ṣaṭ pāramitāḥ .
 śikṣātrayamadhikṛtya ca ṣaṣṭ pāramitā jinaiḥ samākhyātāḥ .
 ādyā tisro dvedhā antyadvayatastisṛṣvekā .
 iti ṣaṣṭhaḥ .
 tatrādyā adhiśīlaṃ śikṣā tisraḥ pāramitāḥ sasaṃbhārasaparivāragrahaṇāt .
 dānena hi bhoganirapekṣaḥ śīlaṃ samādatte samāttaṃ ca kṣāntyā rakṣatyākruṣṭāpratyākrośanādibhiḥ .
 dvidhetyadhicittamadhiprajñaṃ ca śikṣā sā antena dvayena saṃgṛhītā yathākramaṃ dhyānena prajñayā ca .
 tisṛṣvapi śikṣāsvekā vīryapāramitā veditavyā .
 sarvāsāṃ vīryasahāyatvāt .
 lakṣaṇavibhāge ślokāḥ ṣaṭ .
 dānaṃ vipakṣahīnaṃ jñānena gataṃ ca nirvikalpena .
 sarvecchāparipūrakamapi sattvavipācakaṃ tredhā .
 bodhisattvānāṃ dānaṃ caturvidhalakṣaṇaṃ .
 vipakṣahīnaṃ tā[mā]tsaryasya prahīṇatvāt .
 nirvikalpajñānasahagataṃ dharma nairātmyaprativedhayogāt sarvecchāparipūrakaṃ yo yadicchati tasmai tasya dānāt .
 sattvaparipācakaṃ tredhā dānena sattvān saṃgṛhya triṣu yāneṣu yathābhavyaniyojanāt .
 śīlaṃ vipakṣahīnaṃ jñānena gataṃ ca nirvikalpena .
 sarvecchāparipūrakamapi sattvavipācakaṃ tredhā .
 kṣāntirvipakṣahīnā jñānena gatā ca nirvikalpena .
 sarvecchāparipūrā api sattvavipācikā tredhā .
 vīryaṃ vipakṣahīnaṃ jñānena gataṃ ca nirvikalpena .
 sarvecchaparipūrakamapi sattvavipācakaṃ tredhā .
 dhyānaṃ vipakṣahīnaṃ jñānena gataṃ ca nirvikalpena .
 sarvecchāparipūrakamapi sattvavipācakaṃ tredhā .
 prajñā vipakṣahīnā jñānena gatā ca nirvikalpena .
 sarvecchāparipūrā api sattvavipācikā tredhā .
 yathā dānalakṣaṇaṃ caturvidhamevaṃ śīlādīnāṃ veditavyam .
 eṣāṃ tu vipakṣā dauḥśīlyaṃ krodhaḥ kauśīdyaṃ vikṣepo dauṣprajñyaṃ yathākramaṃ .
 sarvecchāparipūrakatvaṃ śīlādibhiḥ pareṣāṃ sarvakāyavāksaṃyamāparādhamarṣaṇasāhāyyamanorathasaṃśayacchedanecchāparipūraṇāt .
 sattvaparipācakatvaṃ śīlādibhirāvarjya triṣu yāneṣu paripācanāt .
 anukramavibhāge ślokaḥ .
 pūrvottaraviśrayataścotpattestatkrameṇa nirdeśaḥ .
 hīnotkarṣasthānādaudārikasūkṣmataścāpi .
 tribhiḥ kāraṇaisteṣāṃ dānādīnāṃ krameṇa nirdeśaḥ .
 pūrvasaṃniśrayeṇottarasyotpatteḥ .
 bhoganirapekṣo hi śīlaṃ samātte śīlavān kṣamo bhavati kṣamāvān vīryamārabhate ārabdhavīryaḥ samādhimutpādayati samāhitacitto yathābhūtaṃ prajānāti .
 pūrvasya ca hīnatvāt uttarasyotkarṣasthānatvāt .
 hīnaṃ hi dānamutkṛṣṭaṃ śīlamevaṃ yāvaddhīnaṃ dhyānamutkṛṣṭā prajñeti .
 pūrvasya caudārikatvāduttarasyasūkṣmatvāt .
 audārikaṃ hi dānaṃ supraveśatvāt sukaratvācca .
 sūkṣmaṃ jñīlaṃ tato duṣpraveśatvād duṣkaratvācca .
 evaṃ yāvadaudārikaṃ dhyānaṃ sūkṣmā prajñeti .
 nirvacanavibhāge ślokaḥ .
 dāridyasyāpanayācchaityasya ca lambhanāt kṣayāt kruddheḥ .
 varayogamanodhāraṇaparamāthajñānataścoktiḥ .
 dāridyamapanayatīti dānaṃ .
 śaityaṃ lambhayatīti śīlaṃ tadvato viṣayanimittakleśaparidāhābhāvāt .
 kṣayaḥ kruddheriti kṣāntistayā krodhakṣayāt .
 vareṇa yojayatīti vīryaṃ kuśaladharmayojanāt .
 dhārayatyadhyātmaṃ mana iti dhyānaṃ .
 paramārtha[rthaṃ] jānātyanayeti prajñā .
 bhāvanāvibhāge ślokaḥ .
 bhāvanopadhimāśritya manaskāraṃ tathāśayaṃ .
 upāyaṃ ca vibhutvaṃ ca sarvāsāmeva kathyate .
 pañcavidhā pāramitābhāvanā .
 upadhisaṃniśritā .
 tatropadhisaṃniśritā caturākārā hetusaṃniśritā yo gotrabalena pāramitāsu pratipattyabhyāsaḥ .
 vipākasaṃniśritā ca ātmabhāvasaṃpattibalena .
 praṇidhānasaṃniśritā yaḥ pūrvapraṇidhānabalena .
 pratisaṃkhyānasaṃniśratā yaḥ prajñābalena pāramitāsu pratipattyabhyāsaḥ .
 manasikārasaṃniśritā pāramitābhāvanā caturākārā .
 adhimuktimanaskāreṇa sarvapāramitāpratisaṃyuktaṃ sūtrāntamadhimucyamānasya .
 āsvādanāmanaskāreṇa labdhāḥ pāramitā āsvādayato guṇasaṃdarśayogena .
 anumodanāmanaskāreṇa sarvalokadhātuṣu sarvasattvānāṃ dānādikamanumodamānasya .
 abhinandanāmanaskāreṇātmanaḥ sattvānāṃ cānāgataṃ pāramitāviśeṣamabhinandamānasya .
 āśayasaṃniśritā pāramitābhāvanā ṣaḍākārā .
 atṛptāśayena vipulāśayena muditāśayena upakārāśayena nirlepāśayena kalyāṇāśayena ca .
 tatra bodhisattvasya dāne atṛptāśayo yadbodhisattva ekasattvasyaikakṣaṇe gaṃgānadībālukāsamān lokadhātūn saptaratnaparipūrṇān kṛtvā pratipādayet .
 gaṃgānadībālikāsamāṃścātmabhāvān .
 evaṃ ca pratikṣaṇaṃ gaṃgānadīvālikāsamānkalpānpratipādayet .
 yathā caikasya sattvasyaivaṃ yāvān sattvadhāturanuttarāyāṃ samyaksaṃbodhau paripācayitavyastamanena paryāyeṇa pratipādayet .
 atṛpta eva bodhisattvasya dānāśaya iti .
 ya evaṃrūpa āśayo ayaṃ bodhisattvasya dāne atṛptāśayaḥ .
 na ca bodhisattva evaṃrūpāṃ dānaparaṃparāṃ kṣaṇamātramapi hāpayati .
 na vicchinattyā bodhimaṇḍaniṣadanāditi .
 ya evaṃrūpa āśayo ayaṃ bodhisattvasya dāne vipulāśaya iti .
 muditataraśca bodhisattvo bhavati tānsattvāndānena tathānugṛhṇan .
 na tveva te satvāstena dānenānugṛhyamāṇā iti .
 ya evaṃrūpa āśayo ayaṃ bodhisattvasya dāne muditāśayaḥ .
 upakārakatarāṃśca sa bodhisattvastānsattvānātmanaḥ samanupaśyati .
 yeṣāṃ tathā dānenopakaroti nātmānaṃ .
 teṣāmanuttarasamyaksaṃbodhyupastambhatāmupādāya iti .
 ya evaṃrūpa āśayo ayaṃ bodhisattvasya dāne upakārāśayaḥ .
 na ca bodhisattvaḥ sattveṣu tathā vipulamapi dānamayaṃ puṇyamabhisaṃskṛtya pratikāreṇa vā artho[rthī] bhavati vipākena vā iti .
 ya evaṃrūpa āśayo ayaṃ bodhisattvasya dānapāramitābhāvanāyāṃ nirlepāśayaḥ .
 yadbodhisattvastathā vipulasyāpi dānaskandhasya vipākaṃ satveṣvabhinandati nātmanaḥ .
 sarvasattvasādhāraṇaṃ ca kṛtvānuttarāyāṃ samyaksaṃbodhau pariṇāmayati iti .
 ya evaṃrūpa āśayo ayaṃ bodhisattvasya dānapāramitābhāvanāyāṃ kalyāṇāśayaḥ .
 tatra bodhisattvasya śīlapāramitābhāvanāyāṃ yāvatprajñāpāramitābhāvanāyāmatṛptāśayaḥ .
 yadvodhisattvo gaṃgānadībālikāsameṣvātmabhāveṣu gaṃgānadībālikāsamakalpāyuṣpramāṇeṣu sarvopakaraṇanirantaravighātī trisāhasramahāsāhasralokadhātāvagnipratipūrṇe caturvidhamīryāpathaṃ kalpayannekaṃ śīlapāramitākṣaṇaṃ yāvatprajñāpāramitākṣaṇaṃ bhāvayedetena paryāyeṇa yāvāṃśchīlaskandho yāvān ca prajñāskandho yenānuttarāṃ samyaksaṃbodhimabhisaṃbudhyate śīlaskandhaṃ yāvatprajñāskandhaṃ bhāvayedatṛpta eva bodhisattvasya śīlapāramitābhāvanāyāmāśayo yāvatprajñāpāramitābhāvanāyāmāśaya iti .
 ya evaṃrūpa āśayo ayaṃ bodhisattvasya śīlapāramitābhāvanāyāmatṛptāśayo yāvatprajñāpāramitābhāvanāyāmatṛptāśayaḥ .
 yadbodhisattvastāṃ śīlapāramitābhāvanāparaṃparāṃ yāvatprajñāpāramitābhāvanāparaṃparāmābodhimaṇḍaniṣadanānna sraṃsayati na vicchinatti iti .
 ya evaṃrūpa āśayo ayaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ vipulāśayaḥ .
 muditataraśca bodhisattvo bhavati tayā śīlapāramitābhāvanayā yāvatprajñāpāramitābhāvanayā sattvānanugṛhṇan .
 na tveva[vaṃ] te sattvā anugṛhyamāṇā iti .
 ya evaṃrūpa āśayo ayaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ muditāśayaḥ .
 upakārakatarāṃśca bodhisattvastān sattvānātmanaḥ samanupaśyati .
 yeṣāṃ tathā śīlapāramitābhāvanayā yāvatprajñāpāramitābhāvanayā upakaroti nātmānaṃ .
 teṣāmanuttarasamyaksaṃbodhyupastambhatāmupādāya iti .
 ya evaṃrūpa āśayo ayaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāmupakārāśayaḥ .
 na ca bodhisattvastathā vipulamapi śīlapāramitābhāvanāmayaṃ yāvatprajñāpāramitābhāvanāmayaṃ puṇyamabhisaṃskṛtya pratikāreṇa vārthī bhavati vipāke na vā iti .
 ya evaṃrūpa āśayo ayaṃ bodhisattvasya śīlāpāramitābhāvanāyāṃ yāvatprajñāpāramitābhāvanāyāṃ nirlepāśayaḥ .
 tatra yadbodhisattva evaṃ śīlapāramitābhāvanāmayasya yāvatprajñāpāramitābhāvanāmayapuṇyaskandhasya vipākaṃ sattveṣvevābhinandati nātmanaḥ .
 sarvasattvasādhāraṇaṃ ca kṛtvānuttarāyāṃ samyaksambodhau pariṇāmayatīti .
 ya evaṃrūpa āśayo ayaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ kalyāṇāśayaḥ .
 upāyasaṃniśritā bhāvanā tryākārā .
 nirvikalpena jñānena trimaṇḍalapariśuddhipratyavekṣaṇatāmupādāya .
 tathā hi sa upāyaḥ sarvamanasikārāṇāmabhiniṣpattaye .
 vibhutvasaṃniśritā pāramitābhāvanā tryākārā .
 kāyavibhutvataḥ .
 caryāvibhutvataḥ .
 deśanāvibhutvataśca .
 tatra kāyavibhutvaṃ tathāgate dvau kāyau draṣṭavyau svābhāvikaḥ sāṃbhogikaśca .
 tatra caryāvibhutvaṃ nairmāṇikaḥ kāyo draṣṭavyaḥ .
 yena sarvākārāṃ sarvasattvānāṃ sahadhārmikacaryāṃ darśayati .
 deśanāvibhutvaṃ ṣaṭpāramitāsarvākāradeśanāyāmavyāghātaḥ .
 prabhedasaṃgrahe dvādaśaślokāḥ .
 dānādīnāṃ pratyekaṃ ṣaḍarthaprabhedataḥ .
 ṣaḍarthāḥ svabhāvahetuphalakarmayogavṛttyarthāḥ .
 tatra dānaprabhede dvau ślokau .
 pratipādanamarthasya cetanā mūlaniścitā .
 bhogātmabhāvasaṃpattī dvayānugrahapūrakaṃ .
 amātsaryayutaṃ tacca dṛṣṭadharmāmiṣābhaye .
 dānameva[vaṃ] parijñāya paṇḍitaḥ samudānayet .
 arthapratipādanaṃ pratigrāhakeṣu dānasya svabhāvaḥ .
 alobhādisahajā cetanā hetuḥ .
 bhogasaṃpattirātmabhāvasaṃpattiścāyurādisaṃgṛhītā phalaṃ pañcasthānasūtravat .
 svaparānugraho mahābodhisaṃbhāraparipūriśca karma .
 amātsaryayogo amatsariṣu vartate .
 dṛṣṭadharmāmiṣābhayapradānaprabhedena ceti vṛttiḥ .
 śīlaprabhede dvau ślokau .
 ṣaḍaṅga[ṅgaṃ]śamabhāvāntaṃ sugatisthitidāyakaṃ .
 pratiṣṭhāśāntanirbhītaṃ puṇyasaṃbhārasaṃyutaṃ .
 saṃketadharmatālabdhaṃ saṃvarastheṣu vidyate .
 śīlamevaṃ parijñāya paṇḍitaḥ samudānayet .
 ṣaḍaṅgamiti svabhāvaḥ .
 ṣaḍaṅgīti śīlavān viharati yāvatsamādāya śikṣate śikṣāpadeṣviti .
 śamabhāvāntamiti hetuḥ .
 nirvāṇābhiprāyeṇa samādānāt .
 sugatisthitidāyakamiti phalaṃ .
 śīlena sugatigamanāt .
 avipratisārādikrameṇa cittasthitilābhācca .
 pratiṣṭhāśāntanirbhītamiti karma .
 śīlaṃ hi sarvaguṇānāṃ pratiṣṭhā bhavati .
 kleśaparidāhaśāntyā ca śāntaṃ .
 prāṇātipātādipratyayānāṃ ca bhayāvadyavairāṇāmaprasavānnirbhītaṃ .
 puṇyasaṃbhārasaṃyutamiti yogaḥ sarvakālaṃ kāyavāṅmanaskarmasamāva[ca]raṇāt .
 saṃketadharmatālabdhaṃ saṃvarastheṣu vidyata iti vṛttistatra saṃketalabdhaṃ prātimokṣasaṃvarasaṃgṛhītaṃ .
 dharmatāpratilabdhaṃ dhyānānāsravasaṃvarasaṃgṛhītameṣāsya prabhedavṛttiḥ trividhena prabhedena vartanāt .
 saṃvarastheṣu vidyata ityācā[dhā]ravṛttiḥ .
 kṣāntiprabhede dvau ślokau .
 marṣādhivāsanajñānaṃ kāruṇyāddharmasaṃśrayāt .
 pañcānuśaṃsamākhyātaṃ dvayorarthakaraṃ ca tat .
 tapaḥ prābalyasaṃyuktaṃ teṣu tattrividhaṃ mataṃ .
 kṣāntimevaṃ parijñāya paṇḍitaḥ samudānayet .
 marṣādhivāsajñānamiti trividhāyāḥ kṣānteḥ svabhāvaḥ .
 apakāramarṣaṇakṣāntermarṣaṇaṃ marṣa iti kṛtvā .
 duḥkhādhivāsakṣānterdharmanidhyānakṣānteśca yathākramaṃ .
 kārūṇyāddharmasaṃśrayāditi hetuḥ .
 dharmasaṃśrayaḥ punaḥ .
 śīlasamādānaṃ śrutaparyavāptiśca .
 pañcānuśaṃsamākhyātamiti phalaṃ .
 yathoktaṃ sūtre .
 pañcānuśaṃsāḥ kṣāntau .
 na vairabahulo bhavati .
 na bhedabahulo bhavati .
 sukhasaumanasyabahulo bhavati .
 avipratisārī kālaṃ karoti .
 kāyasya ca bhedāt sugatau svargaloke deveṣūpapadyate iti .
 dvayorarthakaraṃ ca taditi marṣādhivāsanamityadhikṛtaṃ idaṃ karma .
 yathoktam .
 dvayorarthaṃ sa kurūte ātmanaśca parasya ca .
 yaḥ paraṃ kupitaṃ jñātvā svayaṃ tatropaśāmyati .
 tapaḥ prābalyasaṃyuktamiti yogaḥ .
 yathoktaṃ .
 kṣāntiḥ paramaṃ tapa iti .
 teṣu tadityādhāravṛttiḥ kṣamiṣu tadvṛtteḥ .
 trividhaṃ matamiti prabhedavṛttistrividhakṣāntiprabhedena yathoktaṃ prāk .
 vīryaprabhede dvau ślokau .
 utsāhaḥ kuśale samyak śraddhācchandapratiṣṭhitaḥ .
 smṛtyādiguṇavṛddhau ca saṃkleśaprātipakṣikaḥ .
 alobhādiguṇopetasteṣu saptavidhaśca saḥ .
 vīryamevaṃ parijñāya paṇḍitaḥ samudānayeta .
 utsāhaḥ kuśale samyagiti svabhāvaḥ .
 kuśala iti tadanyakṛtyotsāhavyudāsātha[rthaṃ] samyagityanyatīrthikamokṣārthotsāhavyudāsārthaṃ .
 śraddhācchandapratiṣṭhita iti hetuḥ śraddadhāno hyatīva[hyarthiko] vīryamārabhati .
 smṛtyādiguṇavṛddhāviti phalam .
 ārabdhavīryasya smṛtisamādhyādiguṇodbhavāt .
 saṃkleśaprātipakṣika iti karma .
 yathoktam .
 ārabdhavīryastu sukhaṃ viharatyavyavakīrṇaḥ pāpakairakuśalairdharmairiti .
 alobhādiguṇopeta iti yogaḥ .
 teṣvityārabdhavīryeṣu iyamādhāravṛttiḥ .
 saptavidha iti prabhedavṛttiḥ .
 sa punaradhiśīlādi śikṣātraye kāyikaṃ cetasikaṃ ca sātatyena satkṛtya ca yadvīryam .
 dhyānaprabhede dvau ślokau .
 sthitiścetasa adhyātmaṃ smṛtivīryapratiṣṭhitaṃ .
 sukhopapattaye abhijñāvihāravaśavartakam .
 dharmāṇāṃ pramukhaṃ teṣu vidyate trividhaśca saḥ .
 dhyānamevaṃ parijñāya paṇḍitaḥ samudānayet .
 sthitiścetasa adhyātmamiti svabhāvaḥ .
 smṛtivīryapratiṣṭhitamiti hetuḥ .
 ālambanāsaṃpramoṣe sati vīryaṃ niśritya samāpattyabhinirhārāt .
 sukhopapattaye iti phalaṃ dhyānasyāvyābādhopapattiphalatvāt .
 abhijñāvihāravaśavartakamiti karma .
 dhyānenābhijñāvaśavartanāt .
 āryadivyabrāhmavihāravaśavartanācca .
 dharmāṇāṃ pramukhamiti prāmukhyena yogaḥ .
 yathoktaṃ .
 samādhipramukhāḥ sarvadharmā iti .
 teṣu vidyata iti dhyāyiṣviyamādhāravṛttiḥ .
 triviśca sa iti savitarkaḥ savicāraḥ avitarko vicāramātraḥ .
 avitarko avicāraḥ .
 punaḥ prītisahagataḥ .
 sātasahagataḥ .
 upekṣāsahagataśca .
 iyaṃ prabhedavṛttiḥ .
 prajñāprabhede dvau ślokau .
 samyakpravicayo jñeyaḥ śa[sa]mādhānapratiṣṭhitaḥ .
 suvimokṣāya saṃkleśātprajñājīvasudeśanaḥ .
 dharmāṇāmuttarasteṣu vidyate trividhaśca saḥ .
 prajñāmevaṃ parijñāya paṇḍitaḥ samudānayet .
 samyak pravicayo jñeya iti svabhāvaḥ .
 samyagiti na mithyā jñeya iti laukikakṛtyasamyakpravicayavyudāsārthaṃ .
 samādhānapratiṣṭhita iti hetuḥ .
 samāhitacitto yathābhūtaṃ prajānāti .
 yasmātsuvimokṣāya saṃkleśāditi phalaṃ .
 tena hi saṃkleśātsu vimokṣo bhavati .
 laukikahīnalokottaramahālokottareṇa pravicayena .
 prajñājīvasudeśana iti prajñājīvaḥ sudeśanā cāsya karma .
 tena hyanuttara[raḥ] prajñājīvakānāṃ jīvati .
 samyag dharmaṃ deśayatīti .
 dharmāṇāmuttara ityuttaratvena yogaḥ .
 yathoktaṃ .
 prajñottarāḥ sarvadharmā iti .
 teṣu vidyate trividhaśca sa iti vṛttiḥ .
 prājñeṣu vartanāt trividhena ca prabhedena .
 laukiko hīnalokottaro mahālokottaraśca .
 uktaḥ pratyekaṃ dīnādīnāṃ ṣaḍarthaprabhedena prabhedaḥ .
 saṃgrahavibhāge ślokaḥ .
 sarve śuklā dharmā viviptasamāhitobhayā jñeyāḥ .
 dvābhyāṃ dvābhyāṃ dvābhyāṃ pāramitābhyāṃ parigṛhītāḥ .
 sarve śuklā dharmā dānādidharmāḥ .
 tatra vikṣiptā dvābhyāṃ pāramitābhyāṃ saṃgṛhītāḥ prathamābhyāṃ dānasamādānaśīlayorasamāhitatvāt .
 samāhitā dvābhyāṃ paścimābhyāṃ dhyānayathābhūtaprajñayoḥ samāhitatvāt .
 ubhaye dvābhyāṃ kṣāntivīryābhyāṃ .
 tayoḥ samāhitāsamāhitatvāt .
 vipakṣavibhāge ślokāḥ ṣaṭ .
 na ca saktaṃ na ca saktaṃ na ca saktaṃ saktameva na ca dānaṃ .
 na ca saktaṃ na ca saktaṃ na ca saktaṃ bodhisattvānām .
 saptavidhā saktirdānasya vipakṣaḥ .
 bhogasaktiḥ vilambanasaktiḥ tanmātrasaṃtuṣṭisaktiḥ pakṣapātasaktiḥ[?] pratikārasaktiḥ vipākasaktiḥ .
 vipakṣasaktistu tadvipakṣalābhānuśayāsamuddhātāt .
 vikṣepasaktiśca .
 sa punarvikṣepo dvividhaḥ .
 manasikāravikṣepaśca hīnayānaspṛhaṇāt .
 vikalpavikṣepaśca dāyakapratigrāhakadānavikalpanāt .
 ataḥ saptavidhasaktimuktatvāt saptakṛtvo dānasyāsaktatvamuktam .
 na ca saktaṃ na ca saktaṃ na ca saktaṃ saktameva na ca śīlaṃ .
 na ca saktaṃ na ca saktaṃ na ca saktaṃ bodhisattvānām .
 na ca saktā na ca saktā na ca saktā saktikā na kṣāntiḥ .
 na ca saktā na ca saktā na ca saktā bodhisattvānām .
 na ca saktaṃ na ca saktaṃ na ca saktaṃ saktameva ca na vīryaṃ .
 na ca saktaṃ na ca saktaṃ na ca saktaṃ bodhisattvānām .
 na ca saktaṃ na ca saktaṃ na ca saktaṃ saktameva na ca dhyānaṃ .
 na ca saktaṃ na ca saktaṃ na ca saktaṃ bodhisattvānām .
 na ca saktā na ca saktā na ca saktā saktikā na ca prajñā .
 na ca saktā na ca saktā na ca saktā bodhisattvānām .
 yathā dānāsaktirūktā evaṃ śīle yāvatprajñāyāṃ veditavyā .
 atra tu viśeṣabhogasaktiparivartena dauḥśīlyādyāsāktirveditavyā vipakṣasaktistadvipakṣānuśayā samuddhātanāt .
 vikalpavikṣepaśca yathāyogaṃ trimaṇḍalaparikalpanāt .
 guṇavibhāge trayoviṃśatiḥ ślokāḥ .
 tyaktaṃ buddhasutaiḥ svajīvitamapi prāpyārthinaṃ sarvadā .
 kāruṇyātparato na ca pratikṛtirneṣṭaṃ phalaṃ prārthitaṃ .
 dānenaiva ca tena sarvajanatā bodhitraye ropitā .
 dānaṃ jñānaparigraheṇa ca punarloke ajñayaṃ sthāpitam .
 iti subodhaḥ padārthaḥ .
 āttaṃ buddhasutairyamodyamamayaṃ śīlatrayaṃ sarvadā svargo nābhimataḥ sametya ca punaḥ saktirna tatrāhitā .
 śīlenaiva ca tena sarvajanatā bodhitraye ropitā .
 śīlaṃ jñānaparigraheṇa ca punarloke akṣayaṃ sthāpitam .
 trividhaṃ śīlaṃ .
 saṃgharaśīlaṃ .
 kuśaladharmasaṃgrāhakaśīlaṃ .
 sattvārthakriyāśīlaṃ ca .
 ekātmakam[eṣāmekaṃ] yamasvabhāvaṃ .
 dve udyamasvabhāve .
 kṣāntaṃ buddhasutaiḥ suduṣkaramatho sarvāpakāraṃ nṛṇāṃ na svargārthamasa[śa]ktito na ca bhayānnaivopakārekṣaṇāt .
 kṣāntyānuttarayā ca sarvatanajā bodhitraye ropitā .
 kṣāntirjñānaparigraheṇa ca punarloke akṣayā sthāpitā .
 iti .
 jñāntyānuttarayā ceti duḥkhādhivāsanakṣāntyā ca parāpakāramarṣaṇakṣāntyā ca yathākramam .
 vīryaṃ buddhasutaiḥ kṛtaṃ nirūpamaṃ saṃnāhayogātmakaṃ hantuṃ kleśagaṇaṃ svato api parata prāptaṃ ca bodhiṃ parāṃ .
 vīryeṇaiva ca tena sarvajanatā bodhitraye ropitā .
 vīryaṃ jñānaparigraheṇa ca punarloke akṣayaṃ sthāpitam .
 iti .
 saṃnāhavīryaṃ prayogavīryaṃ ca .
 dhyānaṃ buddhasutaiḥ samādhibahulaṃ saṃpāditaṃ sarvathā śreṣṭhairdhyānasukhairvihṛtya kṛpayā hīnāpapattiḥ śritā .
 dhyānenaiva ca tena sarvajanatā bodhitraye ropitā .
 dhyānaṃ jñānaparigraheṇa ca punarloke akṣayaṃ sthāpitam .
 iti .
 samādhibahulamiti anantabodhisattvasamādhisaṃgṛhītam .
 jñātaṃ buddhasutaiḥ satattvamakhilaṃ jñeyaṃ ca yatsarvathā saktirnaiva ca nirvṛttau prajanitā buddhaiḥ[ddheḥ] kutaḥ saṃvṛttau .
 jñānenaiva ca tena sarvajanatā bodhitraye ropitā .
 jñānaṃ sattvaparigraheṇa punarloke akṣayaṃ sthāpitam .
 iti .
 satattvaṃ parmārthasaṃgṛhītaṃ sāmānyalakṣaṇaṃ pudgaladharma nairātmyaṃ .
 jñeyaṃ ca yatsarvathetyanantasvasaṃketādilakṣaṇabhedabhinnaṃ yadajñe[yajjñe] .
 dānādīnāṃ nirvikalpajñānaparigraheṇākṣayatvaṃ nirupadhiśeṣanirvāṇe api tadakṣayāt .
 jñānasya punaḥ sattvaparigraheṇa karuṇayā sattvānāmaparityāgāt .
 eṣāṃ punaḥ ṣaṇāṃ ślokānāṃ piṇḍārthaḥ saptamena ślokena nirdiṣṭaḥ .
 audāryānāmiṣatvaṃ ca mahārthākṣayatāpi ca .
 dānādīnāṃ samastaṃ hi jñeyaṃ guṇacatuṣṭayam .
 iti .
 tatradānādīnāṃ prathamena pādenodāratā paridīpitā .
 dvitīyena nirāmipatā .
 tṛtīyena mahārthatā mahataḥ sattvārthasya saṃpādanāt .
 caturthenākṣayatā ityeṣāṃ guṇacatuṣṭayamebhiḥ ślokairveditavyam .
 darśanapūraṇatuṣṭiṃ yācanake atuṣṭimapi samāśāstiṃ .
 abhibhavati sa tāṃ dātā kṛpālurādhikyayogena .
 yācanake hi jane dāyakadarśanāttataśca yathepsitaṃ labdhvā manorathaparipūraṇādyā tuṣṭirūtpadyate .
 atuṣṭiścādarśanādaparipūraṇācca .
 āśāstiśca yā taddarśane manorathaparipūraṇe ca .
 sā bodhisattvasyādhikotpadyate sarvakālaṃ yācanakadarśanāttanmanorathaparipūraṇācca .
 adarśanādaparipūraṇāccātuṣṭiḥ .
 ato dātā kṛpālustāṃ sarvamabhibhavatyādhikyayogāt .
 prāṇānbhogāndārānsattveṣu sadānya[tya]janakṛpālutvāt .
 āmodate nikāmaṃ tadviratiṃ pālayenna katham .
 tebhyo viratiṃ tadviratiṃ parakīyebhyaḥ prāṇabhogadārebhyaḥ .
 etena trividhātkāyaduścaritādviratiśīlaguṇaṃ darśayati .
 nirapekṣaḥ samacitto nirbhīḥ sarvapradaḥ kṛpāhetoḥ .
 mithyāvādaṃ brūyātparopaghātāya kathamāryaḥ .
 etena mṛṣāvādādviratiguṇaṃ darśayati .
 ātmahetormṛṣāvāda ucyeta kāyajīvitāpekṣayā .
 parahetorvā priyajanapremnā .
 bhayena vā rājādibhayāt .
 āmiṣakiṃcitkahetorvā lābhārthaṃ .
 bodhisattvaśca svakāyajīvitanirapekṣaḥ .
 samacittaśca sarvasattveṣvātmasamacittatayā .
 nirbhayaśca pañcabhayasamatikrāntatvāt .
 sarvapradaścārthibhyaḥ sarvasattvaparityāgāt .
 sa kena hetunā mṛṣāvādaṃ brūyāt .
 saṃmahitakāmaḥ sakṛpaḥ paraduḥkhotpādane atibhīruśca .
 sattvavinaye suyuktaḥ suvidūre trividhavāgdoṣāt .
 bodhisattvaḥ sarvasattveṣu samaṃ hitakāmaḥ sa kathaṃ pareṣāṃ mitrabhedārthaṃ paiśunyaṃ kariṣyatīti .
 sukṛpaśca paraduḥkhāpanayābhiprāyāt .
 paraduḥkhotpādane cātyarthaṃ bhīrūḥ sa kathaṃ pareṣāṃ duḥkhotpādanārthaṃ parūṣaṃ vakṣyati .
 sattvānāṃ vinaye samyakprayuktaḥ sa kathaṃ saṃbhinnapralāpaṃ kariṣyati tasmādasau sūvidūre trividhavāgdoṣāt paiśunyātpārūṣyātsaṃbhinnapralāpācca .
 sarvapradaḥ kṛpāluḥ pratītyadharmodaye sukuśalaśca .
 adhivāsayetkathamasau sarvākāraṃ manaḥ kleśam .
 abhidhyā vyāpādo mithyādṛṣṭirvā yathākramaṃ .
 eṣa dauḥśīlyapratipakṣadharmaviśeṣayogācchīlaviśuddhigū[gu?]ṇo bodhisattvānāṃ veditavyaḥ .
 upakarasaṃjñāmodaṃ hyapakāriṇiparahita saṃjñāṃ[parahite sadā] duḥkhe .
 labhate yadā kṛpāluḥ kṣamitavyaṃ [kiṃ kutastasya] .
 [apakāriṇi hi kṣamitavyaṃ bhavati .
 tatra ca bodhisattva apakārisajñāṃ labhate kṣāntisaṃbhāranimittatvāt duḥkhañca kṣamitavyaṃ bhavati .
 tatra ca parahitahetubhūte duḥkhe bodhisattvaḥ sadā modaṃ labhate tasya kutaḥ kiṃ kṣamitavyaṃ] .
 yasya nāpakārisaṃjñā pravartate na duḥkhasaṃjñā .
 paraparasaṃjñāpagamātsvato adhikatarātsadā parasnehāt .
 duṣkaracaraṇātsakṛpe hyaduṣkaraṃ vīryaṃ .
 sakṛpo bodhisattvaḥ .
 tatra sakṛpe yatparārthaṃ duṣkaracaraṇādvīryaṃ tadduṣkaraṃ ca suduṣkaraṃ ca kathamaduṣkaraṃ .
 paratra parasaṃjñāpagamāt .
 svato adhikatarācca sarvadā pareṣu snehāt .
 kathaṃ suduṣkaraṃ .
 yadevaṃ parasaṃjñāpagataṃ ca svatodhikatarasnehaṃ ca tadvīryam .
 alpasukhaṃ hyātmasukhaṃ līnaṃ parihāṇikaṃ kṣayi samohaṃ .
 dhyānaṃ mataṃ trayāṇāṃ viparyayādbodhisattvānām .
 alpasukhaṃ dhyānaṃ laukikānāmātmasukhaṃ śrāvakapratyekabuddhānāṃ .
 līnaṃ laukikānāṃ satkāye śrāvakapratyekabuddhānāṃ ca nirvāṇe .
 parihāṇikaṃ laukikānāṃ kṣayi śrāvakapratyekabuddhānāṃ nirūpadhiśeṣanirvāṇe tatkṣayāt .
 samohaṃ sarveṣāṃ yathāyogakliṣṭākliṣṭena mohena .
 bodhisattvānāṃ punardhyāna bahusukhamātmaparasukhamalīnamaparihāṇikamakṣayyasamohaṃ ca .
 āmoṣaistamasi yathā dīpairnunnaṃ[śchanne] tathā trayajñānaṃ .
 dinakarakiraṇauriva tu jñānamatulyaṃ kṛpālunām .
 yathā hastāmoṣaistamasi jñānaṃ parīttaviṣayamapratyakṣamavyaktaṃ ca tathā pṛthagjanānāṃ .
 yathāvacarake[gahavarake] dīpairjñānaṃ prādeśikaṃ pratyakṣaṃ nātinirmalaṃ tathā śrāvakāṇāṃ pratyekabuddhānāṃ ca .
 yathā dinakarakiraṇairjñānaṃ samantātpratyakṣaṃ sunirmalaṃ ca tathā bodhisattvānāṃ .
 ata eva tadatulyam .
 āśrayādvastuto dānaṃ nimittātpariṇāmanāt .
 hetuto jñānataḥ kṣetrānniśrayācca paraṃ matam .
 tatrāśrayo bodhisattvaḥ .
 vastu āmiṣadānasyādhyātmikaṃ vastu paramam .
 abhayadānasthāpāyasaṃsārabhītebhyastu tadabhayaṃ .
 dharmadānasya mahāyānaṃ .
 nimittaṃ karuṇā .
 pariṇāmanā tena mahābodhiphalaprārthanā .
 hetuḥ pūrvadānapāramitābhyāsavāsanā .
 jñānaṃ nirvikalpaṃ yena trimaṇḍalapariśuddhaṃ dānaṃ dadāti dātṛdeyapratigrāhakrāvikalpanāt .
 kṣetraṃ pañcavidham .
 arthī duḥkhito niḥpratisaraṇo duścaritacārī guṇavāṃśca .
 caturṇāmuttaraṃ kṣetraṃ paraṃ .
 tadabhāve pañcamaṃ .
 niśrayastrividho yaṃ niśritya dadāti .
 adhimuktirmanasikāraḥ samādhiśca .
 adhimuktiryathā bhāvanāvibhāge adhimuktimanaskāra uktaḥ .
 manaskāro yathā tatraivāsvādanābhinandana[naumodanābhi] manaskāra uktaḥ .
 samādhirgaganagañjādiryathā tatraiva vibhutvamuktaṃ .
 evamāśrayādiparasamayo dānaṃ paramaṃ .
 so ayaṃ cāpadeśo veditavyaḥ .
 yaśca dadāti yacca yena ca yasmai ca yataśca yasya ca parigraheṇa yatra ca yāvatprakāraṃ taddānam .
 āśrayādvastutaḥ śīlaṃ nimittātpariṇāmanāt .
 hetuto jñānataḥ kṣetrānniśrayācca paraṃ matam .
 [āśrayādvastutaḥ kṣāntinimittātpariṇāmanāt .
 hetuto jñānataḥ kṣetrānniśrayācca parā matā .
 āśrayādvastuto vīryaṃ nimittātpariṇāmanāt .
 hetuto jñānataḥ kṣetrānniśrayācca paraṃ matam .
 āśrayādvastuto dhyānaṃ nimittātpariṇāmanāt .
 hetuto jñānataḥ kṣetrāniśrayācca paraṃ matam .
 āśrayādvastutaḥ prajñā nimittātpariṇāmanāt .
 hetuto jñānataḥ kṣetrānniśrayācca parā matā .
 śīlasya paramaṃ vastu bodhisattvasaṃvaraḥ .
 kṣānteḥ prāṇāpahāriṇau hīnadurbalau .
 vīryasya pāramitābhāvanā tadvipakṣaprahāṇaṃ ca .
 dhyānasya bodhisattvasamādhayaḥ .
 prajñāyāstathatā .
 sarveṣāṃ śīlādīnāṃ kṣetraṃ mahāyānaṃ .
 śeṣaṃ pūrvabaddheditavyam .
 ekasattvasukhaṃ dānaṃ bahukalpavighātakṛta .
 priyaṃ syadbodhisattvānāṃ prāgeva tadviparyayāt .
 yadi bodhisattvānāṃ dānamekasyaiva sattvasya sukhadaṃ syādātmanaśca bahukalpavighātakṛta .
 tathāpi tatteṣāṃ priyaṃ syātkaruṇāviśeṣātkiṃ punaryadanekasattvasukhaṃ ca bhavatyātmanaśca bahukalpānugrahakṛt .
 yadarthamicchanti dhanāni dehinastadeva dhīrā visṛjanti dehiṣu .
 śarīrahetordhanamiṣyate janaistadeva dhīraḥ śataśo visṛjyate .
 atra pūrvārdhamuttarārdhe vyākhyātam .
 śarīramevotsṛjato na duḥkhyate yadā manaḥ kā draviṇe avare kathā .
 tadasya lokottaramiti yanmudaṃ sa tena tattasya taduttaraṃ punaḥ .
 atra śarīramevotsṛjato yadā mano na duḥkhyate tadasya lokottaramiti saṃdarśitaṃ .
 eti yanmudaṃ sa tena duḥkhena tattasya taduttaramiti tasmāllokottarāduttaram .
 pratigrahairiṣṭanikāmalabdhairna tuṣṭimāyāti tathārthiko api .
 sarvāstidānena yatheha dhīmān tuṣṭiṃ vrajatyarthijanasya tuṣṭyā .
 iṣṭanikāmalabdhairityabhipretaparyāptalabdhaiḥ .
 sarvāstidāneneti yāvatsvajīvitadānena .
 saṃpūrṇabhogo na tathāstimantamātmānamanvīkṣati yācako api .
 sarvāstidānādadhano api dhīmānātmānamanveti yathāstimantaṃ .
 suvipulamapi vittaṃ prāpya naivopakāraṃ vigaṇayati tathārthī dāyakāllābhahetoḥ .
 vidhivadiha sudānairarthinastarpayitvā mahadupakarasaṃjñā teṣu dhīmānyathaiti .
 karuṇāviśeṣād .
 gatārthau ślokau .
 svayamapagataśokā dehinaḥ svastharūpā vipulamapi gṛhītvā bhuñjate yasya vittaṃ .
 pathi paramaphalāḍhyādbhogavṛkṣādyathaiva pravisṛtiratibhogī bodhisattvānna so anyaḥ .
 pravisṛtiratibhogaścāsyeti pravisṛtiratibhogī sa ca nānyo bodhisattvādveditavyaḥ .
 śeṣaṃ gatārtham .
 prādhānyatatkāraṇakarmabhedāt prakārabhedāśrayabhedataśca .
 caturvibandhapratipakṣabhedāt vīryaṃ parijñeyamiti pradiṣṭam .
 ṣaḍvidhena prabhedena vīryaṃ parijñeyaṃ .
 prādhānyabhedena .
 tatkāraṇabhedena .
 [karmabhedena] prakārabhedena .
 āśrayabhedena .
 caturvibandhapratipakṣabhedena ca .
 asyoddeśasyottaraiḥ .
 ślokairnirdeśaḥ .
 vīryaṃ paraṃ śuklagaṇasya madhye tanniśritastasya yato anulābhaḥ .
 vīryeṇa sadyaḥ susukho vihāro lokottarā lokagatā ca siddhiḥ .
 vīryaṃ paraṃ śuklagaṇasya madhye iti sarvakuśaladharmaprādhānyaṃ vīryasya nirdiṣṭaṃ .
 tanniśritastasya yato anulābha iti prādhānyakāraṇaṃ nirdiṣṭaṃ .
 yasmādvīryāśritaḥ sarvakuśaladharmalābhaḥ .
 vīryeṇa sadyaḥ susukho vihāro lokottarā lokagatā ca siddhiriti karma nirdiṣṭaṃ vīryeṇa hi dṛṣṭadharme paramaḥ sukhavihāraḥ .
 sarvā ca lokottarā siddhirlaukikī ca kriyate .
 vīryādavāptaṃ bhavabhogamiṣṭaṃ vīryeṇa śuddhiṃ prabalāmupetāḥ .
 vīryeṇa satkāyamatītya muktā vīryeṇa bodhiṃ paramāṃ vibuddhāḥ .
 iti .
 paryāyadvāreṇa [paryāyāntareṇa] vīryasya karma nirdiṣṭaṃ .
 laukikalokottarasiddhibhedāt .
 tatra prabalā laukikī siddhiranātyantikatvāt .
 punarmataṃ hānivivṛddhivīryaṃ mokṣādhipaṃ pakṣavipakṣamanyat .
 tattve praviṣṭaṃ parivartakaṃ ca vīryaṃ mahārthaṃ ca niruktamanyata .
 saṃnāhavīryaṃ prathamaṃ tataśca prayogavīryaṃ vidhivatprahitaṃ .
 alīnamakṣobhyamatuṣṭivīryaṃ sarvaprakāraṃ pravadanti buddhāḥ .
 ityeṣa prakārabhedaḥ .
 tatra hānivivṛddhivīryaṃ samyakprahāṇeṣu [dvayorakuśaladharmahānayeapi?] ca dvayoḥ kuśaladharmābhivṛddhaye .
 mokṣādhipaṃ vīryamindriyeṣu .
 mokṣādhipattyārthena yasmādindriyāṇi .
 pakṣavipakṣaṃ baleṣu vipakṣānavamṛdyārthena yasmādbalāni .
 tattve praviṣṭaṃ bodhyaṅgeṣu darśanamārge tadvyathāpanāt .
 parivarttakaṃ mārgāṅgeṣu bhāvanāmārge antasyā[tasyā]śrayaparivṛttihetutvāt .
 mahārthaṃ vīryaṃ pāramitāsvabhāvaṃ svaparārthādhikārāt .
 saṃnāhavīryaṃ prayogāya saṃnahyataḥ .
 prayogavīryaṃ tathā prayogataḥ .
 alīnavīryamudāre apyadhigantavye layābhāvataḥ .
 akṣobhyavīryaṃ śītaloṣṇādibhirduḥkhairavikopanataḥ .
 asaṃtuṣṭivīryamalpenādhigamenāsaṃtuṣṭitaḥ .
 ebhireva saṃnāhavīryādibhiḥ sūtre .
 sthāmavān vīryavānutsāhī dṛḍhaparākramo anikṣiptadhuraḥ kuśaleṣu dharmeṣvityucyate yathākramam .
 nikṛṣṭamadhyottamavīryamanyat yānatraye yuktajanāśrayeṇa .
 līnātyudārāśayabuddhiyogāt vīryaṃ tadalpārthamahārthamiṣṭam .
 atrāśrayaprabhedena vīryabhedo nirdiṣṭaḥ .
 yānatraye prayukto yo janastadāśrayeṇa yathākramaṃ nikṛṣṭamadhyottamaṃ vīryaṃ veditavyaṃ .
 kiṃ kāraṇaṃ .
 līnātyudārāśayabuddhiyogāt .
 līno hi buddhyāśayo yānadvaye prayuktānāṃ kevalātmārthādhikārāt .
 atyudāro mahāyāne prayuktānāṃ parārthādhikārāt .
 ata eva yathākramaṃ vīryaṃ tadalpārthaṃ mahārthamiva[ṣṭam] svārthādhikārācca [svaparārthādhikaraṇatvācca .
] na vīryavānbhogaparājito asti no vīryavān kleśaparājito asti .
 na vīryavān khedaparājito asti no vīryavān prāptiparājito asti .
 ityayaṃ caturvibandhapratipakṣabhedaḥ .
 caturvidho dānādīnāṃ vibandho yena dānādiṣu na pravartate .
 bhogasaktistadāgrahataḥ .
 kleśasaktistatparibhogādhyavasānataḥ .
 khedo dānādiṣu prayogābhiyogaparikhedataḥ .
 prāptiralpamātradānādisaṃtuṣṭitaḥ .
 tatpratipakṣabhede naitaccaturvidhaṃ vīryamuktam .
 anyonyaviniścayavibhāge ślokaḥ .
 anyonyaṃ saṃgrahataḥ prabhedato dharmato nimittācca .
 ṣaṇāṃ pāramitānāṃ viniścayaḥ sarvathā jñeyaḥ .
 anyonyasaṃgrahato viniścayaḥ .
 abhayapradānena śīlakṣāntisaṃgraho yasmāttābhyāmabhayaṃ dadāti .
 dharmadānena dhyānaprajñayoryasmāttābhyāṃ dharmaṃ dadāti .
 ubhābhyāṃ vīryasya yasmāttenobhayaṃ dadāti .
 kuśaladharmasaṃgrāhakeṇa śīlena sarveṣāṃ dānādīnāṃ saṃgrahaḥ .
 evaṃ kṣāntyādibhiranyonyasaṃgraho yathāyogaṃ yojyaḥ .
 prabhedato viniścayaḥ .
 dānaṃ ṣaḍvidhaṃ dānadānaṃ śīladānaṃ yāvatprajñādānaṃ .
 parasaṃtāneṣu śīlādiniveśanāt .
 dharmato viniścayaḥ .
 ye sūtrādayo yeṣu dānādiṣvartheṣu saṃdṛśyante .
 ye ca dānādayo yeṣu sūtrādiṣu dharmeṣu saṃdṛśyante .
 teṣāṃ parasparaṃ saṃgraho veditavyaḥ .
 nimittato viniścayaḥ .
 dānaṃ śīlādīnāṃ nimittaṃ bhavati .
 bhoganirapekṣasya śīlādiṣu pravṛtteḥ .
 śīlamapi dānādīnāṃ .
 bhikṣusaṃvarasamādānaṃ sarvasvaparigrahatyāgācchīlapratiṣṭhitasya ca kṣāntyādiyogāt .
 kuśaladharmasaṃgrāhakaśīlasamādānaṃ ca sarveṣāṃ dānādīnāṃ nimittaṃ .
 evaṃ kṣāntyādīnāmanyonyanimittabhāvo yathā yojyaḥ [yogaṃ] saṃgrahavastuvibhāge sapta ślokāḥ .
 catvāri saṃgrahavastūni .
 dānaṃ priyavāditā arthacaryā samānārthatā .
 tatra .
 dānaṃ samaṃ priyākhyānamarthacaryā samārthatā .
 taddeśanā samādāya svānuvṛttibhiriṣyate .
 dānaṃ samamiṣyate yathā pāramitāsu priyākhyānaṃ taddeśanā .
 arthacaryā tatsamādāpanā tacchabdena pāramitānāṃ grahaṇātpāramitādeśanā pāramitāsamādāpanetyarthaḥ .
 samānārthatā yatra paraṃ samādāpayati tatra svayamanuvṛttiḥ .
 kimarthaṃ punaretāni catvāri saṃgrahavastūnīṣyante .
 eṣa hi pareṣāṃ .
 upāyo anugrahakaro grāhako atha pravartakaḥ .
 tathānuvartako jñeyaścatuḥsaṃgrahavastutaḥ .
 dānamanugrāhaka upāyaḥ .
 āmiṣadānena kāyikānugrahotpādanāt priyavāditā grāhakaḥ .
 avyutpannasaṃdigdhārthagrāhaṇāt .
 arthacaryā pravartakaḥ .
 kuśale pravartanāt .
 samānārthatānuvartakaḥ .
 yathāvāditathākāriṇaṃ hi samādāpakaṃ viditvā yatra kuśale tena pravartitāḥ pare bhavanti tadanuvartante .
 ādyena bhājanībhāvo dvitīyenādhimucyanā .
 pratipattistṛtīyena caturthena viśodhanā .
 āmiṣadānena bhājanībhavati dharmasya vidheyatāpatteḥ .
 priyavāditayā taṃ dharmamadhimucyate tadarthavyutpādanasaṃśayacchedanataḥ .
 arthacaryayā pratipadyate yathādharmaṃ .
 samānārthatayā tāṃ pratipattiṃ viśodhayati dīrghakālānuṣṭhānād .
 idaṃ saṃgrahavastūnāṃ karma .
 catuḥ saṃgrahavastutvaṃ saṃgrahadvayato mataṃ .
 āmiṣeṇāpi dharmeṇa dharmeṇālambanādapi[dinā] .
 yadapyanyatsaṃgrahavastudvayamuktaṃ bhagavatā āmiṣasaṃgraho dharmasaṃgrahaśca .
 tābhyāmetānyeva catvāri saṃgrahavastūni saṃgṛhītāni .
 āmiṣasaṃgraheṇa prathame .
 dharmasaṃgraheṇāvaśiṣṭāni .
 tāni punastrividhena dharmeṇa .
 ālambanadharmeṇa pratipattidharmeṇa tadviśuddhidharmeṇa ca yathākramam .
 hīnamadhyottamaḥ prāyo vandhyo avandhyaśca saṃgrahaḥ .
 abandhyaḥ sarvathā caiva jñeyo hyākārabhedataḥ .
 eṣa saṃgrahasya prakārabhedaḥ .
 tatra hīnamadhyottamaḥ saṃgraho bodhisattvānāṃ yānatrayaprayukteṣu veditavyo yathākramaṃ .
 prāyeṇa vandhyo adhimukticaryābhūmau .
 prāyeṇābandhyo bhūmipraviṣṭānām .
 avandhyaḥ sarvathā aṣṭāmyādiṣu bhūmiṣu sattvārthasyāvaśyaṃ saṃpādanāt .
 parṣatkarṣaṇaprayuktairvidhireṣa samāśritaḥ .
 sarvārthasiddhau sarveṣāṃ sukhopāyaśca śasyate .
 ye kecitparṣatkarṣaṇe prayuktāḥ sarvaistairayamevopāyaḥ samāśrito yaduta catvāri saṃgrahavastūni .
 tathā hi sarvārthasiddhaye sarveṣāṃ sukhaścaiṣa upāyaḥ praśasyate buddhaiḥ .
 saṃgṛhītā grahīṣyante saṃgṛhyante ca ye adhunā .
 sarve ta evaṃ tasmācca vartma tatsattvapācane .
 etena lokatraye api sarvasattvānāṃ paripācane caturṇāṃ saṃgrahavastūnāmekāyanamārgatvaṃ darśayati .
 anyamārgābhāvāt .
 iti satatamasaktabhogabuddhiḥ śamayamanodyamapāragaḥ sthitātmā .
 bhavaviṣayanimittanirvikalpo bhavati sa sattvagaṇasya saṃgṛhītā .
 etena yathoktāsu ṣaṭsu pāramitāsu sthitasya bodhisattvasya saṃgrahavastuprayogaṃ darśayati svaparārthasaṃpādanāt pāramitābhiḥ saṃgrahavastubhiśca yathākramam .
 .
 mahāyānasūtrālaṃkāre pāramitādhikāraḥ [ṣoḍaśaḥ] samāptaḥ .
 saptadaśo adhikāraḥ .
 buddhapūjāvibhāge sapta ślokāḥ .
 saṃmukhaṃ vimukhaṃ pūjā buddhānāṃ cīvarādibhiḥ .
 gāḍhaprasannacittasya saṃbhāradvayapūraye .
 abandhyabuddhajanmatve praṇidhānavataḥ sataḥ .
 trayasyānupalambhastu niṣpannā buddhapūjanā .
 sattvānāmaprameyānāṃ paripākāya cāparā .
 upadheścittataścānyā adhimukternidhānataḥ .
 anukampākṣamābhyāṃ ca samudācārato aparā .
 vastvābhogāvabodhācca vimukteśca tathātvataḥ .
 ityebhiścaturbhiḥ ślokaiḥ .
 āśrayādvastutaḥ pūjā nimittātpariṇāmanāt .
 hetuto jñānataḥ kṣetrānniśrayācca pradarśitā .
 veditavyā .
 tatrāśrayaḥ samakṣaparokṣā buddhāḥ .
 vastu cīvarādayaḥ .
 nimittaṃ pragāḍhaprasādasahagataṃ cittaṃ .
 pariṇāmanā puṇyajñānasaṃbhāraparipūraye .
 heturabandhyo me buddhotpādaḥ syāditi pūrvapraṇidhānaṃ .
 jñānaṃ nirvikalpaṃ pūjakapūjyapūjānupalambhataḥ .
 kṣetramaprameyāḥ sattvāḥ .
 tatparipācanāya taistatprayojatā[nā]t teṣu tadropaṇataḥ .
 niśraya upadhiścittaṃ ca .
 tatropadhiṃ niśritya pūjācīvarādibhiścittaṃ niśrityāsvādanānumodanābhinandanamanaskāraiḥ .
 ta [ya]thoktaiścādhimuktyādibhiryaduta mahāyānadharmādhimuktitaḥ bodhicittotpādataḥ .
 praṇidhānameva hi nidhānamatroktaṃ ślokavattvā[bandhā]nurodhāt .
 sattvānukampanataḥ .
 duṣkaracaryā duḥkhakṣamaṇataḥ pāramitāsamudācārataḥ .
 yoniśo dharmamanasikārataḥ .
 sa hyaviparyayastattvādvastvābhogaḥ .
 samyagdṛṣṭito darśanamārge .
 sa hi yathābhūtāvabodhādvastvavabodhaḥ .
 vimuktitaḥ kleśavimokṣācchrāvakāṇāṃ .
 tathātvato mahābodhiprāpterityayaṃ pūjāyāḥ prakārabhedaḥ .
 hetutaḥ phalataścaiva ātmanā ca parairapi .
 lābhasatkārataścaiva pratipatterdvidhā ca sā .
 parīttā mahatī pūjā samānāmānikā ca sā .
 prayogādgatitaścaiva praṇidhānācca sā matā .
 ityayamarthā[dhvā]dibhedenāparaḥ prakārabhedaḥ .
 tatrātītā hetuḥ pratyutpannā phalaṃ pratyutpannā heturanāgatā phalamityevaṃ hetuphalato atītānāgatapratyutpannā veditavyā .
 ātmanetyādhyātmikī parairiti bāhyā .
 lābhasatkārato audārikī .
 pratipattitaḥ sūkṣmā .
 parīttā hīnā mahatī praṇītā .
 punaḥ samānā hīnā nirmānā praṇītā trimaṇḍalāvikalpanāt .
 kālāntaraprayojyā dūre .
 tatkālaprayojyāntike .
 punarvichinnāyāṃ gatau dūre .
 samanantarāyāmantike .
 punaryāṃ pūjāmāyatyāṃ prayojayituṃ praṇidadhāti sā dūre yāṃ praṇihitaḥ kartuṃ sāntike .
 katamā punarbuddhapūjā paramā veditavyetyāha .
 buddheṣu pūjā paramā svacittāt dharmādhimuktyāśayato vibhutvāt .
 akalpanopāyaparigraheṇa sarvaikakāryatvaniveśataśca .
 ityebhiḥ pañcabhirākāraiḥ svacittapūjā buddheṣu paramā veditavyā .
 yaduta pūjopasaṃhitamahāyānadharmādhimuktitaḥ .
 āśayato navabhirāśayaiḥ .
 āsvādanānumodanābhinandanāśayaiḥ .
 atṛptavipulamuditopakaranirlepakalyāṇāśayaiśca ye pāramitābhāvanāyāṃ nirdiṣṭāḥ .
 vibhutvato gaganagañjādisamādhibhiḥ .
 nirvikalpajñānopāyaparigrahataḥ .
 sarvamahābodhisattvaikakāryatvapraveśataśca miśropamiśrakāryatvāt .
 kalyāṇamitrasevāvibhāge sapta ślokāḥ .
 tatrārdhapañcamaiḥ ślokaiḥ .
 āśrayādvastutaḥ sevā nimittātpariṇāmanāt .
 hetuto jñānataḥ kṣetrānniśrayācca pradarśitā .
 mitraṃ śrayeddāntaśamopaśāntaṃ guṇādhikaṃ sodyamamāgamāḍhyaṃ .
 prabuddhatatvaṃ vacasābhyupetaṃ kṛpātmakaṃ khedavivarjitaṃ ca .
 ityevaṃguṇamitraṃ sevāyā āśrayaḥ .
 dāntaṃ śīlayogādindriyadamena .
 śāntaṃ samādhiyogādadhyātmaṃ cetaḥ śamathena .
 upaśāntaṃ prayogā[prajñāyogā] dupasthitakleśopaśamanataḥ .
 guṇairadhikaṃ na samaṃ vā nyūnaṃ vā .
 sodyamaṃ nodasīnaṃ parārthe .
 āgamāḍhyaṃ nālpaśrutaṃ .
 prabuddhatatvaṃ tatvādhigamāt .
 vacasābhyupetaṃ vākkaraṇenopetaṃ .
 kṛpātmakaṃ nirāmiṣacittatvāt .
 khedavivarjitaṃ sātatyasatkṛtyadharmadeśanāt .
 satkāralābhaiḥ paricaryayā ca seveta mitraṃ pratipattitaśca .
 iti .
 sevāyā[va]stu .
 dharme tathājñāśaya eva dhīmān mitraṃ pragacchetsamaye nataśca .
 iti trividhaṃ nimittaṃ .
 ājñātukāmatā .
 kālajñatā .
 nirmānatā ca .
 satkāralābheṣu gataspṛho asau prapattaye taṃ pariṇāmayecca .
 iti pariṇāmanā pratipattyarthaṃ sevanānna lābhasatkārārthaṃ .
 yathānuśiṣṭapratipattitaśca saṃrādhayeccittamato asya dhīraḥ .
 iti .
 yathānuśiṣṭapratipattiḥ sevāhetuḥ .
 tayā taccittārādhanāt .
 yānatraye kauśalametya buddhyā svasyaiva yānasya yateta siddhau .
 iti yānatrayakauśalāt jñānaṃ .
 sattvānameyānparipācanāya kṣetrasya śuddhasya ca sādhanāya .
 iti dvividhaṃ kṣetraṃ tatsevāyāḥ .
 aprameyāśca sattvāḥ pariśuddhaṃ ca buddhakṣetraṃ .
 dharmaṃ śrutvā yeṣu pratiṣṭhāpanāt .
 yatra ca sthitena .
 dharmeṣu dāyādaguṇena yukto naivāmiṣeṇa pravasetsa mitram .
 iti niśrayaḥ sevāyāḥ .
 dharmadāyādatāṃ niśritya kalyāṇamitraṃ seveta .
 nāmiṣadāyādatāṃ .
 ata ūrdhvamadhyardhena ślokena prakārabhedaḥ sevāyā veditavyaḥ .
 hetoḥ phalāddharmamukhānuyānātseveta mitraṃ bahitaśca dhīmān .
 śrutaśravāccetasi yogataśca samānanirmānamano anuyogāt .
 hetoḥ phalādityatītādibhedataḥ pūrvavat dharmamukhānuyānātseveta mitraṃ bahitaśca dhīmānityādhyātmikabāhyabhedaḥ .
 dharmamukhastroto hi dharmamukhānuyānaṃ bahirdhā bahitaḥ śrutaśravāccetasi yogataścetyaudārikasūkṣmabhedaḥ .
 śravaṇaṃ hyaudārikaṃ cintanabhāvanaṃ sūkṣmaṃṃ .
 tadeva cetasi yogaḥ .
 samānanirmānamano anuyogāditi hīnapraṇītabhedaḥ .
 gatiprayogapraṇidhānataśca kalyāṇamitraṃ hi bhajeta dhīmān .
 iti dūrāntikabhedaḥ pūrvavadyojayitavyaḥ .
 katamā punaḥ paramā seveti saptamaḥ ślokaḥ .
 sanmitrasevā paramā svacittād dharmādhimuktyāśayato vibhutvaiḥ .
 akalpanopāyaparigraheṇa sarvaikakāryatvaniveśataśca .
 iti pūrvavat .
 apramāṇavibhāge dvādaśaślokāḥ .
 brāhmyā vipakṣahīnā jñānena gatāśca nirvikalpena .
 trividhālambanavṛttāḥ sattvānāṃ pācakā dhīre .
 brāhmyā vihārāścatvāryapramāṇāni .
 maitrī karuṇā muditopekṣā ca .
 te punarbodhisattve caturlakṣaṇā veditavyāḥ .
 vipakṣahānitaḥ .
 pratipakṣaviśeṣayogataḥ .
 vṛttiviśeṣatastrividhālambanavṛttitvāt .
 tathā hi te sattvālambanā dharmālambanāśca[dharmālambanā anālambanāśca] .
 karmaviśeṣataśca .
 sattvaparipācakatvāt .
 sattvadharmālambanāt .
 punaḥ katamasmin sattvanikāye dharme vā pravartante .
 anālambanāśca katamasminnālambane .
 saukhyārthini duḥkhārte sukhite kliṣṭe ca te pravartante .
 taddeśite ca dharme tattathatāyāṃ ca dhīrāṇām .
 sattvālambanāḥ sukhārthini yāvat kliṣṭe sattvanikāye pravartante .
 tathā hi maitrī sattveṣu sukhasaṃyogākārā .
 karuṇā duḥkhaviyogākārā .
 muditā sukhaviyogākārā .
 upekṣāsu vedanāsu teṣāṃ sattvānāṃ niḥkleśatopasaṃhārākārā .
 dharmālambanāstaddeśite dharme .
 yatra te vihārā deśitāḥ .
 anālambanāstattathatāyāṃ .
 te hyavikalpatvādanālambanā ivetyanālambanāḥ .
 api khalu .
 tasyāśca tathatārthatvāt kṣāntilābhādviśuddhitaḥ .
 karmadvayādanālambā maitrī kleśakṣayādapi .
 ebhiścaturbhiḥ kāraṇairanālambanā maitrī veditavyā .
 tathatālambanatvāt .
 anutpattikadharmakṣāntilābhenāṣṭamyāṃ bhūmau .
 dhātupuṣṭyā tadviśuddhitaḥ .
 karmadvayataśca .
 yā maitrī niṣpandena kāyakarmaṇā [vākkarmaṇā?] ca? saṃgṛhītā kleśakṣayataśca .
 tathā hi kleśa ālambanamuktaṃ .
 manomayānāṃ granthānāṃ prahāṇāducchidyate ālambanamiti vacanāt .
 te niścalāśca calāśca kṛpaṇairāsvāditā na ca jñeyāḥ .
 te ca brāhmyā vihārāścaturvidhā veditavyāḥ .
 tatra calā hānabhāgīyāḥ parihāṇīyatvāt .
 acalāḥ sthitiviśeṣabhāgīyā aparihāṇīyatvāt .
 āsvāditāḥ kliṣṭāḥ anāsvāditā akliṣṭāḥ .
 kṛpaṇairiti sukhalolairanudāracittaiḥ .
 eṣa brāhmyavihārāṇāṃ hānabhāgīyādiprakārabhedaḥ .
 teṣu punaḥ .
 acaleṣu bodhisattvāḥ pratiṣṭhitāḥ saktivigateṣu .
 na caleṣu nāpyāsvāditeṣu .
 asamāhitasvabhāvā mṛdumadhyā hīnabhūmikā ye api .
 hīnāśayāḥ samānā hīnāste hyanyathā tvadhikāḥ .
 eṣa mṛdvadhimātratābhedaḥ .
 tatra ṣaḍvidhā mṛdukā asamāhitasvabhāvāḥ .
 sarve samāhitā api .
 ye mṛdumadhyāḥ .
 hīnabhūmikā ye api uttarāṃ bodhisattvabhūmimapekṣya .
 hīnāśayā api .
 śrāvakādīnāṃ samānā api .
 ye anutpattikadharmakṣāntirahitā hīnāste mṛdukā ityarthaḥ .
 anyathā tvadhikā iti yathoktaviparyayeṇādhimātratā veditavyā .
 brāhmyairvihṛtavihāraḥ kāmiṣu saṃjāyate yadā dhīmān .
 saṃbhārānpūrayate sattvāṃśca vipācayati tena .
 sarvatra cāvirahito brāhmyai rahitaśca tadvipakṣeṇa .
 tatpratyayairapi bhṛśairna yāti vikṛtiṃ pramatto api .
 hetuphalaliṅgabhedaḥ .
 tatra brāhmyairvihṛto vihārairiti hetuḥ .
 kāmiṣu sattveṣu saṃjāyata iti vipākaphalaṃ .
 saṃbhārānpūrayatyadhipatiphalaṃ .
 sattvānparipācayatīti puruṣakāraphalaṃ .
 sarvatra cāvirahito brāhmyairvihārairjāyata iti niṣpandaphalaṃ .
 rahitaśca tadvipakṣeṇeti visaṃyogaphalaṃ .
 bhṛśairapi tatpratyayairavikṛtigamanaṃ liṅgaṃ .
 pramatto apītyasaṃmukhībhūte api pratipakṣe .
 anyeścaturbhiḥ ślokairguṇadoṣabhedaḥ .
 vyāpādavihiṃsābhyāmarativyāpādakāmarāgaiśca .
 yukto hi bodhisattvo bahuvidhamādīnavaṃ spṛśati .
 iti doṣaḥ .
 brāhmyavihārābhāve tadvipakṣayogāt .
 tatra vyāpādādayo maitryādīnāṃ yathākramaṃ vipakṣāḥ .
 vyāpādakāmarāgāvupekṣāyāḥ .
 kathaṃ bahuvidhādīnavaṃ spṛśatītyāha .
 kleśairhantyātmānaṃ sattvānupahanti śīlamupahanti .
 savilekhalābhahīno rakṣāhīnastathā śāstrā[tā] .
 sādhikaraṇo aśayasvī paratra saṃjāyate akṣaṇeṣu sa ca .
 prāptāprāptavihīno manasi mahad duḥkhamāpnoti .
 tatra prathamaistribhiḥ padairātmavyābādhāya cetayate paravyābādhāyobhayavyābādhāyetyetamādīnavaṃ darśayati .
 savilekhādibhiḥ ṣaḍbhiḥ padairdṛṣṭadhārmikamavadyaṃ prasavatīti darśayati .
 kathaṃ ca prasavati .
 ātmāsyāpavadate .
 pare api devatā api .
 śāstāpyanye api vijñāḥ sabrahmacāriṇo dharmatayā vigarhante .
 digvidikṣu cāsya pāpako avarṇaśabdaśloko niścaratītyevaṃ savilekho yāvadayaśasvītyeanena yathākramaṃ darśayati .
 śeṣaistribhiḥ padairyathākramaṃ sāṃparāyikaṃ dṛṣṭadharmasāṃparāyikamavadyaṃ prasavati .
 tajjaṃ caitasikaṃ duḥkha[khaṃ] daurmanasya prati saṃvedayata ityetadādīnavaṃ darśayati .
 ete sarve doṣā maitryādiṣu susthitasya na bhavanti .
 akliṣṭaḥ saṃsāraṃ sattvārthaṃ no ca saṃtyajati .
 iti .
 brāhmavihārayoge tri[dvi]vidhaṃ guṇaṃ darśayati .
 yathoktadoṣābhāvam akliṣṭasya sattvahetoḥ saṃsārāparityāgaṃ .
 na tathaikaputrakeṣvapi guṇavatsvapi bhavati sarvasattvānāṃ .
 maitryādicetaneyaṃ sattveṣu yathā jinasutānāṃ .
 ityete[na?] ca bodhisattvamaitrādīnāṃ tīvratāṃ darśayati .
 karūṇāvibhāge tadālambanaprabhedamārabhya dvau ślokau .
 pradīptān śatruvaśagān duḥkhākrāntāṃstamovṛtān .
 durgamārgasamārūḍhānmahābandhanasaṃyutān .
 mahāśanaviṣākrāntalolānmārgapranaṣṭakān .
 utpathaprasthitān sattvāndurbalān karuṇāyate .
 tatra pradīptāḥ kāmarāgeṇa kāmasugvabhaktāḥ .
 śatruvaśagā mārakṛtāntarāyāḥ kuśale aprayuktāḥ duḥkhākrāntāḥ duḥkhā[bhi?]bhūtā narakādiṣu .
 tamovṛtā aurabhrikādayo duścaritaikāntikāḥ .
 karmavipākasaṃmūḍhatvāt .
 durgamārgasamārūḍhā aparinirvāṇadharmāṇaḥ saṃsāravartmātyantānupacchedāt .
 mahābandhanasaṃyutā anyatīrthyāḥ[rthya]mokṣasaṃprasthitā nānākudṛṣṭigāḍhabandhanabaddhatvāt .
 mahāśanaviṣākrāntalolāḥ samāpattisukhasaktāḥ .
 teṣāṃ hi tat kliṣṭaṃ samāpattisukhaṃ .
 yathā mṛṣṭamaśanaṃ viṣākrāntaṃ .
 tataḥ pracyāvanāt .
 mārgapraṇaṣṭakā abhimānikā mokṣamārgabhrāntatvāt .
 utpathaprasthitā hīnayānaprayuktā aniyatāḥ .
 durbalā aparipūrṇasaṃbhārā bodhisattvāḥ .
 ityete daśavidhāḥ satvā bodhisattvakaruṇāyā ālambanam .
 pañcaphalasaṃdarśane karuṇāyāḥ ślokaḥ .
 heṭhāpahaṃ hyuttamabodhibījaṃ sukhāvahaṃ tāya[pa]kamiṣṭahetuṃ .
 svabhāvadaṃ dharmamupāśritasya bodhirna dūre jinātmajasya .
 tataḥ heṭhāpahatvena tadvipakṣavihiṃsāprahāṇādvisaṃyogaphalaṃ darśayati .
 uttamabodhibījatvenādhipatiphalaṃ .
 parātmanoryathākramaṃ sukhāvahatāya[pa]katvena puruṣakāraphalaṃ .
 iṣṭahetutvena vipākaphalaṃ .
 svabhāvadatvena niṣpandaphalamāyatyāṃ viśiṣṭakaruṇāphaladānāt .
 evaṃ pañcavidhāṃ karuṇāmāśritya buddhatvamadūre veditavyaṃ .
 apratiṣṭhitasaṃsāranirvāṇatve ślokaḥ .
 vijñāya saṃsāragataṃ samagraṃ duḥkhātmakaṃ caiva nirātmakaṃ ca .
 nodvegamāyāti na cāpi doṣaiḥ prabādhyate kāruṇiko agrabuddhiḥ .
 sarvaṃ saṃsāraṃ yathābhūtaṃ parijñāya bodhisattvo nodvegamāyāti kāruṇikatvāt .
 na doṣairbādhyate agrabuddhitvāt .
 evaṃ nirvāṇe pratiṣṭhito bhavati na saṃsāre yathākramaṃ .
 saṃsāraparijñāne ślokaḥ .
 duḥkhātmakaṃ lokamavekṣamāṇo duḥkhāyate vetti ca tadyathāvat .
 tasyābhyupāyaṃ parivarjane ca na khedamāyātyapi vā kṛpāluḥ .
 duḥkhāyata iti karuṇāyate .
 vetti ca tadyathāvaditi duḥkhaṃ yathābhūtaṃ tasya ca duḥkhasya parivarjane abhyupāyaṃ .
 vetti yenāsya duḥkhaṃ nirudhyate .
 etena jānannapi saṃsāraduḥkhaṃ yathābhūtaṃ tatparityāgopāyaṃ ca na khedamāpadyate bodhisattvaḥ karuṇāviśeṣāditi pradarśayati .
 karūṇāprabhede dvau ślokau .
 kṛpā prakṛtyā pratisaṃkhyayā ca pūrvaṃ tadabhyāsavidhānayogāt .
 vipakṣahīnā ca viśuddhilābhāt caturvidheyaṃ karuṇātmakānāṃ .
 seyaṃ yathākramaṃ gotraviśeṣataḥ guṇadoṣaparīkṣaṇataḥ .
 janmāntaraparibhāvanataḥ .
 vairāgyalābhataśca veditavyāḥ .
 tadvipakṣavihiṃsāprahāṇe sati viśuddhilābhata iti vairāgyalābhataḥ .
 na sā kṛpā yā na samā sadā vā nādhyāśayādvā pratipattito vā .
 vairāgyato nānupalambhato vā na bodhisattvo hyakṛpastathā yaḥ .
 tatra samā sukhitādiṣu yatkiṃcidveditamidamatra duḥkhasyeti viditvā .
 sadā nirūpadhiśeṣanirvāṇe tadakṣayāt .
 adhyāśayādbhūmipraviṣṭānāmātmaparasamatāśayalābhāt .
 pratipattito duḥkhaparitrāṇakriyayā .
 vairāgyatastadvipakṣavihiṃsāprahāṇāt .
 anupalambhato anutpattikadharmakṣāntilābhāt .
 karuṇāvṛkṣapratibimbake pañca ślokāḥ .
 karuṇā kṣāntiścintā praṇidhānaṃ janmasattvaparipākaḥ .
 karuṇātarureṣa mahānmūlādiḥ puṣpapatra[paścimāgra] phalaḥ .
 ityeṣa mūlaskandhaśākhāpatrapuṣpaphalāvasthaḥ karuṇāvṛkṣo veditavyaḥ .
 etasya karuṇā mūlaṃ .
 kṣāntiḥ skandhaḥ .
 sattvārthacintā śākhā .
 praṇidhānaṃ śobhaneṣu janmasu patrāṇi .
 śobhanaṃ janma puṣpaṃ .
 sattvaparipākaḥ phalaṃ .
 mūlaṃ karuṇā na bhaved duṣkaracaryāsahiṣṇutā na bhavet .
 duḥkhākṣamaśca dhīmān satvārthaṃ cintayennaiva .
 cintāvihīnabuddhiḥ praṇidhānaṃ śuklajanmasu na kuryāt .
 śubhajanmānanugacchansattvānparipācayennaiva .
 ābhyāṃ ślokābhyāṃ pūrvottaraprasavasādharmyātkaruṇādīnāṃ mūlādibhāvaṃ sādhayati .
 karuṇāseko maitrī tadduḥkhe saukhyato vipulapuṣṭiḥ .
 śākhāvṛddhirviśadā yonimanaskārato jñeyā .
 parṇatyāgādānaṃ praṇidhīnāṃ saṃtateranucchedāt .
 dvividhapratyayasiddheḥ puṣpamabandhyaṃ phalaṃ cāsmāt .
 etābhyāṃ ślokābhyāṃ vṛkṣamūlasekādisādharmyaṃ karuṇāvṛkṣasya darśayati .
 karuṇā hi mūlavṛkṣā[mūlamityuktā] .
 tasyāḥ seko maitrī tayā tadāpyāyanāt .
 maitracitto hi paraduḥkhena duḥkhāyate .
 tataśca karuṇodbhava[karuṇāto yad]duḥkhamutpadyate bodhisattvasyasvā[sattvā]rthaprayuktasya tatra saukhyotpādādvipulapuṣṭiḥ kṣāntipuṣṭirityarthaḥ .
 sā hi skandha ityuktā .
 skandhaśca vipulaḥ .
 yoniśomanaskārād bahuvidhā mahāyāne śākhāvṛddhiḥ .
 cintā hi śākhetyuktā .
 pūrvāparanirodhotpādakrameṇa praṇidhānasaṃtānasyānucchedāt .
 parṇatyāgādānasādharmyaṃ praṇīdhānānāṃ veditavyam .
 ādhyātmikapratyayasiddhitaḥ svasaṃtānaparipākātpuṣpamiva janmābandhyaṃ veditavyam .
 bāhyapratyayasiddhitaḥ parasaṃtānaparipākāt phalabhūtaḥ sattvaparipāko ['bandhyo?] veditavyaḥ .
 karuṇānuśaṃse ślokaḥ .
 kaḥ kurvīta na karuṇāṃ sattveṣu mahākṛpāguṇakareṣu .
 duḥkhe api saukhyamatulaṃ bhavati yadeṣāṃ kṛpājanitaṃ .
 atra mahākaruṇāguṇa uttarārdhena saṃdarśitaḥ .
 śeṣo gatārthaḥ .
 karuṇāniḥsaṅgatāyāṃ ślokaḥ .
 āviṣṭānāṃ kṛpayā na tiṣṭhati manaḥ śame kṛpālūnāṃ .
 kuta eva lokasaukhye svajīvite vā bhavetsnehaḥ .
 sarvasya hi lokasya laukike saukhye svajīvite ca snehaḥ .
 tatrāpi ca niḥsnehānāṃ śrāvakapratyekabuddhānāṃ sarvaduḥkhopaśame nirvāṇe pratiṣṭhitaṃ manaḥ .
 bodhisattvānāṃ tu karuṇāviṣṭatvānnirvāṇe api mano na pratiṣṭhitaṃ .
 kuta eva tayoḥ sneho bhaviṣyati .
 karuṇāsnehavaiśeṣye trayaḥ ślokāḥ .
 sneho na vidyate asau yo niravadyo na laukiko yaśca .
 dhīmatsu kṛpāsneho niravadyo lokasamatītaḥ .
 mātāpitṛprabhṛtīnāṃ hi tṛṣṇāmayaḥ snehaḥ sāvadyaḥ .
 laukikakarūṇāvihāriṇāṃ niravadyo api laukikaḥ .
 bodhisattvānāṃ tu karūṇāmayaḥ .
 sneho niravadyaśca laukikātikrāntaśca .
 kathaṃ ca punarniravadya ityāha .
 duḥkhājñānamahaughe mahāndhakāre ca niśritaṃ lokaṃ .
 uddhartuṃ ya upāyaḥ kathamiva na syātsa niravadyaḥ .
 duḥkhamahaugha ajñānamahāndhakāre ceti yojyaṃ .
 śeṣaṃ gatārthaṃ .
 kathaṃ lokātikrānta ityāha .
 sneho na so atsyarihatāṃ loke pratyekabodhibuddhānāṃ .
 prāgeva tadanyeṣāṃ kathamiva lokottaro na syāt .
 pratyekāṃ bodhiṃ buddhāḥ .
 śeṣaṃ gatārtham .
 trāsābhinandananimittatve ślokaḥ .
 duḥkhābhāve duḥkhaṃ yatkṛpayā bhavati bodhisattvānāṃ .
 saṃtrāsayati tadādau spṛṣṭaṃ tvabhinandayati gāḍhaṃ .
 duḥkhābhāve iti duḥkhābhāvo nimittaṃ sattveṣu karuṇayā bodhisattvānāṃ yad duḥkhamutpadyate tadādau saṃtrāsayati adhimukticaryābhūmau .
 ātmaparasamatayā duḥkhasya yathābhūtamaspṛṣṭatvāt .
 spṛṣṭaṃ tu śuddhādhyāśayabhūmāvabhinandayatyevetyarthaḥ .
 karuṇāduḥkhena sukhābhibhave ślokaḥ .
 kimataḥ paramāścaryaṃ yad duḥkhaṃ saukhyamabhibhavati sarvaṃ .
 kṛpayā janitaṃ laukyaṃ yena vimukto api kṛtārthaḥ .
 nāsyata āścaryataraṃ yad duḥkhameva karuṇājanitaṃ bodhisattvānāṃ tathā sukhaṃ bhavati .
 yatsarvaṃ laukikaṃ sukhamabhibhavati .
 yena sukhena vimuktā arhanto api kṛtārthāḥ prāgevānye .
 kṛpākṛtadānānuśaṃse ślokaḥ .
 kṛpayā sahitaṃ dānaṃ yaddānasukhaṃ karoti dhīrāṇāṃ .
 traidhātukamupabhogairna tatsukhaṃ tatkalāṃ spṛśati .
 yacca traidhātukaṃ sukhamupabhogai kṛtaṃ na tatsukhaṃ tasya sukhasya kalāṃ spṛśatītyayamuttarārdhasyārthaḥ .
 śeṣaṃ gatārtham .
 kṛpayā duḥkhābhyupagame ślokaḥ .
 duḥkhamayaṃ saṃsāraṃ yatkṛpayā na tyajati sattvārthaṃ .
 parahitahetorduḥkhaṃ kiṃ kāruṇikairna samupetam .
 sarvaṃ hi duḥkhaṃ saṃsāraduḥkhe antarbhūtaṃ .
 tasyābhyupagamāt sarvaṃ duḥkhamabhyupagataṃ bhavati .
 tatra tatphalavṛddhau ślokaḥ .
 karūṇā dānaṃ bhogāḥ sadā kṛpālorvivuddhimupayānti .
 snehānugrahajanitaṃ tacchaktikṛtaṃ sukhaṃ cāsmāt .
 trayaṃ bodhisattvānāṃ sarvajanmasu vardhate karūṇāyogāt .
 karūṇā tadabhyāsāt .
 dānaṃ karuṇāvaśāt .
 bhogāśca dānavaśāt .
 tasmācca trayātphalaṃ trividhaṃ sukhaṃ bhavati .
 snehajanitaṃ karuṇātaḥ .
 sattvānugrahajanitaṃ dānāt .
 tadanugrahakriyāśaktikṛtaṃ bhogebhyaḥ .
 dānaprotsāhanāyāṃ ślokaḥ .
 vardhe ca vardhayāmi ca dāne paripācayāmi sukhayāmi .
 ākarṣāmi nayāmi ca karuṇā sannānpravadatīva .
 dāne sannāniti saṃbandhanīyaṃ .
 ṣaḍbhirguṇairdānai avasannān bodhisattvānkaruṇā protsahayatīva .
 svabhāvavṛddhyā .
 bhogaistadvardhanayā .
 dānena sattvaparipācanayā .
 dātuśca sukhotpādanāt .
 mahābodhisaṃbhārasyānyasyā[saṃbhārasyā]karṣaṇāt .
 mahābodhisamīpanayanācca .
 parasaukhyena sukhā[nu?]bhave ślokaḥ .
 duḥkhe duḥkhī kṛpayā sukhānyanādhāya kena sukhitaḥ syāt .
 sukhayatyātmānamataḥ kṛpālurādhāya parasaukhyam .
 karuṇayā bodhisattvaḥ paraduḥkhairduḥkhitaḥ sattveṣvanādhāya sukhaṃ kathaṃ sukhitaḥ syāt .
 tasmātpareṣu sukhamādhāya bodhisatva ātmānameva sukhayatīti veditavyam .
 kṛpayā dānasamanuśāstau ṣaṭ ślokāḥ .
 svaṃ dānaṃ kāruṇikaḥ śāstīva sadaiva niḥsvasukhakāmaḥ .
 bhogaiḥ sukhaya paraṃ vā māmapyayutasaukhyam .
 na hi kāruṇikasya vinā parasukhenāsti sukhaṃ .
 tasyāyutasaukhyatvādvaudhisattvastena vinā[tma?]no dānasya phalaṃ sukhaṃ necchati .
 saphalaṃ dānaṃ dattaṃ tanme sattveṣu tatsukhasukhena .
 phala teṣveva nikāmaṃ yadi me kartavyatā te asti .
 dānaṃ dadatā dānaṃ ca dānaphalaṃ ca tanmayā sattveṣu dattaṃ .
 tatsukhameva me sukhaṃ yasmāt .
 atasteṣveva yāvatphalitavyaṃ tāvatphaleti loṭ .
 bodhisattvaḥ karūṇayā dānamanuśāsti .
 bhogadveṣṭurdāturbhogā bahuśubhataropasarpanti .
 na hi tatsukhaṃ mataṃ me dāne pāraṃparo asmi yataḥ .
 bhogavimukhasya dāturbhogā bahutarāścopatiṣṭhante .
 śobhanatarāśca .
 dharma taiveyaṃ cittasyodārataratvāt .
 na hi tatsukhaṃ mataṃ me yad bhogāstathopatiṣṭhante .
 yasmādahaṃ dāne pāraṃparastatprabandhakāmatvānnasukhe .
 sarvāstiparityāge yatkṛpayā māṃ nirīkṣase satataṃ .
 nanu te tena jñeyaṃ na matphalenārthitāsyeti .
 yo ahaṃ dānaphalaṃ sarvameva karuṇayā nityaṃ parityajāmi nanvata eva veditavyaṃ nāsti me dānaphalenārthitvamiti bodhisattvo dānaṃ samanuśāsti .
 dānābhirato na syāṃ prāptaṃ cettatphalaṃ na visṛjeyaṃ .
 tathā hi .
 kṣaṇamapi dānena vinā dānābhirato bhavati naiva .
 iti gatārthaḥ ślokaḥ .
 akṛtaṃ na phalasi yasmātpratikārāpekṣayā na me tulyaṃ .
 yastvā karoti tasya tvaṃ phalasi .
 tasmāttvaṃ pratikārapekṣayā na mattulyam .
 tathā hyahaṃ .
 pratikāranirvyapekṣaḥ paratra phalado asya kāmaṃ te .
 gatārthametat .
 kṛpādānena dvau ślokau .
 niravadyaṃ śuddhapadaṃ hitāvahaṃ caiva sānurakṣaṃ ca .
 nirmṛgyaṃ nirlepaṃ jinātmajānāṃ kṛpādānam .
 tatra niravadyaṃ paramanupahṛtya dānāt .
 śuddhapadaṃ kalpikavasu[vastu]dānāt .
 viṣaśasramadyādivivarjanataḥ .
 hitāvahaṃ dānena saṃgṛhya kuśale niyojanāt .
 sānurakṣaṃ parijanasyāvighātaṃ kṛtvā anyasmai dānāt .
 nirmṛgyamayācamāne apyarthitvaṃ vighātaṃ vāvagamya svayameva dānāt dakṣiṇīyāparimārgaṇācca .
 nirlepaṃ pratikāravipākaniḥspṛhatvāt .
 aparaḥ prakāraḥ .
 sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ .
 bodhinataṃ kuśalanataṃ jinātmajānāṃ kṛpādānam .
 tatra sakalamādhyātmikabāhyavastudānāt .
 vipulaṃ prabhūtavastudānāt .
 śreṣṭhaṃ praṇītavastudānāt .
 satatamabhīkṣṇadānāt .
 mudītamapratisaṃkhyāya prahṛṣṭadānāt .
 nirāmiṣaṃ yathā nirlepaṃ .
 śuddhaṃ yathā śuddhapadaṃ .
 bodhinataṃ mahābodhipariṇāmanāt .
 kuśalanataṃ yathā hitāvahaṃ .
 upabhoagaviśeṣe ślokaḥ .
 na tathopabhogatuṣṭiṃ labhate bhogī yathā parityāgāt .
 tuṣṭimupaiti kṛpāluḥ sukhatrayāpyāyitamanaskaḥ .
 tatra sukhatrayaṃ dānaprītiḥ parānugrahaprītiḥ bodhisaṃbhārasaṃbharaṇaprītiśca .
 śeṣaṃ gatārthaṃ .
 pāramitābhinirhārakaruṇāyāṃ ślokaḥ .
 kṛpaṇakṛpā raudrakṛpā saṃkṣubdhakṛpā kṛpā pramatteṣu .
 viṣayaparatantrakaruṇā mithyābhiniviṣṭakaruṇā ca .
 tatra kṛpaṇā matsariṇaḥ .
 raudrā duḥśīlāḥ paropatāpinaḥ .
 saṃkṣubdhāḥ krodhanāḥ .
 pramattāḥ kuśīdāḥ .
 viṣayaparatantrā kāmeṣu vikṣiptacittāḥ .
 mithyābhiniviṣṭāḥ duḥprajñāḥ tīrthikādayaḥ .
 eṣu pāramitāvipakṣadharmāvasthiteṣu yā karuṇā sā kṛpaṇādikaruṇā .
 sā ca tadvipakṣavidūṣaṇātpāramitābhinirhārāya saṃpadyate .
 tasmātpāramitābhinirhārakaruṇetyucyate .
 karuṇāpratyayasaṃdarśane ślokaḥ .
 karuṇā bodhisattvānāṃ sukhād duḥkhāttadanvayāt .
 karuṇā bodhisattvānāṃ hetormitrātsvabhāvataḥ .
 tatra pūrvārdhenālambanapratyayaṃ karuṇāyāḥ saṃdarśayati .
 trividhāṃ vedanāmālambya tisṛbhirduḥkhatābhiḥ karuṇāyanāt .
 aduḥkhāsukhā hi vedanā sukhaduḥkhayoranvayaḥ punastadāvāhanāt .
 uttarārdhena yathākramaṃ hetumitrasvabhāvaiḥ karuṇāyā hetvadhipatisamanantarapratyayānsaṃdarśayati .
 mahākaruṇatve ślokaḥ .
 karuṇā bodhisattvānāṃ samā jñeyā tadāśayāt .
 pratipattervirāgācca nopalambhādviśuddhitaḥ .
 tatra samā trividhavedanāvastheṣu yatkiṃcidveditamidamatra duḥkhasyeti viditvā .
 sā punarāśayato api cittena karuṇāyanāt .
 pratipattito api tatparitrāṇāt .
 virāgato api tadvipakṣavihiṃsāprahāṇāt .
 anupalambhato apyātmaparakaruṇānupalambhāt .
 viśuddhito apyaṣṭabhyāṃ bhūmāvanutpattikadharmakṣāntilābhāt .
 maitrādribhāvanāgrā svacittato dharmato adhimokṣācca .
 āśayato api vibhutvādavikalpādaikyataścāpi .
 iti .
 pūrvanirdeśānusāreṇārtho anugantavyaḥ .
 iti bhagavati jātusuprasādo mahadupadhidhruvasatkriyādhipūjī .
 bahuguṇahitamitranityasevo jagadanukampaka eti sarvasiddhiṃ .
 etena yathoktānāṃ pūjāsevāpramāṇānāmanukramaṃ guṇaṃ ca samāsena saṃdarśayati .
 mahopadhibhirdhruvaṃ satkriyā[yayā] cātyarthaṃ pūjanānmahadupadhidhruvasatkriyābhipūjī veditavyaḥ .
 satkriyā punaḥ samyakpratipattirveditavyā .
 evaṃ [lābha?]satkārapratipattipūjī bhavati .
 bahuguṇaṃ mitraṃ tadanyairguṇaiḥ .
 hitamanukampakatvena veditavyaṃ .
 eti sarvasiddhimiti svaparārthasiddhiṃ prāpnotīti .
 .
 mahāyānasūtrālaṃkāre pūjāsevāpramāṇādhikāraḥ [saptadaśaḥ] samāptaḥ .
 aṣṭādaśo adhikāraḥ lajjāvibhāge ṣoḍaśaḥ ślokāḥ .
 lajjā vipakṣahīnā jñānena gatā ca nirvikalpena .
 hīnānavadyaviṣayā sattvānāṃ pācikā dhīre .
 etena svabhāvasahāyālambanakarmasaṃpadā caturvidhaṃ lakṣaṇaṃ bodhisattvalajjāyāḥ saṃdarśitaṃ .
 hīnānavadyaviṣayā .
 śrāvakapratyekabuddhānāṃ [yānaṃ?] tadvi[ddhi]hīnaṃ ca mahāyānādanavadyaṃ ca .
 tena ca bodhisattvo lajjate .
 kathaṃ sattvānāṃ pācikā .
 tasyāmeva lajjā[yāṃ] paraprasthāpanāt .
 ṣaṇṇāṃ pāramitānāṃ vipakṣe vṛddhyā bodhisattvānāṃ .
 pratipakṣe hānitaścāpyatīva saṃpadyate lajjā .
 iyaṃ bodhisattvānāṃ bṛddhyā parihānitaśca lajjā [?] pāramitāviṣakṣavṛddhyā tatpratipakṣaparihāṇyā cātyarthaṃ lajjotpādanāt .
 ṣaṇṇāṃ pāramitānāṃ niṣevaṇālasyato bhavati lajjā .
 kveśānukūladharmaprayogataścaiva dhīrāṇāṃ .
 iyamaprayoga[prayoga?]lajjā pāramitābhāvanāyāmaprayogena .
 kleśānukūleṣu dharmeṣvindriyāguptadvāratvādiṣu ca prayogena lajjotpādanāt .
 asamāhitasvabhāvā mṛdumadhyā hīnabhūmikā lajjā .
 hīnāśayā samānā hīnā hi tadanyathā tvadhikā .
 iyaṃ mṛdvadhimātrā lajjā .
 pūrvanirdeśānusāreṇāsya ślokasyārtho anugantavyaḥ .
 ataḥ paraṃ caturbhistribhiśca ślokairyathākramaṃ lajjāvipakṣe lajjāyāṃ ca doṣaguṇabhedaṃ darśayati .
 lajjārahito dhīmān kleśānadhivāsayatyayoniśataḥ .
 pratighopekṣāmānaḥ sattvānupahanti śīlaṃ ca .
 ityatra ātmavyābādhāya cetayate paravyābādhāyobhayavyābādhāya ceti saṃdarśitam .
 ayoniśata ityayoniśo manaskāreṇa .
 kathamupekṣayā sattvānupahanti .
 sattvārthapramādataḥ .
 kaukṛtyātsavilekho bhavati sa saṃmānahānimāpnoti .
 śrāddhātmā[mā]nuṣasaṃghācchāsrā copekṣyate tasmāt .
 sahadhārmi kairjinasutairvinindyate lokato ayaśo labhate .
 dṛṣṭe dharme ityanena dṛṣṭadhārmikamavadyaṃ prasavatīti darśitaṃ .
 yathākramamātmaparadevatāśāstṛbhirapavadanāt .
 vijñaiḥ sabrahmacāribhirdharmatayā vigarhaṇāt .
 digvidikṣu ca pāpakāvarṇaniścaraṇāt .
 anyatra kṣaṇarahito jāyate bhūyaḥ .
 ityanena sāṃparāyikamavadyaṃ prasavatīti saṃdarśitamakṣaṇeṣūpapatteḥ .
 prāptāprāptavihāniṃ śuklairdharmaiḥ samāpnute tena .
 ityanena dṛṣṭadharmasāṃparāyikamavadyaṃ prasavatīti saṃdarśitaṃ .
 prāptakuśaladharmaparihāṇitaḥ .
 aprāptaparihāṇitaśca yathākramam .
 duḥkhaṃ viharati tasmānmanaso apyasvasthatāmeti .
 ityanena tajjaṃ caitasikaṃ duḥkhaṃ daurmanasyaṃ pratisaṃvedayata iti saṃdarśitam .
 ete sarve doṣā hīmatsu bhavanti no jinasuteṣu .
 ityata upādāya lajjāguṇo veditavyaḥ .
 yadete ca doṣā na bhavanti .
 deveṣu ca manujeṣu ca nityaṃ saṃjāyate ca budhaḥ .
 ityetadasya vipākaphalaṃ bhavati .
 saṃbhārāṃśca sa bodheḥ kṣipraṃ pūrayati lajjayā dhīmān .
 ityetadadhipatiphalaṃ .
 sattvānāṃ pācanayā na khidyate caiva jinaputraḥ .
 ityetatpuruṣakāraphalam .
 sa vipakṣapratipakṣai rahito arahitaśca jāyate satataṃ .
 ityete visaṃyoganiṣpandaphale .
 yaduta vipakṣarahitatvaṃ pratipakṣārahitatvaṃ ca .
 ityetamānuśaṃsaṃ hīmānāpnoti jinaputraḥ .
 iti yathoktadoṣābhāvaṃ guṇayogaṃ ca prāpnotīti saṃdarśitam .
 doṣamalino hi bālo hīvirahātsuvasanaiḥ sugupto api .
 nirvasano api jinasuto hrīvasano muktadoṣamalaḥ .
 etena vasraviśeṣaṇaṃ hriyaḥ .
 tadanyavasraprāvṛtasyāpi hrīrahitasya doṣamalinatvāt .
 nagnasyāpi na hrīmato nirmalatvāt .
 ākāśamiva na lipto hrīyukto jinasuto bhavati dharmaiḥ .
 dharmairiti lokadharmaiḥ .
 hībhūṣitaśca śobhati saṃparkagato jinasutānām .
 etena ślokena hriya ākāśabhūṣaṇasamatāṃ darśayati .
 māturiva vatsalatvaṃ hriyo vineyeṣu bodhisatvānāṃ .
 trātavyasattvopekṣāyā lajjanāt .
 ārakṣā cāpi hrīḥ saṃsaratāṃ sarvadoṣebhyaḥ .
 hastyaśvakāyādibhūtatvāt .
 ebhirvastrādidṛṣṭāntairvihāre kleśapratipakṣatāṃ cāre lokadharmapratipakṣatāṃ .
 sahadhārmikasaṃvāsānukūlatāṃ .
 sattvāparipākānukūlatām .
 akliṣṭasaṃsārānukūlatāṃ ca hriyo darśayati .
 sarveṣu nādhivāsā sarveṣvadhivāsanāpravṛttiśca .
 sarveṣu ca pravṛttirhrīvihitaṃ hīmato liṅgam .
 etena caturvidhaṃ hrīkṛtaṃ liṅgaṃ hīmato darśayati .
 yaduta sarvadoṣeṣvanadhivāsanā cāpravṛttiśca .
 sarvaguṇeṣvadhivāsanā ca pravṛttiśca .
 hrībhāvanā pradhānā svacittato dharmato adhimokṣācca .
 āśayato api vibhutvādakalpanādaikyataścāpi .
 ityasya nirdeśo yathāpūrvaṃ .
 dhṛtivibhāge sapta ślokāḥ .
 dhṛtiśca bodhisattvānāṃ lakṣaṇena prabhedataḥ .
 dṛḍhatvena sa sarvebhyastadanyebhyo viśiṣyate .
 vīryaṃ samādhiḥ prajñā ca sattvaṃ dhairyaṃ dhṛtirmatā .
 nirbhīto bodhisattvo hi trayādyasmātpravartate .
 etena dhṛtilakṣaṇaṃ saparyāyaṃ sasādhanaṃ coktaṃ .
 vīryādikaṃ lakṣaṇaṃ sattvādikaṃ paryāyaḥ .
 śeṣaṃ sādhanaṃ .
 katamasmāttrayānnirbhītaḥ pravartata ityāha .
 līnatvācca calatvācca mohāccotpadyate bhayaṃ .
 kṛtyeṣu tasmādvijñeyā dhṛtisaṃjñā nije traye .
 sarvakāryeṣu hi līnacittatayā vā bhayamutpadyate tadanutsāhataḥ .
 calacittatayā vā cittānavasthānataḥ .
 saṃmohato vā tadupāyajñānataḥ .
 tatpratipakṣāśca yathākramaṃ vīryādayaḥ .
 tasmānnijavīryāditraye dhṛtisaṃjñā veditavyā nija ityapratisaṃkhyānakaraṇīye .
 prakṛtyā praṇidhāne ca nirapekṣatva eva ca .
 sattvavipratipattau ca gambhīryaudāryasaṃśrave .
 vineyadurvinayatve kāyācintye jinasya ca .
 duṣkareṣu vicitreṣu saṃsārātyāga eva ca .
 niḥsaṃkleśe ca tatraiva dhṛtirdhīrasya jāyate .
 asamā ca tadanyebhyaḥ so agre dhṛtimatāṃ yataḥ[mataḥ] .
 ebhistribhiḥ ślaukairdhṛtiprabhedaḥ darśayati .
 yathākramaṃ gotrataḥ .
 cittotpādataḥ .
 svārthataḥ .
 satvārthataḥ [parārthataḥ .
 tatvārthataḥ .
] prabhāvataḥ .
 satvaparipācanataḥ .
 paramabodhitaśca .
 tatra nirapekṣatvaṃ svārthaprayuktasya kāyajīvitanirapekṣatvādveditavyaṃ .
 punarduṣkaracaryātaḥ .
 saṃcintyabhavopapattitaḥ .
 tadasaṃkleśato api prabhedaḥ .
 kumitraduḥkhagambhīraśravādvīro na kampate .
 śalabhaiḥ pakṣavātaiśca samudraiśca sumeruvat .
 etena bodhisattvadhṛterdṛḍhatvaṃ darśayati .
 upamātrayaṃ trayeṇākampane[naṃ] yathākramaṃ veditavyam .
 akhedavibhāge dvau ślaukau .
 akhedo bodhisatvānāmasamastriṣu vastuṣu .
 śrutātṛptimahāvīryaduḥkhe hrīdhṛtiniśritaḥ .
 tīvracchando mahābodhāvakhedo dhīmatāṃ mataḥ .
 aniṣpannaśca niṣpannaḥ suniṣpannaśca bhūmiṣu .
 ābhyāṃ vastuto niśrayataḥ svabhāvataḥ prabhedataścākhedo nirdiṣṭaḥ .
 triṣu vastuṣu .
 śrutātṛptau .
 dīrghakālavīryārambhe .
 saṃsāraduḥkhe ca .
 hriyaṃ dhṛtiṃ ca niśritya .
 tābhyāṃ hi khedotpattito lajjayate na cotpādayati .
 tīvracchando mahābodhāviti svabhāvaḥ .
 chande hi vyāvṛtte khinno bhavati .
 aniṣpanno adhimukticaryābhūmau .
 niṣpannaḥ saptabhūmiṣu .
 suniṣpannaḥ pareṇa ityeṣa prabhedaḥ .
 śāstrajñatāyāṃ dvau ślokau .
 vastunā cādhikāreṇa karmaṇā ca viśiṣyate .
 lakṣaṇenākṣayatvena phalasyodāgamena ca .
 śāstrajñatā hi dhīrāṇāṃ samādhimukhadhāraṇī .
 gṛhītā sattvapākāya saddharmasya ca dhāraṇe .
 tatra śāstrajñatāyāḥ pañca vidyāsthānāni vastu .
 adhyātmavidyā hetuvidyā śabdavidyā cikitsāvidyā śilpakarmasthānavidyā ca .
 svaparārthakriyā adhikāraḥ .
 karma prathamavastuni svayaṃ pratipattiḥ parebhyaśca tatsamākhyānaṃ .
 dvitīye taddoṣaparijñānaṃ paravādinigrahaśca .
 tṛtīye svayaṃ sunirūktābhidhānaṃ parasaṃpratyayaśca .
 caturthe pareṣāṃ vyādhiśamanaṃ .
 pañcame parebhyastatsaṃvibhāgaḥ .
 lakṣaṇaṃ śāstrajñatāyā etānyeva pañca vastūni śrutāni bhavanti .
 dhṛtāni .
 vacasā parijitāni .
 manasā anvīkṣitāni .
 dṛṣṭyā supratividdhāni .
 śrutvā yathākramaṃ tadudgrahaṇātaḥ .
 svādhyāyataḥ .
 prasannena manasārthacittanato yathāyogaṃ taddoṣaguṇāvagamāt svākhyātadurākhyātāvadhāraṇataśca .
 akṣayatvaṃ nirupadhiśeṣanirvāṇe apyakṣayāt .
 phalasamudāgamaḥ sarvadharmasarvākārajñatā .
 sā punareṣā śāsrajñatā bodhisattvānāṃ samādhimukhairdhāraṇīmukhaiśca saṃgṛhītā .
 sattvaparipākāya ca bhavati .
 samādhimukhaistatkṛtyānuṣṭhānāt .
 saddharmapāraṇāya ca dhāraṇībhistaddhāraṇāt .
 lokajñatāyāṃ catvāraḥ ślokāḥ .
 kāyena vacasā caiva satyajñānena cāsamā .
 lokajñatā hi dhīrāṇāṃ tadanyebhyo viśiṣyate .
 kathaṃ kāyenetyāha .
 kṛtasmitamukhā nityaṃ .
 kathaṃ vācetyāha .
 dhīrāḥ pūrvābhibhāṣiṇaḥ .
 sā punaḥ kimarthamityāha .
 sattvānāṃ bhājanatvāya .
 kasminnarthe bhājanatvāya .
 saddharmapratipattaye .
 kathaṃ satyajñānenetyāha .
 satyadvayādyataśceṣṭo lokānāmudayo asakṛt .
 dvayādastaṃgamastasmāt tajjño lokajña ucyate .
 dvābhyāṃ satyābhyāṃ lokasyodayaḥ punaḥ punaḥ saṃsāro yaścodayo yena ceti kṛtvā .
 dvābhyāmastaṃgamo nirodhamārgasatyābhyāṃ .
 yaścāstaṃgamo yena ceti kṛtvā .
 tasmāttajjño lokajña ucyate .
 lokasyodayāstaṃgāminyā prajñayā samanvāgatatvāt .
 śamāya prāptaye teṣāṃ dhīmān satyeṣu yujyate .
 satyajñānadyato dhīmān lokajño hi nirucyate .
 anena lokajñatāyāḥ karma nirdiṣṭaṃ .
 tatra śamāya duḥkhasamudayasatyayoḥ prāptaye nirodhamārgasatyayoḥ .
 pratisaraṇavibhāge trayaḥ ślokāḥ ārṣaśca deśanādharmo artho abhiprāyiko asya ca .
 prāmāṇikaśca nītārtho nirjalpā prāptirasya ca .
 idaṃ pratisaraṇānāṃ lakṣaṇaṃ .
 tatra prāmāṇiko artho yaḥ pramāṇabhūtena nīto vibhaktaḥ śāstrā vā tatpramāṇīkṛtena vā .
 nirjalpā prāptiradhigamajñānaṃ lokottaraṃ .
 tasyānabhilāpyatvāt .
 śeṣaṃ gatārtham .
 pratikṣepturyathoktasya mithyāsaṃtīritasya ca .
 sābhilāṣa[pa]sya ca prāpteḥ pratiṣedho atra deśitaḥ .
 prathame pratisaraṇe ārṣadharmapratikṣeptuḥ pudnalasya pratiṣedho deśitaḥ .
 dvitīye yathārutārthasya vyañjanasya nābhiprāyikārthena .
 tṛtīye mithyā cintitārthasya viparītaṃ nīyamānasya .
 caturthe sābhilāṣa[pa]sya jñānasya[ā]pratyātmavedanīyasya .
 adhimuktervicārācca yathāvatparataḥ śravāt .
 nirjalpādapi ca jñānādapraṇāśo hi dhīmatāṃ .
 ayaṃ pratisaraṇānuśaṃsaḥ .
 prathamena pratisaraṇenārṣadharmādhimuktito na praṇaśyati .
 dvitīyena svayamābhiprāyikārthavicāraṇāt .
 tṛtīyena paratastadaviparītārthanayaśravāt .
 caturthena lokottarajñānāt .
 pratisaṃvidvibhāge catvāraḥ ślokāḥ .
 asamā bodhisattvānāṃ catasraḥ pratisaṃvidaḥ .
 paryāye lakṣaṇe vākye jñāne jñānācca tā matāḥ .
 prathamā paryāye jñānamekaikasyārthasya yāvanto nāmaparyāyāḥ .
 dvitīyā lakṣaṇe yasyārthasya tannāma .
 tṛtīyā vākye pratyekaṃ janapadeṣu yā bhāṣāḥ .
 caturthā jñāne svayaṃ yatpratibhānam .
 idaṃ pratisaṃvidāṃlakṣaṇam .
 deśanāyāṃ prayuktasya yasya yena ca deśanā .
 dharmārthayordvayorvācā jñānenaiva ca deśanā .
 dharmasyoddeśanirdeśātsarvathā prāpaṇād dvayoḥ .
 parijñānā[hānā]cca codyānāṃ pratisaṃviccatuṣṭayam .
 iti catuṣṭve kāraṇaṃ .
 deśanāyāṃ hi prayuktasya yasya ca deśanā yena ca .
 tatra jñānena prayojanaṃ .
 kasya punardeśanā .
 dharmasyārthasya .
 kena deśanā vacanena jñānena ca .
 tatra dharmārthayordeśanā .
 dharmasyoddeśanirdeśāt .
 vākyena deśanā tayoreva dvayoḥ sarvathā prāpaṇāt .
 jñānena deśanā codyānāṃ pariharaṇāt .
 ato yacca yena ca deśyate tajjñānāt catasraḥ pratisaṃvido vyavasthāpitāḥ .
 pratyātmaṃ samatāmetya yottaratra pravedanā .
 sarvasaṃśayanāśāya pratisaṃvinnirucyate .
 etena pratisaṃvidāṃ nirvacanaṃ karma ca darśitaṃ .
 pratyātmaṃ lokottareṇa jñānena sarvadharmasamatāṃ tathatāmavetya uttarakālaṃ tatpṛṣṭhalabdhena jñānena pravedanā paryāyādīnāṃ pratisaṃviditi nirvacanaṃ .
 sarvasaṃśayanāśāya pareṣāmiti karma .
 saṃbhāravibhāge catvāraḥ ślokāḥ .
 saṃbhāro bodhisattvānāṃ puṇyajñānamayo asamaḥ .
 saṃsāre abhyudayāyaikaḥ anyo asaṃkliṣṭasaṃsṛtau .
 yaśca saṃbhāro yadarthaṃ ca tatsaṃdarśitam .
 dvividhaḥ saṃbhāraḥ .
 tatra puṇyasaṃbhāraḥ saṃsāre abhyudayāya saṃvartate .
 jñānasaṃbhāro asaṃkliṣṭasaṃsaraṇāya .
 dānaṃ śīlaṃ ca puṇyasya prajñā jñānasya saṃbhṛtiḥ .
 trayaṃ cānyaddvyasyāpi pañcāpi jñānasaṃbhṛtiḥ .
 etena pāramitābhistadubhayasaṃbhārasaṃgrahaṃ darśayati .
 kṣāntivīryadhyānabalena hyubhayaṃ kriyate .
 tasmāddvayasaṃbhārasrayaṃ bhavati .
 punaḥ prajñāyāṃ pariṇāmanātsarvāḥ pañca pāramitā jñānasaṃbhāro veditavyaḥ .
 saṃtatyā bhāvanāmetya bhūyo bhūyaḥ śubhasya hi .
 āhāro yaḥ sa saṃbhāro vī[dhī]re sarvārthasādhakaḥ .
 etatsaṃbhāranirvacanaṃ karma ca .
 samiti saṃtatyā .
 bhā iti bhāvanāmāgamya .
 ra iti bhūyo bhūya āhāraḥ .
 sarvārthasādhaka iti karma .
 svaparārthayoḥ sādhanāt .
 praveśāyānimittāya anābhogāya saṃbhṛtiḥ .
 abhiṣekāya niṣṭhāyai dhīrāṇāmupacīyate .
 ayaṃ saṃbhāraprabhedaḥ .
 tatrādhimukticaryābhūmau saṃbhāro bhūmipraveśāya .
 ṣaṭsu bhūmiṣvanimittāya saptamībhūmisaṃgṛhītāya .
 tasyāṃ nimitta-[ā] samudācārāt .
 saptamyāṃ bhūmāvanābhogāya tadanyabhūmidvayasaṃgṛhītāyā .
 tayoḥ saṃbhārā[ro a]bhiṣekāya daśamībhūmisaṃgṛhītāya .
 tasyāṃ saṃbhāro niṣṭhāgamanāya buddhabhūmisaṃgṛhītāya .
 smṛtyupasthānavibhāge trayaḥ ślokāḥ .
 caturdaśabhirākāraiḥ smṛtyupasthānabhāvanā .
 dhīmatāmasamatvātsā tadanyebhyo viśiṣyate .
 katamaiścaturdaśabhiḥ .
 niśrayātpratipakṣācca avatārāttathaiva ca .
 ālambanamanaskāraprāptitaśca viśiṣyate .
 ānukūlyānuvṛttibhyāṃ parijñotpattito aparā .
 mātrayā paramatvena bhāvanāsamudāgamāt .
 ityebhiścaturdaśabhirākārairbodhisatvānāṃ smṛtyupasthānabhāvanā viśiṣyate .
 kathamāśrayato mahāyāne śrutacintābhāvanāmayīṃ prajñāmāśritya .
 kathaṃ pratipakṣataḥ caturviparyāsapratipakṣāṇāmapyaśuciduḥkhānityānātmasaṃjñānāṃ pratipakṣatvātkāyādidharma nairātmyapraveśataḥ .
 kathamavatārataḥ .
 caturbhiḥ smṛtyupasthānairyathākramaṃ duḥkhasamudayanirodhamārgasatyāvatārātsvayaṃ pareṣāṃ cāvatāraṇāt .
 yathoktaṃ madhyāntavibhāge .
 kathamālambanataḥ sarvasattvakāyādyālambanāt .
 kathaṃ manaskārataḥ kāyādyanupalambhāt .
 kathaṃ prāptitaḥ kāyādīnāṃ na visaṃyogāya nāvisaṃyogāya .
 kathamānukūlyataḥ pāramitānukūlyena tadvipakṣapratipakṣatvāt .
 kathamanuvṛttitaḥ laukikānāṃ śrāvakapratyekabuddhānāṃ cānuvṛttyā tadupasaṃhitasmṛtyupasthānabhāvanāttebhyastadupadeśārthaṃ .
 kathaṃ parijñātaḥ kāyasya māyopamatvaparijñayā tathaivābhūtarūpasaṃprakhyānāt .
 vedanāyāḥ svapnopamatvaparijñayā tathaiva mithyānubhavāt .
 cittasya prakṛtiprabhāsvaratvaparijñayā ākāśavat .
 dharmāṇāmāgantukatvaparijñayā ākāśāganturajodhūmābhranīhāropakleśavat .
 kathamutpattitaḥ saṃcityabhavopapattau cakravartyādibhūtasya viśiṣṭakāyavedanādisaṃpattau tadasaṃkleśataḥ .
 kathaṃ mātrātaḥ mṛdvā api smṛtyupasthānabhāvanāyāstadanyebhyo adhimātratvāt .
 prakṛtitīkṣṇendriyatayā .
 kathaṃ paramatvena pariniṣpannānāmanābhogamiśropamiśrabhāvanāt .
 kathaṃ bhāvanātaḥ atyantaṃ tadbhāvanāt nirupadhiśeṣanirvāṇe api tadakṣayāt .
 kathaṃ samudāgamataḥ .
 daśasu bhūmiṣu buddhatve ca samudāgamāt .
 samyakprahāṇavibhāge pañca ślokāḥ .
 samyakprahāṇaṃ dhīrāṇāmasamaṃ sarvadehibhiḥ .
 smṛtyupasthānadoṣa[ā]ṇāṃ pratipakṣeṇa bhāvyate .
 yāvatyaḥ smṛtyupasthānabhāvanā uktāḥ tadvipakṣāṇāṃ doṣāṇāṃ pratipakṣeṇa samyakprahāṇabhāvaneti samastaṃ samyakprahāṇalakṣaṇam .
 prabhedena punaḥ .
 saṃsārasyopabhoge ca tyāge nivaraṇasya ca .
 manaskārasya ca tyāge praveśe caiva bhūmiṣu .
 animittavihāre ca labdhau vyākaraṇasya ca .
 sattvānāṃ paripāke ca abhiṣeke ca dhīmatāṃ .
 kṣetrasya ca viśuddhyarthaṃ niṣṭhāgamana eva ca .
 bhāvyate bodhisattvānāṃ vipakṣapratipakṣataḥ .
 ayaṃ samyakprahāṇabhāvanāprabhedaḥ .
 saṃsārasyāsaṃkliṣṭaparibhoge saṃpattiṣu .
 pañcanivāraṇatyāge .
 śrāvakapratyekabuddhamanaskāratyāge .
 bhūmipraveśe .
 animittavihāre saptamyāṃ bhūmau .
 vyākaraṇalābhe aṣṭamyāṃ .
 sattvānāṃ paripācane .
 navamyāṃ .
 abhiṣeke ca daśamyāṃ .
 kṣetraviśuddhyarthaṃ traye api .
 niṣṭhāgamane ca buddhabhūmau .
 ye ca vipakṣāsteṣāṃ pratipakṣeṇa samyakprahāṇabhāvanā veditavyā .
 ayamasyāḥ prabhedaḥ .
 chandaṃ niśritya yogasya bhāvanā sanimittikā .
 sarvasamyakprahāṇeṣu pratipakṣo nirucyate .
 etena chandaṃ janayati .
 vyāyacchate vīryamārabhate .
 cittaṃ pragṛṇhāti .
 samyak pradadhātīti .
 eṣāṃ padānāmarthanirdeśaḥ .
 chandaṃ hi niśritya śamathavipaśyanākhyaṃ yogaṃ bhāvayatīti vyāyacchate .
 sā ca bhāvanā śamathapragrahopekṣānimittaiḥ saha bhāvyate .
 tasmātsā sanimittikā .
 kathaṃ ca punarbhāvyate .
 yacchamathapragrahopakleśayorlayauddhatyayoḥ pratipakṣeṇa vīryamārabhate .
 kathamārabhate .
 cittaṃ pragṛṇhāti pradadhāti ca .
 [tatra pragṛṇhātītiprajñayā .
 pradadhātīti?] śamathe [na?] samaprāpte co[ptaśco]pekṣāyāṃ pradadhāti .
 eṣā yogabhāvanā yathoktaprabhedeṣu sarvasamyakprahāṇeṣu pratipakṣa ucyate .
 ṛddhipādavibhāge pañca ślokāḥ .
 ṛddhipādāśca catvāro dhīrāṇāmagralakṣaṇāḥ .
 sarvārthasiddhau jāyante ātmanaśca parasya ca .
 sarvārthasiddhirlaukikī lokottarā ca veditavyā .
 śeṣaṃ gatārtham .
 niśrayācca prabhedācca upāyādabhinirhṛteḥ .
 vyavasthā ṛddhipādānāṃ dhīmatāṃ sarvatheṣyate .
 asyoddeśasya śeṣo nirdeśaḥ .
 dhyānapāramimāśritya prabhedo hi caturvidhaḥ .
 upāyaścābhinirhāraḥ ṣaḍvidhaśca vidhīyate .
 dhyānapāramitāniśrayaḥ prabhedaścaturvidhaśchandavīryacittamīmāṃsāsamādhibhedāt .
 upāyaścaturvidha eva .
 abhinirhāraḥ ṣaḍvidhaḥ .
 caturvidha upāyaḥ katamaḥ .
 vyāvasāyika ekaśca dvitiyo anugrahātmakaḥ .
 naibandhikastṛtīyaśca caturthaḥ prātipakṣikaḥ .
 aṣṭānāṃ prahāṇasaṃskārāṇāṃ chando vyāyāmaḥ śraddhā vyāvasāyikaḥ upāyaḥ .
 śraddadhānasyārthino vyāyāmāt .
 praśrabdhiranugrāhakaḥ .
 smṛtiḥ saṃprajanyaṃ caupanibandhakaḥ .
 ekena cittasyālambanāvisārāt .
 dvitīyena visāraprajñānāt .
 cetanā copekṣā ca prātipakṣika upāyaḥ .
 layauddhatyopakleśayoḥ kleśānāṃ ca pratipakṣatvāt .
 ṣaḍvidho abhinirhāraḥ katamaḥ .
 darśanasyāvavādasya sthitivikrīḍitasya ca .
 praṇidhervaśitāyāśca dharmaprāpteśca nirhṛtiḥ .
 tatra darśanaṃ cakṣuḥ pañcavidhaṃ māṃsacakṣuḥ dīvyaṃ cakṣuḥ āryaṃ prajñācakṣuḥ dharmacakṣuḥ buddhacakṣuśca .
 avavādaḥ ṣaḍabhijñā yathākramaṃ .
 tābhirupasaṃkramya bhāṣāṃ cittaṃ cāgatiṃ ca gatiṃ ca viditvā niḥsaraṇāyāvavadanāt .
 sthitivikriḍitaṃ yasmāt bodhisattvānāṃ bahuvidhaṃ nirmāṇādibhiḥ samādhivikrīḍitaṃ .
 praṇidhiryena praṇidhijñānena praṇidhānabalikā bodhisattvāḥ praṇidhānavaiśeṣikatayā vikrīḍanti .
 yeṣāṃ na sukaraṃ saṃkhyā kartuṃ kāyasya vā prabhāyā vā svarasya veti vistareṇa yathā daśabhūmike sūtre .
 vaśitā yathā tatraiva daśa vaśitā nirdiṣṭāḥ .
 dharmaprāptirbalavaiśāradyāveṇikabuddhadharmāṇāṃ prāptiḥ .
 ityeṣa darśanādīnāmabhinirhāraḥ ṣaḍvidhaḥ .
 indriyavibhāge ślokaḥ .
 bodhiścaryā śrutaṃ cātra[graṃ]śamatho atha vipaśyanā .
 śraddhādīnāṃ padaṃ jñeyamarthasiddhyadhikārataḥ .
 śraddhendriyasya bodhiḥ padamālambanamityarthaḥ .
 vīryendriyasya bodhisattvacaryā .
 smṛtīndriyasya mahāyānasaṃgṛhītaṃ śrutaṃ .
 samādhīndriyasya śamathaḥ .
 prajñendriyasya vipaśyanā padaṃ .
 tadarthādhikāreṇaiva caitāni śraddhādīni ādhipatyārthenendriyāṇyucyante .
 balavibhāge ślokaḥ .
 bhūmipraveśasaṃkliṣṭāśceṣṭāḥ śraddhādayaḥ punaḥ .
 vipakṣadurbalatvena ta eva balasaṃjñitāḥ .
 gatārthaḥ ślokaḥ .
 bodhyaṅgavibhāge sapta ślokāḥ .
 bhūmiviṣṭasya bodhyaṅgavyavasthānaṃ vidhīyate .
 dharmāṇāṃ sarvasattvānāṃ samatāvagamātpunaḥ .
 etena yasyāmavasthāyāṃ yasyāvabodhāt bodhyaṅgāni vyavasthāpyante tadupadiṣṭaṃ .
 bhūmipraviṣṭāvasthāyāṃ sarvadharmāṇāṃ sarvasattvānāṃ ca samatāvabodhādyathākramaṃ dharmanairātmyenātmaparasamatayā ca .
 ataḥ paraṃ cakrādisaptaratnasādharmyaṃ bodhyaṅgānāṃ darśayati .
 smṛtiścarati sarvatra jñeyājitavinirjaye .
 ajitajñeyavinirjayāya .
 yathā cakravartinaścakraratnamajitadeśavinirjayāya .
 sarvakalpanimittānāṃ bhaṅgāya vicayo asya ca .
 yathā hastiratnaṃ pratyarthikabhaṅgāya .
 āśu cāśeṣabodhāya vīryamasya pravartate .
 kṣiprābhijñatotpādanāt .
 yathāśvaratnamāśu samudraparyantamahāpṛthivīgamanāya .
 dharmālokavivṛddhyā ca prītyā āpūryate dhruvam .
 ārabdhavīryasya bodhisattvasya dharmālokā vivardhante .
 tataḥ prītiḥ sarvaṃ kāryaṃ[yaṃ] sadā prīṇayati .
 yathā maṇiratnamālokaviśeṣeṇa cakravartinaṃ prīṇayati .
 sarvāvaraṇanirmokṣāt praśrabdhyā sukhameti ca .
 sarvadauṣṭhulyasamutpāda[ṭa]nāt .
 yathā strīratnena cakravartī sukhamanubhavati .
 cintitārthasamṛddhiśca samādherūpajāyate .
 yathā cakravartino gṛhapatiratnāt .
 upekṣayā yathākāmaṃ sarvatra viharatyasau .
 pa[pṛ]ṣṭhalabdhāvikalpena vikalpena[vihāreṇa]sadottamaḥ .
 upekṣocyate nirvikalpaṃ jñānaṃ tayā bodhisattvaḥ sarvatra yathākāmaṃ viharati .
 tatpṛṣṭhalabdhena ca vihāreṇānyasyopagamāt .
 anyasyāpagamāt .
 nirvikalpena vihāreṇa tatra nirvyāpāratayā vāsakalpanāt .
 yathā cakravartinaḥ pariṇāyakaratnaṃ caturaṅgabalakāyamupanetavyaṃ copapraṇayati[gamayati] .
 apanetavyaṃ cāpanayati .
 tatra ca gatvā vāsaṃ kalpayati yatrākhinnaḥ caturaṅgo bālakāyaḥ paraiti .
 evaṃguṇo bodhisattvaścakravartīva vartate .
 saptaratnopamairnityaṃ bodhyaṅgaiḥ parivāritaḥ .
 iti saptaratnopamatvaṃ bodhyaṅgānāṃ nigamayati .
 niśrayāṅgaṃ svabhāvāṅgaṃ niryāṇāṅgaṃ tṛtīyakaṃ .
 caturthamanuśaṃsāṅgamakleśāṅgaṃ trayātmakam .
 etena yabdodhyaṅgaṃ yathāṅgaṃ tadabhidyotitaṃ .
 smṛtirniśrayāṅgaṃ sarveṣāṃ tanniśrayeṇa pravṛtteḥ .
 dharmapravicayaḥ svabhāvāṅgaṃ bodhestatsvabhāvatvāt .
 vīryaṃ niryāṇāṅgaṃ tenāprāpyaniṣṭhā yāmadhiṣṭhānāt [vicchedāt] .
 prītiranuśaṃsāṅgaṃ cittasukhatvāt .
 praśrabdhisamādhyupekṣā asaṃkleśāṅgaṃ .
 yena yanniśritya yo asaṃkleśa iti trividhamasaṃkleśāṅgaṃ veditavyam .
 mārgāṅgavibhāge dvau ślokau .
 yathābodhānuvṛttiśca tadūrdhvamupajāyate .
 yathābodhavyavasthānaṃ praveśaśca vyavasthitau .
 karmatrayaviśuddhiśca pratipakṣaśca bhāvanā .
 jñeyāvṛtteśca mārgasya vaiśeṣikaguṇasya ca .
 bodhyaṅgakālādūrdhvaṃ yathābhūtāvabodhānuvṛttiḥ samyagdṛṣṭiḥ .
 tasyaivāvabodhasya vyavasthānaṃ paricchedaḥ samyaksaṃkalpaḥ .
 tadvyavasthāne ca sūtrādike bhagavatā kṛte sa eva praveśastena tadarthāvabodhāt .
 karmatrayaviśuddhiḥ samyagvākkarmāntājīvāḥ .
 vākkāyobhayakarmasaṃgrahāt .
 pratipakṣasya bhāvanā samyagvyāyāmādayo yathākramaṃ jñeyāvaraṇasya mārgāvaraṇasya ca vaiśeṣikaguṇāvaraṇasya ca samyagvyāyāmena dīrghaṃ hi kālam akhidyamāno jñeyāvaraṇasya pratipakṣaṃ bhāvayati .
 samyaksmṛtyā śamathapragrahopekṣānimitteṣu layoddhatyābhāvānmārgasaṃmukhībhāvāyāvaraṇasya pratipakṣaṃ bhāvayati .
 samyaksamādhinā vaiśeṣikaguṇābhinirhārāyāvaraṇasya pratipakṣaṃ bhāvayatyevamaṣṭau mārgāṅgāni vyavasthāpyante .
 śamathavipaśyanāvibhāge trayaḥ ślokāḥ .
 cittasya citte sthānācca dharmapravicayādapi .
 samyaksthitimupāśritya śamatho atha vipaśyanā .
 samyaksamādhiṃ niśritya citte cittasyāvasthānāt .
 dharmāṇāṃ ca pravicayādyathākramaṃ śamatho vipaśyanā ca veditavyā .
 na tu vinā samyaksamādhinetyetacchamathavipaśyanālakṣaṇabhū .
 sarvatragā ca saikāṃśā naikāṃśopaniṣanmatā .
 sā ca śamathavipaśyanā sarvatragā yaṃ yaṃ guṇamākāṅkṣati tatra tatra tadbhāvanāt .
 yathoktaṃ sūtre .
 ākāṅkṣedbhikṣuraho vatāhaṃ viviktaṃ kāmairiti vistareṇa yāvat tena bhikṣuṇā imāveva dvau dharmau bhāvayitavyau .
 yaduta śamathaśca vipaśyanā cetyevamādi .
 ekāṃśā śamathavipaśyanā yadā śamathaṃ bhāvayati .
 vipaśyanāṃ vā .
 ubhayāṃśā yadā yugapadubhayaṃ bhāvayati .
 upaniṣatsaṃmatā śamathavipaśyanā bodhisattvānāmadhimukticaryābhūmau .
 prativedhe ca niryāṇe animitte hyasaṃskṛte .
 pariśuddhau viśuddhau ca śamatho atha vipaśyanā .
 sarvabhūmigatā dhīre sa yogaḥ sarvasādhakaḥ .
 ityupaniṣanmatetyevamādinā śamathavipaśyanāyāḥ prabhedaḥ karma ca nirdiṣṭaṃ .
 yoga upāyo veditavyaḥ .
 tatra prativedhaḥ prathamabhūmipraveśaḥ .
 niryāṇaṃ yāvat ṣaṣṭhī bhūmiḥ .
 tābhiḥ sanimittaprayoganiryāṇāt .
 animittaṃ saptamī bhūmiḥ .
 asaṃskṛtamanyadbhūmitrayamanabhisaṃskāravāhitvāt .
 saṃskāro hi saṃskṛtaṃ tadatra nāstītyasaṃskṛtaṃ .
 tadeva ca bhūmitrayaṃ niśritya buddhakṣetraṃ ca pariśodhayitavyaṃ .
 buddhatvaṃ ca prāptavyaṃ .
 tadetadyathākramaṃ pariśuddhirviśuddhiśca .
 upāyakauśalyavibhāge dvau ślokau .
 pūraye buddhadharmāṇāṃ sattvānāṃ paripācane .
 kṣipraprāptau kriyāśuddhau vartmācchede ca kauśalaṃ .
 upāye bodhisattvānāmasamaṃ sarvabhūmiṣu .
 yatkauśalyaṃ samāśritya sarvārthānsādhayanti te .
 anenopāyakauśalyasya prabhedaḥ karma ca darśitaṃ .
 tatra buddhadharmaparipūraye nirvikalpaṃ jñānamupāyaḥ .
 sattvaparipācane catvāri saṃgrahavastūni .
 kṣiprābhisaṃbodhe sarvaṃ pāpaṃ pratideśayāmi yāvad bhavatu me jñānaṃ saṃbodhāyeti pratideśanānumodanādhyeṣaṇā pariṇāmanā .
 kriyāśuddhau samādhidhāraṇīmukhāni .
 taiḥ sarvārthakriyāsādhanāt .
 vartmānupacchede apratiṣṭhitanirvāṇe .
 asmin pañcavidha upāye sarvabhūmiṣu bodhisattvānāmasamaṃ tadanyaiḥ kauśalamityayaṃ prabhedaḥ .
 sarvasvaparārthasādhanaṃ karma .
 dhāraṇīvibhāge trayaḥ ślokāḥ .
 vipākena śrutābhyāsāt dhāraṇyapi samādhinā .
 parīttā mahatī sā ca mahatī trividhā punaḥ .
 apraviṣṭavipraviṣṭānāṃ dhīmatāṃ mṛdumadhyamā .
 aśuddhabhūmikānāṃ hi mahatī śuddhabhūmikā .
 dhāraṇī[ṇīṃ]tāṃ samāśritya bodhisatvā punaḥ punaḥ .
 prakāśayanti saddharmaṃ nityaṃ saṃdhārayanti ca .
 atrāpi prabhedaḥ karma ca dhāraṇyāḥ saṃdarśitaṃ .
 tatra trividhā dhāraṇī .
 pūrvakarmavipākena .
 śrutābhyāsena .
 dṛṣṭadharmabāhuśrutyena grahaṇadhāraṇasāmarthyaviśeṣaṇāt .
 samādhisaṃniśrayeṇa ca .
 sā punarvipākaśrutābhyāsābhyāṃ parīttā veditavyā .
 samādhinā mahatī .
 sāpi mahatī punastrividhā .
 abhūmipraviṣṭānāṃ mṛdvī bhūmipraviṣṭānām aśuddhabhūmikānāṃ madhyā saptasu bhūmiṣu .
 pariśuddhabhūmikā tvadhimātrā śeṣāsu bhūmiṣu ityayaṃ prabhedo dhāraṇyāḥ .
 saddharmasya prakāśanaṃ dhāraṇaṃ ca karma .
 praṇidhānavibhāge trayaḥ ślokāḥ .
 cetanā chandasahitā jñānena preritā ca tat .
 praṇidhānaṃ hi dhīrāṇāmasamaṃ sarvabhūmiṣu .
 hetubhūtaṃ ca vijñeyaṃ cittātsadyaḥ phalaṃ ca tat .
 āyatyāmarthasiddhyarthaṃ cittamātrātsamṛddhitaḥ .
 citraṃ mahadviśuddhaṃ ca uttarottarabhūmiṣu .
 ābodherbodhisattvānāṃ svaparārthaprasādhakaṃ .
 atra praṇidhānaṃ svabhāvato nidānato bhūmitaḥ prabhedataḥ karmataśca paridīpitaṃ .
 cetanā chandasaṃprayuktā svabhāvaḥ .
 jñānaṃ nidānaṃ .
 sarvabhūmiṣviti bhūmiḥ .
 tacca praṇidhānaṃ hetubhūtaṃ cittādeva sadyaḥ phalatvāt .
 āyatyāṃ vā[cā]bhipretārthasiddhyarthaṃ cittātpunaḥ sadyaḥphalaṃ cittamātrāt yathābhipretārthasamṛddhitā[to] .
 veditavyā[vyaṃ] .
 yena praṇidhānena balikā bodhisattvā vikrīḍanti .
 yasya na sukarā saṃkhyā kartuṃ kāyasya veti vistaraḥ .
 citramadhimukticaryābhūmāvevaṃ caivaṃ ca syāmiti .
 mahadbhumipraviṣṭasya daśa mahāpraṇidhānāni .
 viśuddhamuttarottarāsu bhūmiṣu viśuddhiviśeṣādābodherityeṣa prabhedataḥ .
 svaparārthaprasādhanaṃ karma .
 samādhitrayavibhāge trayaḥ ślokāḥ .
 nairātmyaṃ dvividhaṃ jñeyo hyātmagrāhasya cāśrayaḥ .
 tasya copaśamo nityaṃ samādhitrayagocaraḥ .
 trayāṇāṃ samādhīnāṃ trividho gocaro jñeyaḥ .
 pudgaladharmanairātmyaṃ śūnyatāsamādheḥ .
 tadubhayātmagrāhasyāśrayaḥ pañcopādānaskandhā apraṇihitasamādheḥ .
 tasyāśrayasyātyantopaśama ānimittasamādhiḥ .
 sa eva .
 samādhistrividho jñeyo grāhyagrāhakabhāvataḥ .
 trividhaśca grāhyasya gocarasya grāhakā ye samādhayaḥ .
 te śūnyatādisamādhayaḥ iti grāhyagrāhakabhāvena trayaḥ samādhayo jñātavyāḥ .
 te punaryathākramaṃ .
 nirvikalpo api vimukho ratiyuktaśca sarvadā .
 śūnyatāsamādhirnirvikalpaḥ .
 pudgaladharmātmanoravikalpanāt .
 apraṇihito vimukhastasmādātmagrāhāśrayāt .
 ānimitto ratisaṃprayuktaḥ sarvakālaṃ tasmiṃstadāśrayopaśame .
 parijñāyai prahāṇāya punaḥ sākṣātkriyāya ca .
 śūnyatādisamādhīnāṃ tridhārthaḥ parikīrtitaḥ .
 pudgaladharma naierātmyayoḥ parijñārthaṃ śūnyatā .
 tadātmagrāhāśrayasya prahāṇārthamapraṇihitaḥ .
 tadupaśamasya sākṣātkriyārthamānimittaḥ samādhiḥ .
 dharmoddānavibhāge ślokau .
 samādhyupaniṣattvena dharmoddānacatuṣṭayaṃ .
 deśitaṃ bodhisattvebhyaḥ sattvānāṃ hitakāmyayā .
 tatra sarvasaṃskārā anityāḥ sarvasaṃskārā duḥkhāḥ ityapraṇihitasya samādherūpaniṣadbhāvena deśitaṃ .
 sarvadharmā anātmāna iti śūnyatāyāḥ .
 śāntaṃ nirvāṇamiti ānimittasya samādheḥ .
 kaḥ punaranityārtho yāvacchāntārthaḥ ityāha .
 asadartho avikalpārthaḥ parikalpārtha eva ca .
 vikalpopaśamārthaśca dhīmatāṃ taccatuṣṭayam .
 bodhisattvānāmasadartho anityārthaḥ .
 yannityaṃ nāsti tadanityaṃ teṣāṃ yatparikalpitalakṣaṇam .
 abhūtavikalpārtho duḥkhārtho yatparatantralakṣaṇaṃ .
 parikalpamātrārtho anātmārthaḥ .
 evaśabdenāvadhāraṇaṃ parikalpita ātmā nāsti parikalpamātraṃ tvastīti parikalpitalakṣaṇasyābhāvārtho anātmārtha ityuktaṃ bhavati .
 vikalpopaśamārthaḥ śāntārthaḥ pariniṣpannalakṣaṇaṃ nirvāṇaṃ .
 kṣaṇabhaṅgārtho apyanityārtho veditavyaḥ paratantralakṣaṇasya .
 atastatprasādhanārthaṃ kṣaṇikatvavibhāge daśa ślokāḥ .
 ayogāddhetutotpattervirodhātsvayamasthiteḥ .
 abhāvāllakṣaṇaikāntyādanuvṛtternirodhataḥ .
 pariṇāmopalabdheśca taddhetutvaphalatvataḥ .
 upāttatvādhipatvā[tyā]cca śuddhasattvānuvṛttitaḥ .
 tatra kṣaṇikaṃ sarvaṃ saṃskṛtamiti paścādvacanadiyaṃ pratijñā veditavyā .
 tatpunaḥ kathaṃ sidhyati .
 kṣaṇikatvamantareṇa saṃskārāṇāṃ pravṛtterayogāt .
 prabandhena hi vṛttiḥ pravṛttiḥ .
 sā cāntareṇa pratikṣaṇamutpādanirodhau na yujyate .
 atha kālāntaraṃ sthitvā pūrvottaranirodhotpādataḥ prabandheneṣyate vṛttiḥ .
 tadanantaraṃ pravṛttirna syāt prabandhābhāvāt .
 naiva cotpannasya vinā prabandhena kālāntaraṃ bhāvo yujyate .
 kiṃ kāraṇaṃ hetuta utpattiḥ .
 hetuto hi sarvaṃ saṃskṛtamutpadyate bhavatītyarthaḥ .
 tadyadi bhūtvā punaruttarakālaṃ bhavati tasyāvaśyaṃ hetunā bhavitavyaṃ .
 vinā hetunā ādita ivā[evā]bhāvāt .
 na ca tattenaiva hetunā bhavitumarhati tasyopayu[bhu]ktahetukatvāt .
 na cānyo heturupalambhate .
 tasmātpratikṣaṇamavaśyaṃ pūrvahetukamanyadbhavatīti veditavyaṃ .
 evaṃ vinā prabandhenotpannasya kālāntaraṃ bhāvo na yujyate .
 athāpyevamiṣyeta notpannaṃ punarutpadyate yadarthaṃ hetunā bhavitavyaṃ syādutpannaṃ tu kālāntareṇa paścānnirudhyate notpannamātrameveti .
 tatpaścātkena nirudhyate .
 yadyutpādahetunaiva tadayuktaṃ .
 kiṃ kāraṇam .
 utpādanirodhayorvirodhāt .
 na hi virodhayostulyo heturupalabhyate .
 tadyathā chāyātapayoḥ śītoṣṇayośca .
 kālāntaranirodhasyaiva ca virodhāt .
 kena virodhāt .
 āgamena ca .
 yaduktaṃ bhagavatā .
 māyopamāste bhikṣo saṃskārā āpāyikāstāvatkālikā itvarapratyupasthāyina iti .
 manaskāreṇa ca yogināṃ .
 te hi saṃskārāṇāmudayavyayau manasikurvantaḥ pratikṣaṇaṃ teṣāṃ nirodhaṃ paśyanti .
 anyathā hi teṣāmapi nirvidvirāgavimuktayo na syuryathānyeṣāṃ maraṇakālādiṣu nirodhaṃ paśyatāṃ .
 yadi cotpannaḥ saṃskāraḥ kālāntaraṃ tiṣṭhet sa svayameva vā tiṣṭhetsvayameva sthātuṃ samarthaḥ .
 sthitikāraṇena vā kenacit .
 svayaṃ tāvadavasthānamayuktaṃ .
 kiṃ kāraṇaṃ .
 paścātsvayamasthiteḥ .
 kena vā so ante punaḥ sthātuṃ na samarthaḥ .
 sthitikāraṇenāpi na yuktaṃ tasyābhāvāt .
 na hi tatkiṃcidupalabhyate .
 athāpi syādvināpi sthitikāraṇena vināśakāraṇābhāvāt avatiṣṭhate .
 labdhe tu vināśakāraṇe paścādvinaśyati agnimeva śyāmateti .
 tadayuktaṃ, tasyābhāvāt .
 na hi vināśakāraṇaṃ paścādapi kiṃcidasti .
 agnināpi śyāmatā vinasyatīti suprasiddhaṃ [na prasiddhaṃ,] .
 visadṛśotpattau tu tasya sāmarthyaṃ prasiddhaṃ .
 tathā hi tatsaṃbandhāt śyāmatāyāḥ saṃtatirvisadṛśī gṛhyate na tu sarvathaivāpravṛttiḥ .
 apāmapi kvāthyamānānāmagnisambandhādalpataratamotpattito atimāndyādante punaranutpattirgṛhyate .
 na tu sakṛdevāgnisaṃbandhāttadabhāvaḥ .
 naiva cotpannasya kasyacid[ta] sthānaṃ yujyate .
 lakṣaṇaikāntyāt .
 aikāntikaṃ hyetatsaṃskṛtalakṣaṇamuktaṃ bhagavatā yaduta saṃskṛtasyānityatā .
 tadyadi notpannamātraṃ vinaśyet .
 kaṃcitkālamasyānityatā na syāditi anaikāntikamanityatālakṣaṇaṃ prasahya[jya]te .
 athāpi syātpratikṣaṇamapūrvotpattau tadevedamiti pratyabhijñānaṃ na syāditi .
 tadbhavatyeva sādṛśyasya anuvṛttermāyākāra pa[pha]lakavat .
 sādṛśyāttadbuddhirna tadbhāvāditi .
 kathaṃ gamyate .
 nirodhataḥ .
 na hi tathaivāvasthitasyānte nirodhaḥ syādādikṣaṇanirviśiṣṭatvāt .
 tasmānna tattadevetyavadhāryate ante pariṇāmopalabdheśca .
 pariṇāmo hi nāmānyathātvaṃ .
 tadyadi nādita evārabdhaṃ bhavedādhyātmikabāhyānāṃ bhāvānāmante pariṇāmo nopalabhyeta .
 tasmādādita evānyathātvamārabdhaṃ yatkrameṇābhivardhamānamante vyaktimāpadyate kṣīrasyeva dadyavasthāyāṃ .
 yāvattu tadanyathātvaṃ sūkṣmatvānna paricchidyate .
 tāvatsādṛśyānuvṛttestadevedamimi [ti]jñāyata iti siddhaṃ .
 tataśca pratikṣaṇamanyathātvāt .
 kṣaṇikatvaṃ prasiddhaṃ .
 kutaśca prasiddhaṃ .
 taddhetutvaphalatvataḥ .
 kṣaṇikahetutvāt .
 kṣaṇikaphalatvāccetyarthaḥ .
 kṣaṇikaṃ hi cittaṃ prasiddhaṃ tasya cānye saṃskārāścakṣurūpādayo hetutaḥ .
 tasmātte api kṣaṇikā iti siddhaṃ .
 na tvakṣaṇikāt kṣaṇikaṃ bhavitumarhati yathā nityādanityamiti .
 cittasya khalvapi sarve saṃskārāḥ phalaṃ .
 kathamidaṃ gamyate .
 upāttatvādādhipatyācchuddhasattvānuvṛttitaśca .
 cittena hi sarve saṃskārāścakṣurādayaḥ sādhiṣṭhānā upāttāḥ sahasaṃmurchanāḥ tadanugrahānuvṛttitaḥ .
 tasmātte cittasya phalaṃ .
 cittasya cādhipatyaṃ saṃskāreṣu .
 yathoktaṃ bhagavatā .
 cittenāyaṃ loko nīyate cittena parikṛṣyate cittasyotpannasyotpannasya vaśe vartate iti .
 tathā vijñānapratyayaṃ nāma rūpamityuktaṃ .
 tasmāccittasya phalaṃ .
 śuddhacittānuvṛttitaśca .
 śuddhaṃ hi yogināṃ cittaṃ saṃskārā anuvartante .
 yathoktaṃ .
 dhyāyī bhikṣuḥ ṛddhimāṃścittavaśe prāpta imaṃ dāruskandhaṃ sacet suvarṇamadhimucyate tadapyasya tathaiva syāditi .
 tasmādapi cittaphalaṃ saṃskārāḥ .
 sattvānuvṛttitaśca .
 tathā hi pāpakāriṣu sattveṣu bāhyā bhāvā hīnā bhavanti .
 puṇyakāriṣu ca praṇītāḥ .
 atastaccittānuvartanāt cittaphalatvaṃ saṃskārāṇāṃ siddhaṃ .
 tataśca teṣāṃ kṣaṇikatvaṃ .
 na hi kṣaṇikasyākṣaṇikaṃ phalaṃ yujyate tadanuvidhāyitvāt .
 evaṃ tāvadaviśeṣeṇa saṃskārāṇāṃ kṣaṇikatvaṃ dvābhyāṃ ślokābhyāṃ sādhitam .
 ādhyātmikānāṃ punaḥ sādhanārthaṃ pañca ślokā veditavyāḥ .
 ādyastaratamenāpi cayenāśrayabhāvataḥ .
 vikāraparipākābhyāṃ tathā hīnaviśiṣṭataḥ .
 bhāsvarābhāsvaratvena deśāntaragamena ca .
 sabījābījabhāvena pratibimbena codayaḥ .
 caturdaśavidhotpattau hetumānaviśeṣataḥ .
 cayāyā[pā]rthādayogācca āśrayatva asaṃbhavāt .
 sthitasyasaṃbhavādante ādyanāśāvikārataḥ .
 tathā hīnaviśiṣṭatve bhāsvarābhāsvare api ca .
 gatyabhāvātsthitāyogāccaramatva asaṃbhavāt .
 anuvṛtteśca cittasya kṣaṇikaṃ sarvasaṃskṛtam .
 ādyastaratamenāpi yāvatkṣaṇikaṃ sarvasaṃskṛtamiti .
 kathameṣāmebhiḥ kṣaṇikatvaṃ sidhyati .
 ādhyātmikānāṃ hi saṃskārāṇāṃ caturdaśavidha utpādaḥ .
 ādya utpādo yāvatprathamata ātmabhāvābhinirvṛttiḥ .
 taratamena yaḥ prathamajanmakṣaṇādūrdhvaṃ .
 cayena ya āhārasvapnabrahmacaryāsamāpattyupacayena .
 āśrayabhāvataḥ yaścakṣurvijñānādīnāṃ cakṣurādībhirāśrayaiḥ .
 vikāreṇa yo rāgādibhirvarṇādivipariṇāmataḥ .
 paripākena yo garbhabālakumārayuvamadhyamavṛddhāvasthāsu .
 hīnatvena viśiṣṭatvena ca yo durgatau [sugatau?] cotpadyamānānāṃ yathākramaṃ .
 bhāsvaratvena yo nirmitakāmeṣu paranirmitakāmeṣu rūpārūpyeṣu copapannānāṃ cittamātrādhīnatvāt .
 abhāsvaratvena yastadanyatropapannānāṃ .
 deśāntaragamanena yo anyadeśotpādanirodhe anyadeśotpādaḥ .
 sabījatvena yo ahartaścaramān skandhānvarjayitvā .
 abījatvena yasteṣāmevārhataścarameṣāṃ .
 pratibimbatvena yo aṣṭavimokṣadhyāyināṃ samādhivaśena pratibimbānāṃ[khyānāṃ] saṃskārāṇāmutpādaḥ .
 etasyāṃ caturdaśavidhāyāmutpattāvādhyātmikānāṃ saṃskārāṇāṃ kṣaṇikatvaṃ hetumānaviśeṣādibhiḥ kāraṇairveditavyam .
 ādyotpāde tāvat hetutvaviśeṣāt .
 yadi hi tasya hetutvena viśeṣo na syāt taduttarāyāḥ saṃskārapravṛtteruttarottaraviśeṣo nopalabhyeta hetvaviśeṣāt .
 viśeṣe ca sati taduttarebhyastasyānyatvāt kṣaṇikatvasiddhiḥ .
 taratamotpāde mānaviśeṣāt .
 mānaṃ pramāṇamityarthaḥ .
 na hi pratikṣaṇaṃ vinānyatvena parimāṇaviśeṣo bhavet .
 upacayotpāde cayāpārthyāt .
 upastambho hi cayaḥ .
 tasyāpārthyaṃ syādantareṇa kṣaṇikatvaṃ tathaivāvasthitatvāt .
 ayogāccopacayasyaiva .
 na hi pratikṣaṇaṃ vinā puṣṭatarotpattyā yujyetopacayaḥ .
 āśrayabhāvenotpattāvāśritatvāsaṃbhavāt .
 na hi tiṣṭhatyāśraye ca tadāśritasyānavasthānaṃ yujyate .
 yāne tiṣṭhati tadārūḍhānavasthānavadanyathā hyāśrayatvaṃ na saṃbhavet .
 vikārotpattau paripākotpattau ca sthitasyāsaṃbhavāt .
 ādyanāśāvikārataḥ .
 na hi tathāsthitasyaiva rāgādibhirvikāraḥ saṃbhavati .
 na cāvasthāntareṣu paripāka ādāvavināśe satyante vikārābhāvāt .
 tathā hīnaviśiṣṭotpattau kṣaṇikatvaṃ veditavyaṃ yathā vikāraparipākotpattau .
 na hi tathāsthiteṣveva saṃskāreṣu karmavāsanā vṛttiṃ labhate yato durgatau vā syādutpattiḥ sugatau vā .
 krameṇa hi saṃtatipariṇāmaviśeṣāt vṛttilābho yujyate .
 bhāsvarābhāsvare api cotpāde tathaiva kṣaṇikatvaṃ yujyate .
 bhāsvare tāvat tathāsthitasyāsaṃbhavāt cittādhīnavṛttitāyāḥ .
 abhāsvare api cādau vināśamantareṇānte vikārāyogāt .
 deśāntaragamanenotpattau gatyabhāvāt .
 na hi saṃskārāṇāṃ deśāntarasaṃkrāntilakṣaṇā gatirnāma kācit kriyā yujyate .
 sā hyutpannā vā saṃskāraṃ deśāntaraṃ gamayedanutpannā vā .
 yadyutpannā tena gatikāle na kaṃcidgata iti sthitasyaiva gamanaṃ nopapadyate .
 athānutpannā tenāsatyāṃ gatau gata iti na yujyate .
 sā ca kriyā yadi taddeśastha eva saṃskāre kāritraṃ karoti na yujyate .
 sthitasyānyadeśāprāpteḥ .
 athānyadeśasthe na yujyate .
 vinā kriyayānyadeśāprāpteḥ .
 na ca kriyā tatra vā anyatra vā deśe sthitā saṃskārādanyopalabhyate .
 tasmānnāsti saṃskārāṇāṃ deśāntarasaṃtatyutpādādanyā gatiḥ .
 tadabhāvācca siddhaṃ kṣaṇikatvaṃ .
 deśāntaranirantarotpattilakṣaṇā gatirvibhavadbhiḥ kāraṇairveditavyā .
 asti cittavaśena yathā caṅkramaṇādyavasthāsu .
 asti pūrvakarmāvedhena yathāntarābhavaḥ .
 astyabhidhāta[astyākṣipta]vaśena yathā kṣiptasyeṣoḥ .
 asti saṃbandhavaśena yathā yānanadīplavārūḍhānāṃ .
 asti nodanavaśena yathā vāyupreritānāṃ tṛṇādīnām .
 asti svabhāvavaśena yathā vāyostiryaggamanamagnerūrdhvaṃ jvalanamapāṃ nimne syandanaṃ .
 astyanubhāvena yathā mantrauṣadhānubhāvena .
 keṣāṃcidayaskāntānubhāvenāyasāṃ .
 ṛddhyanubhāvena ṛddhimatāṃ .
 sabījābījabhāvenotpattau kṣaṇikatvaṃ veditavyaṃ sthitāyogāccaramāsaṃbhavācca .
 na hi pratikṣaṇaṃ hetubhāvamantareṇa tathāsthitasyānyasminkāle punarbījabhāvo yujyate .
 nirbījatvaṃ vā carame kṣaṇe .
 na ca śakyaṃ pūrvaṃ sabījatvaṃ carame kṣaṇe nirbījatvamabhyupagantuṃ .
 tadabhāve caramatvāsaṃbhavāt .
 tathā hi caramatvameva na saṃbhavati .
 pratibimbotpattau kṣaṇikatvaṃ cittānuvṛttito veditavyaṃ .
 pratikṣaṇaṃ cittavaśena tadutpādāt .
 ekāntāt[evaṃ tāvat]sādhitamādhyātmikaṃ sarvasaṃskṛtaṃ kṣaṇikamiti .
 bāhyasyedānīṃ kṣaṇikatvaṃ tribhiḥ ślokaiḥ sādhayati .
 bhūtānāṃ ṣaḍivadhārthasya kṣaṇikatvaṃ vidhīyate .
 śoṣavṛddheḥ prakṛtyā ca calatvād vṛddhihānitaḥ .
 tatsaṃbhavātpṛthivyāśca pariṇāmacatuṣṭayāt .
 varṇagandharasasparśatulyatvācca tathaiva tat .
 indhanādhīnavṛttitvāttāratamyopalabdhitaḥ .
 cittānuvṛtteḥ pṛcchātaḥ kṣaṇikaṃ bāhyamapyataḥ .
 kiṃ punastadbāhyaṃ .
 catvāri mahābhūtāni .
 ṣaḍivadhaścārthaḥ .
 varṇagandharasasparśaśabdā dharmāyatanikaṃ ca rūpam .
 ato bhūtānāṃ ṣaḍivadhārthasya ca kṣaṇikatvaṃ vidhīyate .
 kathaṃ vidhīyate .
 apāṃ tāvacchoṣavṛddheḥ .
 utsasarastaṭāgādiṣvapāṃ krameṇa vṛddhiḥ śoṣaścopalabhyate .
 taccobhayamantareṇa pratikṣaṇaṃ pariṇāmaṃ na syātpaścādviśeṣakāraṇābhāvāt .
 vāyoḥ prakṛtyā calatvād vṛddhihānitaśca .
 na hyavasthitasya calatvaṃ syāttatsvābhāvāditi[gatyabhāvāditi] prasādhitametat .
 na ca vṛddhihāsau tathaivāvasthitatvāt .
 pṛthivyāstatsaṃbhavāt pariṇāmacatuṣṭayācca .
 tacchabdenāpaśca gṛhyante vāyuśca .
 adbhyo hi vāyusahitābhyaḥ pṛthivī saṃbhūtā vivartakāle .
 tasmāttatphalatvāt sāpi kṣaṇikā veditavyā .
 caturvidhaśca pariṇāmaḥ pṛthivyā upalabhyate .
 karmakṛtaḥ sattvānāṃ karmaviśeṣāt .
 upakramakṛtaḥ prahādibhiḥ .
 bhūtakṛto agnyādibhiḥ .
 kālakṛtaḥ kālāntarapariṇāmataḥ[vāsataḥ] .
 sa cāntareṇa pratikṣaṇamanyotpattiṃ na yujyate vināśakāraṇābhāvāt .
 varṇagandharasasparśānāṃ pṛthivyādibhistulyakāraṇatvāt tathaiva kṣaṇikatvaṃ veditavyaṃ .
 tejasaḥ punaḥ kṣaṇikatvamindhanādhīnavṛttitvāt .
 na hi tejasyutpanne tejaḥ sahotpannamindhanaṃ tathaivāvatiṣṭhate .
 na ca dagdhendhanaṃ tejaḥ sthātuṃ samarthaṃ .
 mā bhūdante apyanindhanasyāvasthānamiti .
 ślokabandhānurodhādvarṇādīnāṃ pūrvamabhidhānaṃ paścāttejasaḥ .
 śabdaḥ punaryo api kālāntaramupalabhyate ghaṇṭādīnāṃ tasyāpi kṣaṇikatvaṃ veditavyaṃ tāratamyopalabdheḥ .
 na hyasati kṣaṇikatve pratikṣaṇamandataratamopalabdhiḥ syāt .
 dharmāyatanikasyāpi rūpasya kṣaṇikatvaṃ prasiddhameva cittānuvṛtteryathā pūrvamuktaṃ .
 tasmādvāhyamapi kṣaṇikaṃ prasiddhaṃ .
 pṛcchrayate khalvapi sarvasaṃskārāṇāṃ kṣaṇikatvaṃ sidhyati kathaṃ kṛtvā .
 idaṃ tāvadayamakṣaṇikavādī praṣṭavyaḥ .
 kasmādbhavānanityatvamicchati na [?] saṃskārāṇāṃ kṣaṇikatvaṃ necchatīti .
 yadyevaṃ vadet pratikṣaṇamanya[nitya]tvasyāgrahaṇāditi sa idaṃ syādvacanīyaḥ .
 prasiddhakṣaṇikabhāveṣvapi pradīpādiṣu niścalāvasthāyāṃ tadagrahaṇādakṣaṇikatvaṃ kasmānneṣyate .
 yadyevaṃ vadet pūrvavatpaścādagrahaṇāditi .
 sa idaṃ syādvacanīyaḥ .
 saṃskārāṇāmapi kasmādevaṃ neṣyate .
 yadyevaṃ vadet vilakṣaṇatvāt pradīpāditadanyasaṃskārāṇāmiti .
 sa idaṃ syādvacanīyaḥ .
 dvividhaṃ hi vailakṣaṇyaṃ svabhāvavailakṣaṇyaṃ vṛttivailakṣaṇyaṃ ca .
 tadyadi tāvat svabhāvavailakṣaṇyamabhipretamata eva dṛṣṭāntatvaṃ yujyate .
 na hi tatsvabhāva eva tasya dṛṣṭānto bhavati yathā pradīpaḥ pradīpasya gaurvā goriti .
 atha vṛttivailakṣaṇyamata eva dṛṣṭāntatvaṃ pradīpādīnāṃ prasiddhatvāt .
 kṣaṇikatvānuvṛtteḥ punaḥ sa idaṃ praṣṭavyaḥ .
 kaccidicchasi yāne tiṣṭhati yānārūḍho gacchediti .
 yadi no hīti vadet .
 sa idaṃ syādvacanīyaḥ .
 cakṣurādiṣu tiṣṭhatsu tadāśritaṃ vijñānaṃ prabandhena gacchatīti na yujyate .
 yadyevaṃ vadet nanu ca dṛṣṭaṃ vartisaṃniśrite pradīpe prabandhena gacchati vartyā avasthānamiti .
 sa idaṃ syādvacanīyaḥ .
 na dṛṣṭaṃ tatprabandhena vartyāḥ pratikṣaṇaṃ vikārotpatteriti .
 yadyevaṃ vadet sati kṣaṇikattve saṃskārāṇāṃ kasmātpradīpādiva kṣaṇiakatvaṃ na siddhamiti .
 sa idaṃ syādvacanīyaḥ viparyāsavastutvāt .
 sadṛśasaṃtatiprabandhavṛttyā hi kṣaṇikatvameṣāṃ na prajñāyate .
 yataḥ satyapyaparāparatve tadevedamiti viparyāso jāyate .
 itarathā hi anityanityaviparyāso na syāttadabhāve saṃkleśo na syāt kutaḥ punarvyavadānamityevaṃ paryanuyogato api kṣaṇikatvaṃ sarvasaṃskārāṇāṃ prasiddhaṃ .
 pudgalanairātmyaprasādhanārthaṃ nairātmyavibhāge dvādaśa ślokāḥ .
 prajñaptyastitayā vācyaḥ pudgalo dravyato na tu .
 nopalambhādviparyāsāt saṃkleśāt kliṣṭahetutaḥ .
 ekatvānyatvatovācyastasmāddoṣadvayādasau .
 skandhātmatvaprasaṅgācca taddravyatvaprasaṅgataḥ .
 dravyasan yadyavācyaśca vacanīyaṃ prayojanaṃ .
 ekatvānyatvato avācyo na yukto niṣprayojanaḥ .
 lakṣaṇāllokadṛṣṭācca śāstrato api na yujyate .
 indhanāgnyoravācyatvamupalabdherdvayena hi .
 dvaye sati ca vijñānasaṃbhavātpratyayo na saḥ .
 nairarthakyādato draṣṭā yāvanmoktā na yujyate .
 svāmitve sati cānityamaniṣṭaṃ na pravartayet .
 tatkarmalakṣaṇaṃ sādhyaṃ saṃbodho bādhyate tridhā .
 darśanādau ca tadyatnaḥ svayaṃbhūrna trayādapi .
 tadyatnapratyayatvaṃ ca niryatnaṃ darśanādikaṃ .
 akartṛtvādanityatvātsakṛnnityapravṛttitaḥ .
 darśanādiṣu yatnasya svayaṃbhūtvaṃ na yujyate .
 tathā sthitasya naṣṭasya prāgabhāvādanityataḥ .
 tṛtīyapakṣābhāvācca pratyayatvaṃ na yujyate .
 sarvadharmā anātmānaḥ paramārthena śūnyatā .
 ātmopalambhe doṣaśca deśito yata eva ca .
 saṃkleśavyavadāne ca avasthācchedabhinnake .
 vṛttisaṃtānabhedo hi pudgalenopadarśitaḥ .
 ātmadṛṣṭiranutpādyā abhyāso anādikālikaḥ .
 ayatnamokṣaḥ sarveṣāṃ na mokṣaḥ pudgalo asti vā .
 pudgala kimastīti vaktavyo nāstīti vaktavyaḥ .
 āha .
 prajñaptyastitayā vācyaḥ pudgalo dravyato na tu .
 yataśca prajñaptito astīti vaktavyo dravyato nāstīti vaktavyaḥ .
 evamanekāṃśavādaparigrahe naivāstitve doṣāvakāśo na nāstitve .
 sa punardravyato nāstīti kathaṃ veditavyaḥ .
 nopalambhāt .
 na hi sa dravyata upalabhyate rūpādivat .
 upalabdhirhi nāma buddhyā pratipattiḥ .
 na ca pudgalaṃ buddhyā na pratipadyante pudgalavādinaḥ .
 uktaṃ ca bhagavatā .
 dṛṣṭa eva dharme ātmānamupalabhate prajñāpayatīti kathaṃ nopalabdho bhavati .
 na sa evamupalabhyamāno dravyata upalabdho bhavati .
 kiṃ kāraṇaṃ .
 viparyāsāt tathā hyanātmanyātmeti viparyāsa ukto bhagavatā .
 tasmādya evaṃ pudgalagrāho viparyāsaḥ saḥ .
 kathamidaṃ gamyate .
 saṃkleśāt .
 satkāyadṛṣṭikleśalakṣaṇo hyeṣa saṃkleśo yaduta ahaṃ mameti .
 na ca [cā] viparyāsaḥ saṃkleśo bhavitumarhati .
 na[sa] caiṣa saṃkleśa iti kathaṃ veditavyaṃ .
 kliṣṭahetutaḥ .
 tathāhi taddhetukāḥ kliṣṭā rāgādaya utpadyante .
 yatra punarvastuni rūpādisaṃjñakeprajñaptiḥ pudgala iti tasmātkimekatvena pudgalo vaktavya āhosvidanyetvena .
 āha .
 ekatvānyatvato avācyastasmādasau .
 kiṃ kāraṇaṃ .
 doṣadvayāt .
 katamasmāddoṣadvayāt .
 skandhātmatvaprasaṅgācca taddravyatvaprasaṅgataḥ .
 ekatve hi skandhānāmātmatvaṃ prasajyate pudgalasya ca dravyasattvaṃ .
 athānyatve pudgalasya dravyasattvaṃ .
 evaṃ hi pudgalasya prajñaptito astitvādavaktavyatvaṃ yuktaṃ .
 tenāvyākṛtavastusiddhiḥ .
 ye punaḥ śāstuḥ śāsanamatikramya pudgalasya dravyato astitvamicchanti ta idaṃ syurvacanīyāḥ .
 dravyasanyadyavācyaśca vacanīyaṃ prayojanaṃ .
 kiṃ kāraṇaṃ .
 ekatvānyatvato avācyo na yukto niṣprayojanaḥ .
 atha dṛṣṭāntamātrāt pudgalasyāvaktavyatvamiccheyuḥ .
 yathāgnirindhanānnānyo nānanyo vaktavya iti .
 ta idaṃ syurvacanīyāḥ .
 lakṣaṇāllokadṛṣṭācca śāstrato api na yujyate .
 indhanāgnyoravācyatvamupalabdherdvayena hi .
 ekatvenānyatvena ca agnirhi nāma tejodhāturindhanaṃ śeṣāṇi bhūtāni .
 teṣāṃ ca bhinnaṃ lakṣaṇamityanya evāgnirindhanāt .
 loke ca vināpyagninā dṛṣṭamindhanaṃ kāṣṭhādi vināpi cendhanenāgniriti siddhamanyatvaṃ .
 śāstre ca bhagavatā na kvacidagnīndhanayoravācyatvamuktamityayuktametat .
 vina punarindhanenāgnirastīti kathamidaṃ vijñāyate .
 upalabdhestathā hi vāyunā vikṣiptaṃ dūramapi jvalatparaiti .
 athāpi syādvānustatrendhanamiti ata evāgnīndhanayoranyatvamiti siddhiḥ .
 kutaḥ .
 dvayena hi upalabdheriti prakṛtaṃ .
 dvayaṃ hi tatropalabhyate arcirvāyuścendhanatvena .
 astyeva pudgalo ya eṣa draṣṭā yāvadvijñātā kartā bhoktā jñātā moktā ca .
 na sa draṣṭā yujyate .
 nāpi yāvanmoktā .
 sa hi darśānādisaṃjñakānāṃ vijñānānāṃ pratyayabhāvena vā kartā bhavet svāmitvena vā .
 tatra tāvat .
 dvayaṃ pratītya vijñānasaṃbhavātpratyayo na saḥ .
 kiṃ kāraṇaṃ .
 nairarthakyāt .
 na hi tasya tatra kiṃcitsāmarthyaṃ dṛṣṭaṃ .
 svāmitve sati vānityamaniṣṭaṃ na pravartayet .
 sa hi vijñānapravṛttau svāmībhavannani[bhavanni]ṣṭaṃ vijñānamanityaṃ na pravartayet .
 aniṣṭaṃ ca .
 naiva tasmādubhayathāpyasaṃbhavāt .
 asau draṣṭā yāvanmoktā na yujyate .
 api khalu yadi dravyataḥ pudgalo asti .
 tatkarmalakṣaṇaṃ sādhyaṃ yadi dravyato astitasya karmāpyupalabhyate .
 yathā cakṣurādīnāṃ darśanādilakṣaṇaṃ ca rūpaprasādādi .
 na caivaṃ pudgalasya .
 tasmānna so asti dravyataḥ .
 tasmiṃśca dravyata iṣyamāṇe buddhasya bhagavataḥ .
 saṃbodho bādhyate tridhā .
 gambhīrābhisaṃbodhaḥ .
 asādhāraṇābhisaṃbodhaḥ .
 lokottarābhisaṃbodhaśca .
 na hi pudgalābhisaṃbodhe kiṃcidgambhīramabhisaṃbuddhaṃ bhavati .
 na tīrthyāsādhāraṇaṃ .
 na lokānucittaṃ .
 tathā hyeṣa grāhaḥ sarvalokagamyaḥ .
 tīrthyābhiniviṣṭaḥ .
 dirghasaṃsārocittaśca .
 api khalu pudgalo draṣṭā bhavan yāvadvijñātā darśanādiṣu saprayatno vā bhavenniṣprayatno vā .
 saprayatnasya vā punarasau prayatnaḥ svayaṃbhūrvā bhavedākasmikaḥ .
 tatpratyayo [vā?] darśanādau ca tadyatnaḥ svayaṃbhūrna trayādapi .
 tasmādeva ca doṣatrayādvakṣyamāṇāt tadyatnapratyayatvaṃ ca neti vartate .
 niṣprayatnasya vā punaḥ sataḥ siddhaṃ bhavati .
 niryatnaṃ darśanādikam .
 ityasati vyāpāre pudgalasya darśanādau kathamasau draṣṭā bhavati .
 yāvadvijñātā .
 doṣatrayādityuktaṃ katamasmāddoṣatrayāt .
 akartṛtvādanityatvātsakṛnnityapravṛttitaḥ .
 darśanādiṣu yatnasya svayaṃbhūtvaṃ na yujyate .
 yadi darśanādiṣu prayatna ākasmiko yato darśanādīni .
 na tarhi teṣāṃ pudgalaḥ karteti kathamasau draṣṭā bhavati yāvadvijñātā sati vākasmikatve nirapekṣatvāt na kadācitprayatno na syādanityo na syāt .
 nitye ca prayatne darśanādīnāṃ yugapacca nityaṃ ca pravṛttiḥ syāditi doṣaḥ .
 tasmānna yujyate darśanādiṣu prayatnasya svayaṃbhūtvaṃ .
 tathā sthitasya naṣṭasya prāgabhāvādanityataḥ .
 tṛtīyapakṣābhāvācca pratyayatvaṃ na yujyate .
 atha pudgalapratyayaḥ prayatnaḥ syāt .
 tasya tathā sthitasya pratyayatvaṃ na yujyate .
 prāgabhāvāt .
 sati hi tatpratyayatve na kadācitpudgalo nāstīti .
 kimarthaṃ prāk prayatno na syādyadā notpannaḥ .
 vinaṣṭasyāpi pratyayatvaṃ na yujyate pudgalasyānityatvaprasaṅgāt .
 tṛtīyaśca kaścitpakṣo nāsti yanna sthito na vinaṣṭaḥ syāditi .
 tatpratyayo api prayatno na yujyate .
 evaṃ tāvadyuktimāśritya dravyataḥ pudgalo nopalabhyate .
 sarve dharmā anātmānaḥ paramārthena śūnyatā .
 ātmopalambhe doṣaśca deśito yata eva ca .
 dharmoddāneṣu hi bhagavatā sarve dharmā anātmāna iti deśitaṃ paramārthaśūnyatāyāmasti karmāsti vipākaḥ kārakastu nopalabhyate ya imāṃśca skandhānnikṣipati anyāṃśca skandhānpratisaṃdadhāti .
 anyatra dharmasaṃketāditi deśitaṃ .
 pañcakeṣu pañcādīnavā ātmopalambha iti deśitā .
 ātmadṛṣṭirbhavati jīvadṛṣṭiḥ nirviśeṣo bhavati tīrthikaiḥ .
 unmārgapratipanno bhavati .
 śūnyatāyāmasya cittaṃ na praskandati na prasīdati na saṃtiṣṭhate nādhimucyate .
 āryadharmā asya na vyavadāyante .
 evamāgamato api na yujyate .
 pudgalo api hi bhagavatā tatra tatra deśitaḥ .
 parijñātāvī bhārahāraḥ śraddhānusāryādipudgalavyavasthānata ityasati dravyato astitve kasmāddeśitaḥ .
 saṃkleśe vyavadāne ca avasthācchedabhinnake .
 vṛttisaṃtānabhedo hi pudgalenopadarśitaḥ .
 avasthābhinne hi saṃkleśavyavadāne chedabhinne ca .
 pudgalaprajñaptimantareṇa tadvṛttibhedaḥ saṃtānabhedaśca deśayituṃ na śakyaḥ .
 tatra parijñāsūtre parijñeyā dharmāḥ saṃkleśaḥ parijñā vyavadānaṃ .
 bhārahārasūtre .
 bhāro bhārādānaṃ ca saṃkleśaḥ .
 bhāranikṣepaṇaṃ vyavadānaṃ .
 tayorvṛttibhedaḥ saṃtānabhedaścāntareṇa parijñātāvibhārahārapudgalaprajñaptiṃ na śakyeta deśayituṃ .
 bodhipakṣāśca dharmā bahudhāvasthāḥ prayogadarśanabhāvanāniṣṭhāmārga viśeṣabhedataḥ .
 teṣāṃ vṛttibhedaḥ saṃtānabhedaścāntareṇa śraddhānusāryādipudgalaprajñaptiṃ na śakyeta deśayituṃ .
 yenāsati dravyato astitve pudgalo deśita ityayamatra nayo veditavyaḥ .
 itarathā hi pudgaladeśanā niṣprayojanā prāpnoti .
 na hi tāvadasāvātmadṛṣṭyutpādanārthaṃ yujyate yasmāt ātmadṛṣṭiranūtpādyā pūrvamevotpannatvāt .
 nāpi tadabhyāsārthaṃ yasmādātmadṛṣṭer abhyāso anādikālikaḥ .
 yadi cātmadarśanena mokṣa ityasau deśyeta .
 evaṃ sati syāt ayatnamokṣaḥ sarveṣāṃ tathā hi sarveṣāṃ na dṛṣṭasatyānāmātmadarśanaṃ vidyate .
 naiva vā mokṣo astīti prāpnoti .
 na hi pūrvamātmānamanātmato gṛhītvā satyābhisamayakāle kaścidātmato gṛhṇāti .
 yathā duḥkhaṃ duḥkhataḥ pūrvamagṛhītvā paścādgṛhṇātīti yathāpūrvaṃ tathā paścādapi mokṣo na syāt .
 sati cātmanyavaśyamahaṃkāramamakārābhyāmātmatṛṣṇayā cānyaiśca tannidānaiḥ kleśairbhavitavyamiti ato api mokṣo na syāt .
 na vā pudgalo astīti abhyupagantavyaṃ .
 tasminhi sati niyatamete doṣāḥ prasajyante .
 evamebhirguṇairnityaṃ bodhisattvāḥ samanvitāḥ .
 ātmārthaṃ ca na riñcanti parārthaṃ sādhayanti ca .
 hīdhṛtiprabhṛtīnāṃ guṇānāṃ samāsena karma nirdiṣṭam .
 .
 mahāyānasūtrālaṃkāre bodhipakṣādhikāraḥ [aṣṭādaśaḥ] samāptaḥ .
 ekonaviṃśatyadhikāraḥ āścaryavibhāge trayaḥ ślokāḥ .
 svadehasya parityāgaḥ saṃpatteścaiva saṃvṛttau .
 durbaleṣu kṣamā kāye jīvite nirapekṣiṇaḥ .
 vīryārambho hyanāsvādo dhyāneṣu sukha eva ca .
 niṣkalpanā ca prajñāyāmāścaryaṃ dhīmatāṃ ga[ma]taṃ .
 tathāgatakule janmalābho vyākaraṇasya ca .
 abhiṣekasya ca prāptirbodheścāścaryamiṣyate .
 atra dvābhyāṃ ślokābhyāṃ pratipattyāścaryamuktaṃ ṣaṭpāramitā ārabhya .
 dānena hi svadehaparityāga āścaryaṃ śīlasaṃvaranimittamudārasaṃpattityāgaḥ .
 śeṣaṃ gatārthaṃ .
 tṛtīyena ślokena phalāścaryamuktaṃ catvāri bodhisattvaphalānyārabhya prathamāyāmaṣṭamyāṃ daśamyāṃ trīṇi śaikṣāṇi phalāni .
 buddhabhūmau caturthamaśaikṣamatra phalaṃ .
 anāścaryavibhāge ślokaḥ .
 vairāgyaṃ karuṇāṃ caitya bhāvanāṃ paramāmapi .
 tathaiva samacittatvaṃ nāścaryaṃ tāsu yuktatā .
 tāsviti pāramitāsu .
 vairāgyamāgamya dāne prayogo nāścaryaṃ .
 karuṇāmāgamya śīle kṣāntau ca .
 paramāṃ bhāvanāmāgamyāṣṭamyāṃ bhūmau nirabhisaṃskāranirvikalpo vīryādiprayogo nāścaryam .
 ātmaparasamacittatāmāgamya sarvāsveva pāramitāsu prayogo nāścaryamātmārtha iva parārthe khedābhāvāt .
 samacittatāyāṃ trayaḥ ślokāḥ .
 na tathātmani dāreṣu sutamitreṣu bandhuṣu .
 sattvānāṃ pragataḥ sneho yathā sattveṣu dhīmatāṃ .
 arthiṣvapakṣapātaśca śīlasyākhaṇḍanā dhruvaṃ .
 kṣāntiḥ sarvatra sattvārthaṃ[sarvārthaṃ]vīryārambho mahānapi .
 dhyānaṃ ca kuśalaṃ nityaṃ prajñā caivāvikalpikā .
 vijñeyā bodhisattvānāṃ tāsveva samacittatā .
 ekaḥ ślokaḥ sattveṣu samacittatāyāṃ .
 dvau pāramitāsu .
 na hi sattvānāmātmādiṣu snehaḥ samatayā anugato na cātyantaṃ .
 tathā hyātmānamapi kadācinmārayanti .
 bodhisattvānāṃ tu sarvasattveṣu samatayātyantaṃ ca pāramitāsu punardāne samacittatvamarthiṣvapakṣapātāt .
 śīle aṇumātrasyāpi nityamakhaṇḍanā .
 kṣāntiḥ sarvatreti deśakāle satveṣvabhedanā .
 vīrye sattvārthaṃ[sarvārthaṃ]vīryārambhātsvaparārthaṃ samaṃ prayogātsarvakuśalārthaṃ ca .
 śeṣaṃ gatārtham .
 upakāritvavibhāge ṣoḍaśa ślokāḥ .
 sthāpanā bhājanatve ca śīleṣveva ca ropaṇaṃ .
 marṣaṇā cāpakārasya arthe vyāpāragāmitā .
 āvarjanā śāsane asmiṃśchedanā saṃśayasya ca .
 sattveṣu upakāritvaṃ dhīmatāmetadiṣyate .
 ābhyāṃ ślokābhyāṃ ṣaḍbhiḥ pāramitābhiryathopakāritvaṃ bodhisattvānāṃ tatparidīpitaṃ .
 dānena hi sattvānāṃ bhājanatve sthāpayanti kuśalakriyāyāḥ .
 dhyānenāvarjayanti prabhāvaviśeṣayogāt .
 śeṣaṃ gatārthaṃ .
 śeṣaiḥ ślokaiḥ mātrādisādharmyeṇopakāritvaṃ darśitam .
 samāśayena sattvānāṃ dhārayanti sadaiva ye .
 janayantyāryabhūmau ca kuśalairvardhayanti ca .
 duṣkṛtātparirakṣanti śrutaṃ vyutpādayanti ca .
 pañcabhiḥ karmabhiḥ sattvamātṛkalpā jinātmajāḥ .
 sattvānāṃ mātṛbhūtāḥ sattvamātṛkalpā .
 mātā hi putrasya pañcavidhamupakāraṃ karoti .
 garbheṇa dhārayati .
 janayati .
 āpāyayati poṣayati saṃvardhayati .
 apāyādrakṣate .
 abhilāpaṃ ca śikṣayati .
 tatsādharmyeṇaitāni pañcabodhisattvakarmāṇi veditavyāni .
 āryabhūmirāryadharmā veditavyāḥ .
 śraddhāyāḥ sarvasattveṣu sarvadā cāvaropaṇāt .
 adhiśīladiśikṣāyāṃ vimuktau ca niyojanāt .
 buddhādhyeṣaṇataścaiṣāmāvṛteśca vivarjanāt .
 pañcabhiḥ karmabhiḥ sattvapitṛkalpā jinātmajāḥ .
 pitā hi putrāṇāṃ pañcavidhamupakāraṃ karoti .
 bījaṃ teṣāmavaropayati .
 śilpaṃ śikṣayati .
 pratirūpairdārairniyojayati .
 sanmitreṣupanikṣipati .
 anṛṇaṃ karoti yathā na paitṛkamṛṇaṃ dāpyate .
 tatsādharmyeṇa bodhisattvānāmetāni pañca karmāṇi veditavyāni .
 śraddhā hi sattvānāmāryātmabhāvapratilambhasya bījaṃ .
 śaikṣāḥ śilpaṃ .
 vimuktirbhāryā vimuktiprītisukhasaṃvedanā[t?]buddhāḥ kalyāṇamitrāṇi .
 avaraṇamṛṇasthānam .
 anarhadeśanāṃ ye ca sattvānāṃ gūhayanti hi .
 śikṣāvipattiṃ nindanti śaṃsantyeva ca saṃpadam .
 avavādaṃ ca yacchanti mārānāvedayanti hi .
 pañcabhiḥ karmabhiḥ sattvabandhukalpā jinātmajāḥ .
 bandhavo hi bandhūnāṃ pañcavidhamupakāraṃ kurvanti .
 guhyaṃ gūhayanti .
 kuceṣṭitaṃ vigarhanti .
 suceṣṭitaṃ praśaṃsanti .
 karaṇīyeṣu sāhāyyaṃ gacchanti .
 vyasanasthānebhyaśca nivārayanti .
 tatsādharmyeṇaitāni bodhisattvānāṃ pañca karmāṇi veditavyāni .
 anarhebhyo gambhīradharmedeśanāvinigūhanāt śikṣāvipattisaṃpattyoryathākramaṃ nindanātpraśaṃsanācca .
 adhigamāyāvavādāt mārakarmavedanācca .
 saṃkleśe vyavadāne ca svayamaśrāntabuddhayaḥ .
 yacchanti laukikīṃ kṛtsnāṃ saṃpadaṃ cātilaukikīm .
 sukhe hite cābhinnā[akheditvādabhinnā] ye sadā sukhahitaiṣiṇaḥ .
 pañcabhiḥ karmabhiḥ sattvamitrakalpā jinātmajāḥ .
 taddhi mitraṃ yanmitrasya hite ca sukhe cāviparyastaṃ .
 sukhaṃ copasaṃharati hitaṃ cābhedyaṃ ca bhavati .
 hitasukhaiṣi ca nityaṃ .
 tathā bodhisattvāḥ sattvānāṃ pañcabhiḥ karmabhirmitrakalpā beditavyāḥ .
 laukikī hi saṃpat sukhaṃ .
 tayā sukhānubhavāt .
 lokottarā hitaṃ .
 kleśavyādhipratipakṣatvāt .
 sarvadodyamavanto ye sattvānāṃ paripācane .
 samyagniryāṇavaktāraḥ kṣamā vipratipattiṣu .
 dvayasaṃpattidātārastadupāye ca kovidāḥ .
 pañcabhiḥ karmabhiḥ sattvadāsakalpā jinātmajāḥ .
 dāso hi pañcabhiḥ karmabhiḥ samyag vartate .
 utthānasaṃpanno bhavati .
 kṛtyeṣu avisaṃvādako bhavati .
 kṣamo bhavati paribhāṣaṇatāḍanādīnāṃ .
 nipuṇo bhavati sarvakāryakaraṇāt .
 vicakṣaṇaśca bhavati upāyajñaḥ .
 tatsādharmyeṇaitāni pañca karmāṇi bodhisattvānāṃ veditavyāni .
 dvayasaṃpattirlaukikī lokottarā ca veditavyā .
 anutpattikadharmeṣu kṣāntiṃ prāptāśca ye matāḥ .
 sarvayānāpadeṣṭāraḥ siddhayogāniyojakāḥ .
 sumukhāḥ pratikāre ca vipāke cānapekṣiṇaḥ .
 pañcabhiḥ karmabhiḥ sattvācāryakalpā jinātmajāḥ .
 pañcavidhena karmaṇā[cāryaḥ?]śiṣyāṇāmupakārī bhavati .
 svayaṃ suśikṣito bhavati .
 sarvaṃ śikṣayati .
 kṣipraṃ śikṣayati .
 sumukho bhavati suratajātīyaḥ .
 nirāmiṣacittaśca bhavati .
 tatsādharmyeṇaitāni bodhisattvānāṃ pañca karmāṇi veditavyāni .
 sattvakṛtyārthamudyuktāḥ saṃbhārānpurayanti ye .
 saṃbhṛtānmocayantyāśu vipakṣaṃ hāpayanti ca .
 lokasaṃpattibhiścitrairalokairyojayanti ca .
 pañcabhiḥ karmabhiḥ sattvopādhyāyakalpā jinātmajāḥ .
 upādhyāyaḥ pañcavidhena karmaṇā sārdhaṃ vihāriṇāmupakārī bhavati .
 pravrājayati upasaṃpādayati .
 anuśāsti doṣaparivarjane .
 āmiṣeṇa saṃgṛhṇāti dharmeṇa ca .
 tatsādharmyeṇaitāni bodhisattvānāṃ pañca karmāṇi veditavyāni .
 pratikāravibhāge dvau ślokau .
 asaktyā caiva bhogeṣu śīlasya ca na khaṇḍanaiḥ .
 kṛtajñatānuyogācca pratipattau ca yogataḥ .
 ṣaṭsu pāramitāsveva vartamānā hi dehinaḥ .
 bhavanti bodhisattvānāṃ tathā pratyupakāriṇaḥ .
 tatheti yathā teṣāṃ bodhisattvā upakāriṇaḥ .
 tatra bhogeṣvanāsaktyā dāne vartante .
 śīlasyākhaṇḍanena śīle .
 kṛtajñatānuyogāt kṣāntau .
 upakāribodhisattvasya kṛtajñatayā te hi kṣāntipriyā iti .
 pratipattiyogato vīryadhyānaprajñāsu yena ca pratipadyante yatra ceti kṛtvā .
 āśāstivibhāge ślokaḥ .
 vṛddhiṃ hāniṃ ca kāṅkṣanti sattvānāṃ ca prapācanaṃ .
 viśeṣagamanaṃ bhūmau bodhiṃ cānuttarāṃ sadā .
 pañca sthānāni bodhisattvāḥ sadaivāśaṃsante .
 pāramitāvṛddhiṃ .
 tadvipakṣahāniṃ .
 sattvaparipācanaṃ .
 bhūmiviśeṣagamanaṃ .
 anuttarāṃ ca samyaksaṃbodhim .
 abandhyaprayogavibhāge ślokaḥ .
 trāsahānau samutpāde saṃśayacchedane api ca .
 pratipattyavavāde ca sadābandhyā jinātmajāḥ .
 caturvidhe sattvārthe bodhisattvānāmabandhyaḥ prayogo veditavyaḥ .
 gambhirodāradharmatrāsa[ā?]yoge .
 bodhicittasamutpāde .
 utpāditabodhicittānāṃ saṃśayopacchedane .
 pāramitāpratipattyavavāde ca .
 samyakprayogavibhāge dvau ślokau .
 dānaṃ niṣpratikāṅkṣasya niḥspṛhasya punarbhave .
 śīlaṃ kṣāntiśca sarvatra vīryaṃ sarvaśubhodaye .
 vinā[ā?]rūpyaṃ tathā dhyānaṃ prajñā copāyasaṃhitā .
 samyakprayogo dhīrāṇāṃ ṣaṭsu pāramitāsuhi .
 yathoktaṃ ratnakūṭe .
 vipāko apratikāṅikṣaṇo dāneneti vistaraḥ .
 parihāṇiviśeṣabhāgīyadharmavibhāge dvau ślokau .
 bhogasaktiḥ sacchidratvaṃ mānaścaiva sukhallikā .
 āsvādanaṃ vikalpaśca dhīrāṇāṃ hānihetavaḥ .
 sthitānāṃ bodhisattvānāṃ pratipakṣeṣu teṣu ca .
 jñeyā viśeṣabhāgīyā dharmā etadviparyayāt .
 ṣaṇāṃ pāramitānāṃ vipakṣā hānabhāgīyāḥ .
 tatpratipakṣā viśeṣabhāgīyā veditavyāḥ .
 pratirūpakabhūtaguṇavibhāge dvau ślokau .
 ekaḥ paṭpādaḥ .
 pravā[tā]raṇāpi kuhanā saumukhyasya ca darśanā .
 lobhatvena tathā vṛttiḥ śāntavākkāyatā tathā .
 suvākkaraṇasaṃpacca pratipattivivarjitā .
 ete hi bodhisattvānāmabhūtatvāya deśitāḥ .
 viparyayātprayuktānāṃ tadbhūtatvāya deśitāḥ .
 ṣaṇāṃpāramitānāṃ pratirūpakāḥ ṣaḍ bodhisattvaguṇāḥ pravā[tā]raṇādayo veditavyāḥ .
 śeṣaṃ gatārtham .
 vinayavibhāge ślokaḥ .
 te dānādyupasaṃhāraiḥ sattvānāṃ vinayanti hi .
 ṣaṭprakāraṃ vipakṣaṃ hi dhīmantaḥ sarvabhūmiṣu .
 ṣaṭprakāro vipakṣaḥ .
 ṣaṇāṃ pāramitānāṃ mātsaryadauḥśīlyakrodhakausīdyavikṣepadauṣprajñyāni yathāṃkramaṃ .
 śeṣaṃ gatārtham .
 vyākaraṇavibhāge trayaḥ ślokāḥ .
 dhīmadvyākaraṇaṃ dvedhā kālapudgalabhedataḥ .
 bodhau vyākaraṇe caiva mahāccānyadudāhṛtaṃ .
 notpattikṣāntilābhena mānābhogavihānitaḥ .
 ekībhāvagamatvācca sarvabuddhajinātmajaiḥ .
 kṣetreṇa nāmnā kālena kalpanāmnā ca tatpunaḥ .
 parivārānuvṛttyā ca saddharmasya tadiṣyate .
 tatra pudgalabhedena vyākaraṇaṃ gotrasthotpāditacittasaṃmukhāsamakṣapudgalavyākaraṇāt .
 kālabhedena parimitāparimitakālavyākaraṇāt .
 punarbodhau vyākaraṇaṃ bhavati .
 vyākaraṇe vā evaṃnāmā tathāgata evamamuṣminkāle vyākariṣyatīti .
 anyatpunarmahāvyākaraṇaṃ yadaṣṭamyāṃ bhūmāvanutpattikadharmakṣāntilābhataḥ .
 ahaṃ buddho bhaviṣyāmīti mānaprahāṇataḥ .
 sarvanimitta[ā?]bhogaprahāṇataḥ .
 sarvabuddhabodhisatvai[tva]śca sārdhamekībhāvopagamanataḥ .
 tadātmasaṃtānabhedādarśanāt .
 punaḥ kṣetrādibhirvyākaraṇamīdṛśe buddhakṣetre evaṃnāmā iyatā kālena buddho bhaviṣyati .
 evaṃnāmake kalpe īdṛśaścāsya parivāro bhaviṣyati .
 etāvadantaraṃ kālamasya saddharmānuvṛttirbhaviṣyatīti .
 niyatipātavibhāge ślokaḥ ṣaṭpādaḥ .
 saṃpattyutpattinaiyamyapāto akhede ca dhīmatāṃ .
 bhāvanāyāśca sātatye samādhānācyutāvapi .
 kṛtyasiddhāvanābhoge kṣāntilābhe ca sarvathā .
 ṣaṭpāramitādhikāreṇa ṣaḍvidho niyatipāta eṣa nirdiṣṭaḥ .
 saṃpattiniyatipāto nityamudārabhogasaṃpattilābhāt .
 upapattiniyatipāto nityaṃ yatheṣṭopapattiparigrahāt .
 akhedaniyatipāto n ityaṃ saṃsāraduḥkhairakhedāt .
 bhāvanāsātatyaniyatipāto nityaṃ bhāvanāsātatyāt .
 samādhānācyutau kṛtyasiddhau ca niyatipāto nityaṃ samādhyaparihāṇitaḥ sattvakṛtyasādhanataśca .
 anābhogānutpattikadharmakṣāntilābhe niyatipātaśca nityamanābhoganirvikalpajñānavihārāt .
 avaśyakaraṇīyavibhāge ślokaḥ ṣaṭpādaḥ .
 pūjā śikṣāsamādānaṃ karuṇā śubhabhāvanā .
 apramādastathāraṇye śrutārthātṛptireva ca .
 sarvabhūmiṣu dhīrāṇāmavaśyakaraṇīyatā .
 ṣaṭpāramitā adhikṛtyeyaṃ ṣaḍvidhāvaśyakaraṇīyatā gatārthaḥ ślokaḥ .
 sātatyakaraṇīyavibhāge dvau ślokau .
 kāmeṣvādīnavajñānaṃ skhaliteṣu nirīkṣaṇā .
 duḥkhādhivāsanā caiva kuśalasya ca bhāvanā .
 anāsvādaḥ sukhe caiva nimittānāmakalpanā .
 sātatyakaraṇīyaṃ hī dhīmatāṃ sarvabhūmiṣu .
 ṣaṭpāramitāpariniṣpādanārthaṃ ṣaṭ sātatyakaraṇīyāni .
 gatārthau ślokau .
 pradhānavastuvibhāge ślokaḥ ṣaṭpādaḥ .
 dharmadānaṃ śīlaśuddhirnotpattikṣāntireva ca .
 vīryārambho mahāyāne antyā sakaruṇā sthitiḥ .
 prajñā pāramitānāṃ ca pradhānaṃ dhīmatāṃ matam .
 ṣaṭsu pāramitāsvetat ṣaḍvidhaṃ pradhānaṃ .
 tatra śīlaviśuddhirāryakāntaṃ śīlam .
 antyā sakaruṇā sthitiścaturthaṃ dhyānaṃ karuṇāpramāṇayuktaṃ .
 śeṣaṃ gatārtham .
 prajñaptivyavasthānavibhāge catvāraḥ ślokāḥ .
 vidyāsthānavyavasthānaṃ sūtrādyākārabhedataḥ .
 jñeyaṃ dharmavyavasthānaṃ dhīmatāṃ sarvabhūmiṣu .
 punaḥ satyavyavasthānaṃ saptadhā tathatāśrayāt .
 caturdhā ca tridhā caiva yuktiyānavyavasthitiḥ .
 yoniśaśca manaskāraḥ samyagdṛṣṭiḥ phalānvitā .
 pramāṇairvicayo acintyaṃ jñeyaṃ yukticatuṣṭayam .
 āśayāddeśanāccaiva prayogātsaṃbhṛterapi .
 samudāgamabhedācca trividhaṃ yānamiṣyate .
 caturvidhaṃ prajñaptivyavasthānaṃ .
 dharmasatyayuktiyānaprajñaptivyavasthānabhedāt .
 tatra pañcavidyāsthānavyavasthānaṃ dharmavyavasthānaṃ veditavyaṃ sūtrageyādibhirākārabhedaiḥ .
 tadantarbhūtānyeva hi tadanyāni vidyāsthānāni mahāyāne bodhisattvebhyo deśyante .
 satyavyavasthānaṃ tu saptavidhāṃ tathatāmāśritya pravṛttitathatāṃ lakṣaṇatathatāṃ vijñaptitathatāṃ saṃniveśatathatāṃ mithyāpratipattitathatāṃ [viśuddhitathatāṃ?]samyakpratipattitathatāṃ ca .
 yuktiprajñaptivyavasthānaṃ caturvidham .
 apekṣāyuktiḥ .
 kāryakāraṇayuktiḥ .
 upapattisādhanayuktiḥ .
 dharmatāyuktiśca .
 yānaprajñaptivyavasthānaṃ trividhaṃ .
 śrāvakayānaṃ .
 pratyekabuddhayānaṃ .
 mahāyānaṃ ca .
 tatrāpekṣāyuktistriṣvapi yāneṣu yoniśomanaskāraḥ .
 tamapekṣya tena pratyayena lokottarāyāḥ samyagdṛṣṭerutpādāt .
 kāryakāraṇayuktiḥ samyagdṛṣṭiḥ saphalā .
 upapattisādhanayuktiḥ pratyakṣādibhiḥ pramāṇaiḥ parīkṣā .
 dharmatāyuktiracintyaṃ sthānaṃ .
 siddhā hi dharmatā na punaścintyā .
 kasmād- yoniśomanaskārāt samyagdṛṣṭirbhavati .
 tato vā kleśaprahāṇaṃ phalamityevamādi .
 yānatrayavyavasthānaṃ pañcabhirākā rairveditavyaṃ .
 āśayato deśanātaḥ prayogataḥ saṃbhārataḥ samudāgamataśca .
 tatra hīnāmāśayadeśanāprayogasaṃbhārasamudāgamāḥ śrāvakayānaṃ madhyāḥ pratyekabuddhayānamuttamā mahāyānaṃ .
 yathāśayaṃ hi yathābhiprāyaṃ dharmadeśanābhibhavati .
 yathā deśanaṃ tathā prayogaḥ .
 yathāprayogaṃ saṃbhāraḥ .
 yathāsaṃbhāraṃ ca bodhisamudāgama iti .
 paryeṣaṇāvibhāge ślokaḥ .
 āgantukatvaparyeṣā anyonyaṃ nāmavastunoḥ .
 prajñapterdvividhasyātra tanmātratvasya vaiṣaṇā .
 caturvidhā paryeṣaṇā dharmāṇāṃ .
 nāmaparyeṣaṇā vastuparyeṣaṇā .
 svabhāvaprajñaptiparyeṣaṇā .
 viśeṣaprajñaptiparyeṣaṇā ca .
 tatra nāmno vastunyāgantukatvaparyeṣaṇā nāmaparyeṣaṇā veditavyā .
 vastūno nāmnyāgantukatvaparyeṣaṇā vastuparyeṣaṇā veditavyā .
 tadubhayābhisaṃbandhe svabhāvaviśeṣaprajñaptyoḥ prajñaptimātratvaparyeṣaṇā svabhāvaviśeṣaprajñaptiparyeṣaṇā veditavyā .
 yathābhūtaparihāra[jñāna]vibhāge daśa ślokāḥ .
 sarvasyānupalambhācca bhūtajñānaṃ caturvidhaṃ .
 sarvārthasiddhyai dhīrāṇāṃ sarvabhūmiṣu jāyate .
 caturvidhaṃ yathābhūtaparijñānaṃ dharmāṇāṃ nāmaparyeṣaṇāgataṃ .
 vastuparyeṣaṇāgataṃ .
 svabhāvaprajñaptiparyeṣaṇāgataṃ .
 viśeṣaprajñaptiparyeṣaṇāgataṃ ca .
 tacca sarvasyāsya nāmādikasyānupalambhādveditavyaṃ .
 uttarārdhena yathābhūtaparijñānasya karmaṇāṃ mahātmyaṃ darśayati .
 pratiṣṭhābhogabījaṃ hi nimittaṃ bandhanasya hi .
 sāśrayāścittacaittāstu badhyante atra sabījakāḥ .
 tatra pratiṣṭhānimittaṃ bhājanalokaḥ .
 bhoganimittaṃ pañca rūpādayo viṣayāḥ .
 bījanimittaṃ yatteṣāṃ bījamālayavijñānaṃ .
 yatra[atra]trividhe nimitte sāśrayāścittacaittā vadhyante .
 yacca teṣāṃ bījamālayavijñānam .
 āśrayāḥ punaścakṣurādayo veditavyāḥ .
 purataḥ sthāpitaṃ yacca nimittaṃ yatsthitaṃ svayaṃ .
 sarvaṃ vibhāvayandhīmān labhate bodhimuttamām .
 tatra purataḥ sthāpitaṃ nimittaṃ yacchrutacintābhāvanāprayogenālambanīkṛtaṃ parikalpitaṃ .
 sthitaṃ svayameva yatprakṛtyālambanībhūtamayatnaparikalpitaṃ .
 tasya vibhāvanādhi[vi]gamo anālambanībhāvaḥ .
 akalpanā tadupāyo nimittapratipakṣaḥ .
 taccobhayaṃ kramādbhavati .
 pūrvaṃ hi sthāpitasya paścāt svayaṃsthitasya .
 tatra caturviparyāsānugataṃ pudgalanimittaṃ vibhāvayanyogī śrāvakabodhiṃ pratyekabodhiṃ vā labhate .
 sarvadharmanimittaṃ vibhāvayan mahābodhim .
 etena yathā tattvaṃ parijñāya mokṣāya saṃvartate yathābhūtaṃ parijñānaṃ .
 tatparidīpitam .
 tathatālambanaṃ jñānaṃ dvayagrāhavivarjitaṃ .
 dauṣṭhulyakāyapratyakṣaṃ tatkṣaye dhīmatāṃ matam .
 etena yathāsvabhāvatrayaparijñānāt paratantrasvabhāvakṣayāya saṃvartate .
 tatparidīpitaṃ .
 tathatālambanatvena pariniṣpannaṃ svabhāvaṃ parijñāya .
 dvayagrāhavivarjitatvena kalpitaṃ .
 dauṣṭhulyakāyapratyakṣatvena paratantraṃ .
 tasyaiva kṣayāya saṃvartate dauṣṭhulyakāyasyālayavijñānasya tatkṣayārthaṃ tatkṣaye .
 tathatālambanaṃ jñānamanānākārabhāvitaṃ .
 sadasattārthe pratyakṣaṃ vikalpavibhu cocyate .
 anānākārabhāvitaṃ nimittatathatayoranānātvadarśanāt .
 etena śrāvakānimittādvodhisattvānimittasya viśeṣaḥ paridīpitaḥ .
 te hi nimittānimittayornānātvaṃ paśyantu .
 sarvanimittānāmamanasikārādanimittasya ca dhātormanasikārādanimittaṃ samāpadyante .
 bodhisattvāstu tathatāvyatirekeṇa nimittapaśyanto nimittamevānimittaṃ paśyantyatasteṣāṃ tajjñānamanānākārabhāvitaṃ .
 sattārthe ca tathatāyāmasattārthe ca nimitte pratyakṣaṃ vikalpavibhu cocyate .
 vikalpavibhutvalābhādyathāvikalpaṃ sarvārthasamṛddhitaḥ .
 tattvaṃ saṃcchādya bālānāmatattvaṃ khyāti sarvataḥ .
 tattvaṃ tu bodhisattvānāṃ sarvataḥ khyātyapāsya tat .
 etena yathā bālānāṃ svarasenātattvameva khyāti nimittaṃ na tattvaṃ tathatā .
 evaṃ bodhisattvānāṃ svarasena tattvameva khyāti nātatvamityupadarśitam .
 akhyānakhyānatā jñeyā asadarthasadarthayoḥ .
 āśrayasya parāvṛttirmokṣo asau kāmacārataḥ .
 asadarthasya nimittasyākhyānatā sadarthasya tathatāyāḥ khyānatā āśrayaparāvṛttirveditavyā .
 tayā hi tadakhyānaṃ khyānaṃ ca .
 saiva ca mokṣo veditavyaḥ .
 kiṃ kāraṇaṃ .
 kāmacārataḥ .
 tadā hi svatantro bhavati svacittavaśavartī prakṛtyaiva nimittāsamudācārāt .
 anyonyaṃ tulyajātīyaḥ khyātyarthaḥ sarvato mahān .
 antarāyakarastasmātparijñāyainamutsṛjet .
 idaṃ kṣetrapariśodhano[nau]pāye[ya]yathābhūtaparijñānaṃ .
 bhājanalokā[ko a]rtho mahānanyonyo vartamānastulyajātīyaḥ khyāti sa evāyamiti .
 sa caivaṃ khyānādantarāyakaro bhavati buddhakṣetrapariśuddhaye .
 tasmādantarāyakaraṃ parijñāyainamutsṛjedevaṃ khyātaṃ .
 aprameyavibhāge ślokaḥ .
 paripācyaṃ viśodhyaṃ ca prāpyaṃ yogyaṃ ca pācane .
 samyaktvadeśanāvastu aprameyaṃ hi dhīmatām .
 pañcavidhaṃ hi vastu bodhisattvānāmaprameyaṃ .
 paripācyaṃ vastu sattvadhāturaviśeṣeṇa viśodhyaṃ lokadhāturbhājanalokasaṃgṛhītaḥ .
 prāpyaṃ dharmadhātuḥ .
 paripācanayogyaṃ vineyadhātuḥ .
 samyagdeśanāvastu vinayopāyadhātuḥ .
 deśanāphalavibhāge dvau ślokau .
 bodhisattva[citta]sya cotpādo notpādakṣāntireva ca .
 cakṣuśca nirmalaṃ hīnamāśravakṣaya eva ca .
 saddharmasya sthitirdīrghā vyutpatticchittibhogatā .
 deśanāyāḥ phalaṃ jñeyaṃ tatprayuktasya dhīmataḥ .
 deśanāyāṃ prayuktasya bodhisattvasyāṣṭavidhaṃ deśanāyāḥ phalaṃ veditavyaṃ .
 śrotṛṣu kecidbodhicittamutpādayanti .
 kecidanutpattikadharmakṣāntiṃ pratilabhante .
 kecidvirajo vigatamalaṃ dharmeṣu dharmacakṣurutpādayanti hīnayānasaṃgṛhītaṃ .
 keccidāśravakṣayaṃ prāpnuvanti .
 saddharmaśca cirasthitiko bhavati paraṃparādhāraṇatayā .
 avyutpannānāmarthavyutpattirbhavati .
 saṃśayitānāṃ saṃśayacchedo bhavati .
 viniścitānāṃ saddharmasaṃbhogo bhavati anavadyo prītirasaḥ .
 mahāyānamahattvavibhāge dvau ślokau .
 ālambanamahatvaṃ ca pratipatterdvayostathā .
 jñānasya vīryārambhasya upāye kauśalasya ca .
 udāgamamahattvaṃ ca mahattvaṃ buddhakarmaṇaḥ .
 etanmahattvayogāddhi mahāyānaṃ nirucyate .
 saptavidhamahattvayogānmahāyānamityucyate .
 ālambanamahattvenāpramāṇavistīrṇasūtrādidharmayogāt .
 pratipattimahattvena dvayoḥ pratipatteḥ svārthe parārthe ca .
 jñānamahattvato dvayorjñānātpudgalanairātmyasya dharmanairātmyasya ca prativedhakāle .
 vīryārambhamahattvena trīṇi kalpāsaṃkhyeyāni sātatyasatkṛtyaprayogāt .
 upāyakauśalyamahattvena saṃsārāparityāgāsaṃkleśataḥ .
 samudāgamamahattvena balavaiśāradyāveṇikabuddhadharmasamudāgamāt .
 buddhakarmamahattvena ca punaḥ punarabhisaṃbodhimahāparinirvāṇasaṃdarśanataḥ .
 mahāyānasaṃgrahavibhāge dvau ślokau .
 gotraṃ dharmādhimuktiśca cittasyotpādanā tathā .
 dānādipratipattiśca nyāyā[mā]vakrāntireva ca .
 sattvānāṃ paripākaśca kṣetrasya ca viśodhanā .
 apratiṣṭhitanirvāṇaṃ bodhiḥ śreṣṭhā ca darśanāt[darśanā] .
 etena daśavidhena vastuna kṛtsnaṃ mahāyānaṃ saṃgṛhītaṃ .
 tatra satvānāṃ paripācanaṃ bhūmipratiṣṭha[praviṣṭa]sya yāvatsaptamyāṃ bhūmau veditavyaṃ .
 kṣetrapariśodhanamapratiṣṭhitanirvāṇaṃ cāvinivartanīyāyāṃ bhūmau trividhāyāṃ .
 śreṣṭhā bodhirbuddhabhūmau .
 tatraiva cābhisaṃbodhimahāparinirvāṇasaṃdarśanā veditavyā .
 śeṣaṃ gatārtham .
 bodhisattvavibhāge daśa ślokāḥ .
 ādhimokṣika ekaśca śuddhādhyāśayiko aparaḥ .
 nimitte cānimitte ca cāryapyanabhisaṃskṛte .
 bodhisattvā hi vijñeyāḥ pañcaite sarvabhūmiṣu .
 tatra nimittacārī dvitīyāṃ bhūmimupādāya yāvat ṣaṣṭhayāṃ .
 animittacārī saptamyām .
 anabhisaṃskāracārī pareṇa .
 śeṣaṃ gatārtham .
 kāmeṣvasaktastriviśuddhakarmā krodhābhibhūmyaṃ guṇatatparaśca .
 dharme acalastattvagabhīradṛṣṭirbodhau spṛhāvān khalu bodhisattvaḥ .
 etena ṣaṭpāramitāpratipattito mahābodhipraṇidhānataśca bodhisattvalakṣaṇaṃ paridīpitam .
 anugraheccho anupaghātadṛṣṭiḥ paropaghāteṣvadhivāsakaśca .
 dhīro apramattaśca bahuśrutaśca parārthayuktaḥ khalu bodhisattvaḥ .
 tatra dhīra ārabdhavīryo duḥkhairaviṣādāt .
 apramatto dhyānasukheṣvasaktaḥ .
 śeṣaṃ gatārtham .
 ādīnavajñaḥ svaparigraheṣu bhogeṣvasakto hyanigūḍhavairaḥ .
 yogī nimitte kuśalo akudṛṣṭiradhyātmasaṃsthaḥ khalu bodhisattvaḥ .
 tatra bhogeṣvasakto yastānvihāya pravrajati .
 nimittakuśalaḥ śamathādinimittatrayakauśalyāt .
 adhyātmasaṃstho mahāyānāvikampanāt .
 mahāyānaṃ hi bodhisattvānāmadhyātmaṃ .
 śeṣaṃ gatārtham .
 dayānvito hrīguṇasaṃniviṣṭo duḥkhādhivāsātsvasukheṣvasaktaḥ .
 smṛtipradhānaḥ susamāhitātmā yānāvikāryaḥ khalu bodhisattvaḥ .
 tatra smṛtipradhāno dhyānavān smṛtibalena cittasamādhānāt .
 susamāhitātmā nirvikalpajñānaḥ .
 śeṣaṃ gatārtham .
 duḥkhāpaho duḥkhakaro na caiva duḥkhādhivāso na ca duḥkhabhītaḥ .
 duḥkhādvimukto na ca duḥkhakalpo duḥkhābhyupetaḥ khalu bodhisattvaḥ .
 tatra duḥkhādvimukto dhyānavān kāmadhātuvairāgyād duḥkhaduḥkhatāmokṣataḥ .
 duḥkhābhyupetaḥ saṃsārābhyupagamāt .
 śeṣaṃ gatārtham .
 dharmerato adharmarataḥ [dharme arato adharmarataḥ] prakṛtyā dharme jugupsī dharamābhiyuktaḥ .
 dharme vaśī dharmanirandhakāro dharmapradhānaḥ khalu bodhisattvaḥ .
 atra dharme jugupsī akṣāntijugupsanāt .
 dharme vaśī samāpattau .
 dharmapradhāno mahābodhiparamaḥ .
 dharma evātra dharama ukto vṛttānuvṛttyā .
 śeṣaṃ gatārtham .
 bhogāpramatto niyamāpramatto rakṣāpramattaḥ kuśalāpramattaḥ .
 sukhāpramatto dharamāpramatto yānāpramatto khalu bodhisattvaḥ .
 ratra rakṣāpramattaḥ kṣāntimān svaparacittānurakṣaṇāt .
 dharmāpramatto yathābhūtadharmaprajñānāt .
 śeṣaṃ gatārtham .
 vimānalajjāstanudoṣalajja amarṣalajjaḥ parihāṇilajjaḥ .
 viśāla[visāra]lajjastunadṛṣṭilajjaḥ yānānyalajjaḥ khalu bodhisattvaḥ .
 tatra vimānalajjo yo arthino na vimānayati .
 tanudoṣalajjo aṇumātreṣvavadyeṣu bhayadarśī tanudṛṣṭilajjo dharma nairātmyaprativedhī .
 śeṣaṃ gatārthaṃ .
 sarvairebhiḥ ślokaiḥ paryāyāntareṇa ṣaṭpāramitāpratipattito mahābodhipraṇidhānataśca bodhisattvalakṣaṇaṃ paridīpitam .
 ihāpi cāmutra upekṣaṇena saṃskārayogena vibhutvalābhaiḥ .
 śamopa[samaupa]deśena mahāphalena anugrahe vartati bodhisattvaḥ .
 ihaiva sattvānāmanugrahe vartate dānena .
 amutra śīlenopapattiviśeṣaṃ prāpya .
 saṃskārayogeneti vīryayogena .
 mahāphaleneti buddhatvena .
 śeṣaṃ gatārtham .
 etena ṣaḍbhiḥ pāramitābhirmahābodhipraṇidhānena ca yathā sattvānugrahe bodhisattvo vartate tatparidīpitam .
 bodhisattvasāmānyanāmavibhāge aṣṭau ślokāḥ .
 bodhisattvo mahāsattvo dhīmāṃścaivottamadhyutiḥ .
 jinaputro jinādhāro vijetātha jināṅkuraḥ .
 vikrāntaḥ paramāścaryaḥ sārthavāho mahāyaśāḥ .
 kṛpāluśca mahāpuṇya īśvaro dhārmikastathā .
 etāni ṣoḍaśa sarvabodhisattvānāmanvarthanāmāni sāmānyena .
 sutattvabodhaiḥ sumahārthabodhaiḥ sarvāva[rtha]bodhairapi nityabodhaiḥ .
 upāyabodhaiśca viśeṣaṇena tenocyate hetuna bodhisattvaḥ .
 pañcavidhena bodhaviśeṣeṇa bodhisattva ityucyate .
 pudgaladharma nairātmyabodhena .
 sarvākārasarvārthabodhena akṣayāvabodhena parinirvāṇasaṃdarśane api .
 yathā vineyaṃ ca vinayopāyabodhena .
 ātmānubodhāttanudṛṣṭibodhādvicitravijñaptivibodhataśca .
 sarvasya cābhūtavikalpabodhāttenocyate hetuna bodhisattvaḥ .
 atra punaścaturvidhabodhaviśeṣaṃ darśayati cittamanovijñānabodhataḥ .
 teṣāṃ cābhūtaparikalpatvāvabodhataḥ .
 tatra cittamālayavijñānaṃ .
 manastadālambanamātmadṛṣṭyādisaṃprayuktaṃ .
 vijñānaṃ ṣaḍvijñānakāyāḥ .
 abodhabodhādanubodhabodhādabhāvabodhātprabhavānubodhāt .
 abodhabodhapratibodhataśca tenocyate hetuna bodhisattvaḥ .
 atra punaḥ pañcavidhaṃ bodhaviśeṣaṃ darśayati .
 avidyābodhāt .
 vidyābodhāt .
 parikalpitādisvabhāvatrayabodhācca .
 tatrābodhatvena bodhapratibodhāt pariniṣpannasvabhāvabodho veditavyaḥ .
 anarthabodhātparamārthabodhātsarvāva[rtha]bodhātsakalārthabodhāt .
 boddhavyabodhāśrayabodhabodhāttenocyate hetuna bodhisattvaḥ .
 atra pañcavidhaṃ bodhaviśeṣaṃ darśayati .
 paratantralakṣaṇabodhāt .
 pariniṣpannalakṣaṇabodhāt .
 [parikalpitalakṣaṇabodhāt?] sarvajñeyasarvākārabodhāt .
 bodhyabodhakabodhi[dha]trimaṇḍalapariśuddhibodhācca .
 niṣpannabodhātpadabodhataśca garbhānubodhāt kramadarśanasya .
 bodhādbhṛśaṃ saṃśayahānibodhāt tenocyate hetuna bodhisattvaḥ .
 tatra niṣpannabodho buddhatvaṃ .
 padabodho yena tuṣitabhavane vasati .
 garbhānubodho yena mātuḥ kukṣimavakrāmati .
 kramadarśane bodho yena garbhānniṣkramaṇaṃ kāmaparibhogaṃ pravrajyāṃ duṣkaracaryāmabhisaṃbodhiṃ ca darśayati .
 bhṛśaṃ saṃśayahānibodho yena sarvasaṃśayacchedāya sattvānāṃ dharmacakraṃ pravartayati .
 lābhī hyalābhī dhīsaṃsthitaśca boddhānuboddhā pratideśakaśca .
 nirjalpabuddhirhatamānamānī hyapakvasaṃpakvamatiśca dhīmān .
 atraikādaśavidhenātītādinā bodhena bodhisattvaḥ paridīpitaḥ .
 tatra lābhī alābhī dhīsaṃsthitaścātītānāgatapratyutpannairbodhairyathākramaṃ .
 boddhā svayaṃbodhāt .
 anuboddhā parato bodhādetenādhyātmikabāhyaṃ bodhaṃ darśayati .
 pratideśako nirjalpabuddhirityaudārikasūkṣmaṃ .
 mānī hatamānīti hīnapraṇītam .
 apakvasaṃpakvamatiśceti dūrāntikaṃ bodhaṃ darśayati .
 .
 mahāyānasūtrālaṃkāre guṇādhikāraḥ [ekonaviṃśatitamaḥ?] samāptaḥ .
 viṃśatitamaekaviṃśatitamaścādhikāraḥ liṅgavibhāge dvau ślokau .
 anukampā priyākhyānaṃ dhīratā muktahastatā .
 gambhīrasaṃdhinirmokṣo liṅgānyetāni dhīmatāṃ .
 parigrahe adhimuktyāptāvakhede dvayasaṃgrahe .
 āśayācca prayogācca vijñeyaṃ liṅgapañcakaṃ .
 tatraprathamena ślokena pañca bodhisattvaliṅgāni darśayati .
 dvitīyena teṣāṃ karma samāsa saṃgrahaṃ ca .
 tatrānukampā bodhicittena sattvaparigrahārthaṃ priyākhyānaṃ sattvānāṃ buddhaśāsanādhimuktilābhārthaṃ dhīratā duṣkaracaryādibhirakhedārthaṃ muktahastatā gambhīrasaṃdhinirmokṣaṇaṃ ca dvayena saṃgrahārthamāmiṣeṇa dharmeṇa ca yathākramam .
 eṣāṃ pañcānāṃ liṅgānām anukampā āśayato veditavyā .
 śeṣāṇi prayogataḥ .
 gṛhipravrajitapakṣavibhāge trayaḥ ślokāḥ .
 bodhisattvā hi satataṃ bhavantaścakravartinaḥ .
 prakurvanti hi sattvārthaṃ gṛhiṇaḥ sarvajanmasu .
 ādānalabdhā pravrajyā dharmatopagatā parā .
 nidarśikā ca pravrajyā dhīmatāṃ sarvabhūmiṣu .
 aprameyairguṇairyuktaḥ pakṣaḥ pravrajitasya tu .
 gṛhiṇo bodhisattvāddhi yatistasmādviśiṣyate .
 ekena ślokena yādṛśe gṛhipakṣe sthito bodhisattvaḥ sattvārthaṃ karoti tatparidīpitaṃ .
 dvitīyena yādṛśe pravrajitapakṣe .
 tatra trividhā pravrajyā veditavyā .
 samādānalabdhā .
 dharmatālabdhā .
 nidarśikā ca nirmāṇaiḥ .
 tṛtīyena gṛhipakṣāt pravrajitapakṣasya viśeṣaḥ paridīpitaḥ .
 adhyāśayavibhāge ślokaḥ ṣaṭpādaḥ .
 paratreṣṭaphalecchā ca śubhavṛttāvihaiva ca .
 nirvāṇecchā ca dhīrāṇāṃ sattveṣvāśaya iṣyate .
 aśuddhaśca viśuddhaśca suviśuddhaḥ sarvabhūmiṣu .
 etena samāsataḥ pañcavidho adhyāśayaḥ paridīpitaḥ .
 sukhādhyāśayaḥ .
 paratreṣṭaphalecchāhitādhyāśayaḥ ihaiva kuśalapravṛttīcchā nirvāṇecchā tadubhayādhyāśaya eveti nānyo veditavyaḥ .
 aśuddhādikāstrayo adhyāśayā apraviṣṭānāṃ .
 bhūmipraviṣṭānāṃ .
 avinivartanīyabhūmiprāptānāṃ ca yathākramaṃ veditavyāḥ .
 parigrahavibhāge ślokaḥ .
 praṇidhānātsamāccittādādhipatyātparigrahaḥ .
 gaṇasya karṣaṇatvācca dhīmatāṃ sarvabhūmiṣu .
 caturvidhaḥ sattvaparigraho bodhisattvānāṃ praṇidhānaparigraho veditavyo bodhicittena sarvasattvaparigrahaṇāt .
 samacittatāparigraha ātmaparasamatālābhādabhisamayakāle .
 ādhipatyaparigrahaḥ svāmibhūtasya yeṣāmasau svāmī .
 gaṇaparikarṣaṇaparigrahaśca śiṣyagaṇopādanāt .
 upapattivibhāge ślokaḥ .
 karmaṇaścādhipatyena praṇidhānasya cāparā .
 samādheśca vibhutvasya cotpattirdhīmatāṃ matā .
 caturvidhā bodhisattvānāmupapattiḥ karmādhipatyena yādhimukticaryābhūmisthitānāṃ karmavaśenābhipretasthānopapattiḥ praṇidhānavaśena yā bhūmipraviṣṭānāṃ sarvasattvaparipācanārthaṃ tiryagādihīnasthānopapattiḥ .
 samādhyādhipatyena yā dhyānāni vyāvartya kāmadhātāvupapattiḥ .
 vibhutvādhipatyena yā nirmāṇaistuṣitabhavanādyupapattisaṃdarśanāt .
 vihārabhūmivibhāge triṃśat [udāna] ślokāḥ .
 lakṣaṇātpudlācchikṣāskandhaniṣpattiliṅgataḥ .
 nirukteḥ prāptitaścaiva vihāro bhūmireva ca .
 lakṣaṇavibhāgamārabhya pañca ślokāḥ .
 śūnyatā paramātmasya karma[ā?]nāśe vyavasthitiḥ .
 vihṛtya sasukhairdhyānairjanma kāme tataḥ param .
 tataśca bodhipakṣāṇāṃ saṃsāre pariṇāmanā .
 vinā ca cittasaṃkleśaṃ sattvānāṃ paripācanā .
 upapattau ca saṃcitya saṃkleśasyānurakṣaṇā .
 ekāyanapathaśliṣṭānimittaikāntikaḥ pathaḥ .
 animitte apyanābhogaḥ kṣetrasya ca viśodhanā .
 sattvapākasya niṣpattirjāyate ca tataḥ param .
 samādhidhāraṇīnāṃ ca bodheścaiva viśuddhatā .
 etasmācca vyavasthānādvijñeyaṃ bhūmilakṣaṇam .
 ekādaśa vihārā ekādaśa bhūmayaḥ .
 tepāṃ lakṣaṇaṃ .
 prathamāyāṃ bhūmau paramaśūnyatābhisamayo lakṣaṇaṃ pudgaladharma nairātmyābhisamayāt .
 dvitīyāyāṃ karmaṇāmavipraṇāśavyavasthānaṃ kuśalākuśalakarmapathatatphalavaicitryajñānāt .
 tṛtīyāyāṃ sātiśayasukhairbodhisattvadhyānairvihṛtyāparihīnasyaiva tebhyaḥ kāmadhātāvupapattiḥ .
 caturthyā bodhipakṣabahulavihāriṇo api bodhipakṣāṇāṃ saṃsāre pariṇāmanā .
 pañcabhyāṃ caturāryasatyabahulavihāritayāvinātmanaścittasaṃkleśena sattvānāṃ paripācanāyāṃ nānāśāstraśilpapraṇayanāt .
 ṣaṣṭhyāṃ pratītyasamutpādabahulavihāritayā saṃcityabhavopapattau tatra saṃkleśasyānurakṣaṇā .
 saptamyāṃ miśropamiśratvenaikāyanapathasyāṣṭamasya vihārasya śliṣṭa ānimittikaikāntiko mārgaḥ .
 aṣṭabhyāmanimitte apyanābhogo nirabhisaṃskārānimittavihāritvād buddhakṣetrapariśodhanā ca .
 navamyāṃ pratisaṃvidvaśitayā sattvaparipākaniṣpattiḥ sarvākāraparipācanasāmarthyāt .
 daśamyāṃ samādhimukhānāṃ dhāraṇīmukhānāṃ ca viśuddhatā .
 ekādaśyāṃ buddhabhūmau bodhiviśuddhatā lakṣaṇāṃ [ṇaṃ]sarvajñeyāvaraṇaprahāṇāt .
 bhūmiṣṭhe ca [ṣvevaṃ] pudgalavibhāgamārabhya dvau ślokau .
 viśuddhadṛṣṭiḥ suviśuddhaśīlaḥ samāhito dharmavibhūtamānaḥ .
 saṃtānasaṃkleśaviśuddhibhede nirmāṇa ekakṣaṇalabdhabuddhiḥ .
 upekṣakaḥ kṣetraviśodhakaśca syātsattvapāke kuśalo maharddhiḥ .
 saṃpūrṇakāyaśca nidarśane ca śakto abhiṣiktaḥ khalu bodhisattvaḥ .
 daśasu bhūmiṣu daśa bodhisattvā vyavasthāpyante .
 prathamāyāṃ viśuddhadṛṣṭiḥ pudgaladharmadṛṣṭipratipakṣajñānalābhāt .
 dvitīyāyāṃ suviśuddhaśīlaḥ sūkṣmāpattiskhalitasamudācārasyāpyabhāvāt .
 tṛtīyāyāṃ samāhito bhavatyacyutadhyānasamādhilābhāt .
 caturthyāṃ dharmavibhūtamānaḥ sūtrādidharmanānātvamānasya vibhūtatvāt .
 pañcamyāṃ saṃtānabhede nirmāṇo daśabhiścittāśayaviśuddhisamatābhiḥ sarvasaṃtānasamatāpraveśāt .
 ṣaṣṭhyāṃ saṃkleśavyavadānabhede nirmāṇaḥ pratītyasamutpādatathatābahulavihāritayā kṛṣṇaśuklapakṣābhyāṃ tathatāyāḥ saṃkleśavyavadānādarśanāt .
 prakṛtiviśuddhitāmupādāya .
 saptamyāmekacittakṣalabdhabuddhirnirnimittavihārasāmarthyāt pratikṣaṇaṃ saptatriṃśadbodhipakṣabhāvanātaḥ .
 aṣṭamyāmupekṣakaḥ kṣetraviśodhakaścānābhoganirnimittavihāritvād miśropamiśraprayogataścāvinivartanīyabhūmipraviṣṭairbodhisattvaiḥ .
 navamyāṃ sattvaparipākakuśalaḥ pūrvavat .
 daśamyāṃ bodhisattvabhūmau bodhisattvo maharddhikaśca vyavasthāpyate mahābhijñālābhāt .
 saṃpūrṇadharmakāyaścāpramāṇasamādhidhāraṇīmukhasphuraṇādāśrayasya nidarśane ca śakto vyavasthāpyate tuṣitabhavanavāsādinirmāṇanidarśanāt .
 abhiṣiktaśca buddhatve sarvabuddhebhyastatrābhiṣekalābhāt .
 śikṣāvyavasthānamārabhya pañca ślokāḥ .
 dharmatāṃ pratividhyeha adhiśīle anuśīkṣaṇe .
 adhicitte apyadhiprajñe prajñā tu dvayagocarā .
 dharmatattvaṃ tadajñānajñānādyā vṛttireva ca .
 prajñāyā gocarastasmād dvibhūmau tadvyavasthitiḥ .
 śikṣāṇāṃ bhāvanāyāśca phalamanyaccaturvidham .
 animittasaṃskāro vihāraḥ prathamaṃ phalam .
 sa evānabhisaṃskāro dvitīyaṃ phalamiṣyate .
 kṣetraśuddhiśca sattvānāṃ pākaniṣpattireva ca .
 samādhidhāraṇīnāṃ ca niṣpattiḥ paramaṃ phalaṃ .
 caturvidhaṃ phalaṃ hyetat caturbhūmisamāśritam .
 prathamāyāṃ bhūmau dharmatāṃ pratividhya dvitiyāyāmadhiśīlaṃ śikṣate .
 tṛtīyāyāmadhicittaṃ .
 caturthīpañcamīṣaṣṭhīṣvadhiprajñaṃ .
 bodhipakṣasaṃgṛhītā hi prajñā caturthyāṃ bhūmau .
 sā punardvayagocarā bhūmidvaye .
 dvayaṃ punardharmatattvaṃ ca duḥkhādisatyaṃ .
 tadajñānajñānādikā ca vṛttiranulomaḥ [pratilomaḥ?] pratītyasamutpādaḥ .
 tadajñānādikā hi vṛttiravidyādikā .
 tajjñānādikā ca vṛttirvidyādikā .
 tasmādbhūmidvaye apyadhiprajñavyavasthānaṃ .
 ataḥ paraṃ caturvidhaṃ śikṣāphalaṃ caturbhūmisamāśritaṃ veditavyaṃ yathākramaṃ .
 tatra[prathamaṃ phalam animittovihāraḥ sasaṃskāraḥ?] dvitīyaṃ phalaṃ sa evānimitto vihāro anabhisaṃskāraḥ kṣetrapariśuddhiśca veditavyaṃ .
 śeṣaṃ gatārtham .
 skandhavyavasthānamārabhya dvau ślokau .
 dharmatāṃ pratividhyeha śīlaskandhasya śodhanā .
 samādhiprajñāskandhasya tata ūrdhvaṃ viśodhanā .
 vimuktimuktijñānasya tadanyāsu viśodhanā .
 caturvidhādāvaraṇāt pratighātāvṛterapi .
 tadanyāsviti saptamyāṃ yāvad buddhabhūmāvubhayorvimuktivimuktijñānayorviśodhanā .
 sā punarvimuktiścaturvidhaphalāvaraṇācca veditavyā .
 pratighātāvaraṇācca buddhabhūmau .
 yenānyeṣāṃ jñeye jñānaṃ pratihanyate .
 buddhānāṃ tu tadvimokṣāt sarvatrāpratihataṃ jñānaṃ .
 śeṣaṃ gatārtham .
 niṣpattivyavasthānamārabhya trayaḥ ślokāḥ .
 aniṣpannāśca niṣpannā vijñeyāḥ sarvabhūmayaḥ .
 niṣpannā apyaniṣpannā niṣpannāśca punarmatāḥ .
 niṣpattirvijñeyā yathāvyavasthānamanasikāreṇa .
 tatkalpanatājñānādavikalpanayā ca tasyaiva .
 bhāvanā api niṣpattiracintyaṃ sarvabhūmiṣu .
 pratyātmavedanīyatvāt buddhānāṃ viṣayādapi .
 tatrādhimukticaryābhūmiraniṣpannā .
 śeṣā niṣpannā ityetāḥ sarvabhūmayaḥ .
 niṣpannā api punaḥ saptāniṣpannāḥ .
 śeṣā niṣpannā nirabhisaṃskāravāhitvāt .
 yatpunaḥ pramuditādibhūmirniṣpannā pūrvamuktā tatra niṣpattiryathāvyavasthāpitabhūmimanasikāreṇa .
 tasya bhūmivyavasthānasya kalpanāmātrajñānāt tadavikalpanā[nayā] ca veditavyā .
 yadā tadbhūmivyavasthānaṃ kalpanāmātraṃ jānīte .
 tadapi ca kalpanāmātraṃ na vikalpayatyevaṃ grāhyagrāhakāvikalpajñānalābhādbhūmipariniṣpattiruktā bhavati .
 api khalu bhūmīnāṃ bhāvanā ca niṣpattiścobhayamacintyaṃ sarvabhūmiṣu .
 tathā hi tadbodhisattvānāṃ pratyātmavedanīyaṃ buddhānāṃ ca viṣayo nānyeṣām .
 bhūmipratiṣṭha[viṣṭa]sya liṅgavibhāgamārabhya dvau ślokau .
 adhimuktirhi sarvatra sālokā liṅgamiṣyate .
 alīnatvamadīnatvamaparapratyayātmatā .
 prativedhaśca sarvatra sarvatra samacittatā .
 aneyānunayopāyajñānaṃ maṇḍalajanma ca .
 etadbhūmipraviṣṭasya bodhisattvasya daśavidhaṃ liṅgaṃ sarvāsu bhūmiṣu veditavyaṃ .
 yāṃ bhūmiṃ praviṣṭastatra sāloko yāṃ na praviṣṭastatrādhimuktirityetadekaṃ liṅgam .
 alīnatvaṃ paramodāragambhīreṣu dharmeṣu .
 adīnatvaṃ duṣkaracaryāsu .
 aparapratyayatvaṃ svasyāṃ bhūmau .
 sarvabhūmiprativedhaśca tadabhinirhārakauśalyataḥ sarvasattveṣvātmasamacittatā .
 aneyā varṇāvarṇaśabdābhyāṃ .
 ananunayaścakravartītyādisaṃpattiṣu .
 upāyakauśalyamanupalambhastasya[lambhasya] buddhatvopāyajñānāt .
 buddhaparṣanmaṇḍaleṣu cotpattiḥ sarvakālamityetāni aparāṇi liṅgāni bodhisattvasya .
 bhūmiṣu pāramitālābhaliṅgavibhāge dvau ślokau .
 nācchando na ca lubdhahrasvahṛdayo na krodhano nālaso nāmaitrīkarūṇāśayo na kumatiḥ kalparvikalparhataḥ .
 no vikṣiptamatiḥ sukhairna ca hato duḥkharna vā [vyā]vartate satyaṃ mitramupāśritaḥ śrutaparaḥ pūjāparaḥ śāstari .
 sarvaṃ puṇyasamuccayaṃ suvipulaṃ kṛtvānyasādhāraṇaṃ saṃbodhau pariṇāmayatyaharaharyo hyuttamopāyavit .
 jātaḥ svāyatane sadā śubhakaraḥ krīḍatyabhijñāguṇaiḥ sarveṣāmuparisthito guṇanidhirjñeyaḥ sa buddhātmajaḥ .
 daśapāramitālābhino bodhisattvasya ṣoḍaśavidhaṃ liṅgaṃ darśayati .
 ṣoḍaśavidhaṃ liṅgaṃ .
 sadā pāramitāpratipatticchandenāvirahitatvaṃ .
 ṣaṭpāramitāvipakṣaiśca rahitatvaṃ pratyekam .
 anyayānamanasikāreṇāvikṣiptatā .
 saṃpattisukheṣvasaktatā .
 vipattiduṣkaracaryāduḥkhaiḥ prayogānirvartitā .
 kalyāṇamitrāśrayaḥ .
 śrutaparatvaṃ .
 śāstṛpūjāparatvaṃ .
 samyakpariṇāmanā upāyakauśalyapāramitayā .
 svāyatanopapattiḥ praṇidhānapāramitayā buddhabodhisattvāvirahitasthānopapatteḥ .
 sadāśubhakaratve[tvaṃ]balapāramitayā tadvipakṣadharmāvyavakiraṇāt .
 abhijñāguṇavikrīḍanaṃ ca jñānapāramitayā .
 tatra maitrī vyāpādapratipakṣaḥ sukhopasaṃhārāśayaḥ .
 karuṇā vihiṃsāpratipakṣo duḥkhāpagamāśayaḥ .
 svabhāvakalpanaṃ kalpaḥ .
 viśeṣakalpanaṃ vikalpo veditavyaḥ .
 tatraivānuśaṃsavibhāge ślokaḥ .
 śamathe vipaśyanāyāṃ ca dvayapañcātmako mataḥ .
 dhīmatāmanuśaṃso hi sarvathā sarvabhūmiṣu .
 tatraiva pāramitālābhe sarvabhūmiṣu bodhisattvānāṃ sarvaprakāro anuśaṃsaḥ pañcavidho veditavyaḥ .
 pratikṣaṇaṃ sarvadauṣṭhulyāśrayaṃ drāvayati .
 nānātvasaṃjñāvigatiṃ ca dharmārāmaratiḥ pratilabhate .
 aparicchinnākāraṃ ca sarvato apramāṇaṃ dharmāvabhāsaṃ saṃjānīte .
 avikalpitāni cāsya viśuddhibhāgīyāni nimittāni samudācaranti .
 dharmakāyaparipūripariniṣpattaye ca uttarāduttarataraṃ hetusaṃparigrahaṃ karoti .
 tatra prathamadvitīyau śamathapakṣe veditavyau .
 tṛtīyacaturthau vipaśyanāpakṣe .
 śeṣamubhayapakṣe .
 bhūminiruktivibhāge nava ślokāḥ .
 paśyatāṃ bodhimāsannāṃ sattvārthasya ca sādhanaṃ .
 tīvra utpadyate modo muditā tena kathyate .
 atra na kiṃcidvyākhyeyaṃ .
 dauḥ śīlyābhogavaimalyādvimalā bhūmirucyate .
 dauḥ śīlyamalasyānyayānamanasikāramalasya cātikramādvimaletyucyate .
 tasmāttarhyasmābhistulyābhinirhāre sarvākārapariśodhanābhinirhāra eva yogaḥ karaṇīya iti vacanāt .
 mahādharmāvabhāsasya karaṇācca prabhākarī .
 tathā hi tasyāṃ samādhibalenāpramāṇadharmaparyeṣaṇadhāraṇāt mahāntaṃ dharmāvabhāsaṃ pareṣāṃ karoti .
 arcirbhūtā yato dharmā bodhipakṣāḥ pradāhakāḥ .
 arciṣmatīti tadyogātsā bhūmirdvayadāhataḥ .
 sā hi bodhipakṣātmikā prajñā dvayadahanapratyupasthānā tasyāṃ bāhulyena .
 dvyaṃ punaḥ kleśāvaraṇaṃ jñeyāvaraṇaṃ cātra veditavyam .
 sattvānāṃ paripākaśca svacittasya ca rakṣaṇā .
 dhīmadbhirjīyate duḥkhaṃ durjayā tena kathyate .
 tatra sattvaparipākābhiyukto api na saṃkliśyate .
 sattvavipratipattyā taccobhayaṃ duṣkaratvād durjayam .
 ābhimukhyād dvyasyeha saṃsārasyāpi nirvṛteḥ .
 uktā hyabhimukhī bhūmiḥ prajñāpāramitāśrayāt .
 sā hi prajñāpāramitāśrayeṇa nirvāṇasaṃsārayorapratiṣṭhānāt saṃsāranirvāṇayorabhimukhī .
 ekāyanapathaśleṣādbhūmirdūraṃgamā matā .
 ekāyanapathaḥ pūrvaṃ nirdiṣṭastadupaśliṣṭatvāt dūraṃ gatā bhavati prayogaparyantagamanāt .
 dvayasaṃjñāvicalanādacalā ca nirucyate .
 dvābhyāṃ saṃjñābhyāṃ avicalanāt .
 nimittasaṃjñayā[nimittābhogasaṃjñayā]animittābhogasaṃjñayā ca .
 pratisaṃvinmatisādhutvādbhūmiḥ sādhumatī matā .
 pratisaṃvinmateḥ sādhutvāditi pradhānatvāt .
 dharmameghā dvayavyāpterdharmākāśasya meghavat .
 dvayavyāpteriti samādhimukhadhāraṇīmukhavyāpanānmeghenevākāśasthalīyasyāśrayasaṃniviṣṭasya śrutadharmasya dharmameghetyucyate .
 vividhe śubhanirhāre ratyā viharaṇātsadā .
 sarvatra bodhisattvānāṃ vihārabhūmayo matāḥ .
 vividhakuśalābhinirhāranimittaṃ sadā sarvatra ratyā viharaṇādvodhisattvānāṃ bhūmayo vihārā ityucyante .
 bhūyo bhūyo amitāsvāsu ūrdhvaṃgamanayogataḥ .
 bhūtāmitābhayārthāya ta eveṣṭā hi bhūmayaḥ .
 bhūyo bhūyo amitāsvāsūrdhvaṃgamanayogādbhūtāmitābhayārthāya ta eva vihārāḥ punarbhūmaya ucyante .
 amitāsviti daśasu bhūmiṣu ekaikasyāpramāṇatvāt .
 ūrdhvaṃgamanayogāditi uparibhūmigamanayogāt .
 bhūtāmitābhayārthamityamitānāṃ bhūtānāṃ bhayaprahāṇārtham .
 prāptivihāre[vibhāge]ślokaḥ .
 bhūmilābhe[bho]'dhimukteśca cariteṣu ca vartanāt .
 prativedhācca bhūmīnāṃ niṣpatteśca caturvidhaḥ .
 caturvidho bhūmīnāṃ lābhaḥ .
 adhimuktilābho yathoktādhimuktito adhimukticaryābhūmau .
 caritalābho daśasu dharmacariteṣu vartanāttasyāmeva .
 paramārtha [prativedha] lābhaḥ paramārthaprativedhato bhūmipraveśe .
 niṣpatilābhaścāvinivartanīyabhūmipraveśe .
 caryāvibhāge ślokaḥ ṣaṭpādaḥ .
 mahāyāne adhimuktānāṃ hīnayāne ca dehināṃ .
 dvayorāvarjanārthāya vinayāya ca deśitāḥ .
 caryāścatasro dhīrāṇāṃ yathāsūtrānusārataḥ .
 tatra pāramitācaryā mahāyānādhimuktānāmarthe deśitā .
 bodhipakṣacaryā śrāvakapratyekabuddhayānādhimuktānām .
 abhijñācaryā dvayorapi mahāyānahīnayānādhimuktayoḥ prabhāveṇāvarjanārthaṃ .
 sattvaparipākacaryā dvayoreva paripācanārthaṃ .
 paripācanaṃ hyatra vinayanam .
 buddhaguṇavibhāge bahavaḥ ślokāḥ .
 apramāṇavibhāge tad buddhastotramārabhyaikaḥ .
 anukampakasattveṣu saṃyogavigamāśaya .
 aviyogāśaya saukhyahitāśaya namo astute .
 [atra] anukampakatvaṃ sattveṣu hitasukhāśayatvena saṃdarśitaṃ .
 sukhāśayatvaṃ punaḥ sukhasaṃyogāśayatvena maitryā .
 duḥkhaviyogāśayatvena ca karuṇayā .
 sukhāviyogāśayatvena ca muditayā .
 hitāśayatvamupekṣayā .
 sā punarniḥ saṃkleśatāśayalakṣaṇā veditavyā .
 vimokṣābhibhvāyatanakṛtsnāyatanavibhāge ślokāḥ .
 sarvāvaraṇanirmukta sarvalokābhibhū mune .
 jñānena jñeyaṃ vyāptaṃ te muktacitta namo astute .
 atra vimokṣaviśeṣaṃ bhagavataḥ sarvakleśajñeyāvaraṇanirmuktatayā darśayati .
 abhibhvāyatanaviśeṣaṃ sarvalokābhibhutvena svacittavaśavartanādyatheṣṭālambananirmāṇapariṇāmanatādhiṣṭhānataḥ .
 kṛtsnāyatanaviśeṣaṃ sarvajñeyajñānāvyāghātataḥ [jñānavyāptaḥ] .
 ata eva vimokṣādiguṇavipakṣamuktatvāt muktacittaḥ .
 araṇāvibhāge ślokaḥ .
 aśeṣaṃ sarvasattvānāṃ sarvakleśavināśaka .
 kleśaprahāraka kliṣṭasānukrośa namo astute .
 atrāraṇāviśeṣaṃ bhagavataḥ sarvasattvakleśavinayanādutpāditakleśeṣvapi ca tatkleśapratipakṣavidhānāt kliṣṭajanānukampayā saṃdarśayati .
 anye hyaraṇāvihāriṇaḥ sattvānāṃ kasyacideva tadālambanasya kleśasyotpattipratyayamātraṃ pratiharanti .
 na tu kleśasaṃtānādapanayanti .
 praṇidhijñānaviśeṣe[vibhāge]ślokaḥ .
 anābhoga nirāsaṅga avyāghāta samāhita .
 sadaiva sarvapraśnānāṃ visarjaka namo astu te .
 atra pañcabhirākāraiḥ praṇidhijñānaviśeṣaṃ bhagavataḥ saṃdarśayati .
 anābhogasaṃmukhībhāvataḥ .
 asaktisaṃmukhībhāvataḥ .
 sarvajñeyāvyāghātataḥ .
 sadā samāhitatvataḥ .
 sarvasaṃśayacchedanataśca sattvānāṃ .
 anye hi praṇidhijñānalābhino nānābhogān [bhogenā] praṇidhāya praṇidhījñānaṃ saṃmukhīkurvanti .
 na cāsaktaṃ samāpattipraveśāpekṣatvāt .
 na cāvyāhataṃ pradeśajñānāt .
 na ca sadā samāhitā bhavanti na ca sarvasaṃśayāṃśchindanti .
 pratisaṃvidvibhāge ślokaḥ .
 āśraye athāśrite deśye vākye jñāne ca deśike .
 avyāhatamate nityaṃ sudeśika namo astute .
 atra samāsato yacca deśyate yena ca deśyate tatra nityamavyāhatamatitvena bhagavataścatasraḥ pratisaṃvido deśitāḥ .
 tatra dvayaṃ deśyate āśrayaśca dharmaḥ .
 tadāśritaścārthaḥ .
 dvayena deśyate vācā jñānena ca .
 sudeśikatvena tāsāṃ karma saṃdarśitam .
 abhijñāvibhāge ślokaḥ .
 upetya vacanaisteṣāṃ carijña āgatau gatau .
 niḥ sāre caiva sattvānāṃ svavavāda namo astu te .
 atra ṣaḍbhirabhijñābhiḥ samyagavavādatvaṃ bhagavato darśitam .
 upetya vineyasakāśamṛdhdyabhijñayā .
 teṣāṃ bhāṣayā divyaśrotrābhijñayā cittacaritraṃ jñātvā cetaḥparyāyābhijñayā yathā pūrvāntādihagatiryathā cāparānte gatiryathā ca saṃsārānniḥ saraṇaṃ .
 tatrāvavādaṃ dadātyavaśiṣṭābhistisṛbhirabhijñābhiryathākramam .
 lakṣaṇānuvyañjanavibhāge ślokaḥ .
 satpauruṣyaṃ prapadyante tvāṃ dṛṣṭvā sarvadehinaḥ .
 dṛṣṭamātrātprasādasya vidhāyaka namo astu te .
 atra lakṣaṇānuvyañjanānāṃ bhagavati mahāpuruṣatvasaṃpratyayena darśanamātrātpareṣāṃ prasādajanakatvaṃ karma saṃdarśitam .
 pariśuddhivibhāge ślokaḥ .
 ādanasthānasaṃtyāganirmāṇapariṇāmane .
 samādhijñānavaśitāmanuprāpta namo astu te .
 atra bhagavataścaturvidhayā vaśitayā sarvākāraścatasraḥ pariśuddhayaḥ paridīpitāḥ .
 āśrayapariśuddhirātmabhāvasyādānasthānatyāgavaśitayā .
 ālambanapariśuddhirnirmāṇapariṇāmanavaśitayā .
 cittapariśuddhiḥ sarvākārasamādhivaśitayā .
 prajñāpariśuddhiḥ sarvākārajñānavaśitayā .
 balavibhāge ślokaḥ .
 upāye śaraṇe śuddhau sattvānāṃ vipravādane .
 mahāyāne ca niryāṇe mārabhañja namo astu te .
 atra caturṣvartheṣu sattvānāṃ vipravādanāya māro yastadbhañjakatvena bhagavato daśānāṃ balānāṃ karma saṃdarśitaṃ .
 yaduta sugatidurgatigamanādyupāyavipravādane .
 aśaraṇe devādiṣu śaraṇavipravādane .
 sāśravaśuddhimātreṇa śuddhivipravādane .
 mahāyānaniryāṇavipravādane ca .
 sthānāsthānajñānabalena hi bhagavānprathame arthe mārabhañjako veditavyaḥ .
 karmavipākajñānabalena dvitīye .
 dhyānavimokṣasamādhisamāpattijñānabalena tṛtīye .
 indriyaparāparatvādijñānabalena caturthe .
 hīnānīndriyādīni varjayitvā śreṣṭhasaṃniyojanāt .
 vaiśāradyavibhāge ślokaḥ .
 jñānaprahāṇaniryāṇavighnakārakadeśika .
 svaparārthe anyatīrthyānāṃ nirādhṛṣya namo astu te .
 atra jñānaprahāṇakārakatvena svārthe .
 niryāṇavighnadeśikatvena ca parārthe .
 nirādhṛṣyatvādanyatīrthyairbhagavato yathākramaṃ caturvidhaṃ vaiśāradyamudbhāvitam .
 ārakṣasmṛtyupasthānavibhāge ślokaḥ .
 vi[ni]gṛhyavaktā parṣatsu dvayasaṃkleśavarjita .
 nirārakṣa asaṃmoṣa gaṇakarṣa namo astu te .
 anena trīṇyarakṣāṇi trīṇi ca smṛtyupasthānāni bhagavataḥ paridīpitāni teṣāṃ ca karma gaṇaparipakarṣakatvaṃ .
 tairhi yathākramaṃ vi[ni]gṛhyavaktā ca bhavati parṣatsu nirārakṣatvāt .
 dvyasaṃkleśavarjitaścānunayapratighābhāvādasaṃmoṣatayā sadābhūya sthitasmṛtitvāt .
 vāsanāsamuddhātavibhāge ślokaḥ .
 cāre vihāre sarvatra nāstyasarvajñaceṣṭitaṃ .
 sarvadā tava sarvajña bhūtārthika namo astu te .
 anena cāre vihāre vā sarvatra sarvadā vāsarvajñaceṣṭitasyābhāvāt bhagavataḥ sarvakleśavāsanāsasuddhātaḥ paridīpitaḥ .
 asarvajño hi kṣīṇakleśo apyasamuddhātitatvād vāsanāyā ekadā bhrāntena hastinā sārdhaṃ samāgacchati bhrāntena rathenetyevamādikamasarvajñaceṣṭitaṃ karoti .
 yathoktaṃ māṇḍavyasūtre .
 tacca bhagavato bhūtārthasarvajñatvaṃ[jñatvena]nāsti .
 asaṃmoṣatāvibhāge ślokaḥ .
 sarvasattvārthakṛtyeṣu kālaṃ tvaṃ nātivartase .
 abandhyakṛtya satatamasaṃmoṣa namo astu te .
 anena yasya sattvasya yo arthaḥ karaṇīyo yasminkāle tatkālānativartanāt abandhyaṃ kṛtyaṃ sadā bhagavata ityasaṃmoṣadharmatvaṃ svabhāvataḥ karmataśca saṃdarśitam .
 mahākaruṇāvibhāge ślokaḥ .
 sarvalokamahorātraṃ ṣaṭkṛtvaḥ pratyavekṣase .
 mahākaruṇayā yukta hitāśaya namo astu te .
 atra mahākaruṇā bhagavataḥ karmataḥ svabhāvataśca paridīpitā .
 mahākaruṇayā hi bhagavān ṣaṭkṛtvo rātrindivena lokaṃ pratyavekṣate ko hīyate ko vardhate ityevamādi .
 tadyogācca bhagavān sarvasattveṣu nityaṃ hitāśayaḥ .
 āveṇikaguṇavibhāge ślokaḥ .
 cāreṇādhigamenāpi jñānenāpi ca karmaṇā .
 sarvaśrāvakapratyekabuddhottama namo astu te .
 atra cārasaṃgṛhītaiḥ ṣaḍbhirāveṇikairbuddhadharmaiḥ .
 adhigamasaṃgṛhītaiḥ ṣaḍbhiḥ .
 jñānasaṃgṛhītaistribhiḥ .
 karmasaṃgṛhītaiśca tribhiḥ .
 tadanyasattvottamānāmapi śrāvakapratyekabuddhānāmantikāduttamatvena sarvasattvottamatvaṃ bhagavataḥ paridīpitaṃ .
 tatra nāsti tathāgatasya skhalitaṃ .
 nāsti ravitaṃ .
 nāsti muṣitā smṛtiḥ .
 nāstyasamāhitaṃ cittaṃ .
 nāsti nānātvasaṃjñā .
 nāstyapratisaṃkhyāyopekṣeti cārasaṃgṛhītāḥ ṣaḍāveṇikā buddhadharmā ye buddhasyaiva saṃvidyante nānyeṣāṃ .
 nāsti chandaparihāṇirnāsti vīryasmṛtisamādhiprajñāvimuktiparihāṇirityadhigamasaṃgṛhītāḥ ṣaṭ .
 atīte adhvani tathāgatasyāsaṅgamapratihataṃ jñānam .
 anāgate pratyutpanne adhvani tathāgatasyāsaṅgamapratihataṃ jñānamiti jñānasaṃgṛhītāstrayaḥ .
 sarvaṃ tathāgatasya kāyakarma jñānapūrvaṃgamaṃ jñānānuparivarti .
 sarvaṃ vākkarma sarvaṃ manaskarmeti karmasaṃgahītāstrayaḥ .
 sarvākārajñatāvibhāge ślokaḥ .
 tribhiḥ kāyairmahābodhiṃ sarvākārāmupāgata .
 sarvatra sarvasattvānāṃ kāṅkṣāchida namo astu te .
 anena tribhiśca kāyaiḥ sarvākārabodhyupagamatvāt sarvajñeyasarvākārajñānācca sarvākārajñatā bhagavataḥ paridīpitā .
 trayaḥ kāyāḥ svābhāvikaḥ sāṃbhogiko nairmāṇikaśca .
 sarvajñeyasarvākārajñānaṃ punaratra sarvasattvānāṃ devamanuṣyādīnāṃ sarvasaṃśayacchedena karmaṇā nirdiṣṭam .
 pāramitāparipurivibhāge ślokaḥ .
 niravagraha nirdoṣa niṣkāluṣyānavasthita .
 āniṅkṣya sarvadharmeṣu niṣprapañca namo astu te .
 anena sakalaṣaṭpāramitāvipakṣanirmuktatayā ṣaṭpāramitāparipūrirbhagavata udbhāvitā .
 tatrānavagrahatvaṃ bhoganirāgrahatvādveditavyaṃ .
 nirdoṣatvaṃ nirmalakāyādikarmatvāt .
 niṣkāluṣyatvaṃ lokadharmaduḥkhābhyāṃ cittākaluṣīkaraṇāt .
 anavasthitatvamalpāvaraṇa[vara]mātrādhigamānavasthānāt .
 āniṅkṣyatvamavikṣepāt .
 niṣprapañcatvaṃ sarvavikalpaprapañcāsamudācārāt .
 buddhalakṣaṇavibhāge dvau ślokau .
 niṣpannaparamārtho asi sarvabhūmiviniḥsṛtaḥ .
 sarvasattvāgratāṃ prāptaḥ sarvasattvavimocakaḥ .
 akṣayairasamairyukto guṇairlokeṣu dṛśyase .
 maṇḍaleṣvapyadṛśyaśca sarvathā devamānuṣaiḥ .
 atra ṣaḍbhiḥ svabhāvahetuphalakarmayogavṛttyarthairbuddhalakṣaṇaṃ paridīpitaṃ .
 tatra viśuddhā tathatā niṣpannaḥ paramārthaḥ .
 sa ca buddhānāṃ svabhāvaḥ .
 sarvabodhisattvabhūminiryātatvaṃ hetuḥ .
 sarvasattvāgratāṃ prāptatvaṃ phalaṃ .
 sarvasattvavimocakatvaṃ karma .
 akṣayāsamaguṇayuktatvaṃ yogaḥ .
 nānālokadhātuṣu dṛśyamānatā nirmāṇakāyena parṣanmaṇḍaleṣvapi dṛśyamānatā sāṃbhogikena kāyena .
 sarvathā .
 cādṛśyamānatā dharmakāyeneti trividhā prabhedavṛttiriti .
 .
 mahāyānasūtrālaṃkāreṣu vyavadātasamayamahābodhisattvabhāṣite caryāpratiṣṭhādhikāro nāmaikaviṃśatitamo adhikāraḥ .
 .
 samāptaśca mahāyānasūtrālaṃkāra iti .