Viṣṇudharma nārāyaṇaṃ namaskṛtya maṅg naraṃ caiva narottamam maṅg devīṃ sarasvatīṃ caiva maṅg tato jayam udīrayet maṅg dvaipāyanauṣṭhapuṭaniḥsṛtam aprameyaṃ maṅg puṇyaṃ pavitram atha pāpaharaṃ śubhaṃ ca maṅg yo bhārataṃ samadhigacchati vācyamānaṃ maṅg kiṃ tasya puṣkarajalair abhiṣecanena maṅg namo vyāsāya gurave maṅglt sarvajñāya maharṣaye maṅglt pārāśaryāya śāntāya maṅglt namo nārāyaṇāya te maṅglt kṛtābhiṣekaṃ tanayam rājñaḥ pārīkṣitasya ha draṣṭum abhyāyayuḥ prītyā śaunakādyā maharṣayaḥ tān āgatān sa rājarṣiḥ pādyārghyādibhir arcitān sukhopaviṣṭān viśrāntān kṛtasaṃpraśnasatkathān tatkathābhiḥ kṛtāhlādaḥ praṇipatya kṛtāñjaliḥ śatānīko atha papraccha nārāyaṇakathāṃ parām yam āśritya jagannātham mama pūrvapitāmahāḥ vipakṣāpahṛtaṃ rājyam avāpuḥ puruṣottamāḥ drauṇibrahmāstranirdagdho mama yena pitāmahaḥ parīkṣit prāṇasaṃyogaṃ devadevena lambhitaḥ tasya devasya māhātmyaṃ devarṣisiddhamanujaiḥ śrutaṃ subahuśo mayā stutasyāśeṣajanmanaḥ kaḥ stotum īśas tam ajaṃ yasyaitat sacarācaram avyayasyāprameyasya brahmāṇḍam udare śayam rudraḥ krodhodbhavo yasya prasādāc ca pitāmahaḥ tasya devasya kaḥ śaktaḥ pravaktuṃ vā vibhūtayaḥ so aham icchāmi devasya tasya sarvātmanaḥ prabhoḥ śrotum ārādhanaṃ yena nistareyaṃ bhavārṇavam kenopāyena mantrair vā rahasyaiḥ paricaryayā dānair vratopavāsair vā japyair homair athāpi vā ārādhitaḥ samastānāṃ kleśānāṃ hānido hariḥ śakyaḥ samārādhayituṃ tan naḥ śaṃsata sattamāḥ vidyānām api sā vidyā śrutānām api tac chrutam rahasyānāṃ rahasyaṃ tad yena viṣṇuḥ prasīdati mantrāṇāṃ paramo mantro vratānāṃ tan mahāvratam upoṣitaṃ hi tac chreṣṭhaṃ yena tuṣyati keśavaḥ sā jihvā yā hariṃ stauti tac cittaṃ yat tadarpaṇam tāv eva kevalau ślāghyau yau tatpūjākarau karau sujanma deham atyantaṃ tad evāśeṣajanmasu yad eva pulakodbhāsi viṣṇor nāmābhikīrtanāt sā hānis tan mahac chidraṃ sā cāndhajaḍamūkatā yan muhūrtaṃ kṣaṇaṃ vāpi vāsudevo na cintyate nūnaṃ tat kaṇṭhaśālūkam athavā pratijihvikā rogo vānyo na sā jihvā yā na vakti harer guṇān santy anekā bilās tadvac śrotram apy alpamedhasām dattvāvadhānaṃ yac chabde vinaiva harisaṃstutim dharmārthakāmasaṃprāptau puruṣāṇāṃ viceṣṭitam janmany aviphalā saikā yā govindāśrayā kriyā durgasaṃsārakāntāram apāram abhidhāvatām ekaḥ kṛṣṇanamaskāro muktitīrasya deśikaḥ sarvaratnamayo meruḥ sarvāścaryamayaṃ nabhaḥ sarvatīrthamayī gaṅgā sarvadevamayo hariḥ evam ādiguṇo bhogaḥ kṛṣṇasyādbhutakarmaṇaḥ śruto me bahuśo siddhaiḥ gīyamānas tathāparaiḥ so aham icchāmi taṃ devaṃ sarvalokaparāyaṇam nārāyaṇam aśeṣasya jagato hṛdy avasthitam ārādhayitum īśānam anantam amitaujasam śaṃkaraṃ jagataḥ prāṇaṃ smṛtamātrāghahāriṇam tan mamādya muniśreṣṭhāḥ prasādayitum icchataḥ upadeśapradānena prasādaṃ kartum arhata tasyaitad vacanaṃ śrutvā bhaktim udvahato hareḥ paritoṣaṃ paraṃ jagmur munayaḥ sarva eva te sarve ca te muniśreṣṭhā bhṛguśreṣṭhaṃ ca śaunakam yathārthaṃ bhagavaṃs tasmai kathyatām ity acodayan sarvajñānanidhiḥ sphītas tvam atra bhṛgunandana trailokyasarvasaṃdeha- tamodīpas tapodhana evam ukto munivaraiḥ prītyā tasya ca bhūpateḥ bhaktyā ca devadevasya pravaṇīkṛtamānasaḥ kṛtvottarīyaparyaṅkaṃ śithilaṃ bhagavān atha pratyuvāca mahābhāgaḥ śaunakas taṃ mahīpatim yat pṛcchasi mahīpāla kṛṣṇasyārādhanaṃ prati vratopavāsajapyādi tad ihaikamanāḥ śṛṇu anādimat paraṃ brahma sarvaheyavivarjitam vyāpi yat sarvabhūteṣu sthitaṃ sadasataḥ param pradhānapuṃsor ajayor yataḥ kṣobhaḥ pravartate nityayor vyāpinoś caiva jagadādau mahātmanoḥ tatkṣobhakatvād brahmāṇḍa- sṛṣṭihetur nirañjanaḥ ahetur api sarvātmanaḥ jāyate parameśvaraḥ pradhānapuruṣatvaṃ ca tathaiveśvaralīlayā samupaiti tataś caiva brahmatvaṃ chandataḥ prabhuḥ tataḥ sthitau pālayitā viṣṇutvaṃ jagataḥ kṣaye rudratvaṃ ca jagannāthaḥ svecchayā kurute avyayaḥ tad ekam akṣaraṃ dhāma paraṃ sadasator mahat bhedābhedasvarūpasthaṃ praṇipatya paraṃ padam pravakṣyāmi yathā pūrvaṃ matpitrā kathitaṃ mama tasyāpi kila tatpitrā tasmai cāha kilośanāḥ tenāpi bhṛgum ārādhya prāptam ārādhanaṃ hareḥ sakāśād brahmaṇaḥ prāptaṃ bhṛguṇāpi mahātmanā marīcimiśraiś ca purā param etan maharṣibhiḥ prāptaṃ sakāśād devasya brahmaṇo vyaktajanmanaḥ yogaṃ brahmā paraṃ prāha maharṣīṇāṃ yadā prabhuḥ samastavṛttisaṃrodhāt kaivalyapratipādakam tadā jagatpatir brahmā praṇipatya maharṣibhiḥ sarvaiḥ kilokto bhagavān ātmayoniḥ prajāhitam yo yogo bhavatā prokto manovṛttinirodhajaḥ prāptuṃ śakyaḥ sa tv anekaiḥ janmabhir jagataḥ pate viṣayā durjayā nṝṇām indriyākarṣaṇāḥ prabho vṛttayaś cetasaś cāpi capalā cātidurdharāḥ rāgādayaḥ kathaṃ jetuṃ śakyā varṣaśatair api na yogayogyaṃ hi mano bhavaty ebhir anirjitaiḥ alpāyuṣaś ca puruṣā brahman kṛtayuge apy amī tretāyāṃ dvāpare caiva kimu prāpte kalau yuge bhagavaṃs tvam upāyajñaḥ prasanno vaktum arhasi anāyāsena yenemam uttarema bhavārṇavam duḥkhāmbumagnāḥ puruṣāḥ prāpya brahma mahāplavam uttareyur bhavāmbhodhiṃ tathā tvam anucintaya evam uktas tadā brahmā kriyāyogaṃ mahātmanām teṣām ṛṣīṇām ācaṣṭa narāṇāṃ hitakāmyayā ārādhayata viśveśam nārāyaṇam atandritāḥ bāhyālambanasāpekṣās tam ajaṃ jagataḥ patim ijyāpūjānamaskāra- śuśrūṣābhir aharniśam vratopavāsair vividhair brāhmaṇānāṃ ca tarpaṇaiḥ tais taiś cābhimataiḥ kāmair ye ca cetasi tuṣṭidāḥ aparicchedyamāhātmyam ārādhayata keśavam tanniṣṭhās tadgatadhiyas tatkarmāṇas tadāśrayāḥ taddṛṣṭayas tanmanasaḥ sarvasmin sa iti sthitaḥ samastāny atha karmāṇi tatra sarvātmanātmani saṃnyasyadhvaṃ sa vaḥ kartā samastāvaraṇakṣayam etat tad akṣaraṃ brahma pradhānapuruṣāv ubhau yato yasmin yathā cobhau sarvavyāpiny avasthitau paraḥ parāṇāṃ paramaḥ sa ekaḥ puruṣottamaḥ yasyābhinnam idaṃ sarvam yac ceṅgaṃ yac ca neṅgati tam ārādhya jagannāthaṃ mokṣakāraṇam avyaktam acintyam aparigraham kriyāyogena mucyate iti te brahmaṇaḥ śrutvā rahasyam ṛṣisattamāḥ narāṇām upakārāya yogaśāstrāṇi cakrire kriyāyogaparāṇīha muktikāryāṇy anekaśaḥ ārādhyate jagannātho yadanuṣṭhānatatparaiḥ paramātmā hṛṣīkeśaḥ sarveśaḥ sarvabhāvanaḥ tāni te nṛpaśārdūla sarvapāpaharāṇy aham vakṣyāmi śrūyatām anyad rahasyam idam uttamam saṃsārārṇavamagnānāṃ viṣayākrāntacetasām uttāram icchatāṃ tasmād bhṛśaṃ yan nāntarair api viṣṇupotaṃ vinā nānyat kiṃcid asti parāyaṇam uttiṣṭhaṃś cintaya hariṃ vrajaṃś cintaya keśavam bhuñjaṃś cintaya govindam svapaṃś cintaya mādhavam evam ekāgracittas tvaṃ saṃśrito madhusūdanam janmamṛtyujarāgrāhaṃ saṃsārāmbhas tariṣyasi anantam īḍyaṃ puruṣaṃ purāṇaṃ jagadvidhātāram ajaṃ janitryam samāśritā ye harim īśitāraṃ teṣāṃ bhavo nāsti hi muktibhājām śrūyatāṃ kuruśārdūla saṃvādo ayam anuttamaḥ ambarīṣasya rājarṣeḥ saha devena cakriṇā ambarīṣo mahīpālaḥ pālayann eva medinīm udvigna eva dvandvāntam abhīpsuḥ puruṣarṣabhaḥ devadevāt sa govindād abhīpsur dvandvasaṃkṣayam tapas tepe nirāhāro gṛṇan brahma sanātanam tasya kālena mahatā bhaktim udvahataḥ parām tutoṣa bhagavān viṣṇuḥ sarvalokapatiḥ prabhuḥ sa rūpam aindram āsthāya tam uvāca mahīpatim meghagambhīranirghoṣo vāraṇendragatis tadā rājarṣe vada yat kāryaṃ tava cetasy avasthitam varado aham anuprāpto varaṃ varaya suvrata evam uktas tato rājā vilokya ca puraṃdaraṃ pratyuvācārghyam udyamya svāgataṃ te astv iti prabho nāham ārādhayāmi tvāṃ tava baddho ayam añjaliḥ varārthināṃ tvaṃ varadaḥ prayacchābhimatān varān varārthāya tvayānyaiś ca kriyate nṛpate tapaḥ sa kim arthaṃ tvam asmatto na gṛhṇāsy abhivāṃchitam na varārtham ayaṃ yatnas tvatto devapate mama viṣṇor ārādhanārthāya viddhi māṃ tvaṃ kṛtodyamam ahaṃ hi sarvadevānāṃ trailokyasya tatheśvaraḥ pālayanti mamaivājñām ādityādyāḥ sadā surāḥ ādityā vasavo rudrā nāsatyau marutāṃ gaṇāḥ prajānāṃ patayaḥ sādhyā viśvedevā maharṣayaḥ kurvanty ete mamaivājñāṃ siddhagandharvapannagāḥ matto hi ko anyo varadaḥ pratigṛhṇīṣva vāñchitam tvam indraḥ satyam evaitad devas tribhuvaneśvaraḥ tvayāpi prāptam aiśvaryaṃ yatas taṃ toṣayāmy aham trailokyaṃ tava deveśa vaśe yasya mahātmanaḥ saptodare śayā lokās tam īśaṃ toṣayāmy aham yasya tvam amaraiḥ sarvaiḥ samavetāḥ sureśvara dehaprāpto antarastho vai taṃ namāmi janārdanam nimeṣo brahmaṇo rātrir unmeṣo yasya vāsaraḥ tam īḍyam īśam ajaraṃ praṇato asmi janārdanam yo hartā jagato devaḥ kartā pālāyitā ca yaḥ trayasyāsya ca yo yonis taṃ viṣṇuṃ toṣayāmy aham hiraṇyakaśipuḥ pūrvaṃ hiraṇyākṣaś ca te ripuḥ tavānukampayā yena hatau daityau nato asmi tam balināpahṛtaṃ śakra dattaṃ yena purā tava trailokyarājyaṃ taṃ baddhvā taṃ namāmi janārdanam prasīda śakra gaccha tvam aham apy atra saṃsthitaḥ tapas tapsye jagannāthaṃ draṣṭuṃ nārāyaṇaṃ harim evam uktas tatas tena śakrarūpī janārdanaḥ punar apy āha taṃ kopāt pārthivaṃ tapasi sthitam yadi madvacanād adya na bhavāṃs tyakṣyate tapaḥ vajraṃ te prahariṣyāmi budhyasvaitad yadīcchasi nāpy alpam aparādhaṃ te karomi tridaśeśvara tathāpi vadhayogyaṃ māṃ manyase cet kṣipāyudham śrūyate kila govinde bhaktim udvahatāṃ nṛṇām saṃsārārṇāvabhītānāṃ tridaśāḥ paripanthinaḥ tāpaso ahaṃ kva niḥsaṅgaḥ kva ca kopas tavedṛśaḥ vijñātam etad govinda- bhaktivighnopapāditam bhavanti bahavo vighnā nare śreyaḥparāyaṇe govindabhaktyabhyadhikaṃ śreyaś cānyan na vidyate sa tvaṃ prahara vā mā vā mayi vajraṃ puraṃdara nāham utsṛjya govindam anyam ārādhayāmi bhoḥ na cāpi vajraṃ vajrī vā tvaṃ ca nānye surāsurāḥ śaktā nihantum īśāne hṛdayasthe janārdane kiṃ ca no bahunoktena nāhaṃ vakṣyāmy ataḥ paraṃ yathepsitaṃ kuruṣva tvaṃ kariṣye aham abhīpsitam evam uktvā surapatiṃ pārthivaḥ sa punas tapaḥ cacāra maunam āsthāya tenātuṣyata keśavaḥ saṃdarśayām āsa tataḥ svaṃ vapuḥ kaiṭabhārdanaḥ caturbhujam udārāṅgaṃ śaṅkhacakragadādharam kirīṭasragdharaṃ spaṣṭaṃ nīlotpaladalacchavim airāvataś ca garuḍas tatkṣaṇāt samadṛśyata sa ca rājavaro devaṃ pītavāsasam acyutam vilokya bhaktiśirasā sahasaiva mahīṃ yayau pratyuvāca ca bhūpālaḥ praṇipatya kṛtāñjaliḥ romāñcitatanuḥ stotram padmanābhaṃ tato astuvat ādideva jayājeya jaya sargādikāraka jayāspaṣṭaprakāśāṇḍa bṛhanmūrte jayākṣara jaya sarvagatācintya jaya janmajarāpaha jaya vyāpiñ jayābheda sarvabhūteṣv avasthita jaya yajñapate nātha havyakavyāśanāvyaya jaya vijñātasiddhānta māyāmohaka keśava lokasthityartham anagha varāha jaya bhūdhara nṛsiṃha jaya devāri- vakṣaḥsthalavidāraṇa devānām aribhītānām ārtināśana vāmana jaya krāntasamastorvī- nabhaḥsvarlokabhāvana jitaṃ te jagatām īśa jitaṃ te sarva sarvada jitaṃ te sarvabhūteśa yogidhyeya namo astu te namo astv avyapadeśyāya namaḥ sūkṣmasvarūpiṇe namas trimūrtaye tubhyaṃ viśvamūrte namo astu te brahmādyaiś cintyate rūpaṃ yat tat sadasataḥ paraṃ viśeṣair aviśeṣyāya tasmai tubhyaṃ namo namaḥ puruṣākhyaṃ tato rūpaṃ nirguṇaṃ guṇabhoktṛ ca prakṛteḥ parataḥ sūkṣmaṃ tan namasyāmi te hare avyaktādiviśeṣāntam atisūkṣmatamaṃ mahat prākṛtaṃ tava tad rūpaṃ tasmai deva namāmy aham rūpair nānāvidhair yaś ca tadrūpāntaragocaram līlayā vyavahāras te tasmai devātmane namaḥ prasīda viṣṇo govinda śaṅkhacakragadādhara dharādharāravindākṣa vāsudeva maheśvara itthaṃ stuto jagannāthaḥ proktavān iti keśavaḥ ambarīṣaṃ pṛthivīśaṃ jagat saṃnādayan girā ambarīṣa prasanno asmi bhaktyā stotreṇa cānagha varaṃ vṛṇīṣva dharmajña yat te manasi vartate eṣa eva varaḥ ślāghyo yad dṛṣṭo asi jagatpate tvaddarśanam apuṇyānāṃ svapneṣv api hi durlabham bālyāt prabhṛti yā deva tvayi bhaktir mamācyuta vetti tāṃ bhagavān eva hṛdisthaḥ sarvadehinām tvatprasādān mameśāna rājyam avyāhataṃ bhuvi kośadaṇḍau tathātīva śarīrārogyam uttamam striyo annapānasāmarthyā hāniḥ svalpāpi nāsti me balaṃ nāgasahasrasya dhārayāmy arisūdana saṃtatir nibhṛtā bhṛtyā sānurāgāś ca me janāḥ dharmahāniś ca deveśa na hi me pālane bhuvaḥ yad yad icchāmy ahaṃ tat tat sarvam asti jagatpate etenaivānumānena prasanno bhagavān iti jñātaṃ mayā hi govinde nāprasanne vibhūtayaḥ evaṃ sarvasukhāhlāda- madhyastho api ca keśava punarāvṛttiduḥkhānāṃ trāsād udvignamānasaḥ mayi prasādābhimukhaṃ manas te yadi keśava tan mām agādhe saṃsāre magnam uddhartum arhasi sukhāni tāni naivānte yeṣāṃ duḥkhaṃ na tat sukham yad ante duḥkham āgāmi kiṃpākasyaiva bhakṣaṇam sa prasādaṃ kuru guro jagatām tvaṃ janārdana jñānadānena yenemāṃ vāgurān nistaremahi ity uktas tasya govindaḥ kathayām āsa yogavit yogaṃ nirbījam atyanta- duḥkhasaṃyogabheṣajam upadiṣṭe tato yoge praṇipatyācyutaṃ nṛpaḥ punaḥ prāha mahābāhur vinayāvanataḥ sthitaḥ devadeva tvayā yogo yaḥ prokto madhusūdana naiṣa prāpyo mayā nānyair mānavair ajitendriyaiḥ viṣayā durjayāḥ puṃbhir indriyākarṣiṇaḥ sadā indriyāṇāṃ jayaṃ teṣu kaḥ śaktānāṃ kariṣyati ahaṃ mameti cākhyāti durjayaṃ cañcalaṃ manaḥ rāgādayaḥ kathaṃ jetuṃ śakyā janmāntarair api so aham icchāmi deveśa tvatprasādād anirjitaiḥ rāgādibhir amartyatvaṃ prāptuṃ prakṣīṇakalmaṣaḥ yady evaṃ muktikāmas tvaṃ naranātha śṛṇuṣva tat kriyāyogaṃ samastānāṃ kleśānāṃ hānikārakam manmanā bhava madbhakto madyājī māṃ namaskuru mām evaiṣyasi yuktvaivam ātmānaṃ matparāyaṇaḥ madbhāvanā madyajanā madbhaktā matparāyaṇāḥ mama pūjāparāś caiva mayi yānti layaṃ narāḥ sarvabhūteṣu māṃ paśya samavasthitam īśvaram kartāsi kena vairatvaṃ evaṃ doṣān prahāsyasi jaṅgamājaṅgame jñāte mayy ātmani tathā tava rāgalobhādināśena bhavitrī kṛtakṛtyatā bhaktyātipravaṇasyāpi cañcalatvān mano yadi mayy anāsādavad bhūpa kuru madrūpiṇīṃ tanum suvarṇarajatādyais tvaṃ śailamṛddārulekhajām pūjāmaharhair vividhaiḥ saṃpūjaya ca pārthiva tasyāṃ cittaṃ samāveśya tyājayānyān vyapāśrayān pūjitā saiva te bhaktyā dhyātā caivopakāriṇī gacchaṃs tiṣṭhan svapan bhuñjaṃs tām evāgre ca pṛṣṭhataḥ upary adhas tathā pārśve cintayāntas tathātmanaḥ snānais tīrthodakair hṛdyaiḥ puṣpagandhānulepanaiḥ vāsobhir bhūṣaṇair bhakṣyair gītavādyair manoharaiḥ yac ca yac ca nṛpeṣṭaṃ te kiṃcid bhojyādi tena tām bhaktinamro naraśreṣṭha prīṇayārcāṃ kṛtāṃ mama rāgeṇākṛṣyate ceto gandharvābhimukhaṃ yadi mayi buddhiṃ samāveśya gāyethā mama tāṃ kathām kathāyāṃ ramate ceto yadi tatbhāvanā mama śrotavyā prītiyuktena avatāreṣu yā kathā evaṃ mayy arpitamanāś cetaso ye vyapāśrayāḥ heyās tān akhilān bhūpa parityakṣyasy abhīr bhava akṣīṇarāgadoṣo api matkriyā paramaḥ param padam āpsyasi mā bhais tvaṃ mayy arpitamanā bhava mayi saṃnyasya sarvaṃ tvam ātmānaṃ yat tavāsti ca madarthaṃ kuru karmāṇi mā ca dharmavyatikramam rājyaṃ kuru naraśreṣṭha nivedya pṛthivīṃ mama tadvyāghātaparā ye ca jahi tān avanīpate etenaivopadeśena vyākhyātam akhilaṃ tava kriyāyogaṃ samāsthāya mayy arpitamanā bhava maddhitāya jagannātha kriyāyogāśritaṃ mama vistareṇedam ākhyāhi prasannas tvaṃ hi duḥkhahā tvām ṛtena hi no vaktuṃ samartho anyo jagadguro guhyam etat pavitraṃ ca tad ācakṣya prasīda me ākhyāsyaty etad akhilaṃ vasiṣṭhas te purohitaḥ matprasādād avikalaṃ sa ca vetsyaty aśeṣataḥ ity uktvāntardadhe devaḥ sarvalokeśvaro hariḥ sa ca rājā vanād bhūyo nijam abhyāgamat puram rājyasthas tu mahīpālaḥ praṇipatya purohitam vasiṣṭhaṃ paripapraccha viṣṇor ārādhanaṃ prati devadevena bhagavann ādiṣṭo asi mahātmanā kriyāyogāśritaṃ sarvaṃ vyākhyāsyati bhavān kila sa tvāṃ pṛcchāmy ahaṃ sarvaṃ kriyāyogena keśavam saṃtoṣayitum īśānaṃ yathā śakṣyāmi tad vada devaprasādād akhilā mamāpi smṛtir āgatā jñānam etad aśeṣaṃ te kathayāmi nibodha tat bhaktimān abhavad daityo hiraṇyakaśipoḥ sutaḥ nārāyaṇe mahāprajñaḥ sarvalokaparāyaṇe sa papraccha bhṛguśreṣṭhaṃ śukram ātmapurohitam bhagavan nṛsiṃharūpasya viṣṇos tātaṃ jighāṃsataḥ dṛṣṭaṃ dehe mayā sarvaṃ trailokyaṃ bhūrbhuvādikam brahmā prajāpatiś cendro rudraiḥ paśupatiḥ saha vasavo aṣṭau tathādityā dvādaśāhaḥkṣapā mahī diśo nabhas tārakaughaṃ nakṣatragrahasaṃkulam aśvinau marutaḥ sādhyā viśvedevās tatha rṣayaḥ varṣācalās tathā nadyaḥ sapta sapta kulācalāḥ samudrāḥ sapta ṛtavaḥ kāntārāṇi vanāni ca nagaragrāmatarubhiḥ samāvetaṃ ca bhūtalam etac cānyac ca yat kiṃcid devarṣipitṛmānavam satiryagūrdhvapātālaṃ tasya dṛṣṭaṃ tanau mayā so ahaṃ tam ajaraṃ devaṃ duṣṭadaityanivarhaṇam ārādhayitum icchāmi bhagavaṃs tvadanujñayā anugrāhyo asmi yadi te mamāyaṃ bhaktimān iti tan mamopadiśādya tvaṃ mahad ārādhanaṃ hareḥ anugrāhyo asi devasya nūnam avyaktajanmanaḥ ārādhanāya daityendra yat te tatpravaṇaṃ manaḥ yadi devapatiṃ viṣṇum ārādhayitum icchasi bhagavantam anādyantaṃ bhava bhāgavato asura na hy abhāgavatair viṣṇur jñātuṃ stotuṃ ca tattvataḥ draṣṭuṃ vā śakyate martyaiḥ praveṣṭuṃ kuta eva hi janmabhir bahubhiḥ pūtā narās tadgatacetasaḥ bhavanti vai bhāgavatās te viṣṇuṃ praviśanti ca anekajanmasaṃsāra- cite pāpasamuccaye nākṣīṇe jāyate puṃsāṃ govindābhimukhī matiḥ pradveṣaṃ yāti govinde dvijān vedāṃś ca nindati yo naras taṃ vijānīyād asurāṃśasamudbhavam pāṣaṇḍeṣu ratiḥ puṃsāṃ hetuvādānukūlatā jāyate viṣṇumāyāmbhaḥ- patitānāṃ durātmanām yadā pāpakṣayaḥ puṃsāṃ tadā vedadvijātiṣu viṣṇau ca yajñapuruṣe śraddhā bhavati te yathā yadā svalpāvaśeṣas tu narāṇāṃ pāpasaṃcayaḥ bhavanti te bhāgavatās tadā daityapate narāḥ bhrāmyatām atra saṃsāre narāṇāṃ karmadurgame hastāvalambado hy eko bhaktiprīto janārdanaḥ sa tvaṃ bhāgavato bhūtvā sarvapāpaharaṃ harim ārādhaya paraṃ bhaktyā prītim eṣyati keśavaḥ kiṃlakṣaṇā bhāgavatā bhavanti puruṣā guro yac ca bhāgavataiḥ kāryaṃ tan me kathaya bhārgava karmaṇā manasā vācā prāṇināṃ yo na hiṃsakaḥ bhāvabhaktaś ca govinde daitya bhāgavato hi saḥ yo brāhmaṇāṃś ca vedāṃś ca nityam envānumaṃsyati na ca drogdhā paraṃ vāde daitya bhāgavato hi saḥ sarvān devān hariṃ vetti sarvalokāṃś ca keśavam tebhyaś ca nānyam ātmānaṃ daitya bhāgavato hi saḥ devaṃ manuṣyam anyaṃ vā paśupakṣipipīlikān tarupāṣāṇakaṣṭhādi bhūmyambhogaganaṃ diśaḥ ātmānaṃ vāpi deveśān nātiriktaṃ janārdanāt yo bhajeta vijānīṣva taṃ vai bhāgavataṃ naram sarvaṃ bhagavato bhāvo yad bhūtaṃ bhavasaṃsthitam iti yo vai vijānāti sa tu bhāgavato naraḥ bhavabhītiṃ haraty eṣa bhaktibhāvena bhāvitaḥ bhagavān iti bhāvo yaḥ sa tu bhāgavato naraḥ bhāvaṃ na kurute yas tu sarvabhūteṣu pāpakam karmaṇā manasā vācā sa tu bhāgavato naraḥ bāhyārthanirapekṣo yo bhakto bhagavataḥ kriyām bhāvena niṣpādayati jñeyo bhāgavatas tu saḥ nārayo yasya na snigdhā na codāsī na vṛttayaḥ paśyataḥ sarvam evedaṃ viṣṇuṃ bhāgavato hi saḥ sutapteneha tapasā yajñair vā bahudakṣiṇaiḥ tāṃ gatiṃ na narā yānti yāṃ vai bhāgavatā gatāḥ yogacyutair bhāgavatair devarājaḥ śatakratuḥ arvāṅ nirīkṣyate yajñī kimu ye yogapāragāḥ yajñaniṣpattaye vedā yajño yajñapateḥ kṛte tattoṣaṇāya bhāvena tasmād bhāgavato bhava yena sarvātmanā viṣṇau bhaktyā bhāvo niveśitaḥ daityeśvara kṛtārthatvāc ślāghyo bhāgavato hi saḥ api naḥ sa kule dhanyo jāyate kulapāvanaḥ bhagavān bhaktibhāvena yena viṣṇur upāsitaḥ yaḥ kārayati devārcāṃ hṛdayālambanaṃ hareḥ sa naro viṣṇusālokyam upaiti dhūtakalmaṣaḥ yaś ca devālayaṃ bhaktyā viṣṇoḥ kārayati svayam sa saptapuruṣāṃl lokān viṣṇor nayati mānavaḥ yāvanty abdāni devārcā hares tiṣṭhati mandire tāvadvarṣasahasrāṇi viṣṇuloke sa modate devārcā lakṣaṇopetā tadgṛhaṃ satataṃ divi niṣkāmaṃ ca mano yasya sa yāty akṣarasātmyatām puṣpāṇy atisugandhīni manojñāni ca yaḥ pumān prayacchati hṛṣīkeśe tadbhāvagatamānasaḥ dhūpāṃś ca vividhāṃs tāṃs tān gandhāḍhyaṃ cānulepanam dīpāvalyupahārāṃś ca yac cābhīṣṭam athātmanaḥ naraḥ so anudinaṃ yajñaṃ karoty ārādhanaṃ hareḥ yajñeśo bhagavān viṣṇur makhair api hi toṣyate bahūpakaraṇā yajñā nānāsaṃbhāravistarāḥ prāpyante te dhanayutair manuṣyair nālpasaṃcayaiḥ bhaktyā ca puruṣaiḥ pūjā kṛtā dūrvāṅkurair api harer dadāti hi phalaṃ sarvayajñaiḥ sudurlabham yāni puṣpāṇi hṛdyāni dhūpagandhānulepanam dayitaṃ bhūṣaṇaṃ yac ca ye ca kauśeyavāsasī yāni cābhyavahārāṇi bhakṣyāṇi ca phalāni ca prayaccha tāni govinde bhavethāś caiva tanmanāḥ ādyantaṃ yajñapuruṣaṃ yathāśaktyā prasādaya ārādhya yāti taṃ devaṃ tasminn eva naro layam puṇyais tīrthodakair gandhair madhunā sarpiṣā tathā kṣīreṇa snāpayed īśam acyutaṃ jagataḥ patim dadhikṣīrahradān puṇyāṃs tato lokān madhucyutaḥ prayāsyasy asuraśreṣṭha nirvṛtiṃ cāpi śāśvatīm stotrair gītais tathā vādyair brāhmaṇānāṃ ca tarpaṇaiḥ manasaś caikatāyogād ārādhaya janārdanam ārādhya taṃ videhānāṃ puruṣāḥ saptasaptatiḥ haihayāḥ pañcapañcāśad amṛtatvam upāgatāḥ sa tvam ebhiḥ prakārais tam upavāsaiś ca keśavam toṣayādyo hi tuṣṭo asau viṣṇur dvandvapraśāntidaḥ upavāsair hṛṣīkeśaḥ kathaṃ tuṣyati bhārgava parihārāṃs tathācakṣva ye tyājyāś copavāsinām yad yat kāryaṃ yathā caiva keśavārādhane naraiḥ tat sarvaṃ vistarād brahman yathāvad vaktum arhasi smṛtaḥ saṃpūjito dhūpa- puṣpādyair dayitair hariḥ bhoginām upakārāya kiṃ punaś copavāsinām upāvṛttas tu pāpebhyo yas tu vāso guṇaiḥ saha upavāsaḥ sa vijñeyaḥ sarvabhogavivarjitaḥ ekarātraṃ dvirātraṃ vā trirātram athavāparam upavāsī hariṃ yas tu bhaktyā dhyāyati mānavaḥ tannāmajāpī tatkarma- ratis tadgatamānasaḥ niṣkāmo daitya sa brahma param āpnoty asaṃśayam yaṃ ca kāmam abhidhyāyan keśavārpitamānasaḥ upoṣyati tam āpnoti prasanne garuḍadhvaje kathyate ca purā vipraḥ pulastyo brahmavādinā dālbhyena pṛṣṭo akathayad yathaitad arisūdana brāhmaṇaiḥ kṣatriyair vaiśyaiḥ śūdraiḥ strībhis tathā mune saṃsāragartapaṅkasthaiḥ sugatiḥ prāpyate katham anārādhya jagannāthaṃ sarvadhātāram acyutam nirvyalīkena cittena kaḥ prayāsyati sadgatim viṣayagrāhi vai yasya na cittaṃ keśavārpitam sa kathaṃ pāpapaṅkāṅkī naro yāsyati sadgatim yadi saṃsāraduḥkhārtaḥ sugatiṃ gantum icchasi tadārādhaya sarveśaṃ jagaddhātāram acyutam puṣpaiḥ sugandhair hṛdyaiś ca dhūpaiḥ sāgarucandanaiḥ vāsobhir bhūṣaṇair bhakṣyair upavāsaparāyaṇaḥ yadi saṃsāranirvedād abhivāñchasi sadgatim tadārādhaya govindaṃ yac ceṣṭaṃ tava cetasi puṣpāṇi yadi te na syuḥ śastaṃ pādapapallavaiḥ dūrvāṅkurair api brahmaṃs tadabhāve arcayācyutam sugandhipuṣpadīpādyair yaḥ kuryāt keśavālaye sarvatīrthaphalaṃ tasya saṃbhavet keśavārcayā sabāhyābhyantaraṃ yas tu mārjayed acyutālayam sabāhyābhyantaraṃ tasya kāyo niṣkalmaṣo bhavet puṣpapatrāmbubhir dhūpair yathāvibhavam acyutaḥ pūjitas tuṣṭim atulāṃ bhaktyāyāty ekacetasām yaḥ sadāyatane viṣṇoḥ kurute mārjanakriyām sa pāṃsubhūmer dehāc ca sarvapāpaṃ vyapohati yāvantyaḥ pāṃsukaṇikā mārjyante keśavālaye dināni divi tāvanti tiṣṭhaty astamalo naraḥ ahany ahani yat pāpaṃ kurute dvijasattama gocarmamātraṃ saṃmārjya hanti tat keśavālaye yaś copalepanaṃ kuryād viṣṇor āyatane naraḥ so api lokaṃ samāsādya modate ca śatakratoḥ mṛdā dhātuvikārair vā varṇakair gomayena vā upalepanakṛd yāti vimānaṃ maṇicitritam udakābhyukṣaṇaṃ viṣṇor yaḥ karoti tathā gṛhe so api gacchati yatrāste bhagavān yādasāṃ patiḥ puṣpaprakaram atyarthaṃ sugandhaṃ keśavālaye upalipte naro dattvā na durgatim avāpnuyāt vimānam atividyoti sarvaratnamayaṃ divi samāpnoti naro dattvā dīpakaṃ keśavālaye yas tu saṃvatsaraṃ pūrṇaṃ tilapātraprado naraḥ dhvajaṃ tu viṣṇave dadyāt samam etat phalaṃ dvija vidhunvan hanti vātena dātur ajñānataḥ kṛtam pāpaṃ ketur gṛhe viṣṇor divārātram asaṃśayam gītavādyādibhir devaṃ ya upāste janārdanam gāndharvair gītanṛtyaiḥ sa vimānastho niṣevyate jātismaratvaṃ medhāṃ ca tathaivoparame smṛtim prāpnoti viṣṇvāyatane puṇyākhyānakathākaraḥ upoṣitaḥ pūjito vā dṛṣṭo vā namito api vā pradambha harate pāpaṃ ko na seved dhariṃ tataḥ vedavādakriyāyajña- snānatīrthaphalaṃ param aṣṭāṅgapraṇipātena praṇipatya hariṃ labhet pragamya hṛdā śirasā pādapadme mahītale niṣkalmaṣo bhavet sadyo na nāṭī pādapāṃsunā ekasya kṛṣṇasya krājataḥ praṇāmo daśāśvamedhāvabhṛthena tulyaḥ daśāśvamedhaiḥ punar eti janma kṛṣṇapraṇāmī na punarbhavāya evaṃ deveśvaro bhaktyā yena viṣṇur upāsitaḥ sa prāpnoti gatiṃ ślāghyāṃ yāṃ yām icchati cetasā devatvaṃ manujaiḥ kaiścid gandharvatvaṃ tathāparaiḥ vidyādharatvam aparair ārādhyāptaṃ janārdanam śakraḥ kratuśateneśam ārādhya garuḍadhvajam devendratvaṃ gatas tasmān nānyaḥ pūjyatamaḥ kvacit devebhyo api hi pūjyas tu svagurur brahmacāriṇaḥ tasyāpi yajñapuruṣo viṣṇuḥ pūjyo dvijottama striyaś ca bhartāram ṛte pūjyam anyan na daivatam bhartur gṛhasthasya sataḥ pūjyo yajñapatir hariḥ vaikhānasānām ārādhyas tapobhir madhusūdanaḥ dhyeyaḥ parivrājakānāṃ vāsudevo mahātmanām evaṃ sarvāśramāṇāṃ hi vāsudevaḥ parāyaṇam sarveṣāṃ caiva varṇānāṃ tam ārādhyāpnuyād gatim śṛṇuṣva gadataḥ kāmyām upavāsāṃs tathāparān tat tam āśritya yān kāmān kurvītepsitam ātmanaḥ ekādaśyāṃ śuklapakṣe phālgune māsi yo naraḥ japet kṛṣṇeti devasya nāma bhaktyā punaḥpunaḥ devārcane cāṣṭaśataṃ kṛtvaitat tu japec chuciḥ prātaḥ prasthānakāle ca utthāne skhalite kṣute pāṣaṇḍapatitāṃś caiva tathaivāntyāvasāyinaḥ nālapeta tathā kṛṣṇam arcayec chraddhayānvitaḥ idaṃ codāharet kṛṣṇe manaḥ saṃdhāya tatparaḥ kṛṣṇa kṛṣṇa kṛpālus tvam agatīnāṃ gatir bhava saṃsārāntarnimagnānāṃ prasīda madhusūdana evaṃ prasādyopāvāsaṃ kṛtvā niyatamānasaḥ pūrvāhna eva cānyedyur gavyaṃ saṃprāsya vai sakṛt snāto arcayitvā kṛṣṇeti punar nāma prakīrtayet vāridhārātrayaṃ caiva vikṣiped devapādayoḥ caitravaiśākhayoś caiva tadvaj jyeṣṭhe tu pūjayet martyaloke gatiṃ śreṣṭhāṃ dālbhya prāpnoti vai naraḥ utkrāntikāle kṛṣṇasya smaraṇaṃ ca tathāpnute āṣāḍhe śrāvaṇe caiva māse bhādrapade tathā tathaivāśvayuje devam anena vidhinā naraḥ upoṣya saṃpūjya tathā keśaveti ca kīrtayet gomūtraprāśanāt pūrvaṃ svargalokagatiṃ vrajet ārādhitasya jagatām īśvarasyāvyāyātmanaḥ utkrāntikāle smaraṇaṃ keśavasya tathāpnuyāt kṣīrasya prāśanaṃ yas tu vidhiṃ cemaṃ yathoditam kārttikādi yathānyāyaṃ kuryān māsacatuṣṭayam tenaiva vidhinā brahman viṣṇor nāma prakīrtayet sa yāti viṣṇusālokyaṃ viṣṇuṃ smarati ca kṣaye pratimāsaṃ dvijātibhyo dadyād dānaṃ yathecchayā cāturmāsye ca saṃpūrṇe puṇyaṃ śravaṇakīrtanam kathāṃ vā vāsudevasya tadgītīr vāpi kārayet evam etāṃ gatiṃ śreṣṭhāṃ devanāmānukīrtanāt kathitaṃ pāraṇaṃ yat te kārṣṇaṃ māsacatuṣṭayam ādhipatyaṃ tathā bhogāṃs tena prāpnoti mānuṣān dvitīyena tathā bhogān aindrān prāpnoti mānavaḥ viṣṇor lokaṃ tṛtīyena pāraṇena tathāpnuyāt evam etat samākhyātaṃ gatiprāpakam uttamam vidhānaṃ dvijaśārdūla kṛṣṇatuṣṭipradaṃ nṛṇām sugatidvādaśīm etāṃ śraddadhānas tu yo naraḥ upoṣya ca tathā nārī prāpnoti trividhāṃ gatim eṣā dhanyā pāpaharā tithir nityam upāsitā ārādhanāya śiṣṭaiṣā devadevasya cakriṇaḥ pañcadaśyāṃ ca śuklasya phālgunasyaiva sattama pāṣaṇḍapatitāṃś caiva tathaivāntyāvasāyinaḥ nāstikān bhinnavṛttīṃś ca pāpinaś cāpy anālapan nārāyaṇe gatamanāḥ puruṣo niyatendriyaḥ tiṣṭhan vrajan praskhalite kṣute vāpi janārdanam kīrtayet tatkriyākāle saptakṛtvaḥ prakīrtayet lakṣmyā samanvitaṃ devam arcayec ca janārdanam saṃdhyāvyuparame cendu- svarūpaṃ harim īśvaram rātriṃ ca lakṣmīṃ saṃcintya samyag arghyena pūjayet naktaṃ ca bhuñjīta naras tailakṣāravivarjitam tathaiva caitravaiśākha- jyeṣṭheṣu munisattama arcayīta yathāproktaṃ prāpte prāpte tu taddine niṣpāditaṃ bhaved ekam pāraṇaṃ dālbhya bhaktitaḥ dvitīyaṃ cāpi vakṣyāmi pāraṇaṃ dvijasattama āṣāḍhe śrāvaṇe māsi prāpte bhādrapade tathā tathaivāśvayuje abhyarcya śrīdharaṃ ca śriyā saha samyak candramase dattvā bhuñjītārghyaṃ yathāvidhi dvitīyam etad ākhyātaṃ tṛtīyaṃ pāraṇaṃ śṛṇu kārttikādiṣu māseṣu tathaivābhyarcya keśavam bhūtyā samanvitaṃ dadyāc śaśāṅkāyārhanaṃ niśi bhuñjīta ca tathā proktaṃ tṛtīyam iti pāraṇam pratipūjāsu dadyāc ca brāhmaṇebhyaś ca dakṣiṇām pratimāsaṃ ca vakṣyāmi prāśanaṃ kāyaśodhanam caturaḥ prathamān māsān pañcagavyam udāhṛtam kuśodakaṃ tathaivānyad uktaṃ māsacatuṣṭayam sūryāṃśutaptaṃ tadvac ca jalaṃ māsacatuṣṭayam gītavādyādikaṃ pāṭhyaṃ tathā kṛṣṇasya vā kathān kāriyīta ca devasya pāraṇe pāraṇe gate evaṃ saṃpūjya vidhivat sapatnīkaṃ janārdanam nāpnotīṣtaviyogādīn pumān yoṣid athāpi vā janārdanaṃ salakṣmīkam arcayet prathamaṃ tataḥ saśrīkaṃ śrīdharaṃ bhaktyā tṛtīye bhūtikeśavau yāvanty etadvidhānena pāraṇenārcati prabhum tāvanti janmāny asukhaṃ nāpnotīṣṭaviyogajam devasya ca prasādena maraṇe prāpya tatsmṛtim kule satāṃ sphītadhane bhogabhuj jāyate naraḥ nāriṃ prāpnoti na vyādhiṃ narakaṃ ca na paśyati durgamaṃ yamamārgaṃ ca nekṣate dvijasattama śrotum icchāmy ahaṃ tāta yamamārgaṃ sudurgamam yathā sukhena saṃyānti mānavās tad vadasva me pratimāsaṃ tu nāmāni kṛṣṇasyaitāni dvādaśa kṛtopavāsaḥ susnātaḥ pūjayitvā janārdanam uccārayan naro abhyeti susukhenaiva tatpatham tato viprāya vai dadyād udakumbhaṃ sadakṣiṇaṃ upānadvastrayugmaṃ ca chattraṃ kanakam eva ca yad vai māsagataṃ nāma tatprītiś cāpi saṃvadet saṃvatsarānte apy athavā pratimāsaṃ dvijān budhaḥ vācayed udakumbhādyair dānaiḥ sarvān anukramāt keśavaṃ mārgaśīrṣe tu pauṣe nārāyaṇaṃ tathā mādhavaṃ māghamāse tu govindaṃ phālgune tathā viṣṇuṃ caitre atha vaiśākhe tathaiva madhusūdanam jyeṣṭhe trivikramaṃ devam āṣāḍhe vāmanaṃ tathā śrāvaṇe śrīdharaṃ caiva hṛṣīkeśeti cāparam nāma bhādrapade māsi gīyate puṇyakāṅkṣibhiḥ padmanābhaṃ cāśvayuje dāmodaram ataḥ param kārttike devadeveśaṃ stuvaṃs tarati durgatim iha vai svasthatāṃ prāpya maraṇe smaraṇaṃ tataḥ yāmyakleśam asaṃprāpya svargaloke mahīyate tato mānuṣyam āsādya nirātaṅko gatajvaraḥ dhanadhānyavati sphīte janma sādhukule arhati upavāsavratānīha keśavārādhanaṃ prati mamācakṣva mahābhāga paraṃ kautūhalaṃ hi me kāmān yān yān naro bhakto manasecchati keśavāt vratopavāsanāt prītas tāṃs tān viṣṇuḥ prayacchati ratnaparvatam āruhya yathā ratnaṃ mahāmune sattvānurūpam adatte tathā kṛtsnān manorathān mārgaśīrṣaṃ tu yo māsam ekabhaktena yaḥ kṣapet kurvan vai viṣṇuśuśrūṣāṃ sa deśe jāyate śubhe pauṣamāsaṃ tathā dālbhya ekabhaktena yaḥ kṣapet śuśrūṣaṇaparaḥ śaurer na rogī sa ca jāyate māghamāsaṃ dvijaśreṣṭha ekabhaktena yaḥ kṣapet viṣṇuśuśrūṣaṇaparaḥ sa kule jāyate satām kṣapayed ekabhaktena śuśrūṣur yaś ca phālgunam saubhāgyaṃ svajanānāṃ sa sarveṣām eti sonnatim caitraṃ viṣṇuparo māsam ekabhaktena yaḥ kṣapet suvarṇamaṇimuktāḍhyaṃ sa gārhasthyam avāpnuyāt yaḥ kṣaped ekabhaktena vaiśākhaṃ pūjayan harim naro vā yadi vā nārī jñātīnāṃ śreṣṭhatāṃ vrajet kṛṣṇārpitamanā jyeṣṭham ekabhaktena yaḥ kṣapet aiśvaryam atulaṃ śreṣṭhaṃ pumān strī vābhijāyate āṣāḍham ekabhaktena yo nayed viṣṇutanmanāḥ bahudhānyo bahudhano bahuputraś ca jāyate kṣapayed ekabhaktena śrāvaṇaṃ viṣṇutatparaḥ dhanadhānyahiraṇyāḍhye kule sa jñātivardhanaḥ ekāhāro bhādrapadaṃ yaś ca kṛṣṇaparāyaṇaḥ dhanāḍhyaṃ sphītam acalam aiśvaryaṃ pratipadyate nayaṃś cāśvayujaṃ viṣṇuṃ pūjayed ekabhojanaḥ dhanavān vāhanāḍhyaś ca bahuputraś ca jāyate kārttike caikadā bhuṅkte yaś ca viṣṇuparo naraḥ śūraś ca kṛtavidyaś ca bahuputraś ca jāyate yas tu saṃvatsaraṃ pūrṇam ekabhakto bhaven naraḥ ahiṃsaḥ sarvabhūteṣu vāsudevaparāyaṇaḥ namo astu vāsudevāyety ahaś cāṣṭaśataṃ japet atirātrasya yajñasya tataḥ phalam avāpnuyāt daśa varṣasahasrāṇi svargaloke mahīyate tatkṣayād iha cāgatya māhātmyaṃ pratipadyate brāhmaṇaḥ kṣatriyo vaiśyaḥ strī śūdro vā yathoditān upavāsān imān kurvan phalāny etāny avāpnuyāt jagatpatiṃ jagadyoniṃ jaganniṣṭhaṃ jagadgurum jayaṃ śaraṇam abhyetya na janaiḥ śocyate janaḥ yasya nāmni smṛte martyaḥ samutkrānter anantaram prāpnoti śāśvataṃ sthānaṃ tataḥ pūjyataro hi saḥ nādir na madhyaṃ naivānto yasya devasya vidyate anāditvād amadhyatvād anantatvāc ca so avyayaḥ parāparaṃ sukṛtavatāṃ parāṃ gatiṃ svayaṃbhuvaṃ prabhavan nidhānam avyayam sanātanaṃ yad amṛtam acyutaṃ dhruvaṃ praviśya taṃ harim amaratvam aśnute śṛṇu dālbhya paraṃ kāmyaṃ vrataṃ saṃtatidaṃ nṛṇām yam upoṣya na vicchedaḥ pitṛpiṇḍasya jāyate kṛṣṇāṣṭamyāṃ caitramāse snāto niyatamānasaḥ kṛṣṇam abhyarcya pūjāṃ ca devakyāḥ kurute tu yaḥ nirāhāro japan nāma kṛṣṇasya jagataḥ pateḥ upaviṣṭo japasnāna- kṣutapraskhalitādiṣu pūjāyāṃ cāpi kṛṣṇasya sapta vārān prakīrtayet pāṣaṇḍino vikarmasthān nālapec caiva nāstikān prabhāte tu punaḥ snāto dattvā viprāya dakṣiṇām bhuñjīta kṛtapūjas tu kṛṣṇasyaiva jagatpateḥ vaiśākhajyeṣṭhayoś caiva pāraṇaṃ hi trimāsikam upoṣya devadeveśaṃ ghṛtena snāpayed dharim āṣāḍhe śrāvaṇe caiva māse bhādrapade tathā upoṣite dvitīyaṃ vai pāraṇaṃ pūrvavat tu tat tathaivāśvayujaṃ cādiṃ kṛtvā māsatrayaṃ budhaḥ upoṣya snāpayed devaṃ haviṣā pāraṇe gate pauṣe māghe phālgune ca naras tadvad upoṣitaḥ caturthe pāraṇe pūrṇe ghṛtena snāpayed dharim evaṃ kṛtopavāsasya puruṣasya tathā striyaḥ na saṃtateḥ paricchedaḥ kadācid abhijāyate kṛṣṇāṣṭamīm imāṃ yas tu naro yoṣid athāpi vā upoṣyatīha sāhlādaṃ nṛloke prāpya nirvṛttim putrapautrasamṛddhiṃ ca mṛtaḥ svarge mahīyate ity etat kathitaṃ dālbhya mayā kṛṣṇāṣṭaṃīvratam prāvṛṭkāle tu niyamāñ śṛṇu kāmyān imān mama prāvṛṭkāle yadā śete vāsudevaḥ payonidhau bhogibhoge nijāṃ māyāṃ yoganidrāṃ ca mānayan viśiṣṭā na pravartante tadā yajñādikāḥ kriyāḥ devānāṃ sā bhaved rātrir dakṣiṇāyanasaṃjñitā yadā svapiti govindo yas tu māsaṃ catuṣṭayam adhaḥśāyī brahmacārī keśavārpitamānasaḥ namo namo astu kṛṣṇāya keśavāya namo namaḥ namo astu narasiṃhāya viṣṇave ca namo namaḥ iti prātas tathā sāyaṃ japed devakriyāparaḥ śamayaty atiduṣpāraṃ duritaṃ janmasaṃcitam madhu māṃsaṃ ca yo māsāñ caturas tān nirasyati devakriyāratir viṣṇor anusmaraṇatatparaḥ so api svargaṃ samabhyeti cyutas tasmāt tu jāyate arogī dhanadhānyāḍhyaḥ kulasaṃtatimān naraḥ samastamandirāṇāṃ ca yaḥ supte madhusūdane nirvṛttiṃ kurute so api devo vaimāniko bhavet anenaiva vidhānena naro viṣṇukriyāparaḥ ekāhāro bhaved yas tu sarvapāpaiḥ pramucyate supte ca sarvalokeśe naktabhojī bhavet tu yaḥ sarvapāpavinirmuktaḥ svargaloke amaro bhavet śastaṃ tv anantaraṃ puṃsāṃ tataś caivekabhojanam naktabhojanatulyaṃ tu nopavāsaphalaṃ kvacit tailābhaṅgaṃ ca yo māsāṃś caturas tān nirasyati so apy aṅgalāvaṇyaguṇam ārogyaṃ ca naro labhet yas tv etāni samastāni māsān etān naraś caret sa viṣṇulokam āsādya viṣṇor anucaro bhavet caturbhiḥ pāraṇaṃ māsair niṣpādyaṃ haritatparaiḥ brāhmaṇān bhojayed dadyāt tatas tebhyaś ca dakṣiṇām pūjayec ca jagannāthaṃ sarvapāpaharaṃ harim prīyasva deva govindety evaṃ caiva prasādayet iti dālbhya samākhyātaṃ cāturmāsye hi yad vratam devadevasya suptasya dvādaśīṃ śṛṇu cāparām yasyām anantasmaraṇād anantaphalabhāg bhavet māsi proṣṭhapade śukle dvādaśyāṃ jalaśāyinam praṇamyānantam abhyarcya puṣpadhūpādibhiḥ śuciḥ pāṣaṇḍādibhir ālāpam akurvan niyatātmavān viprāya dakṣiṇāṃ dattvā naktaṃ bhuṅkte tu yo naraḥ tiṣṭhan vrajan svapaṃś caiva kṣutapraskhalitādiṣu anantanāmasmaraṇaṃ kurvann uccāraṇaṃ tathā anenaiva vidhānena māsān dvādaśa vai kramāt upoṣya pāraṇe pūrṇe samabhyarcya jagadgurum gītavādyena hṛdyena prīṇayan vyuṣṭim aśnute anantaṃ gītavādyena yataḥ phalam udāhṛtam tenānantaṃ samabhyarcya tad eva labhate phalam evaṃ yaḥ puruṣaḥ kuryād anantārādhanaṃ śuciḥ nārī vā svargam abhyetya so aanantaphalam aśnute evaṃ dālbhya hṛṣīkeśo narair bhaktyā yathāvidhi phalaṃ dadāty asulabhaṃ salilenāpi pūjitaḥ na viṣṇur vittadānena puṣpair vā na phalais tathā ārādhyate suśuddhena hṛdayenaiva kevalam rāgādyapetaṃ hṛdayaṃ vāg duṣṭā nānṛtādinā hiṃsādirahitaḥ kāyaḥ keśavārādhanatrayam rāgādidūṣite citte nāspadī madhusūdanaḥ karoti na ratiṃ haṃsaḥ kadācit kardamāmbhasi na yogyā keśavastutyai vāg duṣṭā cānṛtādinā tamaso nāśanāyālaṃ nendor lekhā ghanāvṛtā hiṃsādidūṣitaḥ kāyaḥ keśavārādhane kutaḥ janacittaprasādāya na nabhas timirāvṛtam tasmāc chraddhasva bhāvena satyabhāvena ca dvija ahiṃsakena govindo nisargād eva toṣitaḥ sarvasvam api kṛṣṇāya yo dadyāt kuṭilāśayaḥ sa naivārādhayaty enaṃ sadbhāvenārcayācyutam rāgādyapetaṃ hṛdayaṃ kuru tvaṃ keśavārpitam tataḥ prāpsyasi duḥprāpyam ayatnenaiva keśavam bhagavan kathitaḥ samyak kāmyo ayaṃ keśavaṃ prati ārādhanavidhiḥ sarvo bhūyaḥ pṛcchāmi tad vada kule janma tathārogyaṃ dhanarddhiś ceha durlabhā tritayaṃ prāpyate yena tan me vada mahāmune mātāmahaṃ kāṇvam udāravīryaṃ maharṣim abhyarcya kulaprasūtim papraccha puṃsām atha yoṣitāṃ ca duṣvantaputro bharataḥ praṇamya yathāvad ācaṣṭa tato mahātmā sa rājavaryāya yathā kuleṣu prayānti sūtiṃ puruṣāḥ striyaś ca yathā ca samyak sukhino bhavanti pauṣe site dvādaśame ahni sārke tathārkṣayoge jagataḥ prasūtim saṃpūjya viṣṇuṃ vidhinopavāsī sraggandhadhūpānnavaropahāraiḥ gṛhṇīta māsaṃ pratimāsapūjām dānādiyuktaṃ vratam abdam ekam dadyāc ca dānaṃ dvijapuṅgavebhyas tad ucyamānaṃ vinibodha bhūpa ghṛtaṃ tilān vrīhiyavaṃ hiraṇyaṃ yavānnam ambhaḥkarakānnapānam chattraṃ payo annaṃ guḍaphāṇitāḍhyaṃ srakcandanaṃ vastram anukrameṇa māse ca māse vidhinoditena tasyāṃ tithau lokaguruṃ prapūjya aśnīta yāny ātmaviśuddhihetoḥ saṃprāśanānīha nibodha tāni gomūtram ambho ghṛtam āmaśākaṃ dūrvā dadhi vrīhiyavāṃs tilāṃś ca sūryāṃśutaptaṃ jalam ambu dārbhaṃ kṣīraṃ ca māsakramaśopayuñjyāt kule pradhāne dhanadhānyapūrṇe vivekavaty astasamastaduḥkhe prāpnoti janmāvikalendriyaś ca bhavaty arogo matimān sukhī ca tasmāt tvam apy etad amoghavid yo nārāyaṇārādhanam apramattaḥ kuruṣva viṣṇuṃ bhagavantam īśam ārādhya kāmān akhilān upaiti yadā ca śukladvādaśyāṃ nakṣatraṃ śravaṇaṃ bhavet tadā sā tu mahāpuṇyā dvādaśī vijayā smṛtā tasyāṃ snātaḥ sarvatīrthaiḥ snāto bhavati mānavaḥ saṃpūjya varṣapūjāyāḥ sakalaṃ phalam aśnute ekaṃ japtvā sahasrasya japtasyāpnoti yat phalam dānaṃ sahasraguṇitaṃ tathā vai vipra bhojanam yat kṣemam api vai tasyāṃ sahasraṃ śrāvaṇe tu tat anyasyām eva tithyāṃ śubhāyāṃ śrāvaṇaṃ yadā homas tathopavāsaś ca sahasrākhyaphalapradaḥ rohiṇyāś ca yadā kṛṣṇa- pakṣe aṣṭamyāṃ dvijottama jayantī nāma sā proktā sarvapāpaharā tithiḥ yad bālye yac ca kaumāre yauvane vārddhike ca yat saptajanmakṛtaṃ pāpaṃ svalpaṃ vā yadi vā bahu tat kṣālayati govindaṃ tasyām abhyarcya bhaktitaḥ homajapyādidānānāṃ phalaṃ ca śatasaṃmitam saṃprāpnoti na saṃdeho yac cānyan manasecchati upavāsaś ca tatrokto mahāpātakanāśanaḥ ekadaśyāṃ śuklapakṣe yadā rkṣaṃ vai punarvasuḥ nāmnā sātijayākhyātā tithīnām uttamā tithiḥ yo dadāti tilaprasthaṃ tṛṣkālaṃ vatsaraṃ naraḥ upavāsaṃ ca tasyāṃ yaḥ karoty etat samaṃ smṛtam tasyāṃ jagatpatir devaḥ sarvaḥ sarveśvaro hariḥ pratyakṣatāṃ prayāty alpaṃ tadānantaphalaṃ smṛtam sagareṇa kakutsthena duṃdhumāreṇa gādhinā tasyām ārādhitaḥ kṛṣṇo dattavān nikhilāṃ bhuvam ayane cottare prāpte yaḥ snāpayati keśavam ghṛtaprasthena pāpaṃ saḥ sakalaṃ vai vyapohati kapilāṃ vipramukhyāya dadāty anudinaṃ hi yaḥ ghṛtasnānaṃ ca devasya tasmin kāle samaṃ hi tat snāpyamānaṃ ca paśyati ye ghṛtenottarāyaṇe te yānti viṣṇusālokyaṃ sarvapāpavivarjitāḥ maitreyī brāhmaṇī pūrvaṃ yājñavalkyam apṛcchata praṇipatya mahābhāgaṃ yogeśvaram akalmaṣam pāpapraśamanāyālaṃ yat puṇyasyopavṛṃhakam manorathapradaṃ yac ca tad vrataṃ kathyatāṃ mama kāni dānāni śastāni snānāni ca yatavrata praśastās tithayaḥ kāś ca prāśanāni ca śaṃsa me sarvadānāni śastāni yāny uddiśya janārdanam dīyante vipramukhyebhyaḥ śraddhāpūtena cetasā tā eva tithayaḥ śastā yāsv abhyarcya janārdanam kriyante śradhayā samyag upavāsavratāḥ sadā prāpyate vividhair yajñair yat phalaṃ sādhvasādhubhiḥ upavāsais tad āpnoti samabhyarcya janārdanam manorathānāṃ saṃprāpti- kārakaṃ pāpanāśanam śrūyatāṃ mama dharmajñe vratānām uttamaṃ vratam yat kṛtvā na jaḍo nāndho badhiro na ca duḥkhitaḥ na caiveṣṭaviyogārtiṃ kaścit prāpnoti mānavaḥ na cāpriyo asya lokasya na daridro na durgatiḥ sapta janmāni bhavati sarvapāpaiḥ pramucyate viṣṇuvratam idaṃ khyātaṃ bhāṣitaṃ viṣṇunā svayam pauṣaśukladvitīyādi kṛtvā dinacatuṣṭayam ṣaṇmāsapāraṇaprāyaṃ gṛhṇīyāt paramaṃ vratam pūrvaṃ siddhārthakaiḥ snānaṃ tataḥ kṛṣṇatilaiḥ smṛtam vacayā ca tṛtīye ahni sarvauṣadhyā tataḥ param nāmnā kṛṣṇācyutākhyena tathānantena pūjayet tathaiva ca caturthe ahni hṛṣīkeśena keśavam devam abhyarcya puṣpaiś ca pattrair dhūpānulepanaiḥ udgacchataś ca bālendor dadyād arghyaṃ samāhitaḥ puṣpaiḥ pattraiḥ phalaiś caiva sarvadhānyaiś ca bhaktitaḥ dinakrameṇa caitāni candranāmāni kīrtayet śaśicandraśaśāṅkendu- saṃjñāni brahmavādini naktaṃ bhuñjīta matimān yāvat tiṣṭhati candramāḥ astaṃgate na bhuñjīta vratabhaṅgabhayāc chubhe evaṃ sarveṣu māseṣu jyeṣṭhānteṣu yaśasvini kartavyaṃ vai vrataśreṣṭhaṃ dvitīyādicaturdinam viprāya dakṣiṇāṃ dadyāt pañcamyāṃ ca svaśaktitaḥ evaṃ samāpayen māsaiḥ ṣaḍbhiḥ prathamapāraṇam pāraṇante ca devasya prīṇanaṃ bhaktitaḥ śubhe yathāśaktyā tu kartavyaṃ vittaśāṭhyaṃ vivarjayet āṣāḍhādidvitīyaṃ tu ṣaṇmāsena tapodhane pāraṇaṃ vai samākhyātaṃ vratasyāsya śubhapradam vratam etad dilīpena duṣvantena yayātinā tathānyaiḥ pṛthivīpālair upavāsavidhānataḥ caritaṃ munimukhyaiś ca ṛcīkacyavanādibhiḥ surambhayā sukaikeyyā śāṇḍilyā dhūmrapiṅgayā sudeṣṇayāthavā riṇyā matimatyā kṛtāśayā sāvitryā paurṇamāsyā ca vairiṇyā ca subhadrayā brāhmaṇakṣatriyaviśām iti strībhir anuṣṭhitam urvaśyā rambhayā caiva saurabheyyā tathā vratam varāpsarobhir dharmajñe caritaṃ dharmavāṃchayā prathame pādapūjā syād dvitīye nābhipūjanam tṛtīye vakṣasaḥ pūjā caturthe śiraso hareḥ etac cīrtvā samastebhyaḥ pāpebhyaḥ śraddhayānvitaḥ mucyate sakalāṃś caiva saṃprāpnoti manorathān vratānām uttamaṃ hy etat svayaṃ devena bhāṣitam pāpapraśamanaṃ śastaṃ manorathaphalapradam yaṃ ca kāmam abhidhyāyan kriyate niyatavrataiḥ vratam etan mahābhāge taṃ tu pūrayate nṛṇām manorathān pūrayati sarvapāpaṃ vyapohati avyāhatendriyatvaṃ ca sapta janmāni yacchati māghe snātasya yat puṇyaṃ prayāge pāpanāśanam sakalaṃ tad avāpnoti śrutvā viṣṇuvrataṃ tv idam sākṣād bhagavatā proktaṃ paramaṃ pāpanāśanam śuklapakṣe tu pauṣasya saṃprāptidvādaśīṃ śṛṇu yām upoṣya samāpnoti sarvān eva manorathān pāṣaṇḍādibhir ālāpam akurvan viṣṇutatparaḥ pūjayet praṇato devam ekāgramatir acyutam pauṣādipāraṇaṃ māsaiḥ ṣaḍbhir jyeṣṭhāntakaṃ smṛtam prathame puṇḍarīkākṣaṃ nāma devasya gīyate dvitīye mādhavākhyaṃ tu viśvarūpaṃ tu phālgune puruṣottamākhyaṃ ca tataḥ pañcame cācyuteti ca ṣaṣṭhe jayeti devasya guhyaṃ nāma prakīrtyate pūrveṣu ṣaṭsu māseṣu snānaprāśanayos tilāḥ āṣāḍhādiṣu māseṣu pañcagavyam udāhṛtam snāne ca prāśane caiva praśastaṃ pāpanāśanam pratimāsaṃ ca devasya kṛtvā pūjāṃ yathāvidhi viprāya dakṣiṇāṃ dadyāc śraddadhānaḥ svaśaktitaḥ pāraṇānte ca devasya prīṇanaṃ bhaktipūrvakam kruvīta śaktyā govinde sadbhāvābhyarcano yataḥ naktaṃ bhuñjīta ca tatas tailakṣāravivarjitaṃ ekādaśyām uṣitvaivaṃ dvādaśyām athavā dine etām uṣitvā dharmajñe prīṇanaṃ devatatparaḥ sarvakāmān avāpnoti sarvapāpaiḥ pramucyate yataḥ sarvam avāpnoti yad yad icchati cetasā tato lokeṣu vikhyātā saṃprāptidvādaśīti vai kṛtābhilaṣitā hy eṣā prārabdhā dharmatatparaiḥ pūrayaty akhilān kāmān saṃśrutā ca dine dine tasminn eva dine puṇye govindadvādaśīṃ śṛṇu yasyāṃ samyag anuṣṭhānāt prāpnoty abhimataṃ phalam pauṣamāse site pakṣe dvādaśyāṃ samupoṣitaḥ saṃyak saṃpūjya govindaṃ nāmnā devam adhokṣajam puṣpadhūpopahārādyair upavāsaiḥ samāhitaḥ govindeti japan nāma punas tadgatamānasaḥ viprāya dakṣiṇāṃ dadyād yathāśakti tapodhane svapan vibuddhaḥ skhalito govindeti ca kīrtayet pāṣaṇḍādivikarmasthair ālāpaṃ ca vivarjayet gomūtraṃ gomayaṃ vāpi dadhi kṣīram athāpi vā godehataḥ samutpannaṃ saṃprāśnītātmaśuddhaye dvitīye ahni punaḥ snātas tathaivābhyarcya taṃ prabhum tenaiva nāmnā saṃstūya dattvā viprāya dakṣiṇām tato bhuñjīta godeha- saṃbhūtena samanvitam evam evākhilān māsān upoṣya prayataḥ śuciḥ dadyād gavāhnikaṃ bhaktyā pratimāsaṃ svaśaktitaḥ pārite ca punar varṣe yathāśakti gavāhnikam dattvā paragave bhūyaḥ śṛṇu yat phalam aśnute suvarṇaśṛṅgāḥ pañca gāḥ ṣaṣṭhaṃ ca vṛṣabhaṃ naraḥ pratimāsaṃ dvijāgrebhyo yad dattvā phalam aśnute tad āpnoty akhilaṃ samyag vratam etad upoṣitaḥ taṃ ca lokam avāpnoti govindo yatra tiṣṭhati govindadvādaśīm etām upoṣya divi tārakāḥ vidyotamānā dṛśyante lokair adyāpi śobhane upavāsavratānāṃ tu vaikalyaṃ yan mahāmune dānakarmakṛtaṃ tasya vipāko vada yādṛśaḥ yajñānām upavāsānāṃ vratānāṃ ca yatavrate vaikalyāt phalavaikalyaṃ yādṛśaṃ tac chṛṇuṣva me upavāsādinā rājyaṃ saṃprāpyaṃ te tathā vasu bhraṣṭaiśvaryā nirdhanāś ca bhavanti puruṣāḥ punaḥ rūpaṃ tathottamaṃ prāpya vratavaikalyadoṣataḥ kāṇāḥ kuṇṭhāś ca bhūyas te bhavanty andhāś ca mānavāḥ upavāsān naraḥ patnīṃ nārī prāpya tathā patim viyogaṃ vratavaikalyād ubhayaṃ tad avāpnute ye dravye saty adātāras tathānyenāhitāgnayaḥ kule ca sati duḥśīlā dauṣkulāḥ śīlinaś ca ye vastrānulepanair hīnā bhūṣaṇaiś cātirūpiṇaḥ virūparūpāś ca tathā prasādhanaguṇānvitāḥ te sarve vratavaikalyāt phalavaikalyam āgatāḥ guṇino api hi doṣeṇa saṃyuktāḥ saṃbhavanti te tasmān na vratavaikalyaṃ yajñavaikalyam eva vā upavāse ca kartavyaṃ vaikalyād vikalaṃ phalam kathaṃcid yadi vaikalyam upavāsādike bhavet kiṃ tatra vada kartavyam acchidraṃ yena jāyate akhaṇḍadvādaśīm etām aśeṣeṣv eva karmasu vaikalyapraśamāyālaṃ śṛṇuṣva gadato mama mārgaśīrṣe site pakṣe dvādaśyāṃ niyataḥ śuciḥ kṛtopavāso deveśaṃ samabhyarcya janārdanam pañcagavyajalasnātaḥ pañcagavyakṛtāśanaḥ yavavrīhibhṛtaṃ pātraṃ dadyād viprāya bhaktitaḥ idaṃ coccārayed bhaktyā devasya purato hareḥ sapta janmāni yat kiṃcid mayā khaṇḍavrataṃ kṛtam bhagavaṃs tvatprasādena tad akhaṇḍam ihāstu me yathākhaṇḍaṃ jagat sarvam tvam eva puruṣottama tathākhilāny akhaṇḍāni vratāni mama santu vai evam evānumāsaṃ vai cāturmāsyavidhiḥ smṛtaḥ caturbhir eva māsais tu pāraṇaṃ prathamaṃ smṛtam prīṇanaṃ ca hareḥ kuryāt pārite pāraṇe tataḥ caitrādiṣu ca māseṣu caturṣv anyaṃ tu pāraṇam tatrāpi saktupātrāṇi dadyāc chraddhāsamanvitaḥ śrāvaṇādiṣu māseṣu kārttikānteṣu pāraṇam yatnāt tu ghṛtapātrāṇi dadyād viprāya bhaktitaḥ evaṃ samyag yathānyāyam akhaṇḍadvādaśīṃ naraḥ yad upoṣyaty akhaṇḍaṃ sa vratasya phalam aśnute sapta janmasu vaikalyam yad vratasya kvacit kṛtam karoty avikalaṃ sarvam akhaṇḍadvādaśīvratam tasmād eṣātiyatnena naraiḥ strībhiś ca suvrate akhaṇḍadvādaśī samyag upoṣyā phalakāṃkṣibhiḥ evaṃ purā yājñavalkyaḥ pṛṣṭaḥ patnyā mahāmuniḥ ācaṣṭa puṇyaphaladam upavāsavidhiṃ param tathā tvam api viprarṣe keśavārādhane rataḥ vratopavāsaparamo bhavethā nānyamānasaḥ punaś caitan mahābhāga śrūyatāṃ gadato mama proktaṃ nareṇa devānāṃ tithimāhātmyam uttamam vijayātijayā caiva jayantī pāpanāśanī tathottarāyaṇaṃ śastaṃ sarvadā keśavārcane yad anyakāle varṣeṇa keśavāl labhyate phalam sakṛd evārcite kṛṣṇe tad etāsv api labhyate vijayātijayā caiva jayantī pāpanāśanī tathottarāyaṇaṃ caiva yac chastaṃ keśavārcane tat sarvaṃ kathayehādya tithimāhātmyam uttamam yatra saṃpūjitaḥ kṛṣṇaḥ sarvapāpaṃ vyapohati ekādaśyāṃ site pakṣe puṣyarkṣaṃ yatra sattama tithau bhavati sā proktā viṣṇunā pāpanāśanī tasyāṃ saṃpūjya govindaṃ jagatām īśvareśvaram saptajanmakṛtāt pāpān mucyate nātra saṃśayaḥ yaś copavāsaṃ kurute tasyāṃ snāto dvijottama sarvapāpavinirmukto viṣṇuloke mahīyate dānaṃ yad dīyate kiṃcit samuddiśya janārdanam homo vā kriyate tasyām akṣayaṃ labhate phalam ekā ṛg devapurato japtā śraddhāvatā tathā ṛgvedasya samastasya japatā yacchate phalam sāmavedaphalaṃ sāma yajurvedaphalaṃ yajuḥ japtam ekaṃ muniśreṣṭha dadāty atra na saṃśayaḥ tārakā divi rājante dyotamānā dvijottama samabhyarcya tithāv asyāṃ devadevaṃ janārdanam yataḥ pāpam aśeṣaṃ vai nāśayaty atra keśavaḥ puṣyarkṣaikādaśī brahmaṃs tenoktā pāpanāśanī tathānyad api dharmajña śrūyatāṃ gadato mama padadvayaṃ jagaddhātur devadevasya śārṅgiṇaḥ saṃvatsaraḥ pādapīṭhaṃ tatra nyastaṃ padadvayam vāsudevena viprendra bhūtānāṃ hitakāmyayā vāmam asya padaṃ brahman uttarāyaṇasaṃjñitam devādyaiḥ sakalair vandyaṃ dakṣiṇaṃ dakṣiṇāyanam tasmin yaḥ prayataḥ samyag devadevasya mānavaḥ karoty ārādhanaṃ tasya toṣam āyāti keśavaḥ katham ārādhanaṃ tasya devadevasya śārṅgiṇaḥ kriyate muniśārdūla tan mamākhyātum arhasi uttare tv ayane dālbhya snāto niyatamānasaḥ ghṛtakṣīrādinā devaṃ snāpayed dharaṇīdharam cāruvastropahāraiś ca puṣpadhūpānulepanaiḥ samabhyarcya tataḥ samyag brāhmaṇānāṃ ca tarpaṇaiḥ padadvayavrataṃ samyag gṛhṇīyād viṣṇutatparaḥ snāto nārāyaṇaṃ vakṣye bhuñjan nārāyaṇaṃ tathā bhuṅktvā nārāyaṇaṃ cāhaṃ gacchan nārāyaṇaṃ tataḥ svapan vibuddhaḥ praṇaman homaṃ kurvaṃs tathārcanam nārāyaṇasyānudinaṃ kariṣye nāmakīrtanam yāvad adyadināt prāptaṃ kramaśo dakṣiṇāyanam skhalite ahaṃ kṣute caiva vedanārto athavā sadā tāvan nārāyaṇaṃ vakṣye sarvam evottarāyaṇam yāvaj jīvavadhaṃ kiṃcid jñānato ajñānato api vā kariṣye ahaṃ tathā caiva kīrtayiṣyāmi taṃ prabhum yadā tadānṛtaṃ kiṃcid atha vakṣyāmi durvacaḥ ajñānād athavā jñānāt kīrtayiṣyāmi taṃ prabhum ṣaṇmāsam eṣa me jāpo nārāyaṇamayaḥ paraḥ taṃ smaran maraṇe yāti yāṃ gatiṃ sāstu me gatiḥ ṣaṇmāsābhyantare mṛtyur yady akasmād bhaven mama tan mayā vāsudevāya svayam ātmā niveditaḥ paramārthamayaṃ brahma vāsudevamayaṃ param yam ante saṃsmaran yāti sa me viṣṇuḥ parā gatiḥ yadā prātas tadā sāyaṃ madhyāhne vā mriye hy aham ṣaṇmāsābhyantare nyāsaḥ kṛto vratamayo mayā tathā kuru jagannātha sarvalokaparāyaṇa nārāyaṇa yathā nānyaṃ tvatto yāmi mṛte gatim evam uccārya ṣaṇmāsa- pāraṇaṃ pravaraṃ vratam tāvan niṣpādayed yāvat saṃprāptaṃ dakṣiṇāyanam tataś ca prīṇanaṃ kuryād yathāśaktyā jagadguroḥ bhojayed brāhmaṇān samyag dadyāt tebhyaś ca dakṣiṇām evaṃ vratam idaṃ dālbhya yaḥ pārayati mānavaḥ nārī vā sarvapāpebhyaḥ ṣaṇmāsād vipra mucyate ṣaṇmāsābhyantare cāsya maraṇaṃ yadi jāyate prāpnoty anaśanasyoktaṃ yat phalaṃ tad asaṃśayam padadvayaṃ ca kṛṣṇasya samyak tena tathārcitam harer nāma japan bhaktyā sa purā na janeśvara bhagavān ujjagau viṣṇuḥ purā gārgyāya pṛcchate phālgunāmalapakṣasya ekādaśyām upoṣitaḥ naro vā yadi vā nārī samabhyarcya jagadgurum harer nāma japed bhaktyā sapta vārān nareśvara uttiṣṭhan prasvapaṃś caiva harim evānukīrtayet tato anyadivase prāpte dvādaśyāṃ prayato harim snātvā samyak tam abhyarcya dadyād viprāya dakṣiṇām harim uddiśya caivāgnau ghṛtahomakṛtakriyaḥ praṇipatya jagannātham iti vāṇīm udīrayet pātālasaṃsthā vasudhā yaṃ prasādya manorathān avāpa vāsudevo asau pradadātu manorathān yam abhyarcyāditiḥ prāptā sakalāṃś ca manorathān putrāṃś caivepsitān devaḥ pradadātu manorathān bhraṣṭarājyaś ca devendro yam abhyarcya jagatpatim manorathān avāpāgryān sa dadātu manorathān evam abhyarcya pūjāṃ ca niṣpādya haraye tataḥ bhuñjīta prayataḥ samyag haviṣyaṃ manujarṣabha phālgunaṃ caitravaiśākhau jyeṣṭhamāsaṃ ca pārthiva caturbhiḥ pāraṇaṃ māsair ebhir niṣpāditaṃ bhavet raktapuṣpais tu caturo māsān kurvīta cārcanam dahec ca guggulaṃ prāśya gośṛṅgakṣālanaṃ jalam haviṣyānnaṃ ca naivedyam ātmanaś caiva bhojanam tataś ca śrūyatām anyad āṣāḍhādau tu yā kriyā jātīpuṣpāṇi dhūpaś ca śastaḥ sarjaraso nṛpa prāśya darbhodakaṃ cātra śālyannaṃ ca nivedanam svayaṃ tad eva cāśnīyāc śeṣaṃ pūrvavad ācaret kārttikādiṣu māseṣu gomūtraṃ kāyaśodhanam sugandhaṃ cecchayā dhūpaṃ pūjābhṛṅgārakeṇa ca kāsāraṃ cātra naivedyam aśnīyāt tac ca vai svayam pratimāsaṃ ca viprāya dātavyā dakṣiṇā tathā prīṇanaṃ cecchayā viṣṇoḥ pāraṇe pāraṇe gate yathāśakti yathāprīti vittaśāṭhyaṃ vivarjayet sadbhāvenaiva govindaḥ pūjitaḥ prīyate yataḥ pāraṇānte yathāśaktyā snāpitaḥ pūjito hariḥ prīṇitaś cepsitān kāmān dadāty avyāhatān nṛpa eṣā dhanyā pāpaharā dvādaśī phalam icchatām yathābhilaṣitān kāmān dadāti manujeśvara pūrayaty akhilān bhaktyā yataś caiṣā manorathān manorathadvādaśīyaṃ tato lokeṣu viśrutā upoṣyaitāṃ tribhuvanaṃ prāptam indreṇa vai purā adityā cepsitāḥ putrā dhanaṃ cośanasā nṛpa dhaumyena cāpy adhyayanam anyaiś cābhimataṃ phalam rājarṣibhis tathā vipraiḥ strībhiḥ śūdraiś ca bhūpate yaṃ yaṃ kāmam abhidhyāyed vratam etad upoṣitaḥ taṃ tam āpnoty asaṃdigdhaṃ viṣṇor ārādhanodyataḥ aputro labhate putram adhano labhate dhanam rogābhibhūtaś cārogyaṃ kanyā prāpnoti satpatim samāgamaṃ pravasitair upoṣyaitām avāpnute sarvān kāmān avāpnoti mṛtaḥ svarge ca modate nāputro nādhano neṣṭa- viyogī na ca nirguṇaḥ upoṣyaitad vrataṃ martyaḥ strī jano vāpi jāyate ya eva vratasaṃcīrṇo viṣṇuloke mahīyate svargaloke sahasrāṇi varṣāṇāṃ manujādhipa bhogān abhimatān bhuktvā svargaloke abhikāṅkṣitān iha puṇyavatāṃ nṝṇāṃ dhanināṃ sādhuśīlinām gṛheṣu jāyate rājan sarvavyādhivivarjitaḥ aśokapūrṇimāṃ cānyāṃ śṛṇuśva vadato mama yām upoṣya naraḥ śokaṃ nāpnoti strī tathāpi vā phālgunāmalapakṣasya pūrṇimāsyāṃ nareśvara mṛjjalena naraḥ snātvā dattvā śirasi vai mṛdam mṛtprāśanaṃ tathā kṛtvā kṛtvā ca sthaṇḍilaṃ mṛdā puṣpaiḥ patrais tathābhyarcya bhūdharaṃ nānyamānasaḥ dharaṇīṃ ca tathā devīm aśokety abhidhīyate yathā viśokāṃ dharaṇīṃ kṛtavāṃs tvaṃ janārdanaḥ tathā māṃ sarvapāpebhyo mocayāśeṣadhāriṇi yathā samastabhūtānāṃ dhāraṇaṃ tvayy avasthitam tathā viśokaṃ kuru māṃ sakalecchāvibhūtibhiḥ dhyātamātre yathā viṣṇau svāsthyaṃ yātāsi medini tathā manaḥ svasthatāṃ me kuru tvaṃ bhūtadhāriṇi evaṃ stutvā tathābhyarcya candrāyārghyaṃ nivedya ca upoṣitavyaṃ naktaṃ vā bhoktavyaṃ tailavarjitam anenaiva prakāreṇa catvāraḥ phālgunādayaḥ upoṣyā nṛpate māsāḥ prathamaṃ tat tu pāraṇam āṣāḍhādiṣu māseṣu tadvat snānaṃ mṛdambunā tad eva prāśanaṃ pūjā tathaivendos tathārhaṇam caturṣv anyeṣu caivoktaṃ tathā vai kārttikādiṣu pāraṇaṃ tritayaṃ caiva cāturmāsikam ucyate prathamaṃ dharaṇī nāma stutyai māsacatuṣṭayam dvitīye medinī vācyā tṛtīye ca vasuṃdharā pāraṇe pāraṇe vastra- pūjayā pūjayen nṛpa dharaṇīṃ devadevaṃ ca ghṛtasnānena keśavam vastrābhāve tu sūtreṇa pūjayed dharaṇīṃ tathā ghṛtābhāve tathā kṣīraṃ śastaṃ vā salilaṃ hareḥ pātālamūlagatayā cīrṇam etan mahāvratam dharaṇyā keśavaprītyai tataḥ prāptā samunnatiḥ devena coktā dharaṇī varāhavapuṣā tadā upavāsaprasannena samuddhṛtya rasātalāt vratenānena kalyāṇi praṇato yaḥ kariṣyati tasya prasādam apy aham karomi tava medini tathaiva kurute pūjāṃ bhaktyā mama śubho janaḥ tathaiva tava kalyāṇi praṇato yaḥ kariṣyati vratam etad upāśritya pāraṇaṃ ca yathāvidhi sarvapāpavinirmuktaḥ sapta janmāntarāṇy asau viśokaḥ sarvakalyāṇa- bhājano matimāñ janaḥ sarvatra pūjyaḥ satataṃ sarveṣām aparājitaḥ yathāham evaṃ vasudhe bhavitā nirvṛteḥ padam tathā tvam api kalyāṇi bhaviṣyasi na saṃśayaḥ evam etan mahāpuṇyaṃ sarvapāpopaśāntidam viśokākhyaṃ vrataṃ dhanyaṃ tat kuruṣva mahīpate strīṇāṃ dharmaṃ dvijaśreṣṭha upavāsaṃ bhavan mama kathayeha yathātattvam upavāsavidhiś ca yaḥ kaumārake gṛhasthāyā vidhavāyāś ca sattama dharmaṃ prabrūhy aśeṣeṇa bhagavan prītikārakam śrūyatām akhilaṃ brahman yady etad anupṛcchasi upakārāya ca strīṇāṃ triṣu lokeṣv anuttamam praśnam etat purā devī śailarājasutā patim papraccha śaṅkaraṃ brahman kailāsaśikhare sthitam kumārikābhir deveśa gṛhasthābhiś ca keśavaḥ vidhavābhis tathā strībhiḥ katham ārādhyate vada sādhu sādhvi tvayā pṛṣṭam etan nārāyaṇāśritam upavāsādi yat tattvaṃ śrūyatām asya yo vidhiḥ yogyaṃ patiṃ samāsādya nārī dharmam avāpnute duḥśīle api hi kāmārte nārī prāpnoti bhartari anārādhya jagannāthaṃ sarvalokeśvaraṃ harim katham āpnoti vai nārī patiṃ śīlaguṇānvitam sukalatrapradaṃ tasmād vratam acyutatuṣṭidam kartavyaṃ lakṣaṇaṃ tasya śrūyatāṃ varavarṇini yac cīrtvā sarvanārīṇāṃ śreṣṭham āpnoty asaṃśayam aihikaṃ ca sukhaṃ prāpya svarge bhuṅkte sukhāny api anujñāṃ prāpya pitṛto mātṛtaś ca kumārikā pūjayec ca jagannāthaṃ bhaktyā pāpaharaṃ harim triṣūttareṣu svṛkṣeṣu patikāmā kumārikā mādhavākhyaṃ tu vai nāma japen nityam atandritā priyaṅguṇā raktapuṣpair bandhūkakusumais tathā samabhyarcya tato dadyād raktam evānulepanam sarvauṣadhyā svayaṃ snātvā samabhyarcya jagatpatim namo astu mādhavāyeti homayen madhusarpiṣī sa devam uttarāyoge samabhyarcya janārdanam śobhanaṃ patim āpnoti pretya svargaṃ ca gacchati atibālye ca yat kiṃcit tayā pāpam anuṣṭhitam tasmāc ca mucyate devi sukhinī caiva jāyate abdenaikena tanvaṅgi dhūtapāpā yad icchati tad eva prāpnuyād bhadre nārāyaṇaparāyaṇā ṣaṇmāsaṃ prīṇanaṃ kāryaṃ bhaktyā śaktyā ca vai hareḥ pāraṇānte mahābhage tathā brāhmaṇatarpaṇam gārhasthye avasthitā nārī bhaktyā saṃpūjayet patim sa eva devatā tasyāḥ pūjyaḥ pūjyataraś ca saḥ tasmiṃs tuṣṭe paro dharmas tasyaiva paricaryayā toṣam āyāti sarvātmā paramātmā janārdanaḥ naiva tasyāḥ pṛthag yajño na śrāddhaṃ nāpy upoṣitam bhartṛśuśrūṣaṇenaiva prāpnoti strī yathepsitam tenaiva sāpy anujñātā tasya śuśrūṣaṇād anu toṣayej jagatām īśam anantam aparājitam vratair nānāvidhair devi aihikāmuṣmikāptaye viṣṇuvratādibhir divyais tathā dānair mano'nugaiḥ ghṛtakṣīrābhiṣekaiś ca brāhmaṇānāṃ ca tarpaṇaiḥ manojñair vividhair dhūpaiḥ puṣpavastrānulepanaiḥ gītavādyais tathā hṛdyair upavāsaiś ca bhāmini evam ārādhya govindam anujñātā yathāvidhi patinā sakalān kāmān avāpnoti na saṃśayaḥ patinā tv ananujñātā kiṃcit puṇyaṃ karoti yā viphalaṃ tad aśeṣaṃ vai tasyāḥ śailavarātmaje na ca prasādaṃ kurute bhagavān madhusūdanaḥ nānujñātā tu yā nārī patinārcati keśavam yā tu bhartṛparā nārī nārāyaṇam atandritā bhaktyā saṃpūjayed devaṃ toṣam āyāti keśavaḥ yā tu bhartrā parityaktā tathā yā mṛtabhartṛkā pāṣaṇḍānugato vāpi yasyā bhartā maheśvara prāyo dadāti nānujñāṃ viṣṇor ārādhane tadā katham ārādhanaṃ kāryaṃ viṣṇos tad vada śaṃkara yā tu bhartrā parityaktā sā saṃpūjya nijaṃ patim manasā tanmanaskā ca tasyaiva hitakāriṇī na nindākaraṇī tasya śreyo'bhidhyāyinī tathā tasyaiva sarvakāleṣu sarvakalyāṇam icchati ārādhayej jagannāthaṃ sarvadhātāram acyutam kṛtopavāsā puṣpādi nivedya sakalaṃ tataḥ bhartur manorathāvāptiṃ prārthayet prathamaṃ varam svayaṃ yathābhilaṣitaṃ prārthayet taṃ varaṃ tataḥ evaṃ bhartṛparityaktā yoṣid ārādhanaṃ hareḥ kurvāṇā sakalān kāmān avāpnoti na saṃśayaḥ bhartā karoti yac casyāḥ kiṃcit puṇyam aharniśam tasya puṇyasya saṃpūrṇam ardhaṃ prāpnoti sā śubhe yat tu sā kurute puṇyaṃ vinā doṣeṇa yojjhitā tat tasyāḥ sakalaṃ devi tasyārdhaṃ na labhet patiḥ bhartary evaṃ pravasite tyaktā ca patinā śubhe kurvītārādhanaṃ nārī upavāsādinā hareḥ etat tavoktaṃ yat pṛṣṭaṃ tvayāhaṃ girinandini vidhavānām ato dharmaṃ śrūyatāṃ viṣṇutuṣṭidam mṛte bhartari sādhvī strī brahmacaryavratoditā snātā pratidinaṃ dadyāt svabhartṛsalilāñjalim kuryād yānudinaṃ bhaktyā devānām api pūjanam atithes tarpaṇaṃ tadvad agnihotram amantrakam pūrtadharmāśritaṃ cānyat kuryān nityam atandritā nityakarma ṛte cāsyā neṣṭaṃ karma vidhīyate viṣṇor ārādhanaṃ caiva kuryān nityam upoṣitā dānādi vipramukhyebhyo dadyāt puṇyavivṛddhaye upavāsāṃś ca vividhān kuryāc chāstroditān śubhe lokāntarasthaṃ bhartāram ātmānaṃ ca varānane tārayaty ubhayaṃ nārī yetthaṃ dharmaparāyaṇā putraiśvaryasthitā nārī upavāsādinā harim yā toṣayati siddhiṃ sā putrebhyo api prayacchati śubhāṃl lokāṃs tathā bhartur ātmanaś ca yathepsitān sakalaṃ pūrayaty astaṃ pāpaṃ nayati cākhilam ātmanaś caiva bhartuś ca nārī paramikāṃ gatim dadāty ārādhya govindaṃ saputrā vidhavā ca yā tasmād ebhir vidhānais tu sarvakālaṃ tu yoṣitaḥ keśavārādhanaṃ kāryaṃ lokadvayaphalapradam ye narā mṛtapatnikās tair apy etad aśeṣataḥ pūrtadharmāśritaṃ kāryaṃ nityakarma ca kevalam putraiśvaryasthitaiḥ samyag brahmacaryaguṇānvitaiḥ viṣṇor ārādhanaṃ kāryaṃ tīrthasthair athavā gṛhe brāhmaṇaḥ kṣatriyo vaiśyaḥ strī śūdraś ca varānane anārādhya hṛṣīkeśaṃ nāpnoti paramāṃ gatim aiśvaryaṃ saṃtatiṃ śreṣṭhām ārogyaṃ dravyasaṃpadam dadāti bhagavān viṣṇur gatim agryāṃ sutoṣitaḥ evaṃ śailasutā proktā svayaṃ devena śaṃbhunā pṛṣṭena samyak kathitaṃ bhavato api mahāmune sarvavarṇais tathā strībhir anyair api janair hariḥ ārādhanīyo nātuṣṭe viṣṇau saṃprāpyate gatiḥ na durgatiṃ rauravādīn narakāṃś ca na gacchati yam ārādhyeśvaraṃ vandyaṃ kas taṃ viṣṇuṃ na pūjayet tasmād amuṣmikān kleśān narake yāś ca yātanāḥ sadaivodvijatā dālbhya samārādhyo janārdanaḥ bhagavan yātanā ghorāḥ śrūyante narakeṣu yāḥ tāsāṃ svarūpam atyugraṃ yathāvad vaktum arhasi śṛṇu dālbhyātighorāṇāṃ yātanānāṃ mayoditam svarūpaṃ nārakair yat tu narakeṣv anubhūyate yojanānāṃ sahasrāṇi rauravo narako dvija aṅgārapūrṇamadhyo asau jvālāmālāpariṣkṛtaḥ tanmadhye patito yāti yojanāni sahasraśaḥ satyahānyānṛtī yāti tatra pāparatir naraḥ rauravād dviguṇaś caiva mahārauvarasaṃjñitaḥ taptatāmrapuṭāṅgāra- jvalatpāvakasaṃvṛtaḥ paropatāpinas tatra patanti narake narāḥ nāścaryaṃ dvijaśārdūla varṣalakṣayutāni ca kālasūtreṇa cchidyante cakrārūḍhāś ca mānavāḥ kālāṅgulisthena sadā āpādatalamastakāt kālasūtra iti khyāto ghoraḥ sa narakottamaḥ tatrāpi vañcakā yānti ye caivotkocajīvinaḥ taptakumbhas tathaivānyo narako bhṛśadāruṇaḥ tailakumbheṣu pacyante tatrāpy agnibhṛteṣu te devavedadvijātīnāṃ ye nindāṃ kurvate sadā saṃśṛṇvanti ca ye mūḍhā ye ca matsariṇo adhamāḥ karambhavālukākumbha- saṃjñaṃ ca narakaṃ śṛṇu paradāraratā ye tu patanti narake adhamāḥ hṛtaṃ yaiś ca jalaṃ te api tasmin yānti narādhamāḥ gonipāneṣu vighnāni mūḍhā ye cāpi kurvate karambhavālukākumbha- narake te patanti vai andhe tamasi duṣpāre śītārtiparikampitāḥ bhrāmyante mānavā gātraiḥ samastaiḥ sphuṭitāsthibhiḥ govadhaḥ strīvadhaḥ pāpaiḥ kṛtaṃ yaiś ca gavānṛtam te tatrātimahābhīme patanti narake narāḥ utpāṭyate tathā jihvā saṃdaṃśair bhṛśadāruṇaiḥ ākriśakānāṃ duṣṭānāṃ sadaivābaddhabhāṣiṇām karapatraiś ca pāṭyante yamasya puruṣais tathā paradāraparadravya- hiṃsakāḥ puruṣādhamāḥ āyasīṃ ca śilāṃ taptām aśeṣāṅgais tathā narāḥ paradāraratā evaṃ samāliṅganti pāpinaḥ sarvāṅgair vikṛtair raktam udgiranto atipīḍitāḥ yantreṣv anyeṣu pīḍyante jantupīḍākarā narāḥ vṛkaiḥ saṃbhakṣyate pṛṣṭhaṃ narāṇāṃ pāpakāriṇām janasya pṛṣṭhamāṃsaṃ yair bhakṣitaṃ pāpakāribhiḥ asipatravanair ghoraiś chidyante pāpakarmiṇaḥ sadbhāvapravaṇā yais tu bhagnā viśrambhino janāḥ ayomukhaiḥ khagair bhagnāḥ khaṇḍakhaṇḍaṃ tathāparaiḥ vrajanti pāpakarmāṇaḥ śvaśṛgālais tathāparaiḥ sūṣāyām api dhāsyante jvaladagnicayāvṛtāḥ pāṣāṇapeṣyaṃ piṣyante tathānye pāpakarmiṇaḥ devatātithibhṛtyāṇām adattvā bhuñjate tu ye mṛṣāgatās tathāivaikyaṃ trapuṣā sīsakena ca prayānti puruṣās tailaiḥ kvāthyante anye punaḥ punaḥ varṇadharmaparityāge naikyaṃ ye puruṣā gatāḥ te api pāpasamācārā varṇasaṃkarakāriṇaḥ svarūpaṃ nārakasyāgneḥ śṛṇuṣva kathayāmi te muktas tato anyavahnishtaḥ śete saṃprāpya nirvṛtim śastradhārās tathaivaitā mṛṇālaprastaraṃ naraḥ manyate nārakaiḥ śastrair vikṣato dvijasattama himakhaṇḍacayāchanno nivātaṃ manyate naraḥ vimukto nārakāc chītāt prakāśaṃ tamasas tamaḥ protā gudeṣu bhinnāṅgā ārtā rāvavirāviṇaḥ śūleṣu loheṣv apare triśūleṣu tathāpare yājyopādhyāyadāmpatya- suhṛnmitrasutādiṣu kṛto bhedo durācārair yair alīkoktibhāṣibhiḥ āyasāḥ kaṇṭakās tīkṣṇā narake kūṭaśālmalau teṣu protā durātmānaḥ paradārabhujo narāḥ kṛmikīṭajalaukādi- tīkṣṇadaṃṣṭrāsyavikṣatāḥ bhrāmyante cāndhatāmisre vṛthāmāṃsāśino hi ye etāṃś cānyāṃś ca narakāñ śataśo atha sahasraśaḥ karmāntaraṃ jano bhuṅkte pariṇāmāṃś ca cetasaḥ yādṛk karma manuṣyāṇāṃ tādṛg viṣayarūpavat pariṇāmaṃ mano yāti śubhāśubhamayaṃ dvija atīvabhīṣaṇān itthaṃ śastrāgnibhayadān naraḥ kathaṃ na gacchen narakān etan me vaktum arhasi aho atikaṣṭapāpānāṃ vipāko narakasthitaiḥ puruṣair bhujyate brahmaṃs tanmokṣaṃ vada sattama puṇyasya karmaṇaḥ pākaḥ puṇya eva dvijottama cetasaḥ pariṇāmottaḥ svargasthair bhujyate naraiḥ tathaiva pākaḥ pāpānāṃ puruṣair narakasthitaiḥ bhujyate tāvad akhilaṃ yāvat pāpaṃ kṣayaṃ gatam yadā tu pāpasya jayaḥ kṣīyate sukṛtaṃ tadā śubhasya karmaṇo vṛddhau kṣayam āyāty aśobhanam jaye yateta puruṣas tasmāt sukṛtakarmaṇaḥ pāpaṃ karma vinā naiva narakaprāptir iṣyate jayāya dvādaśī śastā nṝṇāṃ sukṛtakarmaṇām yām upoṣya dvijaśreṣṭha na yāti narakaṃ naraḥ phālgunāmalapakṣasya ekādaśyām upoṣitaḥ dvādaśyāṃ tu dvijaśreṣṭha pūjayen madhusūdanam ekādaśyāṃ samuddiṣṭaṃ viṣṇor nāmānukīrtanam pūjāyāṃ vāsudevasya kurvīta susamāhitaḥ namo nārāyaṇāyeti vācyaṃ ca svapatā niśi krodhaḥ prapañca īrṣyā ca dambho lobhaś ca varjitaḥ kāmo droho madaś cāpi mānamātsaryam eva ca sarvam etat parityajya viṣṇubhaktena cetasā asāratāṃ ca loke asmin saṃsāre bhāvayen matim kāmaṃ krodhaṃ ca lobhaṃ ca dambham īrṣyāṃ ca varjayet mānadrohādidoṣāṃś ca sarvān dhanamadodbhūtān bhāvayed viṣṇubhaktāṃś ca saṃsārāsāratāṃ tathā evaṃ bhāvitacittena prāṇināṃ hitam icchatā tathaiva kuryād dvādaśyāṃ nāmnām uccāraṇaṃ dvija yavapātrāṇi pūrvaṃ tu dadyān māsacatuṣṭayam āṣāḍhādidvitīyaṃ tu pāraṇaṃ yan mahāmate tatrāpi ghṛtapātrāṇi dadyāc chraddhāsamanvitaḥ kārttikādiṣu māseṣu māghanteṣu tathā tilān viprāya dadyāt pātrashtān pratimāsam upoṣitaḥ nāmatrayam aśeṣeṣu māsi māsi dinadvayam tathaivoccārayed dadyād dvādaśyāṃ ca yavādikam praṇamya ca hṛṣīkeśaṃ kṛtapūjaḥ prasādayet viṣṇo namas te jagataḥ prasūte oṃ vāsudevāya namo namas te nārāyaṇa tvāṃ praṇato asmy acintya jayo astu me śāśvatapuṇyarāśeḥ prasīda puṇyaṃ jayam etu viṣṇo oṃ vāsudeva rddhim upaitu puṇyam nārāyaṇoṃ bhūtim upaitu puṇyam prayātu cāśeṣam aghaṃ vināśam viṣṇo puṇyodbhavo me astu vāsudevāstu me śubham nārāyaṇāstu dharmo me jahi pāpam aśeṣataḥ anekajanmajanitaṃ bālyayauvanavārddhike puṇyaṃ vivṛddhim āyātu yātu pāpaṃ tu saṃkṣayam ākāśādiṣu śabdādau śrotrādau mahadādiṣu prakṛtau puruṣe caiva brahmaṇy api ca sa prabhuḥ yathaika eva sarvātmā vāsudevo vyavasthitaḥ tena satyena me pāpaṃ narakārtipradaṃ kṣayam prayātu sukṛtasyāstu mamānudivasaṃ jayaḥ pāpasya hāniḥ puṇyaṃ ca vṛddhim abhyety anuttamām evam uccārya viprāya dattvā yat kathitaṃ tava bhuñjīta kṛtakṛtyas tu pāraṇe pāraṇe gate pāraṇānte ca devasya prīṇanaṃ śaktito dvija kurvītākhilapāṣaṇḍair ālāpaṃ ca vivarjayet ity etat kathitaṃ dālbhya sukṛtasya jayāvahā dvādaśī narakaṃ mṛtyo yām upoṣya na paśyati nāgnayo na ca śastrāṇi na ca lohamūkhāḥ khagāḥ nārakās taṃ prabādhante matir yasya janārdane nāmoccāraṇamātreṇa viṣṇoḥ kṣīṇo aghasaṃcayaḥ bhavaty apāstapāpasya narake gamanaṃ kutaḥ namo nārāyaṇa hare vāsudeveti kīrtayet na yāti narakaṃ martyaḥ saṃkṣīṇāśeṣapātakaḥ tasmāt pāṣaṇḍisaṃsargam akurvan dvādaśīm imām upoṣya puṇyopacayī na yāti narakaṃ naraḥ pāṣaṇḍibhir asaṃsparśam asaṃbhāṣaṇam eva ca viṣṇor ārādhanaparair naraiḥ kāryam upoṣitaiḥ kiṃ brūhi lakṣaṇaṃ teṣāṃ yādṛśān varjayed vratī kathaṃcid yadi saṃlāpa- darśanasparśanādikam upoṣitānāṃ pāṣaṇḍair narāṇāṃ vipra jāyate kiṃ tatra vada kartavyaṃ yenākhaṇḍaṃ vrataṃ bhavet śrutismṛtyuditaṃ dharmaṃ varṇāśramavibhāgajam ullaṅghya ye pravartante svecchayā kūṭayuktibhiḥ vikarmābhiratā mūḍhā yuktiprāgalbhyadurmadāḥ pāṣaṇḍinas te duḥśīlā narakārhā narādhamāḥ tāṃs tu pāṣaṇḍinaḥ pāpān vikarmasthāṃś ca mānavān vaiḍālavratikāṃś caiva nityam eva tu nālapet saṃbhāṣyaitāñ śuciṣadaṃ cintayed acyutaṃ budhaḥ idaṃ codāharet samyak kṛtvā tatpravaṇaṃ manaḥ śārīram antaḥkaraṇopaghātaṃ vācaś ca viṣṇur bhagavān aśeṣam śamaṃ nayatv astu mameha śarma pāpād anante hṛdi saṃniviṣṭe antaḥśuddhiṃ bahiḥśuddhiṃ śuddho antar mama yo acyutaḥ sa karotv amale tasmiñ śucir evāsmi sarvadā bāhyopaghātād anagho boddhā ca bhagavān ajaḥ śuddhiṃ nayatv anantātmā viṣṇuś cetasi saṃsthitaḥ etat saṃbhāṣya japtavyaṃ pāṣaṇḍibhir upoṣitaiḥ namaḥ śuciṣadety uktvā sūryaṃ paśyeta vīkṣitaiḥ śrūyate ca purā martyāḥ svecchayā svargagāminaḥ babhūvur anaghāḥ sarve svadharmaparipālanāt devāś ca balino martyair varṇakarmaṇy anuvrataiḥ yajñādhyayanadāneṣu vartamānaiś ca mānavaiḥ daiteyāś ca parābhāvam atuṣṭāv asurā yayuḥ tataś ca ṣaṇḍo markaś ca daityendrāṇāṃ purohitau cakratuḥ karma devānāṃ vināśāyātibhīṣaṇam tatrotpanno atikṛṣṇāṅgas tamaḥprāyo atidāruṇaḥ dambhādhāraḥ śāṭhyasāro nidrāprakṛtir ulvaṇaḥ mahāmoha iti khyātaḥ kṛtyarūpo vibhīṣaṇaḥ caturdhā sa vibhaktaś ca tābhām atra mahīyate vedadevadvijātīnām ekāṃśena sa nindanam karoty anyena na ratiṃ yogakarmasu vindati vikarmaṇy apareṇāpi saṃyojayati mānavān jñānāpahāram anyena karoti dvijasattama jñānabuddhyā tathājñānaṃ gṛhṇāty ajñānamohitaḥ vedavādavirodhena yā kathā sāsya rocate evaṃ sa tu mahāmohaḥ ṣaṇḍamarkopapāditaḥ dambhādidūṣito adharma- svarūpo atibhayaṃkara sa lokān vividhopāyair lokeṣv eva vyavasthitaḥ mohābhibhavaniḥsārāṇ karoti dvijasattama tanmohitānām acirād viveko yāti saṃkṣayam kṣīṇajñānā vikarmāṇi kurvanty aharaho dvija nijavarṇātmakaṃ dharmaṃ parityajya vimohitāḥ dharmabuddhyā tataḥ pāpaṃ kurvanty ajñānadurmadāḥ jñānāvalepas tatraiva tatas teṣāṃ prajāyate suhṛdbhir vāryamāṇās te paṇḍitaiś ca dayālubhiḥ prayacchanty uttaraṃ ṃūḍhāḥ kūṭayuktisamanvitam tatas te svayam ātmānam anyaṃ cālpamatiṃ naram vikarmaṇā yojayantaś cyavayanti svadharmataḥ pāṣaṇḍino durācārāḥ parānnaguṇavādinaḥ asaṃskṛtānnabhoktāro vrātyāḥ saṃskāravarjitāḥ pāṣaṇḍāḥ pāpasaṃkalpā dāmbhikāḥ śaṭhabuddhayaḥ varṇasaṃkarakartāro māyāvyājopajīvinaḥ niḥśaucā vakramatayo nānyadastītivādinaḥ evaṃvidhās te sanmārgād vedaproktād bahiḥsthitāḥ kriyākalāpaṃ nindanta ṛgyajuḥsāmasaṃjñitam ātmānaṃ ca parāṃś caiva kurvanti narakasthitān teṣāṃ darśanasaṃbhāṣa- sparśanāni naraiḥ sadā parityājyāni dṛṣṭe ca proktaḥ saṃbhāṣaṇe ca yaḥ saṃsparśe ca budhaḥ snātvā śuciḥ śuciṣadaṃ smaret bhavaty ataḥ sadaivaiṣām ālāpasparśanaṃ tyajet puṇyakāmo mahābhāgaḥ kiṃ punar yad upoṣitaḥ yato hi nindite karmaṇy abhyāso ratir eva ca pāṣaṇḍinām aśeṣāṇām aprītir vedakarmaṇi te hy adhogāminaḥ proktā āsuraṃ bhāvam āśritāḥ aprāptir na tathā duḥkham aiśvaryāder dvijottama yathā manorathair labdhair vicyutir dharmahānijā aiśvaryād vittato vāpi saṃtater devalokataḥ abhīṣṭād anyato vāpi padād yena na vicyutim prāpnoti puruṣo brahman nārī vāpuṇyasaṃkṣayāt tan mamācakṣva viprarṣe duḥkham ebhyo hi vicyutiḥ satyam etan mahābhāga duḥkhaṃ prāptasya saṃkṣayaḥ aiśvaryād atha vittasya bandhuvargasukhasya vā tad etac chrūyatāṃ dālbhya yathā neṣṭāt paricyutiḥ sargāder jāyate samyag upavāsavatāṃ satām dvādaśarkṣāṇi viprarṣe pratimāsaṃ tu yāni vai tannāmāny acyutaṃ teṣu samyak saṃpūjayed budhaḥ puṣpair dhūpais tathāmbhobhir abhīṣṭair aparais tathā āditaḥ kṛttikāṃ kṛtvā kārttike munipuṅgava naivedyaṃ kṛsaraṃ pūrvam annaṃ māsacatuṣṭayam nivedayet kārttikādi saṃyāvaṃ ca tataḥ param āṣāḍhādau ca devāya pāyasaṃ vai nivedayet tenaivānnena viprarṣe brāhmaṇān bhojayed budhaḥ pañcagavyajalasnātas tasyaiva prāśanāc chuciḥ naivedyaṃ svayam aśnīyān naktaṃ saṃpūjite acyute evaṃ saṃvatsarasyānte tataḥ suptotthite acyute saṃyak saṃpūjya viprarṣe tam eva puruṣottamam praṇamya prārthayed vidvāñ śuciḥ snāto yathāvidhi namo namas te acyuta saṃkṣayo astu pāpasya vṛddhiṃ samupaitu puṇyam aiśvaryavittādi sadākṣayaṃ me akṣayā ca me saṃtatir acyutāstu yathācyutas tvaṃ parataḥ parasmāt sa brahmabhūtāt parataḥ parātman tathācyutaṃ me kuru vāñchitaṃ yan mayā padaṃ pāpaharāprameya acyutānanta govinda prasīda yad abhīpsitam tad akṣayam ameyātman kuruṣva puruṣottama evam ante samabhyarcya prārthayitvā tathāśiṣaḥ yathāvan muniśārdūla cyutiṃ nāpnoti mānavaḥ saṃtateḥ svargavittāder aiśvaryasya tathā mune yad vābhimatam atyantaṃ tato na cyavate naraḥ tasmāt sarvaprayatnena māsanakṣatrapūjane yatetākṣayakāmas tu sadaiva munipuṅgava atrāpi śrūyate siddhā kācit svarge mahāvratā nārī tapodhanā bhūtvā prakhyātā śāmbharāyaṇī samastasaṃdehaharā sadā svargaukasāṃ hi sā kasyacit tv atha kālasya devarājaḥ śatakratuḥ pūrvendracaritaṃ brahman papracchedaṃ bṛhaspatim pūrvendrā parataḥ pūrve ye babhūvuḥ sureśvarāḥ teṣāṃ caritam icchāmi śrotum āṅgirasāṃ vara evam uktas tadā tena devendreṇāmaladyutiḥ prāha dharmabhṛtāṃ śreṣṭhaḥ paramarṣir bṛhaspatiḥ nāhaṃ cirantanān vedmi devarāja sureśvarān ātmanaḥ samakālīnaṃ mām avaihi sureśvara tataḥ papraccha devendraḥ ko asmābhir munipuṅgava praṣṭavyo atra mahābhāga kṛtādivasatir divi bṛhaspatiś ciraṃ dhyātvā punar āha śacīpatim tapasvinīṃ mahābhāgāṃ smṛtvāsau śāmbharāyaṇīm na devā na ca gandharvā na cānye cirasaṃsthitāḥ cirantanānāṃ cariteṣv abhijñā tridaśeśvara ekaiva cirakālajñā dharmajñā śakra kevalam jānāty akhiladevendra- caritaṃ śāmbharāyaṇī ity uktas tena devendraḥ kautūhalasamanvitaḥ yayau yatra mahābhāgā tāpasī śāmbharāyaṇī sā tau dṛṣṭvā samāyātau devarājabṛhaspatī samyag arghyena saṃpūjya praṇipatya śubhavratā namo astu devarājāya tathaivāṅgirase namaḥ yad vāṃ kāryaṃ mahābhāgau sakalaṃ tad ihocyatām āvām abhyāgatau praṣṭuṃ tvām atrātivivekinīm yac ca kāryaṃ mahābhāge tat pṛṣṭā kathayeha nau yadi smarasi kalyāṇi pūrvendracaritāni nau tadākhyāhi mahābhāge devendrasya kutūhalāt yadi śakyaṃ mayā kartuṃ tat kariṣye vimṛṣyatu yo vai pūrvaḥ surendrasya tataś ca prathamo hi yaḥ tasmāt pūrvataro yaś ca tasyāpi prathamāś ca ye teṣāṃ pūrvatarā ye ca vedmi tān akhilān aham teṣāṃ ca caritaṃ kṛtsnaṃ jānāmy āṅgirasāṃ vara manvantarāṇy anekāni sṛṣṭiṃ ca tridivaukasām saptarṣīn subahūn deva manūnāṃ ca sutān nṛpa tat pṛccha tvaṃ vadāmy eṣā pūrvendracaritaṃ mune evam ukte tatas tābhyāṃ pṛṣṭā sā śāmbharāyaṇī yathāvad ācaṣṭa tayoḥ pūrvendracaritaṃ dvija svāyambhuve yas tu manau manau svārociṣe tu yaḥ uttame tāmase caiva raivate cākṣuṣe tathā yo yo babhūva devendras tasya tasya tapasvinī tayor jagāda caritaṃ yathāvac chāmbharāyaṇī tataḥ kautūhalaparo devarāṭ tāṃ tapasvinīm uvāca jānāsi kathaṃ tvam etac chāmbharāyaṇi sarva eva hi devendrāḥ svargasthā ye manīṣiṇaḥ babhūvur etac caritam eteṣāṃ vedmi tena vai kiṃ kṛtaṃ vada dharmajñe tvayā yeneyam akṣayā svarloke vasatiḥ prāptā yathā nānyena kenacit aho sarvavratānāṃ tad upoṣitaṃ mahad vratam pradhānataram atyarthaṃ svargasaṃvāsadaṃ matam caritaṃ ca mayā teṣāṃ śrutaṃ dṛṣṭaṃ tathaiva ca evam uktā tatas tena devendreṇa yaśasvinī pratyuvāca mahābhāgā yathāvac chāmbharāyaṇī māsarkṣeṣv acyuto devaḥ pratimāsaṃ sureśvara yathoktavratayā samyak sapta varṣāṇi pūjitaḥ tasyeyaṃ karmaṇo vyuṣṭir acyutārādhanasya me devalokād abhimatā devarāja yad acyutiḥ svargaṃ dravyamayaiśvaryaṃ saṃtatiṃ vāpi yo acyutām naro vāñchati tenetthaṃ toṣaṇīyo acyutaḥ prabhuḥ etat te pūrvadevendra- caritaṃ sakalaṃ mayā svargavāsākṣayatvaṃ ca māsarkṣācyutapūjanāt yathāvat kathitaṃ deva pṛcchatas tridaśeśvara dharmārthakāmamokṣāṃs tu vāñchatāṃ vibudhādhipa viṣṇor ārādhanān nānyat paramaṃ siddhikāraṇam tasyās tad vacanaṃ śrutvā devarājabṛhaspatī tāṃ tathety ūcatuḥ sādhvīṃ ceratuś cāpi tad vratam tasmād dālbhya prayatnena pratimāsaṃ samāhitaḥ māsarkṣācyutapūjāyāṃ bhavethās tanmanāḥ sadā bhagavan prāṇinaḥ sarve viṣarogādyupadravaiḥ duṣṭagrahopaghātaiś ca sarvakālam upadrutāḥ ābhicārukakṛtyābhiḥ sparṣarogaiś ca dāruṇaiḥ sadā saṃpīḍyamānās te tiṣṭhanti munisattama yena karmavipākena viṣarogādyupadravāḥ na bhavanti nṛṇāṃ tan me yathāvad vaktum arhasi vratopavāsair yair viṣṇur nānyajanmani pūjitaḥ te narā muniśārdūla graharogādibhāginaḥ yair na tatpravaṇaṃ cittaṃ sarvadaiva naraiḥ kṛtam viṣagrahajvarāṇāṃ te manuṣyā dālbhya bhājanāḥ ārogyaṃ paramām ṛddhiṃ manasā yad yad icchati tat tad āpnoty asaṃdigdhaṃ paratrācyutatoṣakṛt nādhīn prāpnoti na vyādhīn na viṣagrahabandhanam kṛtyāsparśabhayaṃ vāpi toṣite madhusūdane sarvaduṣṭaśamas tasya saumyās tasya sadā grahāḥ devānām apradhṛṣyo asau tuṣṭo yasya janārdanaḥ yaḥ samaḥ sarvabhūteṣu yathātmani tathāpare upavādādinā tena toṣyate madhusūdanaḥ toṣite tatra jāyante narāḥ pūṛṇamanorathāḥ arogāḥ sukhino bhoga- bhoktāro munisattama na teṣāṃ śatravo naiva sparśarogābhicārukāḥ graharogādikaṃ vāpi pāpakāryaṃ na jāyate avyāhatāni kṛṣṇasya cakrādīny ātmayudhāni tam rakṣanti sakalāpadbhyo yena viṣṇur upāsitaḥ anārādhitagovindā ye narā duḥkhabhāginaḥ teṣāṃ duḥkhābhibhūtānāṃ kartavyaṃ yad dayālubhiḥ paśyadbhiḥ sarvabhūtasthaṃ vāsudevaṃ mahāmune samadṛṣṭibhir īśeśaṃ tan mama brūhy aśeṣataḥ kuśamūlasthito brahmā kuśamadhye janārdanaḥ kuśāgre śaṃkaraṃ vidyāt trayo devā vyavasthitāḥ gṛhītvā ca sa mūlāgrān kuśāñ śuddhān upaspṛśet mārjayet sarvagātrāṇi kuśāgrair dālbhya śāntikṛt śarīre yasya tiṣṭhanti kuśasthajalabindavaḥ naśyanti tasya pāpāni garuḍenaiva pannagāḥ viṣṇubhaktā viśeṣeṇa cidgatamānasaḥ rogagrahaviṣārtānāṃ kuryāc chāntim imāṃ śubhām nārasiṃhaṃ samabhyarcya śucau deśe kuśāsane mantrair etair yathā liṅgaṃ kuryād digbandham ātmanaḥ vārāhaṃ nārasiṃhaṃ ca vāmanaṃ viṣṇum eva ca dhyātvā samāhito bhūtvā dikṣu nāmāni vinyāset pūrve nārāyaṇaḥ pātu vārijākṣas tu dakṣiṇe pradyumnaḥ paścimasyāṃ tu vāsudevas tathottare īśānyām avatād viṣṇur āgneyyāṃ ca janārdanaḥ nairṛtyāṃ padmanābhaś ca vāyavyāṃ caiva mādhavaḥ ūrdhvaṃ govardhanadharo adharāyāṃ trivikramaḥ etābhyo daśadigbhyas tu sarvataḥ pātu keśavaḥ aṅguṣṭhāgre tu govindaṃ tarjanyāṃs tu mahīdharam madhyamāyāṃ hṛṣīkeśam anāmikyāṃ trivikramam kaṇiṣṭhāyāṃ nyased viṣṇuṃ karamadhye tu mādhavam evaṃ nyāsaṃ purā kṛtvā paścād aṅgeṣu vinyaset śikhāyāṃ keśavaṃ nyasya mūrdhni nārāyaṇaṃ nyaset cakṣurmadhye nyased viṣṇuṃ karṇayor madhusūdanam trivikramaṃ kapālasthaṃ vāmanaṃ karṇamūlayoḥ dāmodaraṃ dantavaktrau vārāhaṃ cibuke nyaset uttaroṣṭhe hṛṣīkeśaṃ padmanābhaṃ tathādhare jihvāyāṃ vāsudevaṃ ca tālvake garuḍadhvajam vaikuṇṭhaṃ kanṭhamadhyastham anantaṃ nāsikopari dakṣiṇe tu bhuje vipra vinyaset puruṣottamam vāmabhuje mahābhāgaṃ rāghavaṃ hṛdi vinyaset pītāmbaraṃ sarvatanau hariṃ nābhau tu vinyaset kare tu dakṣiṇe vipra tataḥ saṃkarṣaṇaṃ nyaset vāme vipra hariṃ vidyāt kaṭimadhye aparājitam pṛṣṭhe kṣitidharaṃ vidyād acyutaṃ skandhayor api mādhavaṃ bāhu kukṣau tu dakṣiṇe yogaśāyinam svayaṃbhuvaṃ meḍhramadhye ūrubhyāṃ tu gadādharam cakriṇaṃ jānumadhye tu jaṅghayor acyutaṃ nyaset gulpayor narasiṃhaṃ ca pādapṛṣṭhe amitaujasam śrīdharaṃ cāṅgulīṣu syāt padmākṣaṃ sarvasandhiṣu romakūpe guḍākeśaṃ kṛṣṇaṃ raktāsthimajjāsu manobuddhyor ahaṃkāreṣv evaṃ citte janārdanam nakheṣu mādhavaṃ caiva nyaset pādatale acyutam evaṃ nyāsavidhiṃ kṛtvā sākṣān nārāyaṇo bhavet tanur viṣṇumayī tasya yāvat kiṃcin na bhāṣate evaṃ nyāsaṃ tataḥ kṛtvā yat kāryaṃ śṛṇu tad dvija pādamūle tu devasya śaṅkhaṃ tatraiva vinyaset vanamālāṃ tu vinyasya sarvadevābhipūjitām gadāṃ vakṣaḥsthale caiva cakraṃ caiva tu pṛṣṭhataḥ śrīvatsāṅgaṃ śiro nyasya pañcāṅgakavacaṃ nyaset āpādāmastake caiva vinyaset puruṣottamam oṃ apāmārjanako nyāsaḥ sarvavyādhivināśanaḥ viṣṇur ūrdhvam adho rakṣed vaikuṇṭho vidiśo diśaḥ pātu māṃ sarvato rāmo dhanvī cakrī ca keśavaḥ pūjākāle tu devasya japakāle tathaiva ca homārambheṣu sarveṣu trisaṃdhyāsu ca nityaśaḥ āyur ārogyam aiśvaryaṃ jñānaṃ vittaṃ phalaṃ bhavet yad yat sukhakaraṃ proktaṃ tat sarvaṃ prāpnuyān naraḥ abhayaṃ sarvabhūtebhyo viṣṇulokaṃ ca gacchati atha dhyānaṃ pravakṣyāmi sarvapāpapraṇāśanam vārāharūpiṇaṃ devaṃ saṃsmaraty aparājitam bṛhattanuṃ bṛhadgātraṃ bṛhaddaṃṣṭrasuśobhanam samastavedavedāṅgaṃ yuktāṅgaṃ bhūṣaṇair yutam uddhṛtya bhūmiṃ pātālād hastābhyām upagṛhṇatām āliṅgya bhūmiṃ śirasi mūrdhni jighrantam āsthitam ratnavaiḍūryamukhyābhir muktābhir upaśobhitam pītāmbaradharaṃ devaṃ śuklamālyānulepanam trayastriṃśakoṭidevaiḥ stūyamānaṃ mudāniśam nṛtyadbhir apsarobhiś ca gīyamānaṃ ca kinnaraiḥ itthaṃ dhyātvā mahātmānaṃ japen nityaṃ mahātmanaḥ suvarṇamaṇḍapāntasthaṃ padmaṃ dhyāyet sakesaram sakarṇikadalair iṣṭair aṣṭabhiḥ pariśobhitam karaṃ karahitaṃ devaṃ pūrṇacandrāptasuprabham taḍitsamaśaṭāśobhi kaṇṭhanālopaśobhitam śrīvatsāṅkitavakṣaḥsthaṃ tīkṣṇadaṃṣṭraṃ trilocanam javākusumasaṃkāśaṃ raktahastatalānvitam pītavastraparīdhānaṃ śuklayastrottarīyakam karaṃ karahitaṃ devaṃ pūrṇacandrāptasuprabham kaṭisūtreṇa haimena nūpureṇa virājitam vanamālādiśobhāḍhyaṃ muktāhāropaśobhitam anekasūryasaṃkāśaṃ mukuṭāṭopamastakam śaṅkhacakragṛhītābhyām udbāhubhyāṃ virājitam paṅkajābhaṃ caturhastaṃ tatpatrābhasulocanam prātaḥ sūryasamaprakhya- kuṇḍalābhyāṃ virājitam keyūrakāntisasyarddhi- muktikāratnaśobhitam jānūparinyastahastaṃ vararatnanakhāṅkuram jaṅghābharaṇasasyarddhi- visphuryatkaṅkanatviṣam muktāphalābdasamahad- dantapaṅktivirājitam campakāmukulaprakhya- sunāsāmukhapaṅkajam atiraktauṣṭhavadanaṃ vyāttāsyam atibhīṣaṇam vāmāṅkasthaṃ śivabhakta- śāntidāṃ sunitambinīm arhaṇīyāṃ sujātoruṃ sunāsāṃ śubhalakṣaṇām subhrūṃ sukeśīṃ suśroṇīṃ suśubhāṃ sudvijānanām supratiṣṭhāṃ suvadanāṃ caturhastāṃ vicintayet dukūle caiva cārvaṅgīṃ hāriṇīṃ sarvakāmadām taptakañcanasaṃkāśāṃ sarvābharaṇabhūṣitām suvarṇakalaśaprakhya- pīnonnatapayodharām gṛhītapadmayugalaṃ udbāhubhyāṃ tathānyayoḥ gṛhītamātulaṅgākhyaṃ jāmbunadakarān tathā evaṃ devīṃ nṛsiṃhasya vāmāṅkopari saṃsmaret ativimalasugātraṃ raupyapātrastham annaṃ sulalitadadhikhaṇḍaṃ pāṇinā dakṣiṇena kalaśam amṛtapūrṇaṃ savyahaste dadhānaṃ tadatisakaladuḥkhaṃ vāmanaṃ bhāvayed yaḥ anyā bhāskarasaprabhābhir akhilair bhābhir diśo bhāsayan bhīmākṣasphuradaṭṭahāsavilasāddaṃṣṭrāgradīptānanaḥ dorbhiś cakradharau gadābjamukulau trāsāṃś ca pāśāṅkuśau bibhratpiṅgaśiro aruhoddhatasaṭaś cakravidhāno hariḥ manobhūtānīndriyāṇi guṇāḥ sattvaṃ rajas tamaḥ trailokyasyeśvaraṃ sarvam ahaṃkāre pratiṣṭhitāḥ oṃ namaḥ paramārthāya puruṣāya mahātmane arūpabahurūpāya vyāpine paramātmane namas te devadevāya suraśūra namo astu te lokādhyakṣa jagatpūjya paramātman namas te niṣkalmaṣāya śuddhāya sarvapāpaharāya ca namaskṛtvā pravakṣyāmi , yat tat sidhyatu me vacaḥ , varāhanarasiṃhāya vāmanāya mahātmane govindapadmanābhāya vāmadevāya bhūpate nārāyaṇāya devāya anantāya mahātmane garuḍadhvajāya kṛṣṇāya pītāmbaradharāya ca yogīśvarāya siddhāya guhyāya paramātmane janārdanāya kṛṣṇāya upendraśrīdharāya ca bhaktapriyāya vidhaye viṣvaksenāya śārṅgine hiraṇyagarbhapataye hiraṇyakaśipucchide cakrahastāya śūlāya tarjanyapatrāya dhīmate ādityāya upendrāya bhūtānāṃ jīvanāya ca vāsudevāya vandyāya varadāya mahātmane viṣūvṛcchravase tasmai kṣīrāmbunichiśāyine adhokṣajāya bhadrāya śrīdharāyādimūrtaye viśveśadvāramūrtiś ca mṛtyurāyohito asti saḥ nānārāgāṃś ca dakṣāṃś ca vikaṭāya mahābhītī jātupatiṃ vyagrahastaṃ vararatnanakhākaram nārāyaṇāya viśvāya viśveśāyāmbarāya ca dāmodarāya devāya anantāya mahātmane trivikramāya rāmāya vaikuṇṭhāya narāya ca namaskṛtvā pravakṣyāmi yat tat sidhyatu me vacaḥ varāhanarasiṃheśa vāmaneśa trivikrama hayagrīveśa sarveśa hṛṣīkeśa harāśubham aparājitacakrādyaiś caturbhiḥ paramāyudhaiḥ akhaṇḍitaprabhāvais tvaṃ sarvaduṣṭaharo bhava harāmukasya duritaṃ duṣkṛtaṃ durupoṣitam mṛtyubandhārtibhayadaṃ duriṣṭasya ca yat phalam parāpadhyānasahitaṃ prayuktaṃ cābhicāruka garasparśamahāyoga- prayogajarayājara oṃ namo vāsudevāya namaḥ kṣṛṇāya śārṅgiṇe namaḥ puṣkaranetrāya keśavāyādicakriṇe namaḥ kamalakiñjalka- pītanirmalavāsase mahāhavaripuskandha- ghṛṣṭacakrāya cakriṇe daṃṣṭroddhṛtakṣitidhṛte trayīmūrtimate namaḥ mahāyajñavarāhāya śeṣabhogoruśāyine taptahāṭakakeśānta jvalatpāvakalocana vajrādhikanakhasparśa divyasiṃha namo astu te kapila hemāśvaśīrṣa atiriktavilocana vidyutsphuritadaṃṣṭrāgra divyasiṃha namo astu te kāśyapāyātihrasvāya ṛgyajuḥsāmabhūṣita tubhyaṃ vāmanarūpāya sṛjate gāṃ namo namaḥ varāhāśeṣaduṣṭāni sarvapāpaharāṇi vai marda marda mahādaṃṣṭra marda marda ca tatphalam narasiṃha karālāsya dantaprāntānalojjvala bhañja bhañja ninādena duṣṭāny asyārtināśana ṛgyajuḥsāmagarbhābhir vāgbhir vāmanarūpadhṛk praśamaṃ sarvaduḥkhāni nayatv asya janārdanaḥ ekāhikaṃ dvyāhikaṃ ca tathā tridivasaṃ jvaram cāturthakaṃ tathātyugraṃ tathaiva satatajvaram doṣotthaṃ saṃnipātotthaṃ tathaivāgantukaṃ jvaram śamaṃ nayāśu govinda chittvā cchittvā tu vedanām netraduḥkhaṃ śiroduḥkhaṃ duḥkhaṃ codarasaṃbhavam anucchvāsam atiśvāsaṃ paritāpaṃ savepathuṃ gudaghrāṇāṃhrirogāṃś ca kuṣṭharogaṃ tathā kṣayam kāmalādīṃs tathā rogān pramehāṃś cātidāruṇān bhagaṃdarātisārāṃś ca mukharogaṃ savalgulim aśmarīmūtrakṛcchrāṃś ca rogān anyāṃś ca dāruṇān ye vātaprabhavā rogā ye ca pittasamudbhavāḥ kaphodbhavāś ca ye kecid ye cānye sāṃnipātikāḥ āgantavaś ca ye rogā lūtāvisphoṭakādayaḥ te sarve praśamaṃ yāntu vāsudevāpamārjitāḥ vilayaṃ yāntu te sarve viṣṇor uccāraṇena ca kṣayaṃ gacchantu cāśeṣās te cakrābhihatā hareḥ acyutānantagovinda- nāmoccāraṇabhīṣitāḥ naśyantu sakalā rogāḥ satyaṃ satyaṃ vadāmy aham sthāvaraṃ jaṅgamaṃ vāpi kṛtrimaṃ vāpi yad viṣam dantodbhavaṃ nakhabhavam ākāśaprabhavaṃ viṣam lūtādiprabhavaṃ yac ca viṣam atyantaduḥkhadam śamaṃ nayatu tat sarvaṃ kīrtito asya janārdanaḥ grahān pretagrahāṃś caiva tathā vai ḍākinīgrahān vetālāṃś ca piśācāṃś ca gandharvān yakṣarākṣasān śakunīpūtanādyāṃś ca tathā vaināyakagrahān mukhamaṇḍinikāṃ krūrāṃ revatīṃ vṛddharevatīm vṛddhikākhyān grahāṃś cogrāṃs tathā mātṛgrahān api bālasya viṣṇoḥ caritaṃ hantu bālagrahān imān vṛddhānāṃ ye grahāḥ kecid ye ca bālagrahāḥ kvacit narasiṃhasya te dṛṣṭyā dagdhā ye cāpi yauvane saṭākarālavadano narasiṃho mahāravaḥ grahān aśeṣān niḥśeṣān karotu jagato hitam narasiṃha mahāsiṃha jvālāmālojjvalānana grahān aśeṣān sarveśa khāda khādāgnilocana ye rogā ye mahotpātā yad viṣaṃ ye mahāgrahāḥ yāni ca krūrabhūtāni grahapīḍāś ca dāruṇāḥ śastrakṣateṣu ye doṣā jvālāgardabhakādayaḥ yāni cāryāṇi bhūtāni prāṇipīḍākarāṇi vai tāni sarvāṇi sarvātman paramātmañ janārdana kiṃcid rūpaṃ samāsthāya vāsudeva vināśaya kṣiptvā sudarśanaṃ cakraṃ jvālāmālāvibhīṣaṇam sarvaduṣṭopaśamanaṃ kuru devavarācyuta sudarśana mahācakra govindasya karāyudha jvalatpāvakasaṃkāśa sūryakoṭisamaprabha trailokyarakṣakartṛ tvaṃ tvaṃ duṣṭadānavadāraṇa tīkṣṇadhāra mahāvega chindhi cchindhi mahājvaram chindhi cchindhi mahāvyādhiṃ chindhi cchindhi mahāgrahān chindhi vātaṃ ca dhūtaṃ ca chindhi ghoraṃ mahāviṣam rujadāghaṃ ca śūlaṃ ca nimiṣajvālagardabham sudarśana mahājvāla chindhi cchindhi mamārayaḥ sarvaduṣṭāni rakṣāṃsi kṣapayātivibhīṣaṇa hāṃ hāṃ hūṃ hūṃ phaṭkāreṇa ṭhadvayena hatadviṣaḥ sudarśanasya mantreṇa grahā yānti diśo diśaḥ trailokyasyābhayaṃ kartum ājñāpaya janārdana sarvaduṣṭāni rakṣāṃsi kṣayaṃ yānti vibhīṣayā prācyāṃ pratīcyāṃ ca diśi dakṣiṇottaratas tathā rakṣāṃ karotu sarvātmā narasiṃhaḥ svagarjitaiḥ bhūmyantarikṣe ca tathā pṛṣṭhataḥ pārśvato agrataḥ vyāghrasiṃhavarāheṣu andicorabhayeṣu ca rakṣāṃ karotu bhagavān bahurūpī janārdanaḥ yathā viṣṇuṛ jagat sarvaṃ sadevāsuramānavam tena satyena duṣṭāni śamam asya vrajantu vai yathā viṣṇau smṛte samyak saṃkṣayaṃ yāti pātakam satyena tena sakalaṃ duṣṭam asya praśāmyatu paramātmā yathā viṣṇur vedānteṣv abhidhīyate tena satyena sakalaṃ duṣṭam asya praśāmyatu yathā yajñeṣvaro viṣṇur vedeṣv api tu gīyate tena satyena sakalaṃ yan mayoktaṃ tathāstu tat yathā yajñeśvaro viṣṇur yajñānte api gīyate tena satyena sakalaṃ yan mayoktaṃ tathāstu tat śāntir astu śivaṃ cāstu praśāmyatv asukhaṃ ca yat vāsudevaśarīrotthaiḥ kuśair nirmārjitaṃ mayā apāmārjati govindo naro nārāyaṇas tathā tavāstu sarvaduḥkhānāṃ praśamo vacanād dhareḥ idaṃ śāstraṃ paṭhed yas tu saptāhan niyataḥ śuciḥ śāntiṃ samastarogās te grahāḥ sarve viṣāni ca bhūtāni ca prayāntv īśe saṃsmṛte madhusūdane etat samastarogeṣu bhūtagrahabhayeṣu ca apamārjanakaṃ śastaṃ viṣṇunāmābhimantritam ete kuśā viṣṇuśarīrasaṃbhavā janārdano ahaṃ svayaṃ eva cāgataḥ hataṃ mayā duṣṭam aśeṣam asya svastho bhavaty eṣa vaco yathā hareḥ śāntir astu śivaṃ cāstu duṣṭam asya praśāmyatu yad asya duritaṃ kiṃcit tat kṣiptaṃ lavaṇārṇave svāsthyam asya sadaivāstu hṛṣīkeśasya kīrtanāt yata evāgataṃ pāpaṃ tatraiva pratigacchatu etad rogādipīḍāsu jantūnāṃ hitam icchatā viṣṇubhaktena kartavyam apamārjanakaṃ param anena sarvaduṣṭāni praśamaṃ yānty asaṃśayam sarvabhūtahitārthāya kuryāt tasmāt sadaiva hi sarvāparādhaśamanam apāmārjanakaṃ param etat stotram idaṃ puṇyaṃ paṭhed āyuṣyavardhanam vināśāya ca rogāṇām avamṛtyukṣayāya ca vyāghrāpasmārakuṣṭhādi piśācoragarākṣasāḥ tasya pārśvaṃ na gacchanti stotram etad yathā paṭhet smarañ japann idaṃ stotraṃ sarvavyādhivināśanam paṭhatāṃ śṛṇvatāṃ nityaṃ viṣṇulokaṃ sa gacchati surūpatā manuṣyāṇāṃ strīṇāṃ ca dvijasattama karmaṇā jāyate yena tan mamākhyātum arhasi surūpāṇāṃ sugātrāṇāṃ suveṣāṇāṃ tathā mune nyūnaṃ tathādhikaṃ vāpi kiṃcid aṅgaṃ prajāyate samastaiḥ śobhanair aṅgair narāḥ kecit tathā dvija kāṇāḥ kubjāś ca jāyante truṭitaśravaṇās tathā narāṇāṃ yoṣitāṃ caiva samastāṅgsurūpatā karmaṇā yena bhavati tat sarvaṃ kathayāmala lāvaṇyagativākyāni sati rūpe mahāmate prayānti cārutāṃ rūpaṃ tenoktaḥ paramo guṇaḥ vākyalāvaṇyasaṃskāra- vilāsalalitā gatiḥ viḍambanā kurūpāṇāṃ strīpuṃsām abhijāyate rūpakāraṇabhūtāya yateta matimāṃs tataḥ karmaṇā tan mamācakṣva karma yac cārurūpadam samyak pṛṣṭaṃ tvayā hīdam upavāsāśritaṃ dvija kathayāmi yathā proktaṃ vasiṣṭhena mahātmanā vasiṣṭham ṛṣim āsīnaṃ saptarṣipravaraṃ patim papracchārundhatī praśnaṃ yad etad bhavatā vayam tasyāḥ sa paripṛcchantyā jagāda munisattamaḥ yat tac chṛṇuṣva dharmajña mameha vadato akhilam śrūyatāṃ mama yat pṛṣṭas tvayāhaṃ brahmavādini surūpatā nṛṇāṃ yena yoṣitāṃ copajāyate anabhyarcya yathānyāyam anārādhya ca keśavam rūpādikā guṇāḥ kena prāpyante anyena karmaṇā tasmād ārādhanīyo vai viṣṇur eva yaśasvini paratra prāptukāmena rūpasaṃpatsutādikam yas tu vāñchati dharmajñe rūpaṃ sarvāṅgaśobhanam nakṣatrapuruṣas tena saṃpūjyaḥ puruṣottamaḥ nakṣatrāṅgaṃ yathāhāraḥ samupoṣyati yo harim surūpair akhilāṅgaiś ca rūpavān abhijāyate yoṣitā ca paraṃ rūpam icchantyā jagataḥ patiḥ sa evārādhanīyo atra nakṣatrāṅgo janārdanaḥ nakṣatrarūpī bhagavān pūjyate puruṣottamaḥ mune yena vidhānena tan mamākhyātum arhasi caitramāsaṃ samārabhya viṣṇoḥ pādādipūjanam yathā kurvīta rūpārthī tan niśāmaya tattvataḥ nakṣatram ekam ekaṃ vai snātaḥ samyag upoṣitaḥ nakṣatrapuruṣasyāṅgaṃ pūjayet sādhvī cakriṇaḥ mūle pādau tathā jaṅghe rohiṇīṣv arcayec chubhe jānunī cāśvinīyoga āṣāḍhe corusaṃjñite phālgunīdvitaye guhyaṃ kṛttikāsu tathā kaṭim pārśve bhadrapadāyugme dve kukṣī revatīṣu ca anurādha uraḥ pṛṣṭhaṃ śraviṣṭhāsv abhipūjayet bhujayugmaṃ viśākhāsu haste caiva karadvayam punarvasāv aṅgulīṃś ca āśleṣāsu tathā nakhān jyeṣṭhāyāṃ pūjayed grīvaṃ śravaṇe śravaṇe tathā puṣye mukhaṃ tathā svātau daśanān abhipūjayet hanvau śatabhiṣāyoge maghāyoge ca nāsikām mṛgottamāṅge nayane pūjayed bhaktitaḥ śubhe citrāyoge lalāṭaṃ ca bharaṇyāṃ ca tathā śiraḥ saṃpūjanīyā vidvadbhiś cādrāsu ca śiroruhāḥ nakṣatrayogeṣv eteṣu pūjito jagataḥ patiḥ nakṣatrapuruṣākhyo ayaṃ yathāvat puruṣottamaḥ pāpāpahāraṃ kurute samyac chraddhāvatāṃ satām aṅgopāṅgāni caivāsya pāpādīni yaśasvini surūpāny abhijāyante sapta janmāntarāṇi vai sarvāṇi caiva bhadrāṇi śarīrārogyam uttamam saṃtatiṃ manasaḥ prītiṃ rūpaṃ cātīvaśobhanam vāṅmādhūryaṃ tathā kāntiṃ yac cānyad abhivāñchitam dadāti nakṣatrapumān pūjitaś ca janārdanaḥ upoṣya samyag eteṣu krameṇa rkṣeṣu śobhane saṃpūjanīyo bhagavān nakṣatrāṅgo janārdanaḥ gandhapuṣpādisaṃyuktaṃ pūjayitvā yadāvidhi jānubhyāṃ dharaṇīṃ gatvā idaṃ codāharet tataḥ svarūpam ārogyam atīva varcasaṃ susaṃtatiṃ tv asthitabhaktim acyutām api sarvam etaṃ protaṃ sūtre maṇigaṇā iva ekapuruṣa mahāpuruṣa ṛkṣapuruṣa namo astu te pratinakṣatrayoge ca bhojanīyā dvijottamāḥ nakṣatrajñāya viprāya dadyād dānaṃ ca śaktitaḥ pārite ca punar dadyāt strīpūṃsāṃ cāruhāsini chattropānadyugaṃ caiva saptadhānyaṃ sakāñcanam ghṛtapātraṃ ca dharmajñe yac cānyad ativallabham strī vā sādhvī sadā viṣṇor ārādhanaparāyaṇā anenaiva vidhānena saṃpūjyaitad avāpnuyāt sarvakāmān avāpnoti samārādhya janārdanam prakārair bahubhir brahman yān yān icchati cetasā nṝṇāṃ strīṇāṃ ca viprarṣe nānyac chokasya kāraṇam apatyād adhikaṃ kiṃcid vidyate hy atra janmani aputratā mahad duḥkham atiduḥkhaṃ kuputratā aputraḥ sarvaduḥkhānāṃ hetubhūto mato mama dhanyās te ye sutaṃ prāpya sarvaduḥkhavivarjitam śastaṃ praśāntaṃ balinaṃ parāṃ nirvṛtim āgatāḥ svakarmanirataṃ nityaṃ devadvijaparāyaṇam śāstrajñaṃ dharmatattvajñaṃ dīnānāthajanāśrayam vinirjitāriṃ sarvasya manohṛdayanandanam devānukūlatāyuktaṃ yuktaṃ samyag guṇena ca mitrasvajanasammāna- labdhanirvāṇam uttamam yaḥ prāpnoti sutaṃ tasmān nānyo dhanyataro bhuvi so aham icchāmi tac chrotuṃ tvattaḥ karma mahāmune yenedṛglakṣaṇaḥ putraḥ prāpyate bhuvi mānavaiḥ evam etan mahābhāga pitroḥ putrasamudbhavam duḥkhaṃ prayāty upaśamaṃ tena yeneha kenacit atrāpi śrūyatāṃ vṛttaṃ yat pūrvam abhavan mune utpattau kārtavīryasya haihayasya mahātmanaḥ kṛtavīryo mahīpālo haihayānām abhūt purā tasya śīladhanā nāma babhūva varavarṇinī patnī sahasrapravarā mahiṣī śīlamaṇḍanā sā tv aputrā mahābhāgā maitreyīṃ paryapṛcchata guṇavatputralābhāya kṛtāsanaparigrahām tayā ca pṛṣṭā vai samyag maitreyī brahmavādinī kathayām āsa paramaṃ nāmnānantavrataṃ vratam sarvakāmaphalāvāpti- kārakaṃ pāpanāśanam tasyāḥ sā putralābhāya rājaputrās tapasvinī yo ayam icchen naraḥ kāmaṃ nārī vā varavarṇini sa taṃ samārādhya vibhuṃ samāpnoti janārdanam mārgaśīrṣe mṛgaśiro bhīru yasmin dine bhavet tasmin saṃprāśya gomūtraṃ snāto niyatamānasaḥ puṣpair dhūpais tathā gandhair upahāraiḥ svaśaktitaḥ vāmapādam anantasya pūjayed varavarṇini anantaḥ sarvakāmānām anantaṃ bhagavān phalam dadātv anantaṃ ca punas tad evāstv anyajanmani anantapuṇyopacayaṃ karoty etan mahāvratam yathābhilaṣitāvāptiṃ kurvan mā kṣayam etu ca ity uccāryābhipūjyainaṃ yathāvad vidhinā naraḥ samāhitamanā bhūtvā praṇipātapuraḥsaram viprāya dakṣiṇāṃ dadyād anantaḥ prīyatām iti samuccārya tato naktaṃ bhuñjīyāt tailavarjitam tataś ca pauṣe puṣyarkṣe tathaiva bhagavatkaṭim vāmām abhyarcayet kṛtvā gomūtraprāśanaṃ budhaḥ anantaḥ sarvakāmānām iti coccārayed budhaḥ bhuñjīta ca tathā vipraṃ vācayitvā yathāvidhi māghe maghāsu tadvac ca bāhuṃ devasya pūjayet skandhaṃ ca phalgunīyoge phālgune māsi bhāmini caturṣv eteṣu gomūtra- prāśanaṃ nṛpanandini brāhmaṇāya tathā dadyāt tilān kanakam eva ca devasya dakṣiṇaskandhaṃ caitre citrāsu pūjayet tathaiva prāśanaṃ cātra pañcagavyam udāhṛtam vipre vācanake dadyād yāvan māsacatuṣṭayam vaiśākhe ca viśākhāsu bāhuṃ saṃpūjya dakṣiṇam tathaivoktayavān dadyāt tadvan naktaṃ bhujikriyā kaṭipūjāṃ ca jyeṣṭhāsu jyeṣṭhamūle śubhavrate āṣāḍhāsu tathāṣāḍhe kuryāt pādārcanaṃ śubhe padadvayaṃ ca śravaṇe śrāvaṇe subhru pūjayet ghṛtaṃ viprāya dātavyaṃ prāśanīyaṃ tathā dadhi kārttikānteṣu māseṣu prāśanaṃ dānam eva ca etad eva samākhyātaṃ devaṃ tadvac ca pūjayet guhyaṃ proṣṭhapadāyoge māsi bhādrapade arcayet tadvad āśvayuje pūjyaṃ hṛdayaṃ cāśvinīṣu vai kuryāt samāhitamanāḥ snānaprāśanaśaucavān anantaśirasaḥ pūjāṃ kārttike kṛttikāsu ca yasmin yasmin dine pūjā tatra tatra tadā dine nāmānantasya japtavyaṃ kṣutapraskhalitādiṣu ghṛtenānantam uddiśya pūrvamāsacatuṣṭayam kurvīta homaṃ caitrādau śālinā kulanandini kṣīreṇa śrāvaṇādau tu homaṃ māsacatuṣṭayam śastaṃ tu sarvamāseṣu haviṣyānnaṃ ca bhojanam evaṃ dvādaśabhir māsaiḥ pāraṇaṃ tritayaṃ śubhe pārite samavāpnoti sarvān eva manorathān putrārthibhir vittakāmair bhṛtyadārān abhīpsubhiḥ prārthayadbhiś ca kartavyam ārogyabalasaṃpadam etad vrataṃ mahābhāge puṇyaṃ svastyayanapradam anantavratasaṃjñaṃ vai sarvapāpapraṇāśanam tat kuruṣvaiva devi tvaṃ vrataṃ śīladhane varam viśiṣṭaṃ sarvalokasya yadi putram abhīpsasi iti śīladhanā śrutvā maitreyīvacanaṃ śubham cacāraitad vratavaraṃ susamāhitamānasā putrārthinyās tatas tasyā vratenānena suvrata viṣṇus tutoṣa tuṣṭe ca viṣṇau sā suṣuve sutam tasya vai jātamātrasya pravavāv anilaḥ śivaḥ nīrajaskam abhūd vyoma mudaṃ prāpākhilaṃ jagat devadundubhayo neduḥ puṣpavṛṣṭiḥ papāta ca prajagur divi gandharvā nanṛtuś cāpsarogaṇāḥ dharme manaḥ samastasya dālbhya lokasya cābhavat tasya nāma pitā cakre tanayasyārjuneti vai kṛtavīryasutatvāc ca kārtavīryo babhūva saḥ tenāpi bhagavān viṣṇur dattātreyasvarūpavān ārādhito atimahatā tapasā dālbhya bhūbhṛtā tasya tuṣṭo jagannāthaś cakravartitvam uttamam dadau śauryabale cāti- sakalāny āyudhāni ca sa ca vavre varaṃ deva vadhas tvatto bhaved iti purānusmaraṇaṃ jñānaṃ bhītānāṃ cārtināśanam smaraṇād upakāritvaṃ jagato asya jagatpate tam āha devadeveśaḥ puṇḍarīkanibhekṣaṇaḥ sarvam etan mahābhāga tava bhūpa bhaviṣyati yaś ca prabhāte rātrau ca tvāṃ naraḥ kīrtayiṣyati namo astu kārtavīryāyety abhidhāsyati caiva yaḥ tilaprasthapradānasya sa naraḥ puṇyam āpsyati anaṣṭadravyatā caiva tava nāmābhikīrtanaiḥ bhaviṣyati mahīpālety uktvā taṃ prayayau hariḥ sa cāpi varam āsādya prasannād garuḍadhvajāt pālayām āsa bhūpālaḥ saptadvīpāṃ vasuṃdharām teneṣṭaṃ vividhair yajñaiḥ samāptavaradakṣiṇaiḥ jitvārivargam akhilaṃ dharmataḥ pālitāḥ prajāḥ anantavratamāhātmyād āsādya tanayaṃ ca tam pitroḥ putrodbhavaṃ duḥkhaṃ nāsīt svalpam api dvija evam etat samākhyātam anantākhyaṃ vrataṃ tava yac cīrtvā rājapatnī sā kārtavīryam asūyata yaś caitac chṛṇuyāj janma kārtavīryasya mānavaḥ strī vā duḥkham apatyotthaṃ sapta janmāni nāśnute rūpasaṃpat samākhyātā strīpuṃsāṃ jāyate śubhā samupoṣya jagannāthaṃ nakṣatrapuruṣaṃ harim vāso'tiśobhanaṃ cāru- vastrādyābharaṇojjvalam gṛhaṃ sarvaguṇopetam aśeṣopaskarānvitam karmaṇā yena viprarṣe toṣito madhusūdanaḥ dadāti bhagavān karma tan no vistarato vada yan māṃ pṛcchasi dālbhya tvaṃ gṛhopaskarabhūṣaṇam narāṇāṃ jāyate yena tat sarvaṃ kathayāmi te nandā bhadrā jayā riktā pūrṇā ca dvijasattama tithayo vai samākhyātāḥ pratipatkramasaṃjñayā pañcamī daśamī caiva tathā pañcadaśī tithiḥ pūrṇā etāḥ samākhyātāṣ tithayo munisattama mṛdā dhātuvikārair vā varṇakair gomayena vā viṣṇor āyatane tāsu yaḥ karoty upalepanam pravātāvātaguṇavad varṣāsv atimanoramam anuliptaṃ śubhākāraṃ sugṛhaṃ labhate mune pūrṇaṃ dhānyahiraṇyādyair maṇimuktāphalojjvalam pratyāsannajalābhogaṃ gṛham āpnoti śobhanam sāmnatasvajanānāṃ yat sarveṣām uttamottamam tad āpnoti gṛhaṃ brahmann anulepanakṛn naraḥ yenānulipte tiṣṭhanti viṣṇvāyatanabhūtale brāhmaṇakṣatriyaviśaḥ śūdrāḥ sādhvyas tathā striyaḥ tasya pūṇyaphalaṃ dālbhya śrūyatāṃ yat prajāyate apsarogaṇasaṃkīrṇaṃ muktāhāragaṇojjvalam śreṣṭhaṃ sarvavimānānāṃ svarge dhiṣṇyam avāpnute yāvatyas tithayo liptaṃ divyābdāṃs tāvato dvija tasmin vimāne sa naraḥ strī vā tiṣṭhati sattama sugandhagandhasadvastra- sarvabhūṣaṇabhūṣitaḥ gandharvāpsarasāṃ saṃbhaiḥ pūjyamānaḥ sa tiṣṭhati liptaṃ ca yāvato hastān viṣṇor āyatanaṃ dvija tāvadyojanavistīrṇa- svargasthānādhipo hi saḥ pūjyamānaḥ suragaṇaiḥ śītoṣṇādivivarjitaḥ manojñagātro viprendras tiṣṭhaty astāghasaṃhatiḥ cyutas tasmād ihāgamya viśiṣṭe jāyate kule tato asya sadgṛhavaraṃ martyaloke abhijāyate na tatra tāvad dāridryaṃ nopasargā na vā kaliḥ na cāpi mṛtaniṣkrāntir yāvaj jīvaty asau dvija viṣṇuḥ samastabhūtāni sasarjaitāni yāni vai teṣāṃ madhye jagaddhātur atīveṣṭā vasuṃdharā kṛte saṃmārjane tasyās tathaivoparilepane prayāti paramaṃ toṣaṃ vaiṣṇavīyaṃ mahī yataḥ brahman yena vidhānena devāgāropalepalam kartavyaṃ puruṣaiḥ samyak strībhir vā tad udīraya riktāyās tu tither madhye kuryāt saṃkalpam ātmanaḥ upalepanakṛd vipro viṣṇor āyatane bhuvi dvitīye ahni tato devaṃ praṇamya yatamānasaḥ dharaṇīpitaraṃ viṣṇum idaṃ vākyam udīrayet tvaṃ sarvabhūtaprabhavo jagatpate tvayy etad īśeśa jagat pratiṣṭhitam tvam eva bhūtāni yatas tato ahaṃ tvām pūjayāmy adya mahīsvarūpam tvaṃ mahī jagatāṃ nātha sarvanātha namo astu te śuśrūṣitaḥ prasīdeśa bhuvo lepanakarmaṇā ity uccārya kṣitau kṣiptvā prathamaṃ dhāranītale puṣpāṇi vā dvijaśreṣṭha yaḥ karoty anulepanam na tasya jāyate bhaṅgo gārhasthyasya kadācana yā ca nārī karoty evaṃ yathāvad anulepanam nāpnoti sā ca vaidhavyaṃ gṛhabhaṅgaṃ kadācana kṛtvopalepanaṃ bhūyaḥ praṇipatya janārdanam snāto viṣṇuṃ samabhyarcya idaṃ vākyam udīrayet prasīda bhūdharānanta mayā yad upalepanam kṛtaṃ tena samastaṃ me nāśam abhyetu pātakam evaṃ saṃpūjya bhuñjīyād aparāhne dvijottama svanulipte mahābhāge bhuktvā limpec ca tat punaḥ pakṣe pakṣe trirātraṃ tu yaḥ karoty upalepanam sarvapāpavinirmuktaḥ svargaṃ gacchaty asaṃśayam tatkṣayāt svargeloke tu jāto gṛhavaraṃ yathā samāpnoti yathākhyātaṃ tat sarvaṃ tava sattama sarvābharaṇasaṃpūrṇaṃ sarvopaskaradhānyavat gomahiṣyādisaṃbhogaṃ gṛham āpnoti mānavaḥ tasmād abhīpsatā samyag gārhasthyam avikhaṇḍitam viṣṇor āyatane kāryaṃ sarvadaivopalepanam saptadvīpavatīṃ kṛtsnāṃ yathendras tridivaṃ tathā alpopalepanād yasya māndhātā sakalāṃ mahīm avāpa viṣṇvāyatanaṃ nopalimpeta ko hi tat dīpaṃ prayacchati naro viṣṇor āyatane hi yaḥ sadakṣiṇasya yajñasya phalaṃ prāpnoty asaṃśayam kārttike tu viśeṣeṇa kaumude māsi dīpakam dattvā yat phalam āpnoti dālbhya tat kena labhyate dālbhyānyad api vakṣyāmi purāvṛttam idaṃ śṛṇu vidarbharājatanayā lalitā yad uvāca ha vidarbharāṭ citraratho babhūvāstraviśāradaḥ tasya putraśataṃ rājño jajñe pañcadaśottaram ekaiva kanyā dālbhyāsīl lalitā nāmanāmataḥ sarvalakṣaṇasaṃpūrṇā bhrātṝṇāṃ pitur eva ca samastabhṛtyavargasya mātṝṇāṃ svajanasya ca tathaiva pauravargasya yaś cānyo dadṛśe śubhām tasya tasyāticārvaṅgī babhūveṣṭā dvijottama tāṃ dadau kāśirājāya sa pitā cāruvarmane upayeme ca tāṃ subhrūṃ cāruvarmā mahīpatiḥ śatāny anyāni bhāryāṇāṃ trīṇy āsaṃś cāruvarmaṇaḥ tāsāṃ madhye agramahiṣī lalitā tasya cābhavat sā ca nityaṃ jagaddhātur devadevasya cakriṇaḥ dīpavartiparā tadvat tailasyāharaṇodyatā viṣṇor āyatane tasyāḥ sahasraṃ dvijasattama dīpānāṃ vai prajajvāla divārātram atandritam tasyā dyutiparābhūtās tasyā lāvaṇyanirjitāḥ sarvāḥ sapatnyo lalitāṃ papracchur idam āditaḥ lalite vada bhadraṃ te bhadraṃ te lalite vada kautūhalaparāḥ sarvā yat pṛcchāmas tad ucyatām viṣaye sati vaktavyaṃ yan mayā tad ihocyatām nāhaṃ matsariṇī bhadrā na ca rāgādidūṣitā bhavatyo mama sarvāsāṃ bhavatīnām ahaṃ tathā apṛthagbhartṛsāmanyā devalokābhikāmukāḥ pūrvaṃ yūyam ahaṃ caiva bhavatīnāṃ sadharmiṇī na tathā puṣpadhūpeṣu na tathā dvijapūjane prayatnaṃ tava paśyāmo viṣṇor āyatane śubhe yathāhani tathā rātrau yathā rātrau tathāhani tava dīpapradānāya yathā subhru sadodyamaḥ tad etat kathayāsmākaṃ lalite kautukaṃ param manyāmo dīpadānasya bhavatyā viditaṃ phalam evam uktā tatas tābhir lalitā lalitaṃ vacaḥ vyājahāra sapatnīs tā na kiṃcid api bhāminī punaḥ punaś ca sā tābhir bahuṣo dālbhya coditā dākṣiṇyasārā lalitā kathāyām āsa bhāminī kautukaṃ bhavatīnāṃ ced atīvālpe api vastuni tad eṣā kathayāmy etad yad vṛttaṃ mama śobhanāḥ sauvīrarājasya purā maitreyo abhūt purohitaḥ tena cāyatanaṃ viṣṇoḥ kāritaṃ devikātaṭe ahany ahani śuśrūṣāṃ puṣpadhūpopalepanaiḥ dīpadānādibhiś caiva cakre tatra sa vai dvijaḥ kārttike dīpako brahman pradattas tena vai tadā āsīn nirvāṇabhūyiṣṭho devārcāpurato niśi devatāyatane cāsaṃ tatrāham api mūṣikā pradīpavartiharaṇe kṛtabuddhir varānanāḥ gṛhītā ca mayā vartir vṛṣadaṃśo nanāda ca naṣṭā cāhaṃ tadā tasya mārjārasya bhayāturā vartiprāntena naśyantyā sa dīpaḥ prerito mayā jajvāla pūrvavad dīptyā tasminn āyatane punaḥ mṛtāhaṃ ca tato jātā vaidarbhī rājakanyakā jātismarā kāntimatī bhavatīnāṃ samā guṇaiḥ eṣa prabhāvo dīpasya kārttike māsi śobhanāḥ dattasya viṣṇvāyatane yasyeyaṃ vyuṣṭir uttamā asaṃkalpitam apy asya preraṇaṃ yat kṛtaṃ mayā viṣṇvāyatanadīpasya yasyedaṃ bhujyate phalam lobhābhibhūtā hartuṃ taṃ pradīpam aham āgatā avaśenaiva tadvartyā preraṇaṃ tatra me kṛtam tato jātismṛtir janma mānuṣyaṃ śobhanaṃ vapuḥ vaśyaḥ patiḥ pṛthivīśaḥ kiṃ punar dīpadāyinām etasmāt kāraṇād dīpān aham etān aharniśam prayacchāmi harer dhāmni jñātam asya hi yat phalam bhavatīnām idaṃ satyaṃ mayoktaṃ keśavālaye mūṣikatvād ahaṃ yena karmaṇā siddhim āgatā eṣa prabhāvo dīpasya kārttike māsi sattama viṣṇvāyatanadattasya jagāda lalitā yathā dine dine jagannātha keśaveti samāhitaḥ dadāti kārttike yas tu viṣṇvāyatanadīpakam jātismaratvaṃ prajñāṃ ca prākāśyaṃ sarvavastuṣu avyāhatendriyatvaṃ ca saṃprāpnoti na saṃśayaḥ śeṣakāle ca cakṣuṣmān medhāvī dīpado naraḥ jāyate narakaṃ vāpi tamaḥsaṃjñaṃ na paśyati ekādaśīṃ dvādaśīṃ vā pratipakṣaṃ ca yo naraḥ dīpaṃ dadāti kṛṣṇāya tasyāpi śṛṇu yat phalam suvarṇamaṇimuktāḍhyaṃ manojñam atiśobhanam dīpamālākulaṃ divyaṃ vimānaṃ so adhirohati tasmād āyatane viṣṇor dadyād dīpaṃ dvijottama tāṃś ca dattān na hiṃseta na ca tailaviyojitān kurvīta dīpahartā tu mūko andho jāyate yataḥ jāyate narakaṃ cāpi tapaḥsaṃjñaṃ sa paśyati andhe tāmasi duṣpāre narake patitān kila vikrośamānān kṣutkṣāmāñ jagāda yamakiṃkaraḥ vilāpair alam atrāpi kiṃ vo vilapite phalam yadā pramādibhiḥ pūrvam ātmātyantam upekṣitaḥ pūrvam ālocitaṃ naitat kim apy ante bhaviṣyati idānīṃ yātanābhogaḥ kiṃ vilāpaḥ kariṣyati deho dināni svalpāni viṣayāś cātidurdharāḥ etat ko na vijānāti yena yūyaṃ pramādinaḥ jantujanmasahasrebhya etasmin mānuṣyo yadi tatrāpy ativimūḍhatvāt kiṃ bhogān abhidhāvati viruddhaviṣayāsvāda- muditair hasitaṃ ca yat bhavadbhir āgataṃ duḥkhaṃ vilāpapariṇāmikam adyakālikayā buddhyā yad āgāmi na cintitam paritāpāya taj jātaṃ duḥkhaṃ karmavipākajam svalpam āyur manuṣyāṇāṃ tadante paratantratā bhujyate ca kṛtaṃ pūrvam etat kiṃ vo na cintitam yad abhūt paradāreṣu prītaye aṅgakucādikam yātanāduḥkharūpāya narake ca tad āgatam paradāramanohāri yad bhavadbhir agīyata hā māta ityādi rutaṃ tad idānīṃ vilapyate saṃdigdhaparalokānām aihike nihatātmanām mṛtānāṃ svakṛtaṃ karma paścāttāpāya kevalam muhūrtārdhasukhāsvāda- lubdhānām akṛtātmanām anekavarṣakoṭiṣu duḥkhadaṃ karma jāyate hā mātas tāta tāteti bhavadbhiḥ kiṃ vilapyate śubhāśubhaṃ nijaṃ karma tad adya hy atra bhujyate putradāragṛhakṣetra- hitāya satatodyatāḥ na kurvatni kathaṃ mūḍhāḥ svalpam apy ātmano hitam vañcito asau mayā labdham idam asmād upāyataḥ na vetti kaścid ātmārthaṃ vetti prakramato naraḥ na vetti sūryacandrādīn kālam ātmānam eva ca sākṣibhūtān aśeṣasya śubhasyehāśubhasya ca janmāny anyāni jāyante putradārādidehinām tadarthaṃ yat kṛtaṃ karma tasya janmaśatāni tat aho mohasya māhātmyaṃ mamatvaṃ narakeṣv api krandate mātaraṃ tātaṃ pīḍyamāno api yat svayam evam ākṛṣṭacittānāṃ viṣayāsvādatarṣulaiḥ nṝṇāṃ na jāyate buddhiḥ paramārthāvalokinī tathā ca viṣayāsaktiṃ karoty avirataṃ manaḥ ko atibhāro harer nāmni jihvāyāḥ parikīrtane vartitaile alpamaulye api yad agnir labhyate mudhā ato adhikataro lobhaḥ ko vaś citte abhavat tadā yeneyaṃ teṣu hasteṣu svātantrye sati dīpakaḥ mahāphalo viṣṇugṛhe na datto narakāpahaḥ na vo vilapite kiṃcid idānīṃ dṛśyate phalam asvātantrye vilapatāṃ svātantrye atipramādinām avaśyaṃpātinaḥ prāṇā bhoktā jīvo hy aharniśam dattaṃ ca labhate bhoktā samaye viṣayān iti etat svātantryavadbhir vo yuktam āsīt parīkṣitum idānīṃ kiṃ vilāpena sahadhvaṃ yad upāgatam yady etad anabhīṣṭaṃ vo yad duḥkhaṃ samupasthitam tad bhūyo api matiḥ pāpe na kartavyā kathaṃcana kṛte api pāpake karmaṇy ajñānād aghanāśanam kartavyam avyavasthitaṃ smaradbhir madhusūdanam nārakās tadvacaḥ śrutvā tām ūcur atiduḥkhitāḥ kṣutkṣāmakaṇṭhās tṛṣayā parisphuṭitatālukāḥ bho bho sādho kṛtaṃ karma yad asmābhis tad ucyatām narakasthair vipāko ayaṃ bhujyate yasya dāruṇaḥ yuṣmābhir yauvanonmāda- muditair avivekibhiḥ dyūtodyotāya govinda- gṛhād dīpaḥ purā hṛtaḥ tenāsmin narake ghore kṣuttṛṣṇāparipīḍitāḥ bhavantaḥ patitās tīvra- śītavātavidāritāḥ etat te dīpadānasya pradīpaharaṇasya ca puṇyaṃ pāpaṃ ca kathitaṃ keśavāyatane dvija sarvatraiva hi dīpasya pradānaṃ dvija śasyate viśeṣeṇa jagaddhātuḥ keśavasya niveśane ye andhā mūkā niḥśrutā nirvivekā hīnās tais taiḥ sādhanair vipravarya tais tair dīpāḥ sādhulokapradattā devāgārād anyato vipraṇītāḥ āhlādaṃ cakṣuṣaḥ prītiṃ karoti manasas tathā keṣāṃcid darśanaṃ brahman manuṣyāṇām aharniśam udvejanīyā bhūtānām animittaṃ tathāpare vadante vipriyaṃ naiva prītiṃ kurvanti mānavāḥ etad yasya phalaṃ brahman dānasya tapaso athavā upavāsasya vā tan me yathāvad vaktum arhasi aprītidasya viprarṣe vipāko yasya karmaṇaḥ manuṣyāṇām aśeṣaṃ vai tan mamācakṣva sattama devabrāhmaṇavedeṣu yajñeṣu ca narādhamaiḥ yair jugupsā kṛtā dālbhya manasāpy atimānibhiḥ teṣāṃ saṃdarśanāt sarvo na sukhaṃ vindate dvija vadanty apy anukūlāni na teṣu prīyate janaḥ sparśād udvijate lokaḥ kaṭu teṣāṃ ca darśanam saṃbhāṣaṇaṃ ca nindā vai kṛtā vedadvijātike tasmān na nindāṃ vedādau na jugupsāṃ ca paṇḍitaḥ yajñādau ca naraḥ kuryād ya icchec chreya ātmanaḥ yais tu prītiḥ samasteṣu vedadevadvijātiṣu yajñādike caiva kṛtā dālbhya taddarśanaṃ nṛṇām āhlādaś cakṣuṣaḥ prītir manaso nirvṛtiḥ parā saṃbhāṣaṇe tathāhlādaḥ sarvalokasya jāyate stutāḥ praśastāḥ saṃprītyā pūjitā bahumānataḥ śreyaḥ paraṃ prayacchanti devā vedā makhā dvijāḥ lokadvaye api cāprītiṃ paśuputradhanakṣayam kurvanti dvijaśārdūla eta eva vininditāḥ eta eva samākhyātāḥ stavādigrahaṇe guṇāh nindāyāḥ śravaṇe doṣa eteṣām evam eva hi tasmāt stavyāḥ praśaṃsyāś ca devā vedā dvijātayaḥ yajñāś ca manasāpy eṣāṃ na nindām ācared budhaḥ anāyāsena bhagavan dānenānyena kenacit pāpaṃ praśamam āyāti yena tad vaktum arhasi śṛṇu dālbhya mahāpuṇyāṃ dvādaśīṃ pāpanāśanīm yām upoṣya paraṃ puṇyaṃ prāpnute śraddhayānvitaḥ māghamāse tu saṃprāpta āṣāḍhārkṣaṃ bhaved yadi mūlaṃ vā kṛṣṇapakṣasya dvādaśyāṃ niyatas tadā gṛhṇīyāt puṇyaphaladaṃ vidhānaṃ tasya me śṛṇu devadevaṃ samabhyarcya susnātaḥ prayataḥ śuciḥ kṛṣṇanāmnā ca saṃstūya ekādaśyāṃ mahāmate upoṣito dvitīye ahni punaḥ saṃpūjya keśavam saṃstūya nāmnā ca tataḥ kṛṣṇākhyena punaḥ punaḥ dadyāt tilāṃs tu viprāya kṛṣṇo me prīyatām iti snānaprāśanayoḥ śastās tathā kṛṣṇatilā mune tilaprarohe jāyante yāvatsaṃkhyās tilā dvija tāvadvarṣasahasrāṇi svargaloke mahīyate jātaś cehāpy arogo asau naro janmani janmani nāndho na badhiraś ceha na kuṣṭhī na jugupsitaḥ bhavaty etām uṣitvā tu tilākhyāṃ dvādaśīṃ naraḥ viṣṇoḥ prīṇanam atroktaṃ samāpte varṣapāraṇe pūjāṃ ca kuryād viprāya bhūyo dadyāt tathā tilān anena dālbhya vidhinā tiladānād asaṃśayam mucyate pātakaiḥ sarvair nirāyāsena mānavaḥ udbhṛtapulakaḥ sarvān nirāyāsena mānavaḥ dānavidhis tathā śraddhā sarvapātakaśāntaye nārthaḥ prabhūto nāyāsaḥ śārīro munisattama anantasyāprameyasya vyāpinaḥ paramātmanaḥ nāmnāṃ nakṣatrabhedena tithibhedena vā dvija dānabhedena cākhyāto vibhinnaphaladas tvayā viśeṣaḥ kṣetrabhedena kathyatāṃ yadi vidyate yatha rkṣatithibhedena teṣām eva punaḥ punaḥ viśeṣaḥ kathito nāmnāṃ viśeṣaphaladāyakaḥ tathā kṣetraviśeṣeṇa bhedaṃ nāmakṛtaṃ vada śṛṇu dālbhya yathākhyātam arjunāya mahātmane praṇipātaprasannena viṣṇunā prabhaviṣṇunā kṛte bhārāvataraṇe nivṛtte bhārate raṇe āgamya śibiraṃ viṣṇū rathasthaḥ prāha phālgunam iṣudhīgāṇḍivaṃ caiva samādāya tvarānvitaḥ avatīrya rathād vīra dūre tiṣṭḥa dhanaṃjaya avarokṣyāmy ahaṃ paścād avatīrṇe tatas tvayi etat kuru mahābāho mā vilambasva phālguna evam uktas tathā cakre vākyaṃ pārtho gadādhṛtaḥ avārohat tataḥ paścāt svayam eva janārdanaḥ avatīrṇe jagannāthe svasamutthena vahninā jajvāla sa rathaḥ sadyo bhasmībhūtaś ca tatkṣaṇāt sopaskarapatāko atha sadhvajaḥ saha vājibhiḥ sacchattro vahninā sadyo ratho bhasmalavīkṛtaḥ vahninā ca yathā kāṣṭhaṃ sadyo bhasmalavīkṛtam tad adbhutaṃ mahad dṛṣṭvā pārthaḥ papraccha keśavam hṛṣṭaromā dvijaśreṣṭha bhayavismayagadgadaḥ āścaryaṃ puruṣavyāghra kim etan madhusūdana vināgninā ratho ayaṃ me dagdhas tṛṇacayo yathā bhīṣmadroṇakṛpādīnāṃ karṇādīnāṃ ca phālguna dagdho astrair vividhair eṣa pūrvam eva rathas tava madadhiṣṭhitatvāt kaunteya na śīrṇo ayaṃ tadābhavat pratyahan niśi cakreṇa mayā nyastena rakṣitaḥ so ayaṃ dagdho mahābāho tvayy adya kṛtakarmaṇi mayāvatārite cakre mā pārtha kuru vismayam kaṃ bhavantam ahaṃ vidyām atimānuṣaceṣṭitam karmaṇātyadbhutenāgnir dhūmenaiveha sūcitaḥ pūrvam eva yathākhyātaṃ raṇārambhe tavārjuna kālo asmi lokanāśāya pravṛtto ahaṃ yathādhunā tan mayā sādhitaṃ kāryaṃ tridaśānāṃ tathā bhuvaḥ bhārāvataraṇārthāya mama janma mahītale evam ukto arjunaḥ samyak praṇipatya janārdanam tuṣṭāva vāgbhir iṣṭābhir udbhūtapulakas tataḥ namo astu te cakradharograrūpa namo astu te śārṅgadharāruṇākṣa namo astu te abhyudyatakhaḍga raudra namo astu vibhrāntagadāntakārin bhayena sanno asmi savepathena nāṅgāni me deva vaśaṃ prayānti vācaḥ samuccārayataḥ skhalanti keśā hṛṣīkeśa samucchvasanti kālo bhavān kālakarālakarmā yenaitad evaṃ kṣayam akṣayātman kṣatraṃ samudbhūtaruṣā samastam nītaṃ bhuvo bhāravirecanāya prasīda kartar jaya lokanātha prasīda sarvasya ca pālanāya sthitau samastasya ca kālarūpa kṛtodyameśāna jayāvyayātman na me dṛg eṣā tava rūpam etad draṣṭuṃ samarthā kṣubhito asmi cāntaḥ pūrvasvabhāvasthitavigraho api saṃlakṣyase atyantam asaumyarūpa smarāmi rūpaṃ tava viśvarūpaṃ yad darśitaṃ pūrvam abhūn mamaiva yasmin mayā viśvam aśeṣam āsīd dṛṣṭaṃ sayakṣoragadevadaityam sā me smṛtir darśanabhāṣanādi- prakurvato nātha gatā praṇāśam kālo aham asmīty udite tvayā tu samāgateyaṃ punar apy ananta kartā bhavān kāraṇam apy aśeṣam kāryaṃ ca niṣkāraṇa kartṛrūpa ādau sthitau saṃharaṇe ca deva viśvasya viśvaṃ svayam eva ca tvam brahmā bhavān viśvasṛg ādikāle viśvasya rūpo asi tathā visṛṣṭau viṣṇuḥ sthitau pālanabaddhakakṣo rudro bhavān saṃharaṇe prajānām ebhis tribhir nātha vibhūtibhedair yaś cintyate kāraṇam ātmano api vedāntavedoditam asti viṣṇoḥ padaṃ dhruvaṃ tat paramaṃ tvam eva yan nirguṇaṃ sarvavikalpahīnam anantam asthūlam arūpagandham paraṃ padaṃ vedavido vadanti tvam eva tac chabdarasādihīnam yathā hi mūle viṭapī mahādrumaḥ pratiṣṭhitaskandhavarograśākhaḥ tathā samastāmaramartyatiryag- vyomādiśabdādimayaṃ tvayīdam muñcāmi yāvat paramāyudhāni vairiṣv anantāhavadurmadeṣu dṛṣṭvā hi tāvat sahasā patanto nūnaṃ tavaivācyuta sa prabhāvaḥ hatā hatās te bhavato dṛśaiva mayā punaḥ keśava śastrapūgaiḥ kāh karṇabhīṣmapramukhān vijetuṃ yuṣmatprasādena vinā samarthaḥ triśūlapāṇir mama yaḥ purastān niṣūdayan vairibalaṃ jagāma jñātaṃ mayā sāṃpratam etad īśa tava prasādasya hi sā vibhūtiḥ yamendravitteśajaleśavahni- sūryātmako yaś ca mamāstrapūgaḥ nāśāya nābhūt patito api kāye tvatsaṃnidhānasya hi so anubhāvaḥ bālye bhavān yāni cakāra deva karmāṇy asahyāni surāsurāṇām tair eva jānīma na yat paraṃ tvāṃ doṣaḥ sa nirdoṣo manuṣyatāyāḥ tālocchritāgraṃ gurubhārasāram āyāmavistāravad adyajātaḥ pādāgravikṣepavibhinnabhāṇḍaṃ cikṣepa ko anyaḥ śakaṭaṃ yathā tvam anyena kenācyuta pūtanāyāḥ prāṇaiḥ samaṃ pītam asṛgvimiśram tvayā yathā stanyam atīvabālye goṣṭhe ca bhagnau yamalārjunau tau viṣānaloṣṇāmbunipātabhīmam āsphoṭya ko vā bhuvi manuṣo anyaḥ nanarta pādābjanipīḍitasya phaṇaṃ samāruhya ca kāliyasya sureśasaṃdeśavirodhavatsu varṣatsu megheṣu gavān nimittam dināni saptāsti ca kasya śaktir govardhanaṃ dhārayituṃ kareṇa pralambacāṇūramukhān nihatya kaṃsāsuraṃ yasya bibheti śakraḥ tam aṣṭavarṣo nijaghāna ko anyo nirāyodho nātha manuṣyajanmā bāṇārtham abhyudyatam ugraśūlaṃ nirjitya saṃkhye tripurārim ekaḥ sakārttikeyajvaram astrabāhuṃ karoti ko bāṇam anacyuto anyaḥ kaḥ pārijātaṃ surasundarīṇāṃ sadopabhogyaṃ vijitendrasainyaḥ svargān mahīm ucchritavīryadhairyaḥ samānayām āsa yathā prabho tvam hatvā hayagrīvam udāravīryaṃ niśumbhaśumbhau narakaṃ ca ko anyaḥ jagrāha kanyāpuram ātmano arthaṃ prāgjyotiṣākhye nagare mahātman sthitau sthitas tvaṃ paripāsi viśvaṃ tais tair upāyair avinītabhītaiḥ maitrī na yeṣāṃ vinayāya tāṃs tān sarvān bhavān saṃharate avyayātman hitāya teṣāṃ kapilādirūpiṇā tvayānuśastā bahavo anujīvāḥ yeṣāṃ na maitrī hṛdi te na neyā viśvopakārī vadha eva teṣām itthaṃ bhavān duṣṭavadhena nūnaṃ viśvopakārāya vibho pravṛttaḥ sthitau sthitaṃ pālanam eva viṣṇuḥ karoti hanty antagato antarudraḥ etāni cānyāni ca duṣkarāṇi dṛṣṭāni karmāṇi tathāpi satyam manyāmahe tvāṃ jagataḥ prasūtiṃ kiṃ kurma māyā tava mohanīyam tvaṃ sarvam etat tvayi sarvam etat tvattas tathaitat tava caitad īśa etat svarūpaṃ tava sarvabhūtaṃ vibhūtibhedair bahubhiḥ sthitasya prasīda kṛṣṇācyuta vāsudeva janārdanānanta nṛsiṃha viṣṇo manuṣyasāmānyadhiyā yadīśa dṛṣṭo mayā tat kṣamasvādideva na vedmi sadbhāvam ahaṃ tavādya sadbhāvabhūtasya carācarasya yo vai bhavān ko api nato asmi tasmai manuṣyarūpāya caturbhujāya devadeva jagannātha sarvapāpaharo bhava hetumātras tv ahaṃ tatra tvayaitad upasaṃhṛtam prasīdeśa hṛṣīkeśa akṣauhiṇyā daśāṣṭa ca tvayā grastā bhuvo bhūtyai hetubhūtā hi madvidhāḥ vayam anye ca govinda narāḥ krīḍanakās tava madvidhaiḥ karaṇair deva karoṣi sthitipālanam yad atra sad asad vāpi kiṃcid uccāritaṃ mayā bhaktimān iti tat sarvaṃ kṣantavyaṃ mama keśava evaṃ stutas tataḥ prāha prītimāṃs taṃ janārdanaḥ pariṣvajya mahābāhuṃ samāśvāsya ca phālgunam prvāca bhagavān devaḥ prahṛṣṭenāntarātmanā yas tvāṃ vetti sa māṃ vetti yas tvām anu sa mām anu abhedenātmanā vedmī tvām ahaṃ pāṇḍunandana mamāṃśatvaṃ mahābāho jagataḥ pālanecchayā bhuvo bhārāvatārārthaṃ pṛthak pārtha mayā kṛtam devadaityoragā yakṣā gandharvāḥ kiṃnarāpsarāḥ rākṣasāś ca piśācāś ca paśupakṣisarīsṛpāḥ vṛkṣagulmādayaḥ śailāḥ sarvabhūtāni cārjuna mamaivāṃśāni bhūtāni viddhi sarvāṇy ariṃdama bhagavan sarvabhūtātman sarvabhūteṣu vai bhavān paramātmasvarūpeṇa sthitaṃ vedmi tad avyayam kṣetreṣu yeṣu yeṣu tvaṃ cintanīyo mayācyuta cetasaḥ praṇidhānārthaṃ tan mamākhyātum arhasi yatra yatra ca yan nāma prītaye bhavataḥ stutau prasādasumukho nātha tan mamāśeṣato vada sarvagaḥ sarvabhūto ahaṃ na hi kiṃcid mayā vinā carācare jagaty asmin vidyate kurusattama tathāpi yeṣu sthāneṣu cintanīyo aham arjuna stotavyo nāmabhir yais tu śrūyatāṃ tad vadāmi te puṣkare puṇḍarīkākṣaṃ gayāyāṃ ca gadādharam lohadaṇḍe tathā viṣṇuṃ stuvaṃs tarati duṣkṛtam kṣvāmācye kumāraṃ nepāle lokabhāvanam rāghavaṃ citrakūṭe tu prabhāse daityasūdanam vṛndāvane ca govindaṃ mā stuvan puṇyabhāg bhavet mandodapāne vaikuṇṭhaṃ māhantre cācyutaṃ vibhum jayaṃ jayantyāṃ tadvac ca jayantaṃ hastināpure vārāhaṃ kardamāle tu kāśmīre cakrapāṇinam janārdanaṃ ca kubjāmre mathurāyāṃ ca keśavam kubjake śrīdharaṃ tadvad gaṅgādvāre surottamam śālagrāme mahāyogiṃ hariṃ govardhanācale piṇḍārake caturbāhuṃ śaṅkhoddhāre ca śaṅkhinam vāmanaṃ ca kurukṣetre yamunāyāṃ trivikramam vanamālaṃ ca kiṣkindhāyāṃ devaṃ raivatake dvija kāśījale mahāyogaṃ devaṃ cāmitatejasam vaiśākhayūpe ajitaṃ virajāyāṃ viprakṣayam viśveśvaraṃ tathā śoṇe kapilaṃ pūrvasāgare śvetadvīpapatiṃ cāpi gaṅgāsāgarasaṃgame bhūdharaṃ devikānadyāṃ prayāge caiva mādhavam naranārāyaṇākhyaṃ ca tathā badarikāśrame samudre dakṣiṇe stavyaṃ padmanābheti phālguna dvārakāyāṃ tathā kṛṣṇaṃ stuvaṃs tarati durgatim rāmaṃ nāma mahendrādrau hṛṣīkeśaṃ tathārbude aśvatīrthe hayagrīvaṃ viśvarūpaṃ himācale nṛsiṃhaṃ kṛtasauce ca vipāśāyāṃ dvijapriyam naimiṣe yajñapuruṣaṃ jambūmārge tathācyutam anantaṃ saindhavāraṇye daṇḍake śāṅgadhāriṇam utpalāvartake śauriṃ narmadāyāṃ śriyaḥ patim dāmodaraṃ raivatake nandāyāṃ jalaśāyinam sarvayogeśvaraṃ caiva sindhusāgarasaṃgame sahyādrau devadeveśaṃ vaikuṇṭhaṃ māgadhe vane sarvapāpaharaṃ vindhye uḍreṣu puruṣottamam hṛdaye cāpi kaunteya paramātmānam ātmanaḥ vaṭe vaṭe vaiśravaṇaṃ catvare catvare śivam parvate parvate rāmaṃ sarvatra madhusūdanam naraṃ bhūmau tathā vyomni kaunteya garuḍadhvajam vāsudevaṃ ca sarvatra saṃsmarañ jyotiṣāṃ patim arcayan praṇamaṃs tu tvaṃ saṃsmaraṃś ca dhanaṃjaya eteṣv etāni nāmāni naraḥ pāpaiḥ pramucyate sthāneṣv eteṣu mannāmnām eteṣāṃ prīṇanaṃ naraḥ dvijānāṃ prīṇanaṃ kṛtvā svargaloke abhijāyate nāmāny etāni kaunteya sthānāny etāni cātmavān jayaṃ vai pañcapañcāśat trisandhyaṃ matparāyaṇaḥ trīṇi janmāni yat pāpam avasthātritaye kṛtam tat kṣālayaty asaṃdigdhaṃ jāyate ca satāṃ kule dviṣkālaṃ vā japann eva divārātrau ca yat kṛtam tasmād vimucyate pāpāt sadbhāvaparamo naraḥ japtāny etāni kaunteya sakṛcchraddhāsamanvitam mocayante naraṃ pāpād yat tatraiva dine kṛtam dhanyaṃ yaśasyam āyuṣyaṃ jayaṃ kuru kulodvaha grahānukūlatāṃ caiva karoty āśu na saṃśayaḥ upoṣito matparamaḥ sthāneṣv eteṣu mānavaḥ kṛtāyatanavāsaś ca prāpnoty abhimataṃ phalam utkrāntir apy aśeṣeṣu sthāneṣv eteṣu śasyate anyasthānāc chataguṇam eteṣv anaśanādikam yas tu matparamaḥ kālaṃ karoty eteṣu mānavaḥ devānām api pūjyo asau mama loke mahīyate yan na tāpāya vai puṃsāṃ bhavaty āmuṣmikaṃ kṛtam tāpāya yac ca bhavati tad ācakṣva mahāmune upavāsaprabhāvaṃ ca kṛṣṇārādhanakāṅkṣiṇaḥ kathayeha mama brahman na ca tṛpyāmi kathyate śrūyatāṃ dālbhya yat pṛṣṭāḥ kautukād bhavatā vayam āmuṣmikaṃ na tāpāya yac ca tāpāya jāyate upoṣitaprabhāvaṃ ca kṛṣṇārādhanakāṅkṣiṇaḥ kathayāmi yathāvṛttaṃ pūrvam eva mahāmate vaidiśaṃ nāma nagaraṃ prakhyātam iha sattama tatra vaiśyo abhavat pūrvaṃ vīrabhadra iti śrutaḥ bhāryājāmātṛduhitṛ- putrapautrasnuṣānvitaḥ prabhūtabhṛtyavargaś ca bahuvyāpārakārakaḥ putrapautrādibharaṇa- vyāsaktamatir eva ca paralokaṃ prati matis tasya cātyantadurmukhā cakārānudinaṃ so atha nyāyānyāyair dhanārjanam sarvatrānyatra niḥsnehaḥ parasve cātitarṣulaḥ na juhoty udite kāle na dadāty atitṛṣṇayā babhūva codyamas tasya putrādibharaṇe paraḥ nityanaimittikānāṃ ca hāniṃ cakre svakarmaṇām tṛṣṇābhibhūto viprarṣe svavargabharaṇādhṛtaḥ kālena gacchatā so atha mṛto vindhyāṭavītaṭe yātanādehabhṛt preto grīṣmakāle abhavan mune taṃ dadarśa mahābhāgo divyajñānasamanvitaḥ vedavedāntavid vidvān pipīto nāma vai dvijaḥ bhāskarasyāṃśubhir dīptair dahyantam anivāraṇaiḥ prataptavālukāmadhye tṛṣā cātyantapīḍitam kṣutkṣāmakaṇṭhaṃ śuṣkāsyaṃ stabdhodvṛttavilocanam niṣkrāntajihvam aṅgeṣu visphoṭaiḥ sarvataś citam niśvāsāyāsakhedena viralāsyam anādaram śrāntaṃ makṣikayākīrṇaṃ durdagdhaṃ cātidāruṇam nijena karmaṇā baddham asamarthaṃ palāyane taṃ tādṛśam atho dṛṣṭvā gārdabheyo mahāmuniḥ pipītaḥ prāha viprarṣiḥ kāruṇyastimitaṃ vacaḥ jānann api tathā prāptaṃ tadanuṣṭhānajaṃ phalam jantos tasyopakārāya sarvato hlādayann iva adhaḥ sūryāṃśubhis taptair bahubhir yānapāṃsubhiḥ upary arkakarair ugrais tṛṣā cārtas tathā kṣudhā anyais tathādhibhir ghorair aviṣahyair avāraṇaiḥ kathayeha yathātattvam ekākī dahyase katham tasyaitad vacanaṃ śrutvā pipītasya savedanam yātanāstha uvācedaṃ kṛcchrād ucchvāsya mastakam brahman nālocitaṃ pūrvaṃ katham ante bhaviṣyati aśāśvate śāśvatadhīs tena dahyāmi durmatiḥ dhanāpaṇagṛhakṣetra- putradārahite rataḥ nātmano ahaṃ hitārambhī tena dahyāmi durmatiḥ idaṃ kariṣye kṛtvedaṃ kariṣyāmy aparaṃ tv idam itīcchāśatasaro ahaṃ tena dahyāmi durmatiḥ juhomi yadi tan nāsti dadāmi yadi sīdati kuṭumbam iti mūḍho aham tena dahyāmi durmatiḥ śītoṣṇavarṣābhibhavaṃ lobhāt soḍḥaṃ mayāśubham tad eva hi na dharmārthaṃ tena dahyāmi durmatiḥ pitṛdevamanuṣyāṇām adattvāpoṣitā hi ye te anyatra kvāpi vartante dahyāmy eko atra durmatiḥ putrabhṛtyakalatreṣu mama tv ādṛtamānasaḥ kṛtvā karmāṇy asādhūni dahyāmy eko atra durmatiḥ mṛte mayi dhane tasminn anyāyopārjite mayā nūnaṃ mameti vartante dahyāmy eko atra durmatiḥ na hi naḥ pūjitā gehān nirgatā dvijasattamāḥ svavargahitakāmasya tena dahyāmy aharniśam yan me na pūjitā devāḥ kuṭumbaṃ poṣītaṃ param ekākī tena dahyāmi ye puṣṭās te anyato gatāḥ nityanaimittikaṃ karma kṛte yeṣāṃ na ma kṛtam ekākī tena dahyāmi tair manye kvāpi ramyate yan me parijanasyārthe kṛtaṃ karma śubhāśubham ekākī tena dahyāmi gatās te phalabhoginaḥ dārāḥ putrāś ca bhṛtyāś ca pāpavyāptyā mayaidhitāḥ ekākī tena dahyāmi gatās te phalabhoginaḥ putradārādibhṛtyārthe mayānyāyārthasaṃcayāḥ kṛtās tenātra dahyāmi bhuñjate apy anyato gatāḥ kṛtaṃ pāpaṃ mayā bhuktam anyais tatkarmasaṃcitam dahyāmy eko aham atyantaṃ tyaktas taiḥ phalabhogibhiḥ yan mamatvābhibhūtena mayā dhanam upārjitam anyasya te adya kasyāpi kevalaṃ mama duṣkṛtam antarduḥkhena dagdho antar bahir dahyāmi bhānunā nāntarduḥkhaṃ na vā bhānuḥ pāpam eva dvidhā sthitam kaṃcit karmasamuddhāraṃ paśyasy asukhasāgarāt mama yenāham āhlādam āpnuyāṃ munisattama alpakālikam uddhāraṃ tava paśyāmy asaṃśayam prakṣīṇaprāyam etat te sukṛtaṃ cāsti te param atīte daśame janmany acyutārādhanecchayā sukarmajayadāṃ bhadra dvādaśīṃ tvam upoṣitaḥ tava tasyāḥ prabhāveṇa pāpam atyantadurjayam alpair ahobhiḥ saṃkṣīṇaṃ navapātre yathā jalam yad anyaḥ kṣapayed varṣais tad dinair bhavataḥ kṣayam gataṃ pāpam ayaṃ tasyāḥ prabhāvo atyantadurlabhaḥ śamaṃ pāpasya kurute jayaṃ sukṛtakarmaṇaḥ satkarmajayadā hy eṣā tato vai dvādaśī smṛtā yac caitad vedanārtena bhavatā paridevitam tat tathā nātra saṃdeho mamatā pāpahetukī pāpam atra kṛtaṃ pretya bhadra tāpāya jāyate āhlādāya tathā puṇyam iha puṇyakṛtāṃ nṛṇām vīrabhadraṃ samāśvāsya yayāv itthaṃ mahāmuniḥ so apy alpenaiva kālena tato mokṣam avāptavān evaṃ dālbhya pare loke yad atrāsukṛtaṃ kṛtam tat tāpāya sukhāyoktaṃ yad atraiva śubhaṃ kṛtam upavāsaprabhāvaś ca kathitas te mahāmune yenālpair eva divasair bhūri pāpaṃ kṣayaṃ gatam tasmān nareṇa puṇyāya patitavyaṃ na pātake upavāsāś ca kartavyāḥ sadaivātmahitaiṣiṇā saṃsārāsāratāṃ jñātvā viṣayāṃś cātitarṣulān kartavyaṃ yan mahābhāga puruṣeṇa tad ucyatām saṃsārāsāratāṃ jñātvā viṣayāṃś cātitarṣulān gṛddhis teṣv eva saṃtyājyā tattyāgo guṇavān nṛṇām yeṣām abdasahasrāṇāṃ sahasrair api no naraḥ bhogāt tṛptiṃ samāpnoti kas tair bhogair virajyate yāvato vāñchate bhogān ahany ahani mānavaḥ teṣāṃ sahasrabhāge api dālbhya prāptiṃ na vindati atha cet tan avāpnoti sahasraguṇitān naraḥ tathāpy atṛpta evāntam antakāle gamiṣyati tṛptaye ye na saṃprāptāḥ prāpyante ye na vāñchitāḥ buddhimān indriyārtheṣu teṣv asaṅgī sadā bhavet yeṣāṃ tṛptir na bhogena tyāgaś caivopakārakaḥ upoṣitavidhānena bhogāntyāgas tato varaḥ kṛcchracāndrāyaṇādīni narais tasmān mumukṣubhiḥ niṣkāmair dālbhya kāryāṇi phalāya ca phalepsubhiḥ atrāpy udāharantīmaṃ munayo munisattama dasrābhyāṃ saha saṃvādam ailasya ca mahātmanaḥ ailaḥ purūravāḥ pūrvaṃ babhūva manujeśvaraḥ cakame yaṃ mahābhāgam urvaśī surasundarī saṃtyajya tridaśāvāsaṃ rūpaudāryaguṇānvitam bheje tam urvaśī dālbhya budhasya tanayaṃ nṛpam nāsatyadasrau rūpeṇa devānām adhikau tataḥ urvaśīlobhanaṃ tasya rūpaṃ draṣṭuṃ samutsukau pratiṣṭhānaṃ puraṃ tasya budhaputrasya dhīmataḥ jagmatuḥ sumahābhāgau tasya dvāstham athocatuḥ kṣatto asmadvacanād ailaṃ brūhi tvaṃ vasudhādhipam draṣṭuṃ tavāśvinau prāptau rūpasaṃpadguṇaṃ ṇrpa tadehy atra mahābhāga ihāsmān saṃpraveśaya āścaryabhūtaṃ lokeṣu urvaśīlobhanaṃ vapuḥ tat kautukaṃ na kurute kasya pārthivapuṅgava āvāṃ samāgatau tasmāt tvāṃ draṣṭuṃ manujottama dvāsthas tatheti tāv āha praviveśa ca satvaram ācacakṣe ca tad rājñe nāsatyavacanaṃ dvija tac chrutvā vacanaṃ rājā dvāstham āha muhūrtakam vilambyatāṃ mahābhāgau tau brūhi vacanān mama vyāyāmatailasaṃsarga- malino na vibhūṣitaḥ prasādhanaṃ ca kṛtvāhaṃ niṣkramāmi tvarānvitaḥ niṣkramya sa tato dvāstho yathoktaṃ bhūbhṛtakhilam samācaṣṭa tato dālbhya tau ca bhūyas tam ūcatuḥ aprasādhitam evāśu bhavantaṃ vasudhādhipa paśyāvas tava bhūyo api tvāṃ drakṣyāvaḥ prasādhitam ity ukto nirgatas tūrṇaṃ bhavanād avanīpatiḥ tailābhyaktatanur dālbhya vyāyāmaparidhānadhṛk sa praṇāmaṃ tayoḥ kṛtvā kiṃcin nataśirā nṛpaḥ provāca yan mayā kāryaṃ bhavatos tad ihocyatām saptadvīpavatī pṛthvī putradārabalaṃ dhanam yac cānyad api tat sarvaṃ yuvayor me niveditam ity udāhṛtam ākarṇya nṛpater aśvināv api aṅgopāṅgādikaṃ sarvaṃ śanakais tāv apaśyatām śirolalāṭabāhuṃ sa- nayanādivilokanam kṛtvā ca taṃ mahīpālam ūcatus tāv idaṃ surau praviśya snāhi bhūpāla yathārthaiś ca vibhūṣaṇaiḥ vibhūṣitaṃ tu bhūyas tvāṃ drakṣyāvo avāṃ nareśvara tatheti coktvā sa nṛpaḥ praviveśa mahāmune cakre ca sakalaṃ samyak snātvā dehaprasādhanam snāto anuliptaḥ sragdhārī suvastraḥ suvibhūṣitaḥ nāsatyadasrayoḥ pārśvam iyāya vasudhādhipaḥ bhūyo api tau yathā pūrvam aṅgopāṅgavilokanam cakratur nṛpates tasya smitabhinnauṣṭhasaṃpuṭau tau sahāsau samālakṣya sa tadā vasudhādhipaḥ hāsasya kāraṇaṃ deva- bhiṣajau tāv apṛcchata pṛcchantaṃ na tato dālbhya nṛpatiṃ hāsyakāraṇam yad ūcatur mahābhāgau tac chṛṇuṣva vadāmi te śṛṇu bhūpāla sakalaṃ hāsakāraṇam āvayoḥ yuṣmaddarśanasaṃbhūtaṃ kṣaṇāpacayahetukam asnātasyābhavad bhūpa yādṛśī te surūpatā sāṃprataṃ tādṛśī neyaṃ bhūṣitasyāpi bhūṣaṇaiḥ snātaḥ sragdāmadhārī tvaṃ svanuliptaḥ subhūṣitaḥ tathāpy asnāta eva prāc śobhano abhūn na sāṃpratam kiṃtu tatkāraṇaṃ yena vyāyāmamalināmbaraḥ śobhano aham abhūt pūrvam idānīṃ na vibhūṣitaḥ divyena cakṣuṣā bhūpa kālasyāsya ca tasya ca vayaḥpariṇatiṃ sūkṣmāṃ paśyāvo apacayapradām yathā hi nāḍikā pūrṇā galaty avirataṃ nṛpa nṝṇāṃ pariṇatas tadvac śarīragrahaṇād anu janmato anantaraṃ bālyaṃ paugaṇḍatvaṃ tataḥ param yauvanaṃ madhyadehitvaṃ vārddhakaṃ ca jarā nṛṇām sthūladṛṣṭyā tu paśyanti na tu te sūkṣmadarśinaḥ nimeṣaśatabhāgasya sahasrāṃśaḥ kṣaṇo nṛpa tasyāpy ayutabhāgāṃśo bhavaty apacayo nṛṇām sūkṣmātisūkṣmāpacayī bhavaty eṣa pumān nṛpa pariṇāmaṃ kramād yāti tṛptiṃ vāri pibann iva tad ahar jātabālyasya bālasyāpacayo hi saḥ pratikṣaṇāṃśayā vṛddhir bālatvaṃ hīyate tayā paugaṇḍe yauvane caiva vārddhake ca mahāmate hānikramaḥ sa evokto yo bālye kathitas tava kāntir yā nṛpa bālasya pogaṇḍasya hi sā kutaḥ tatkāntisaukumāryādyaiḥ śūnyam eva hi yauvanam kāntyādisaṃpado hāniḥ paramā nṛpa vārddhake tatrāpy anukṣaṇaṃ hānir hānir ā mṛtyuto nṛpa evaṃ pratikṣaṇāṃśāṃśo nṝṇām apacayapradaḥ kurvataḥ kimu kālas te mahāsnānaprasādhanam asmaddṛṣṭo bhavān yāvat praviṣṭo nijamandiram tāvad dhānim anuprāptaḥ kimu yāmārdhasaṃsthitaḥ yādṛśo adya bhavāṃs tādṛk tvaṃ na rūpī nareśvara paraśvaḥ śastanaṃ naiva caturthe ahni ca tanmayaḥ evaṃ samastabhūtāni sthāvarāṇi carāṇi ca pratikṣaṇāṃśāpacayaṃ prāpnuvanti mahītale tasmān na kautukaṃ kāryaṃ bhavatā tu nareśvara yat te rūpam abhūt pūrvam aprasādhitaśobhanam rājā purūravā bhūyaḥ śrutvā vākyam idaṃ tayoḥ cintayitvā vacaḥ prāha saṃvegotkampimānasaḥ aho bhavadbhyāṃ kathitam anavasthitasaṃsthitam svarūpaṃ jagato devau yena trasto asmi sāṃpratam ajñānatimirāndhānāṃ madvidhānāṃ bhavadvidhāḥ pradīpabhūtāḥ saṃdeho vidyate nātra kaścana sadāpacayadoṣeṇa duṣṭakāyaiḥ surottamau yat kāryaṃ puruṣais tac ca kathyatāṃ hitakāmyayā atimūḍho adhruve kāye sadāpacayadharmiṇi naras tadupabhogyāni dhruvāṇi parimārgati āsanaṃ śayanaṃ yānaṃ paridhānaṃ gṛhādikam vāñchaty aho atimohena susthiraṃ svayam asthiraḥ mūḍho adhruvaṃ dhruvamatiḥ kim ātmānaṃ na budhyate bālyāt paugaṇḍatāṃ gatvā yaḥ punar yauvanaṃ gataḥ bhuvaḥ śailaṃ samārūḍhaḥ samārūḍhas tato drumam ārohaṇaṃ sa kim anyad ṛkṣabhītaḥ kariṣyati bālyāt paugaṇḍatāṃ yāto yauvanād vṛddhatāṃ gataḥ vayo'vasthā tataḥ kānyā yad bhogāya sthirecchakaḥ tasmād etan manuṣyeṇa vicāryātmahitaiṣiṇā śreyasy āmuṣmike yatnaḥ kartavyo aharniśaṃ nṛpa bhogeṣv asaktiḥ satataṃ tathaivātmāvalokanam śreyaḥ paraṃ manuṣyāṇāṃ kapilaḥ prāha pārthivaḥ sarvatra samadarśitvaṃ nirmamatvam asaṅgitā śreyaḥ paraṃ manuṣyāṇāṃ prāha pañcaśikho muniḥ āgarbhajanmabālyādi- vayo'vasthādivedanam śreyaḥ paraṃ manuṣyāṇām aṅgāriṣṭho abravīn nṛpaḥ adhyātmikādiduḥkhānām atyantādipratikriyā śreyaḥ paraṃ manuṣyāṇāṃ janako hy āha mokṣavit abhinnayor bhedakaraḥ pratyayo yaḥ parātmanoḥ hiraṇyagarbhas tacchāntiṃ śreyaḥ paramam abravīt kartavyam iti yat karma ṛgyajuḥsāmasaṃjñitam kriyate tat paraṃ śreyo jaigīṣavyo abravīn muniḥ hāniṃ sarvavidhitsānām ātmanaḥ sukhahetukīm śreyaḥ paraṃ manuṣyāṇāṃ devalo apy āha tattvavit yad yat tyajati kāmānāṃ tat sukhasyābhipūryate etad eva paraṃ śreyo vijñānaṃ hitakāminām kāmānusārī puruṣaḥ kāmān anu vinaśyati aśreyasaṃ paraṃ caitad yad bhūpālātikāmitā evaṃ vijñātatattvārthaḥ sanako yogināṃ varaḥ narendra prāha viprāṇāṃ paramārthaparaṃparam kriyākalāpaphaladam ṛgyajuḥsāmasaṃjñitam amuṣmin madhyamaṃ śreyaḥ prāhuḥ sapta rṣayo nṛpa ihaiva phaladaṃ kāmyaṃ karma yat kriyate naraiḥ tad āhur aparaṃ śreyo ṛcīkacyavanādayaḥ dve karmaṇī naraśreṣṭha brahmaṇā samudāhṛte pravṛttākhyaṃ nivṛttaṃ ca svargamuktiphale hi te pravṛttam api mokṣāya karma pārthiva jāyate karma svarūpato bhraṣṭam anākāṅkṣya phalaṃ kṛtam sāmānyaṃ cāparaṃ śreyaḥ sarvavarṇāśrameṣu yat tac chṛṇuṣva mahīpāla vadato mama tattvataḥ satyaṃ vaktavyaṃ nityaṃ maitreṇa bhāvyaṃ kāryaṃ ca tyājyaṃ nityam āyāsakāri loke amuṣmin yad dhitaṃ ca tathāsmiṃs tasminn ātmā yojanīyo anudhīraiḥ tīrthasnānaiḥ sopavāsair ajasraṃ pātre dānair homajāpaiś ca nityam śuddhir neyo devatābhyarcanaiś ca śuddho apy ātmā saṅgadoṣād aśuddhaḥ śuddhaṃ vastraṃ saṅgadoṣād aśuddhaṃ bhūyaḥ śuddhiṃ śodhyamānaṃ paryāti etaj jñātvā na pramādo manuṣyaiḥ śuddhe hy ātmany ātmavidbhir vidheyaḥ ity uktvā tau narendraṃ tau tena cārghyādinā pṛthak samyak saṃpūjitau yātau nāka pṛṣṭham athāśvinau sa cāpy anityatām evam avagamya nareśvaraḥ niṣkāmo anudinam eva avagamya nareśvaraḥ niṣkāmo anudinaṃ yajñair iyāja puruṣottamam bhogāsaṅgi mano dālbhya yadāsīt tasya bhūpateḥ tad eva bhagavaddhyāna- paraṃ cakre mahāmune tatyājārtheṣu mamatām ahaṃkāraṃ tathātmani samatāṃ sarvabhūteṣu saṃprāpa pṛthivīpatiḥ yasyātmany api viprarṣe nāhaṃmāno asti kutracit madāvalepo pūpādau tasya syād iti kā kathā evaṃ dālbhya manuṣyeṇa samatām anutiṣṭhatā sarvabhogeṣu saṃtyājyo dhyeyaś ca puruṣottamaḥ kutra tiṣṭhati govindo bāhyanivṛtacetasi tasmān niḥsaṅgacittena śakyaś cintayituṃ hariḥ prītidveṣādayas tyaktvā maharṣe yasya cetasā priyātithis taddhṛdaye viṣṇur mokṣaphalapradaḥ kāryārambheṣu sarveṣu duḥsvapneṣu ca sattama amaṅgalyeṣu sarveṣu yaj japtavyaṃ tad ucyatām yenārambhāś ca sidhhyanti duḥsvapnaṃ copaśāmyati amaṅgalānāṃ sarveṣāṃ pratighātaś ca jāyate janārdanaṃ bhūtapatiṃ jagadguruṃ smaran manuṣyaḥ satataṃ mahāmune duṣṭāny aśeṣāṇy apahanti sādhayaty aśeṣakāryāṇi tathā yadīcchati śṛṇuṣva cānyad vadato mamākhilaṃ vadāmi yat te dvijavarya maṅgalam sarvārthasiddhiṃ pradadāti yaḥ sadā nihanty aśeṣāṇi ca pātakāni pratiṣṭhitaṃ yatra jagac carācaraṃ jagac ca yo yo jagataś ca hetuḥ jagac ca pāty atti ca yaḥ sa sarvadā mamāstu maṅgalyavivṛddaye hariḥ vyomāmbuvāyvagnimahīsvarūpair vistāravān yo aṇutaro aṇubhāgāt sa sthūlasūkṣmaḥ satateśvareśvaro yasmāt parastāt puruṣād anantād anādimadhyād akhilaṃ na kiṃcit sa hetuhetuḥ parameśvareśvaro hiraṇyagarbhācyutarudrarūpī sṛjaty aśeṣaṃ paripāti hanti guṇāśrayī yo bhagavān sa sarvadā paraḥ surāṇāṃ paramo asurāṇāṃ paro munīnāṃ paramo yatīnām paraḥ samastasya ca yaḥ sa devo dhyāto yatīnām apakalmaṣair yo dadāti muktiṃ parameśvareśvaraḥ manobhir ādyaḥ puruṣaḥ sa sarvadā surendravaivasvatavittapāmbupa- svarūparūpī paripāti yo jagat sa śuddhasattvaḥ parameśvareśvaro yannāmakīrtanato vimucyate anekajanmārjitapāpasaṃcayaiḥ pāpendhanāgniḥ sa sadaiva nirmalo yenoddhṛteyaṃ dharaṇī rasātalād aśeṣasattvasthitikāraṇād idam bibharti viśvaṃ jagataḥ sa mūlavān pādeṣu vedā jaṭhare carācaraṃ romasv aśeṣā munayo mukhe makhāḥ yasyeśvareśasya sa sarvadā prabhur samastayajñāṅgamayaṃ vapur vibhor yasyāṅgam īśeśvarasaṃstutasya varāharūpo bhagavān sa sarvadā vikṣobhya sarvodadhitoyasaṃpadaṃ dadhāra dhātrīṃ jagataś ca yodbhavaḥ yajñeśvaro yajñapumān sa sarvadā pātālamūleśvarabhogisaṃhatau vinyasya pādau pṛthivīṃ ca bibhrataḥ yasyopamānaṃ na babhūva so acyuto vighargharaṃ yasya ca bṛṃhato muhuḥ sanandanādyair janalokasaṃsthitaiḥ śrutaṃ jayetyuktiparaiḥ sa sarvadā ekārṇavād yasya mahīyaso mahīm ādāya vegena samutpatiṣyataḥ nutaṃ vapur yogivaraiḥ sa sarvadā hato hiraṇyākṣamahāsuraḥ purā purāṇapuṃsā parameṇa yena varāharūpaḥ sa patiḥ prajāpater daṃṣṭrākarālaṃ surabhītināśanaṃ kṛtvā vapur divyanṛsiṃharūpiṇaṃ trātaṃ jagad yena sa sarvadā prabhur daityendravakṣaḥsthaladāradāruṇaiḥ karoruhaiḥ śatrurujānukāribhiḥ ciccheda lokasya bhayāni cāvyayo dantāntadīptidyutinirmalāṇi cakāra sarvāṇi diśaṃ mukhāni ninādavitrāsitadānavo hy asau yannāmasaṃkīrtanato mahābhayād vimokṣam āpnoti na saṃśayaṃ naraḥ samastalokārtiharo nṛkesarī saṭākalāpabhramaṇānilahatāḥ sphuṭanti yasyāmbudharāḥ samantataḥ sa divyasiṃhaḥ sphuritākulekṣaṇo yadīkṣaṇajyotiṣi raśmimaṇḍalaṃ pralīnam eva na rarāja bhāsvataḥ kutaḥ śaśāṅkasya sa siṃharūpadhṛṅ dravanti daityāḥ praṇamanti devatā naśyanti rakṣāṃsy apayānti cārayaḥ yatkīrtanāt so adbhutarūpakesarī aśeṣadeveśanareśvareśvaraiḥ sadā stutaṃ yac caritaṃ mahādbhutam sa sarvalokārtiharo mahāharir ṛkkāritaṃ yo yajuṣātiśāntimat sāmadhvanidhvastasamastapātakam cakre jagad vāmanakaḥ sa sarvadā yatpādavinyāsapavitratāṃ mahī yayau viyad ṛgyajuṣām udīraṇāt sa vāmano divyaśarīradhṛk sadā yasmin prayāte surabhūbhṛto adhvaraṃ nanāma khedād avaniḥ sasāgarā sa vāmanaḥ sarvajaganmayaḥ sadā mahādyutau daityapater mahādhvaraṃ yasmin praviṣṭe kṣubhitaṃ mahāsuraiḥ sa vāmano antasthitasaptalokadhṛṅ samastadeveṣṭimayaṃ mahādyutir dadhāra yo rūpam atīndriyaṃ prabhuḥ trivikramākrāntajagattrayaḥ sadā saṅghaiḥ surāṇāṃ divi bhūtale sthitais tathā manuṣyair gagane sa sarvadā stutaḥ kramād yaḥ pradade sa sarvadā krāntvā dharitrīṃ gaganaṃ tathā divaṃ marutpater yaḥ pradadau triviṣṭapam sa devadevo bhuvaneśvareśvaro anugrahaṃ cāpi baler anuttamaṃ cakāra yaś cendrapadopalakṣaṇaṃ surāṃś ca yajñasya bhujaḥ sa sarvadā rasātalād yena purā samāhṛtāḥ samastavedā varavājirūpiṇā sa kaiṭabhārir madhusūdano mahān niḥkṣatriyāṃ yaś ca cakāra medinīm anekaśo bāhuvanaṃ tathāchinat yaḥ kārtavīryasya sa bhārgavottamo nihatya vāliṃ ca kapīśvaraṃ hi yo nibadhya setuṃ jaladhau daśānanam jaghāna cānyān rajanīcarān asau cikṣepa bālaḥ śakaṭaṃ babhañja yo yamalārjunau kaṃsam ariṃ jaghāna mamarda cāṇūramukhaṃ sa sarvadā prātaḥ sahasrāṃśumarīcinirmalaṃ kareṇa bibhrad bhagavān sudarśanam kaumodakīṃ cāpi gadām anuttamāṃ himendukundasphaṭikābhrakomalaṃ mukhānilāpūritam īśvareśvaraḥ madhyāhnakāle ca sa śaṅkham uttamam tathāparāhne pravikāsipaṅkajaṃ vakṣaḥsthalena śriyam udvahad vibhuḥ vistāripadmotpalapatralocano sarveṣu kāleṣu samastadeśeṣv aśeṣakāryeṣu tatheśvareśvaraḥ sarvaiḥ svarūpair bhagavān anādimān etat paṭhan dālbhya samastapāpair vimucyate viṣṇuparo manuṣyaḥ sidhyanti kāryāṇi tathāsya sarvāṇy arthān avāpnoti tathā yatheṣṭam duḥsvapnaṃ praśamam upaiti paṭhyamāne stotre asmiñ śravaṇavidhau sadotthitasya prārambho drutam upayāti siddhim īśaḥ pāpāni kṣapayati cāsya vāsudevaḥ maṅgalyaṃ paramam idaṃ sadārthasiddhiṃ nirvighna tv adhikaphalaṃ sadā dadāti kiṃ loke tad iha paratra cāsti puṃsām yad viṣṇupravaṇadhiyā na dālbhya sādhyam devendras tribhuvanam artham ekapiṅgaḥ sarvarddhiṃ tribhuvanagāṃ ca kārtavīryaḥ vaidehaḥ paramapadaṃ prasādya viṣṇuṃ saṃprāptaḥ sakalaphalaprado hi viṣṇuḥ sarvārambheṣu dālbhyaitad duḥsvapneṣu ca paṇḍitaḥ japed ekamatir viṣṇau tathāmaṅgalyadarśane śamaṃ prayānti duṣṭāni grahapīḍāś ca dāruṇāḥ karmārambhāś ca sidhyanti puṇyam āpnoti cottamam harir dadāti bhadrāṇi maṅgalyastutisaṃstutaḥ karoty akhilarūpaiś ca rakṣām akṣataśaktidhṛk kurvīta kiṃ pumān sthānaṃ kaḥ pumān brahmaṇo balam brahmaṇaś ca kathaṃ bhedo jñeyo abhinnaphalapradaḥ svakarmaṇā dhanaṃ labdhvā nityanaimittikāḥ kriyāḥ kurvīta śuddhim āsthāya svecchayā ca tathā paraḥ tyaktvā rāgādikān doṣān samaḥ sarvatra vai bhavet sarvatra maitrīṃ kurvīta dadyād iṣṭāni cārthinām kuryād dīneṣu karuṇāṃ duḥśīlān parivarjayet muditāṃ dharmaśīleṣu bhāvanāṃ munisattama ekatra vā jagannāthe bhāvanāṃ puruṣottame niḥśeṣārthamalāpetāṃ śuddhāṃ kurvīta paṇḍitaḥ śarīrabāhyatāṃ śaśvad dhiṃsāṃ kurvīta na kvacit nindāvamānam anyeṣāṃ yac cānyad upaghātakam śarīravāṅmanaḥśuddhiṃ kurvīta ca sadātmanaḥ bhūtānām upakāraś ca tapobhiś cātmakarṣaṇam eṣa dharmaḥ samāsena dālbhyākhyāto mayā tava adharmaś cāyam evokto viparīto manīṣibhiḥ ete yatra guṇāḥ pūrvaṃ kathitā jñānasaṃyutāḥ brahmaṇaḥ sāśrayaḥ śuddha upacārāt tad eva saḥ ekasyaiva satas tasya brahmaṇo dvijasattama nāmnāṃ bahutvaṃ lokānām upakārakaraṃ śṛṇu nimittaśaktayo nāmno bhedatas tadudīraṇāt vibhinnāny eva sādhyante phalāni kurunandana yacchakti nāma tat tasya tat tasminn eva vastuni sādhakaṃ puruṣavyāghra saumyakrūreṣu vastuṣu vāsudevācyutānanta- satyājyapuruṣottamaiḥ paramātmeśvarādyaiś ca stuto nāmabhir avyayaḥ nimittabhāvaṃ bhagavān vimukter yāty adhokṣajaḥ tathānyakāryasaṃsiddhau yad yat tat tan niśāmaya dhanakṛd dharmakṛd dharmī dharmātmā viśvakṛc chuciḥ śuciṣad viṣṇur abjākṣaḥ puṣkarākṣo hy adhokṣayaḥ śuciśravāḥ śipiviṣṭo yajñeśo yajñabhāvanaḥ nāmnām ity evam ādīnāṃ samuccāraṇato naraḥ dharmaṃ mahāntam āpnoti pāpabandhakṣayaṃ tathā tathārthaprāptaye brahman devanāmāni me śṛṇu yeṣāṃ samuccāraṇato vittam āpnoti bhaktimān śrīdaḥ śrīśaḥ śrīnivāsaḥ śrīdharaḥ śrīniketanaḥ śriyaḥ patiḥ śrīparamaḥ śrīmāñ śrīvatsalāñcchanaḥ nṛsiṃho duṣṭadāmano jayo viṣṇus trivikramaḥ stutaḥ prayacchate cārtham evam ādibhir acyutaḥ kāmyaḥ kāmapradaḥ kāntaḥ kāmapālas tathā hariḥ ānando mādhavaś caiva kāmasaṃsiddhaye nṛpa rāmaḥ paraśurāmaś ca nṛsiṃho viṣṇur eva ca vikramaś caivam ādīni japyāny arijigīṣubhiḥ vidyām abhyasatā nityaṃ japtavyaḥ puruṣottamaḥ dāmodaraṃ bandhagato nityam eva japan naraḥ keśavaṃ puṇḍarīkākṣaṃ puṣkarākṣaṃ tathā japet netrabādhāsu sarvāsu hṛṣīkeśaṃ bhayeṣu ca acyutaṃ cāmṛtaṃ caiva japed auṣadhakarmaṇi bhrājiṣṇum agnihānau ca japed ālambane sthitam saṃgrāmābhimukhaṃ gacchan saṃsmared aparājitam pātālanarasiṃhaṃ ca jalaprataraṇe smaret cakriṇaṃ gadinaṃ caiva śārṅginaṃ khaḍginaṃ tathā kṣemārthe prasavan rājan dikṣu prācyādiṣu smaret ajitaṃ cādhikaṃ caiva sarvaṃ sarvaśvaraṃ tathā saṃsmaret puruṣo bhaktyā vyavahāreṣu sarvadā nārāyaṇaṃ sarvakālaṃ kṣutapraskhalitādiṣu grahanakṣatrapīḍāsu devabādhāṭavīṣu ca asyuvairinirodheṣu vyāghrasiṃhādisaṃkaṭe andhakāre ca tīvre ca narasiṃham anusmaret taraty akhiladurgāṇi tāpārto jalaśāyinam garuḍadhvajānusmaraṇād āpadbhyo mucyate naraḥ jvaraduṣṭaśiroroga- viṣavīryaṃ praśāmyati snāne devārcane home praṇipāte pradakṣiṇe kīrtayed bhagavannāma vāsudeveti tatparaḥ sthagane vittadhānyāder apadhyāne ca duṣṭaje kurvīta tanmanā bhūtvā anantācyutakīrtanam nārāyaṇaṃ śārṅgadharaṃ śrīdharaṃ puruṣottamam vāmanaṃ khaḍginaṃ caiva duḥsvapneṣu ca saṃsmaret ekārṇavāhiparyaṅka- śāyinaṃ ca naraḥ smaret vāyvagnīgṛhadāhāya pravṛddhāv upalakṣya ca vidyārthī mohavibhrānti- vegāghūrṇitamānasaḥ manuṣyo muniśārdūla sadāśvaśirasaṃ smaret balabhadraṃ samṛddhyarthī sīrakarmaṇi kīrtayet jagatsūtim apatyārthī stuvan bhaktyā na sīdati japtavyaṃ suprajākhyaṃ tu devadevasya sattama dampatyor ātmasaṃbandhe vivāhākhye punaḥ punaḥ śrīśaṃ sarvābhyudayike karmaṇi saṃprakīrtayet ariṣṭānteṣv aśeṣeṣu viśokaṃ ca sadā japet marutpratāpāgnijala- bandhanādiṣu mṛtyuṣu svātantryaparatantreṣu vāsudevaṃ japed budhaḥ sarvārthaśaktiyuktasya devadevasya cakriṇaḥ yad vābhirocate nāma tat sarvārtheṣu kīrtayet sarvārthasiddhim āpnoti nāmnām ekārthatā yataḥ sarvāṇy etāni nāmāni parasya brahmaṇo anagha evam etāni nāmāni devadevasya kīrtayet yaṃ yaṃ kāmam abhidhyāyet taṃ tam āpnoty asaṃśayam sarvān kāmān avāpnoti samārādhya jagadgurum tanmayatvena govindam ity etad dālbhya nānyathā tanmayo vāñchitān kāmān yad avāpnoti mānavaḥ nimittaśaktiḥ sā tasya na bhedo dālbhya mānasaḥ vāṅmanaḥkāyikaṃ dveṣaṃ yac ca kurvan prayāty adhaḥ svarūpaśaktiḥ sā tasya matibhedakṛtaṃ na tad sa śākto nirguṇaḥ śuddho brahmabhūto jagadguruḥ karmabhir nāmabhir jīvo dṛśyate dālbhya naikadhā yathā ca gaṅgāsalilaṃ sitam atyantanirmalam ekasvarūpam adhyātmaṃ puṇyāpuṇyavibhedibhiḥ bhrāntijñānānvitair miśraṃ sitāsitaviceṣṭitaiḥ dṛśyate naikadhā dālbhya prāṇibhir bhinnabuddhibhiḥ tāpārtās tāpaśamanam atiprītyatiśītalam kaphadoṣānvitair nāti- prītiyuktair niraṃśubhiḥ strīyogyam etan netīti prītyaprītisamanvitaiḥ madhyasthabuddhyā caivānye nātiśītātitāpibhiḥ pavitram ity etad iti puṇyabuddhyā tathāparaiḥ mṛṣṭam etad itīty anyair matsyāḍhyam iti cāparaiḥ tulyabuddhyāpi caivānyair heyabuddhyā tathāparaiḥ nātivegātivegaṃ ca hṛṣṭodvignais tathāparaiḥ kim eteneti caivānyaiḥ paradārābhilāṣibhiḥ dālbhya saṃdṛśyate cānyair jantubhir bhāyakātaraiḥ tad eva pūyaṃ paśyanti pretādyā hṛtipāpinaḥ etaiś cānyaiś ca bahubhir viśeṣair bahujantubhiḥ viśeṣavat karmabhedād ekam eva hi dṛśyate naite gaṅgāmbhaso bhedāḥ prītyaprītipradāyinaḥ prāṇināṃ cetaso bhedād dālbhyaite karmayonayaḥ samastakarmaṇā dālbhya saṃkṣaye bhayam ety asau viśeṣakāraṇābhāvād viśeṣābhāva eva hi viṣṇvākhyam evaṃ tad brahma śuddham atyantanirmalam abhedaṃ bahudhā bhinnaṃ dṛśyate karmabhedibhiḥ yogibhir dṛśyate śuddhaṃ rāgādyupaśamāmalaiḥ rāgibhir viṣayākāraṃ tad eva brahma dṛśyate karmamārgāśritaiḥ karma- bhoktṛtve ca tatheṣyate kim apy astīti caivānyair avivekibhir ucyate sarvam etat tad eveti vadanty advaitavādinaḥ pratyakṣaṃ dṛśyam eveti vadanty anye duruktibhiḥ vadanty anye tad evāhaṃ nāstīty anye vadanti tat tiryaṅmanuṣyadevākhyaṃ tad anyair abhidhīyate vandyabuddhyā tu tat kaiścid dhyeyabuddhyā tathāparaiḥ gamyabuddhyā tathānyaiś ca labhyabuddhyā ca jantubhiḥ gṛhyate tat paraṃ brahma ripubuddhyā tathāparaiḥ ātmaputrasuhṛdbhartṛ- parabuddhyā tathāparaiḥ parabuddhyā ca naikadhā prāṇibhiḥ karmavaiṣamya- bhinnabuddhibhir avyayam tad brahma gṛhyate dālbhya paramārthaṃ nibodha me bhūtendriyāntaḥkaraṇa- pradhānapuruṣātmakam aparaṃ brahmaṇo rūpaṃ paraṃ dālbhya niśāmaya aheyam akṣaraṃ śuddham asaṃbhūtinirañjanam viṣṇvākhyaṃ paramaṃ brahma yad vai paśyanti sūrayaḥ yathaitad bhavatā proktaṃ dharmārthādes tu sādhanam patnī nṝṇāṃ muniśreṣṭha yoṣitas ca tathā naraḥ tac chrotum icche viprarṣe vidhavā strī na jāyate upoṣītena yenāgryā patnyā ca rahito naraḥ aśūnyaśayanā nāma dvitīyāṃ śṛṇu tāṃ mama yām upoṣya na vaidhavyaṃ prayāti strī dvijottama patnīviyuktaś ca naro na kadācit prajāyate śete jagatpatiḥ kṛṣṇaḥ śriyā sārdhaṃ yadā dvija aśūnyaśayanā nāma tadā grāhyā hi sā tithiḥ kṛṣṇapakṣadvitīyāyāṃ śrāvaṇe dvijasattama idam uccārayen nāma praṇamya jagataḥ patim śrīvatsadhāriṇaṃ śrīśaṃ bhaktyābhyarcya śriyā saha śrīvatsadhāriñ śrīkānta śrīdhāma śrīpate acyuta gārhasthyaṃ mā praṇāśaṃ me yātu dharmārthakāmadam agnayo mā praṇaśyantu mā praṇaśyantu devatāḥ pitaro mā praṇaśyantu matto dāmpatyabhedataḥ lakṣmyā prayujyate deva na kadācid yathā bhavān tathā kalatrasaṃbandho deva mā me vibhidyatām lakṣmyā na śūnyaṃ varada yathā te śayanaṃ sadā śayyā mamāpy aśūnyāstu tathaiva madhusūdana evaṃ prasādya pūjāṃ ca kṛtvā lakṣmyās tathā hareḥ phalāni dadyāc chayyāyām abhīṣṭāni jagatpateḥ naktaṃ praṇamyāyatane havir bhuñjīta vāgyataḥ brāhmaṇāya dvitīye ahni śaktyā dadyāc ca dakṣiṇām evaṃ karoti yaḥ samyag naro māsacatuṣṭayam tasya janmatrayaṃ dālbhya gṛhabhaṅgo na jāyate aśūnyaśayanaś cāsau dharmakarmārthasādhakaḥ bhavaty avyāhataiśvaryaḥ puruṣo nātra saṃśayaḥ nārī ca dālbhya dharmajñā vratam etad yathāvidhi yā karoti na sā śocyā bandhuvargasya jāyate vaidhavyaṃ durbhagatvaṃ vā bhartṛtyāgaṃ ca sattama nāpnoti janmatritayam etac cīrtvā pativratā upavāsāśritaṃ samyag lokadvayaphalapradam kathitaṃ bhavatā sarvaṃ yat pṛṣṭo asi mayā dvija anyad icchāmy ahaṃ śrotuṃ tad bhavān prabravītu me saṃsārahetuṃ muktiṃ ca saṃsārān munisattama avidyāprabhavaṃ karma hetubhūtaṃ dvijottama saṃsārasyāsya tanmuktiḥ saṃkṣepāc chrūyatāṃ mama svajātivihitaṃ karma lobhadveṣavivarjitam kurvataḥ kṣīyate pūrvaṃ manyubandhaś ca neṣyate apūrvasaṃbhavābhavāt kṣayaṃ yāty ādikarmaṇi dālbhya saṃsāravicchedaḥ kāraṇābhāvasaṃbhavaḥ bhavaty asaṃśayaṃ cānyac śrūyatām atra kāraṇam saṃsārān mucyate dālbhya samāsād vadato mama gṛhītakarmaṇā yena puṃsāṃ jātir dvijottama tatprāyaścittabhūtaṃ vai śṛṇu karmakṣayāvaham brāhmaṇakṣatriyaviśāṃ śūdrāntyānāṃ ca sattama svajātivihitaṃ karma rāgadveṣādivarjitam jātipradasya kṣayadaṃ tad evādyasya karmaṇaḥ jñānakāraṇabhāvaṃ ca tad eva pratipadyate pumāṃś cādhigatajñāno bhedaṃ nāpnoti sattama brahmaṇā viṣṇusaṃjñena parameṇāvyayātmanā etat te kathitaṃ dālbhya saṃsārasya samāsataḥ kāraṇaṃ bhavamuktiś ca jāyate yogino yathā iti dālbhyaḥ pulastyena yathāvat pratibodhitaḥ ārādhayām āsa hariṃ lebhe kāmāṃś ca vāñchitān tathā tvam api daityendra keśavārādhanaṃ kuru ārādhya taṃ jagannāthaṃ na kaścid avasīdati iti śukravacaḥ śrutvā prahlādo madhusūdanam ārādhya prāptavān kṛtsnaṃ trailokaiśvaryam ūrjitam etan mayoktaṃ sakalaṃ tava bhūmipa pṛcchataḥ anārādhyācyutaṃ devaṃ kaḥ kāmān prāpnute naraḥ ambarīso narapatir viṣṇor māhātmyam uttamam śrutvā babhūva satataṃ keśavārpitamānasaḥ evaṃ tvam api kauravya yadi muktim abhīṣyasi bhogān vā vilupān devāt tasmād ārādhayācyutam dadāti vāñchitān kāmān sakāmair arcito hariḥ muktiṃ dadāti govindo niṣkāmair abhipūjitaḥ bhagavān avatīrṇo abhūn martyalokaṃ janārdanaḥ bhārāvataraṇārthāya bhuvo bhūtapatir hariḥ mānuṣatve ca govindo mama pūrvapitāmahaiḥ cakāra prītim atulāṃ sāmānyapuruṣo yathā sārathyaṃ kṛtavāṃś caiva teṣāṃ sarveśvaro hariḥ nistīrṇo yena bhīṣmaugho kurusainyamahodadhiḥ upakārī mahābhāgaḥ sa teṣāṃ sarvavastuṣu keśavaḥ pāṇḍuputrāṇāṃ sutānāṃ janako yathā dhanyās te kṛtapuṇyāś ca mama pāṇḍusutā matāḥ viviśur ye pariṣvaṅge govindabhujapañjaram rājyahetor arīñ jaghnur akasmāt pāṇḍunandanāḥ saptalokaikanāthena ye abhavann ekaśāyinaḥ ātmānam avagacchāmi bhagavan dhūtakalmaṣam jātaṃ nirdhūtapāpe asmin kule viṣṇuparigrahe evaṃ devavaras teṣāṃ prasādasumukho hariḥ pṛcchatāṃ kaccid ācaṣṭe kiṃcid guhyaṃ mahātmanām guhyaṃ janārdanaṃ yāṃs tu dharmaputro yudhiṣṭhiraḥ papraccha dharmān akhilāṃs tan mamākhyātum arhasi dharmārthakāmamokṣeṣu yad guhyaṃ madhusūdanaḥ teṣām avocad bhagavāñ śrotum icchāmi tat tv aham bahūni dharmaguhyāni dharmaputrāya keśavaḥ purā provāca rājendra prasādasumukho hariḥ śaratalpagatād bhīṣmād dharmāñ śrutvā yudhiṣṭhiraḥ pṛṣṭavān yaj jagannāthaṃ tan me nigadataḥ śṛṇu pañcamenāśvamedhena yadā snāto yudhiṣṭhiraḥ tadā nārāyaṇaṃ devaṃ praśnam etam apṛcchata bhagavan vaiṣṇavā dharmāḥ kiṃphalāḥ kiṃparāyaṇāḥ kiṃ kṛtyam adhikṛtyaite bhavatotpāditāḥ purā yadi te pāṇḍuṣu sneho vidyate madhusūdana śrotavyāś cen mayā dharmās tatas tān kathayākhilān pavitrāś caiva ye dharmāḥ sarvapāpapraṇāśanāḥ tava vaktracyutā deva sarvadharmeṣv anuttamāḥ yāñ śrutvā brahmahā goghnaḥ pitṛghno gurutalpagaḥ surāpo vā kṛtaghnaś ca mucyate sarvakilbiṣaiḥ etan me kathitaṃ sarvaṃ sabhāmadhye arisūdana vasiṣṭhādyair mahābhāgair munibhir bhāvitātmabhiḥ tato ahaṃ tava deveśa pādamūlam upāgataḥ dharmān kathaya tān deva yady ahaṃ bhavataḥ priyaḥ śrutā me mānavā dharmā vāsiṣṭhāś ca mahāmate parāśarakṛtāś caiva tathātreyasya dhīmataḥ śrutā gārgyasya śaṅkhasya likhitasya yamasya ca jāpāleś ca mahābāho muner dvaipāyanasya ca umāmaheśvarāś caiva jātidharmāś ca pāvanāḥ guṇeś ca guṇabāhoś ca kāśyapeyās tathaiva ca bahvāyanakṛtāś caiva śākuneyās tathaiva ca agastyagītā maudgalyāḥ śāṇḍilyāḥ saurabhās tathā bhṛgor aṅgirasaś caiva kaśyapoddālakās tathā saumantūgrāyaṇāgrāś ca pailasya ca mahātmanaḥ vaiśampāyanagītāś ca piśaṅgamakṛtāś ca ye aindrāś ca vāruṇāś caiva kauberā vātsyapauṇakāḥ āpastambāḥ śrutā dharmās tathā gopālakasya ca bhṛgvaṅgiraḥkṛtāś caiva sauryā hārītakās tathā yājñavalkyakṛtāś caiva tathā saptarṣayaś ca ye etāś cānyāś ca vividhāḥ śrutā me dharmasaṃhitāḥ bhagavañ śrotum icchāmi tava vaktrād viniḥsṛtān evam uktaḥ sa pārthena pratyuvāca janārdanaḥ bahumānāc ca prītyā ca dharmaputraṃ yudhiṣṭhiram iṣṭas tvaṃ hi mahābāho sadā mama yudhiṣṭhira paramārthaṃ tava brūyāṃ kiṃ punar dharmasaṃhitām paramajñānibhiḥ siddhair yuñjadbhir api nityaśaḥ praśāntasyeva dīpasya gatir mama duratyayā sarvavedamayaṃ brahma pavitram ṛṣibhiḥ stutam kathayiṣyāmi te rājan dharmaṃ dharmabhṛtām vara evam ukte tu kṛṣṇena ṛṣayo amitatejasaḥ samājagmuḥ sabhāmadhye śrotukāmā harer giram devagandharvaṛṣayo guhyakāś ca mahāyaśāḥ vālakhilyā mahātmāno munayaḥ saṃmitavratāḥ pāvanān sarvadharmebhyo rahasyān dvijasattama vaiṣṇavān akhilān dharmān yaḥ paṭhet pāpanāśanān bhaveyur akṣayās tasya lokāḥ satpuṇyabhāginaḥ kṛṣṇadṛṣṭihataṃ cāsya kilbiṣaṃ saṃpraṇaśyati vaiṣṇavasya ca yajñasya phalaṃ prāpnoti mānavaḥ kautūhalasamāviṣṭaḥ papracchedaṃ yudhiṣṭhiraḥ yamalokasya cādhvānam antaraṃ mānuṣasya ca kīdṛśaṃ kiṃpramāṇaṃ vā kathaṃ vāntaṃ janārdana taranti puruṣāḥ kṛṣṇa kenopāyena saṃśame tasya tad vacanaṃ śrutvā vismito madhusūdanaḥ pratyuvāca mahātmānaṃ dharmaputraṃ yudhiṣṭhiram sādhu sādhur ayaṃ praśnaḥ śrūyatāṃ bho yudhiṣṭhira ṣaḍaśītisahasrāṇi yojanānāṃ narādhipa yamalokasya cādhvānam antaraṃ mānuṣasya ca tāmrapātram ivātaptaṃ śūlavyāmiśrakaṇṭakam dvādaśādityasaṃkāśaṃ bhairavaṃ duratikramam na tatra vṛkṣā na cchāyā pānīyaṃ ketanāni ca yatra viśramate śrāntaḥ puruṣo adhvānako nṛpa yāmyair dūtair nīyamāno yamasyājñākarair balāt avaśyaṃ ca mahārāja sa gantavyo mahāpathaḥ naraiḥ strībhis tathā tiryaiḥ pṛthivyāṃ jīvasaṃjñakaiḥ ekaviṃśac ca narakā yamasya viṣaye smṛtāḥ ye tu duṣkṛtakarmāṇas te patanti pṛthak pṛthak narako rauravo nāma mahāraurava eva ca kṣuradhārā mahāraudraḥ sūkaras tāla eva ca vajrakumbho mahāghoraḥ śālmalo atha vimohanaḥ kīṭādaḥ kṛmibhakṣaś ca śālmaliś ca mahādrumaḥ tathā pūyavahaḥ pāpā rudhirāndho mahattamaḥ agnijvālo mahānādaḥ saṃdāmśaḥ śunabhojanaḥ tathā vaitaraṇī coṣṇā asipattravanaṃ tathā viṣṇos tad vacanaṃ śrutvā papāta bhuvi pāṇḍavaḥ sa saṃjñaś ca muhūrtena bhūyaḥ keśavam abravīt bhītaś cāsmi mahābāho śrutvā mārgasya vistaram kenopāyena taṃ mārgaṃ taranti puruṣāḥ sukham brāhmaṇebhyaḥ pradānāni nānārūpāṇi pārthiva yo dadyāc chraddhayā yuktaḥ sukhaṃ yāti mahāpatham upānahapradā yānti sukhaṃ chāyāsu cchattradāḥ na teṣām aśubhaṃ kiṃcic śūlādi na ca kaṇṭakāḥ upānahau yo dadāti pātrabhūte dvijottame aśvataryaḥ pradātāram upatiṣṭhanti taṃ naram vitṛṣṇāś cāmbudātāras tarpitāś cānnadās tathā auprāvṛtā vastradāś ca nagnā vai yānty avastradāḥ hiraṇyadāḥ sukhaṃ yānti puruṣāḥ svābhyalaṃkṛtāḥ gopradā yānti ca sukhaṃ vimuktāḥ sarvakilbiṣaiḥ bhūmidāḥ sukham adhante sarvakāmaiḥ sutarpitāḥ yānti caivāparikliṣṭā narāḥ śayyāsanapradāḥ tataḥ sukhataraṃ yānti vimāneṣu gṛhapradāḥ kṣīrapradā hi divyābhiḥ sasarpibhis tathaiva ca gopradātā labhet tṛptiṃ tasmin deśe sudurlabhām ārāmaropī cchāyāsu śītalāsu sukhaṃ vrajet sugandhigandhino yānti gandhamālyapradā naraḥ adattadānā gacchanti padbhyāṃ yānena yānadāḥ dīpapradāḥ sukhaṃ yānti dīpayantaś ca tatpatham vimānair haṃsayuktais tu yānti māsopavāsinaḥ cakravākaprayuktena pañcarātropavāsinaḥ tato barhiṇayuktena ṣaḍrātram upavāsinaḥ trirātram ekabhaktena kṣapayed yas tu pāṇḍava anantaraṃ ca yo aśnīyāt tasya lokā yathā mama panīyaṃ paralokeṣu pāvanaṃ paramaṃ smṛtam pānīyasya pradānena tṛptir bhavati śāśvatī pānīyasya guṇā divyāḥ pretaloke sukhāvahāḥ tatra puṇyodakā nāma nadī teṣāṃ pravartate śītalaṃ salilaṃ tatra pibanti hy amṛtopamam ye ca duṣkṛtakarmāṇaḥ pūyaṃ teṣāṃ pravartate eṣā nadī mahārāja sarvakāmadughā śubhā adhvani khinnagātras tu dvijo yaḥ kṣuttṛṣṇānvitaḥ pṛcchan sadānnadātāram abhyeti gṛham āśayā taṃ pūjaya prayatnena so atithir brāhmaṇaḥ smṛtaḥ pitaro devatāś caiva ṛṣayaś ca tapodhanāḥ pūjitāḥ pūjite tasmin nirāśe tu nirāśakāḥ tam eva gacchantam anuvrajanti devāś ca sarve pitaras tathaiva tasmin dvije pūjite pūjitās te gate nirāśe pratiyānti nāśam ahany ahani dātavyaṃ brāhmaṇebhyo yudhiṣṭhira āgamiṣyati yat pātraṃ tat pātraṃ tārayiṣyati na tathā haviṣo homair na puṣpair nānulepanaiḥ agnau vā suhute rājan yathā hy atithipūjane kapilāyāṃ tu dattāyāṃ yat phalaṃ jyeṣṭhapuṣkare tat phalaṃ pāṇḍavaśreṣṭha viprāṇāṃ pādaśaucane dvijapādodakaklinnā yāvat tiṣṭhati medinī tāvat puṣkarapātreṣu pibanti pitaro jalam devamālyāpanayanaṃ dvijocchiṣṭāpamārjanam śrāntasaṃvāhanaṃ caiva dīnasya paripālanam ekaikaṃ pāṇḍavaśreṣṭha gopradānād viśiṣyate pādaśaucaṃ tathābhyaṅgaṃ dīpam annaṃ pratiśrayam dadanti ye mahārāja nopasarpanti te yamam svāgatenāgnayaḥ prītā āsanena śatakratuḥ pitaraḥ pādaśaucena annādyena prajāpatiḥ abhayasya pradānena bhavet prītir mamātulā yeṣāṃ taḍāgāni bahūdakāni prapāś ca kūpāś ca pratiśrayāś ca annapradānaṃ madhurā ca vāṇī yamasya te nirvacanā bhavanti savṛṣaṃ gośataṃ tena dattaṃ bhavati śāśvatam pāpaṃ karma ca yat kiṃcid brahmahatyāsamaṃ bhavet śochayet kapilāṃ dattvā etad vai nātra saṃśayaḥ prāsādā yatra sauvarṇā vasordhārā ca syandate gandharvāpsaraso yatra tatra gacchanti gopradāḥ prayacchate yaḥ kapilāṃ savatsāṃ kāṃsyopadohāṃ kanakāgraśṛṅgīm yān yān hi kāmān abhivāñchate asau tāṃs tān avāpnoty amalāṃś ca lokān yāvad vatsasya dvau pādau śiraś caiva pradṛśyate tāvad gauḥ pṛthivī jñeyā yāvad garbhaṃ na muñcati tasmin kāle pradātavyā vidhinā yā mayoditā antarikṣagato vatso yāvad yonyāṃ pradṛśyate tāvad gauḥ pṛthivī jñeyā yāvad garbhaṃ na muñcati yāvanti tasya romāṇi tāvadvarṣāṇi mānavaḥ haṃsayuktena yānena yuktenāpsarasāṃ gaṇaiḥ gandharvāpsarasodgītaiḥ svargaloke mahīyate tiladhenuṃ pravakṣyāmi yaś cāsyā vidhir uttamaḥ suvarṇanābhiṃ yaḥ kṛtvā sukhūraṃ kṛṣṇamārgaṇām kutapaprastarasthāṃ tu tilāṃ kṛtvā prayatnataḥ tilaiḥ prasthādi tāṃ dadyāt sarvaratnair alaṃkṛtām sasamudradrumā caiva saśailavanakānanā caturantā bhaved dattā pṛthivī nātra saṃśayaḥ kṛṣṇājine tilāṃ kṛtvā kṛṣṇāṃ vā yadi vetarām rājateṣu tu pātreṣu koṇeṣu madhusarpiṣī prīyatāṃ dharmarājeti yad vā manasi vartate yāvaj jīvakṛtaṃ pāpaṃ tena dānena pūyate dhanaṃ prāpnoti puṇyena maunenājñāṃ prayacchati upabhogaṃ tu dānena jīvitaṃ brahmacaryayā ahiṃsayā paraṃ rūpam dīkṣayā kulajanma ca phalamūlāśanād rājyaṃ svargaḥ parṇāśano bhavet payobhakṣa divaṃ yānti snānena draviṇādhikāḥ śākaṃ sādhayato rājyaṃ nākapṛṣṭham anāśanāt sthaṇḍile ca śayānasya gṛhāṇi śayanāni ca cīravalkaladhāriṇāṃ vastrāṇy ābharaṇāni ca śayanāsanayānāni ye gatā hi tapovanam agnipraveśī niyataṃ brahmaloke mahīyate rasānāṃ pratisaṃhārāt saubhāgyam abhijāyate āmiṣapratiṣedhāt tu bhavaty āyuṣmatī prajā udavāsaṃ vased yas tu nāgānām adhipo bhavet satyavādī naraśreṣṭha devataih saha modate kīrtir bhavati dānena ārogyaṃ cāpy ahiṃsayā dvijaśuśrūṣayā rājyaṃ dvijatvaṃ cāpi puṣkalam dvijaśuśrūṣayā rājyaṃ divyarūpam avāpnute annapānapradānena kāmabhogais tu tṛpyate dīpālokapradānena cakṣuṣmāñ jāyate naraḥ gandhamālyapradānena tuṣṭir bhavati puṣkalā keśaśmaśrūn dhārayato hy agrā bhavati saṃtatiḥ vākśaucaṃ manasaḥ śaucaṃ yac ca śaucaṃ jalāśrayam tribhiḥ śaucair upeto yaḥ sa svargī nātra saṃśayaḥ tāmrāyasānāṃ bhaṇḍānāṃ dātā ratnādhipo bhavet labhate tu paraṃ sthānaṃ balavān puṣyate sadā dhānyaṃ krameṇārjitavittasaṃcayaṃ vipre suśīle te prayacchate yaḥ vasuṃdharā tasya bhavet sutuṣṭā dhārā vasūnāṃ pratimuñcatīha puṣpopabhogaṃ ca phalopabhogaṃ yaḥ pādapaṃ sparśayate dvijāya sa śrīsamṛddhaṃ bahuratnapūrṇaṃ labhaty adhiṣṭhānavaraṃ samṛddham indhanāni ca yo dadyād dvijebhyaḥ śiśirāgame kāyāgnidīptiṃ saubhāgyam aiśvaryaṃ cādhigacchati chattrapradānena gṛhaṃ variṣṭhaṃ rathaṃ tathopānahasaṃpradānāt dhuryapradānena gavām tathaiva lokān avāpnoti puraṃdarasya svargīyam apy āha hiraṇyadānam tathā variṣṭhaṃ kanakapradānam naiveśikaṃ sarvaguṇopapannaṃ prayacchate yaḥ puruṣo dvijāya svādhyāyacāritraguṇānvitāya tasyāpi lokāḥ pravarā bhavanti yo brahmadeyāṃ pradadāti kanyāṃ bhūmipradānaṃ ca karoti vipre hiraṇyadānaṃ ca tathā viśiṣṭaṃ sa śakro lokaṃ labhate durāpam sucitravastrābharaṇopadhānaṃ dadyān naro yaḥ śayanaṃ dvijāya rūpānvitāṃ dakṣavatīṃ manojñāṃ bhāryām ayatnopacitāṃ labhet saḥ lavaṇasya tu dātāras tilānāṃ sarpiṣas tathā tejasvino abhijāyante bhoginaṣ cirajīvinaḥ svarge apsarobhiḥ saha bhuktabhogas tataś cyutaḥ śīlavatīṃ sa bhāryām rūpānvitāṃ dakṣavatīṃ suraktāṃ sukhena dharmeṇa tathāpi kāle tasyaiva sārdhaṃ suralokam eti tasyaiva cānyat punar eti janma kīdṛgvidhāsv avasthāsu dattaṃ dānaṃ janārdana ihalokeṣv anubhavet puruṣas tad bravīhi me garbhasthāsyāthavā bālye yauvane vārddhake api vā avasthāṃ kṛṣṇa kathaya paraṃ kautūhalaṃ hi me vṛthājanmāni catvāri vṛthādānāni ṣoḍaśa aputrāṇāṃ vṛthā janma ye ca dharmabahiṣkṛtāḥ parapākaṃ ca ye aśnanti paradāraratāś ca ye pary asthānaṃ vṛthā dānaṃ sadoṣaṃ parikīrtitam ārūḍhapatite caiva anyāyopārjitaṃ ca yat vyarthaṃ cābrāhmaṇe dānaṃ patite taskare tathā guroś cāprītijanake kṛtaghne grāmayājake brahmabandhau ca yad dattaṃ yad dattaṃ vṛṣalīpatau vedavikrayiṇe caiva yasya copapatir gṛhe strīnirjiteṣu yad dattaṃ vyālagrāhe tathaiva ca paricārake ca yad dattaṃ vṛthādānāni ṣoḍaśa tamovṛtas tu yo dadyād bhayāt krodhāt tathaiva ca vṛthā dānaṃ tu tat sarvaṃ bhuṅkte garbhastha eva tu serṣyāmanyumanāś caiva dambhārthaṃ cārthakāraṇāt yo dadāti dvijātibhyaḥ sa bālatve tad aśnute yaḥ śuddhiḥ prayato bhūtvā prasannamānasendriyaḥ pradadāti dvijātibhyo yauvanasthas tad aśnute deśe deśe ca pātre ca yo dadāti dvijātiṣu manasā parituṣṭena yauvanasthas tad aśnute tasmāt sarvāsv avasthāsu sarvadānāni pārthiva dātavyāni dvijātibhyaḥ svargamargam abhīpsatā trailokya kṛṣṇa bhūtānāṃ sarvalokātmako hy asi nṝṇāṃ yaduvaraśreṣṭha tuṣyase kena karmaṇā brāhmaṇaiḥ pūjitair nityaṃ pūjito ahaṃ na saṃśayaḥ nirbhartsitaiś ca nirbhagnas tasyāhaṃ sarvakarmasu viprāparā gatir mahyaṃ yas tān pūjayate nṛpa tam ahaṃ tena rūpeṇa prapaśyāmi yudhiṣṭhira kāṇāḥ kubjāś ca khañjāś ca daridrā vyādhitāś ca ye nāvamanyed dvijān prājño mama rūpaṃ hitaṃ tathā bahavo api na jānante narā jñānabahiṣkṛtāḥ yathāhaṃ dvijarūpeṇa carāmi pṛthivītale ye kecit sāgarāntāyāṃ pṛthivyāṃ kīrtitā dvijāḥ tad rūpaṃ hi paraṃ mahyaṃ yo arcayed arcayet tu saḥ tadrūpān ghnanti ye viprān vikarmasu ca yuñjanti apreṣaṇe preṣayanto dāsatvaṃ kārayanti hi mṛtāṃs tān karapattrena yamadūtā mahābalāḥ nikṛntanti yathā kāṣṭhaṃ sūtramārgeṇa śilpinaḥ ye caivāślakṣṇayā vācā tarjayanti narādhamāḥ vadanti krodhaniḥsparśaṃ pādenābhihananti ca mṛtāṃs tān yamalokeṣu nihatya dharaṇītale uraḥ pādena cākramya krodhasaṃraktalocanaḥ agnivarṇaiś ca saṃdaṃśair jihvām uddharate yamaḥ pāpāś ca nārake vahnau dhāsyante yamakiṃkaraiḥ ye tu viprān nirīkṣanti pāpāḥ pāpena cakṣuṣā abrahmaṇyāḥ śruter bāhyā nityaṃ brahmadviṣo narāḥ teṣāṃ ghorā mahākāyā vajratuṇḍā bhayānakāḥ uddharanti muhūrtena cakṣuḥ kākā yamājñayā yas tāḍayati viprāṃs tu kṣataṃ kuryāt saśoṇitam asthibhaṅgaṃ ca yaḥ kuryāt prāṇair vāpi viyojayet brahmaghnaḥ so anupūrveṇa narake vasudhādhipa kīlair vinihataḥ pāpo mīrāyāṃ pacyate bhṛśam subahūni sahasrāṇi varṣāṇāṃ kleśabhāg bhavet ravān muñcati durbuddhir na tasmai niṣkṛtiḥ smṛtā tasmād viprā naraśreṣṭha namaskāryāś ca nityaśaḥ annapānapradānais tu pūjārhāḥ satataṃ dvijāḥ āmantrayitvā yo viprān gandhair mālyaiś ca mānavaḥ tarpayec chraddhayā yuktaḥ sa mām arcayate sadā sa māṃ prasādayec caiva sa ca māṃ paritoṣayet tapodamānviteṣv eva nityaṃ pūjāṃ prayojayet ye brāhmaṇāḥ so aham asaṃśayaṃ nṛpa teṣv arciteṣv arcito ahaṃ yathāvat teṣv eva tuṣṭeṣv aham eva tuṣṭo vairaṃ ca tair yasya mamāpi vairam sugandhidhūpādibhir abhyarcya vipraṃ , tam acyutaṃ nārcayate sadaiva , yo bhakṣatoyādibhir annapānair , anulepācamanapradānaiḥ , yaḥ pūjayed bhojayitvā dvijāgryān , saṃpūjayitvā paritoṣayec ca , arghyādinā ye abhipūjya , pūjayanti sadācyutam , tenaiva mām eva sadā , pūjayanti na saṃśayaḥ , virūpāś ca surūpāś ca , vijanān niṣkalān api , kṛpayā bhāvitātmāno , ye arcayanti dvijottamān , anasūyā hitātmāno , viprān ārādhate kvacit , asaṃśayaṃ sadā bhaktyā , mām evārcayate hi saḥ , tataḥ pavitram atulaṃ , na puṇyam adhikaṃ tataḥ , yaś candanaiḥ sāgarugandhamālyair abhyarcayed dārumayīṃ mamārcām nāsau mamārcām arcayate arcayan vai viprārcanād arcita eva cāham vipraprasādān madha eva cāhaṃ vipraprasādād asurāñ jayāmi vipraprasādāt puruṣottamatvaṃ vipraprasādād ajito asmi nityam sāyaṃ prātaś ca yaḥ saṃdhyām upāste askannamānasaḥ japan hi pāvanīṃ devīṃ gāyatrīṃ vedamātaram sa tayā pāvito devyā brāhmaṇaḥ pūtakilbiṣaḥ na sīdet pratigṛhṇānaḥ pṛthivīṃ tu sasāgarām ye cānye dāruṇāḥ kecid grahāḥ sūryādayo divi te cāsya saumyā jāyante śivāḥ śivatamāh sadā yatratatragataṃ cainaṃ dāruṇāḥ piśitāśanāḥ ghorarūpā mahākāyā na karṣanti dvijottamam yāvantaś ca pṛthivyāṃ hi cīrṇavedavratā dvijāḥ acīrṇavratavedā vā vikarmapatham āśritāḥ teṣāṃ tu pāvanārthaṃ hi nityam eva yudhiṣṭhira dve saṃdhye hy upatiṣṭheta tad askannaṃ mahāvratam nāsti kiṃcin naravyāghra duṣkṛtaṃ brāhmaṇasya tu yatra sthitaḥ sadādhyātme dve saṃdhye hy upatiṣṭhati pūrṇāhutiṃ vā prāpnoti juhute ca trayo aghnayaḥ dahanti duṣkṛtaṃ tasya agnayo nātra saṃśayaḥ evaṃ sarvasya viprasya kilbiṣaṃ nirdahāmy aham ubhe saṃdhye hy upāsinas tasmāt sarvaśucir dvijaḥ daive pitrye ca yatnena niyoktavyo ajugupsitaḥ jugupsitas tu tac chrāddhaṃ dahaty agnir ivendhanam purāṇaṃ mānavā dharmāḥ sāṅgo vedaś cikitsitam ājñāsiddhāni catvāri na hantavyāni hetubhiḥ hatvā hy etāni saṃmūḍhaḥ kalpaṃ tamasi pacyate na brāhmaṇaṃ parīkṣeta śrāddhakāle hy upasthite sumahān parivādo hi brāhmaṇānāṃ parīkṣaṇe kāṇāḥ kuṇṭhāś ca ṣaṇḍāś ca daridrā vyādhitās tathā sarve śrāddhe niyoktavyā miśritā vedapāragaiḥ akṣayaṃ tu bhavec chrāddham etad dharmavido viduḥ brāhmaṇo hi mahad bhūtaṃ janmanā saha jāyate lokā lokeśvarāś cāpi sarve brāhmaṇapūjakāḥ brāhmaṇāḥ kupitā hanyur bhasma kuryuś ca tejasā lokān anyān sṛjeyuś ca lokapālāṃs tathāparān brāhmaṇā hi mahātmāno virajāḥ svargasaṃkramāḥ brāhmaṇānāṃ parīvādād asurāḥ salileśayāḥ apeyaḥ sāgaro yais tu kṛtaḥ kopān mahātmabhiḥ yeṣāṃ kopāgnir adyāpi daṇḍake nopaśāmyati ete svargasya netāro bhūmidevāḥ sanātanāḥ ebhiś cādhikṛtaḥ panthā devayānaḥ sa ucyate te pūjyās te namaskāryās teṣu sarvaṃ pratiṣṭhitam te vai lokān imān sarvān dhārayanti parasparam pramāṇaṃ sarvalokānāṃ niyatā brahmacāriṇaḥ tān apāśritya tiṣṭhante trayo lokāḥ sanātanāḥ gūḍhasvādhyāyatapaso brāhmaṇāḥ saṃśitavratāḥ vidyāsnātā vratasnātā anapāśrityajīvinaḥ āśīviṣā iva kruddhā upacaryā hi brāhmaṇāḥ tapasā dīpyamānās te daheyuḥ sāgarān api brāhmaṇeṣu ca tuṣṭeṣu tuṣyante sarvadevatāḥ brāhmaṇānāṃ namaskāraiḥ sūryo divi virājate brāhmaṇānāṃ parīvādāt pateyur api devatāḥ dhuri ye nāvasīdanti praṇīte yajñavahnayaḥ bhojanācchādanair dānais tārayanti tapodhanāḥ te gatiḥ sarvabhūtānām adhyātmagaticintakāḥ ādimadhyāvasānānāṃ jñānānāṃ chinnasāmśayāḥ parāparaviśeṣajñā netāraḥ paramāṃ gatim avadhyā brāhmaṇās tasmāt pāpeṣv api ratāḥ sadā yaś ca sarvam idaṃ hanyād brāhmaṇaṃ vāpi tatsamam so agniḥ so arko mahātejā viṣaṃ bhavati kopitaḥ bhūtānāṃ agrabhug vipro varṇaśreṣṭhaḥ pitā guruḥ na skandate na vyathate na ca naśyati karhicit variṣṭham agnihotrād dhi brāhmaṇasya mukhe hutam avidyo vā savidyo vā brāhmaṇo mama daivatam praṇītaś cāpraṇītaś ca yathāgnir daivataṃ mahat evaṃ vidvān avidvān vā brāhmaṇo daivataṃ mahat śmaśāneṣv api tejasvī pāvako naiva duṣyati havyakavyavyapeto api brāhmaṇo naiva duṣyati sarvathā brāhmaṇāḥ pūjyāḥ sarvathā daivataṃ mahat tasmāt sarvaprayatnena rakṣed āpatsu brāhmaṇān śakro api hi dvijendrāṇāṃ bibheti vibudhādhipaḥ dānaṃ devāḥ praśaṃsanti iti dharmavido viduḥ nānādānavidhiṃ tasmāc śṛṇuṣva susamāhitaḥ hiraṇyadānaṃ godānaṃ pṛthivīdānam eva ca etāni vai pavitrāṇi tārayanti paratra ca yad yad iṣṭatamaṃ loke yac cāsti dayitaṃ gṛhe tat tad guṇavate deyaṃ tad evākṣayam icchatā suvarṇadānaṃ godānaṃ pṛthivīdānam eva ca etat prayacchamāno vai sarvapāpaiḥ pramucyate yad dadāsi viśiṣṭebhyo yac cāśnāsi dine dine tat te vittam ahaṃ manye śeṣaṃ kasyāpi rakṣasi tulyanāmāni śastāni trīṇi tulyaphalāni ca nityaṃ deyāni rājendra gāvaḥ pṛthvī sarasvatī tadvaj jalam amitraghna tat tulyaphalanāmataḥ dattvā tṛptim avāpnoti yatratatrābhijāyate saṃkalpavihito yo artho brāhmaṇebhyaḥ pradīyate arthibhyo hy arthahetubhyo manasvī tena jāyate sīdate dvijamukhyāya yo arthine na prayacchati amarthe sati durbuddhir narakāyopapadyate dhenavo anaḍuhaś caiva chattraṃ vastram upānahau deyāni yācamānebhyaḥ pānam annaṃ tathaiva ca evaṃ dānaṃ samuddiṣṭaṃ vyuṣṭimat tārakaṃ param eṣa te vihito yajñaḥ śraddhāpūtaḥ sadakṣiṇaḥ viśiṣṭaḥ sa ca yajñeṣu dadatām anasūyayā dānavidbhiḥ kṛtaḥ panthā yena yānti manīṣiṇaḥ yair dānais tarpayiṣyanti śraddhāpūtair dvijottamān yathā hi sukṛte kṣetre phalaṃ vindati kṣetrikaḥ evaṃ dattvā brāhmaṇebhyo dātā phalam upāśnute brāhmaṇāś caiva vidyante satyavanto bahuśrutāḥ na dadāti ca dānāni moghaṃ tasya dhanārjanam utthāyotthāya boddhavyaṃ kim adya sukṛtaṃ mayā dattaṃ vā dāpitaṃ vāpi votsāhyam api vā kṛtam utthāyotthāya dātavyaṃ brāhmaṇebhyo yudhiṣṭhira āgamiṣyati yat pātraṃ tat pātraṃ tārayiṣyati yac ca vedamayaṃ pātraṃ yac ca pātraṃ tapomayam asaṃkīrṇaṃ ca yat pātraṃ tat pātraṃ tārayiṣyati adhyāyaṃ tapaso vakṣye tan me nigadataḥ śṛṇu tapaso hi paraṃ nāsti tapasā vindate phalam ṛṣayas tapa āsthāya modante daivataiḥ saha tapasā prāpyate svargaṃ tapasā prāpyate yaśaḥ āyuḥprakarṣaṃ bhogāṃś ca tapasā vindate naraḥ jñānaṃ vijñānam āstikyaṃ saubhāgyaṃ rūpam uttamam tapasā labhyate sarvaṃ manasā yad yad icchati nātaptatapaso yānti brahmalokaṃ kadācana yat kāryaṃ kiṃcid āsthāya puruṣas tapyate tapaḥ sarvaṃ tat samavāpnoti paratreha ca mānavaḥ surāpaḥ pāradārī ca bhrūṇahā gurutalpagaḥ tapasā tarate sarvaṃ sarvataś ca vimucyate api sarveśvaraḥ sthāṇur viṣṇuś caiva sanātanaḥ brahmā hutāśanaḥ śakras tapasyanti sanātanāḥ ṣaḍaśītisahasrāṇi munīnām ūrdhvaretasām tapasā divi modante sametā daivataiḥ saha tapasā prāpyate rājyaṃ śakraḥ sarvasureśvaraḥ tapasā pālayan sarvam ahany ahani vṛtrahā sūryācandramasau devau sarvalokahite ratau tapasaiva prakāśete nakṣatrāṇi grahās tathā na cāsti tat sukhaṃ loke yad vinā tapasā kila tapasaiva sukhaṃ sarvam iti dharmavido viduḥ viśvāmitraś ca tapasā brāhmaṇatvam upāgataḥ sarvaṃ ca tapasābhyeti sarvaṃ ca sukham aśnute tapas tapyati yo araṇye munir mūlaphalāśanaḥ ṛcam ekāṃ api paṭhan sa yāti paramāṃ gatim tasmāt tapaḥ samāsthāya prārthayed yad abhīpsitam satyam eva paraṃ brahma satyam eva paraṃ tapaḥ satyam eva paro yajñaḥ satyam eva paraṃ śrutam satyaṃ deveṣu jāgarti muktiḥ satyataroḥ phalam tapo yaśaś ca puṇyaṃ ca pitṛdevarṣipūjanam ādyo vidhiś ca vidyā ca sarvaṃ satye pratiṣṭhitam satyaṃ yajñas tathā vedā mantrā devī sarasvatī vratacaryā tathā satyam oṃkāraḥ satyam eva ca satyena vāyur abhyeti satyena tapate raviḥ satyena cāgnir dahati svargaṃ satyena gacchati satyena cāpaḥ kṣipati parjanyaḥ pṛthivītale pāraṇaṃ sarvavedānāṃ sarvatīrthāvagahanah satyaṃ ca vadato loke tat samaṃ syān na saṃśayaḥ aśvamedhasahasraṃ ca satyaṃ ca tulayā dhṛtam aśvamedhasahasrād dhi satyam etad viśiṣyate munayaḥ satyaniratā munayaḥ satyavikramāḥ munayaḥ satyaprapathāḥ parāṃ siddhim ito gatāḥ satyena devāḥ prīyante pitaro brāhmaṇās tathā satyam āhuḥ paraṃ dharmaṃ tasmāt satyaṃ na lopayet munayaḥ satyaniratās tasmāt satyaṃ viśiṣyate svarge satyaparā nityaṃ modante devatā iva apsarogaṇasaṃkīrṇair vimānair upayānti te vaktavyaṃ hi sadā satyaṃ na satyād vidyate param etat pramāṇaṃ yaḥ kuryāt sarvayajñaphalaṃ labhet agādhe vimale śuddhe satyatīrthe hrade śubhe snātavyaṃ manasā yuktaiḥ snānaṃ tat paramaṃ smṛtam ātmārthe ca parārthe vā putrārthe vāpi pārthiva ye anṛtaṃ nābhibhāṣante te narāḥ svargagāminaḥ api cedaṃ purā gītaṃ dharmavidbhir yudhiṣṭhira yaḥ satyavādī puruṣo nānṛtaṃ paribhāṣate saṃprāpya virajāṃl lokān uṣitvā śāśvatīḥ samāḥ śucīnāṃ śrīmatāṃ gehe jāyate sumahāmatiḥ vidyārogyasukhaiśvaryair yukto yogaparo bhavet ādityacandrāv analānilau ca dyaur bhūmir āpo hṛdayaṃ yamaś ca ahaś ca rātriś ca ubhe ca saṃdhye dharmaś ca jānāti narasya vṛttam tasmān na vācyam anṛtaṃ hi sadbhir evaṃvidhair dharmavido vadanti satyaṃ vadaṃs tejasā dīpyamāno na hīyate dharmayaśo arthakāmaiḥ eṣa vāṇīkṛto dharmo vaidiko dharmaniścaye evam etad yathānyāyaṃ satyādhyāye prakīrtitam tat pramāṇaṃ budhaḥ kuryān na satyād vidyate param sarveṣām eva varṇānāṃ pravakṣyāmi yudhiṣṭhira upoṣitaiś ca kaunteya yat prayojyaṃ yathāvidhi phalaṃ yad upavāsasya tan nibodha ca pāṇḍava avāpnoti yathā kāmān upavāsaparāyaṇaḥ mayaite nṛpate kāmyā vihitā hitam icchatā upavāsā manuṣyāṇāṃ mayy evārpitacetasām pañcamīṃ caiva ṣaṣṭhīṃ ca paurṇamāsīṃ ca pāṇḍava upoṣya rūpavān dhanyaḥ subhagaś caiva jāyate aṣṭamīṃ caiva kaunteya śuklapakṣe caturdaśīm upoṣya vyādhirahito vīryavāṃś caiva jāyate mārgaśīrṣaṃ tu yo māsaṃ nityam ekāśano bhavet kṛṣibhāgī bhaved rājan bahuputraś ca jāyate pauṣamāse tu rājendra bhaktenaikena yaḥ kṣapet subhago darśanīyaś ca jñānabhāgī ca jāyate pitṝn uddiśya māghaṃ tu yaḥ kṣaped ekabhojanam māsena puruṣavyāghra so anantyaṃ phalam aśnute bhagadaivatamāsaṃ tu yaḥ kṣaped ekabhojanam strīṣu vallabhatāṃ yāti vaśyāś cāsya bhavanti tāḥ caitraṃ tu puruṣavyāghra yaḥ kṣaped ekabhojanam māsena puruṣavyāghra maunan tu phalam aśnute bhagadaivatamāsaṃ tu yaḥ kṣaped ekabhojanaḥ strīṣu vallabhatāṃ yāti vaśyāś cāsya bhavanti tāḥ caitraṃ tu puruṣavyāghra yaḥ kṣaped ekabhojanaḥ suvarṇamaṇimuktāḍhye kule mahati jāyate nistared ekabhaktena vaiśākhaṃ yo narādhipa naro vā yadi vā nārī jñātīnāṃ śreṣṭhatāṃ vrajet jyeṣṭhamāsam apānīyam ekabhaktena yaḥ kṣapet aiśvaryaṃ puruṣavyāghra strībhāgī copajāyate āṣāḍhaṃ bharataśreṣṭha ekabhaktena yaḥ kṣapet śūraś ca bahudhānyaś ca bahuputraś ca jāyate śrāvaṇaṃ tu naravyāghra bhaktenaikena yaḥ kṣapet yatra yatropapadyeta tatra syāj jñātivardhanaḥ māsaṃ bhādrapadaṃ rājann ekabhaktena yaḥ kṣapet dhanāḍhyo vīryavāṃś caiva aiśvaryaṃ pratipadyate yaḥ kṣaped ekabhaktena māsam āśvayujaṃ naraḥ dhanavān vāhanāḍhyaś ca bahuputraś ca jāyate kārttikaṃ tu naro māsaṃ nityam ekāśano bhavet śūraś ca bahubhāryaś ca kīrtimāṃś caiva jāyate ete māsā naraśreṣṭha ekabhaktena kīrtitāḥ tithīnāṃ niyamāṃś caiva tāñ śṛṇuṣva narādhipa pakṣe pakṣe caturthaṃ tu bhaktaṃ yaḥ kṣapayen naraḥ vipulaṃ dhanam āpnoti bhagavān agnir abravīt māse māse caturthaṃ tu bhaktam ekaṃ tu yaḥ kṣapet kṛṣibhāgī yaśobhāgī tejasvī cāpi jāyate pakṣe pakṣe trirātraṃ tu yaḥ kṣapen narapuṅgava gaṇe ghoṣe pure grāme māhātmyaṃ pratipadyate māse māse trirātraṃ tu bhaktenaikena yaḥ kṣapet gaṇādhipatyaṃ labhate niḥsapatnam akaṇṭakam yas tu sāyaṃ tathā kalyaṃ bhuṅkte naivāntarā pibet ahiṃsānirato nityaṃ juhvāno jātavedasam ṣaḍbhir eva tu varṣais tu sidhyate nātra saṃśayaḥ agniṣṭomasya yajñasya phalaṃ prāpnoti mānavaḥ aṣṭamena tu bhaktena rājan saṃvatsaraṃ nayet gavāmayasya yajñasya phalaṃ prāpnoti mānavaḥ haṃsasārasayuktena vimānena sa gacchati pūrṇaṃ varṣasahasraṃ tu svargaloke mahīyate ārto vā vyādhito vāpi gacched anaśanaṃ tu yaḥ pade pade yajñaphalaṃ tasya mannāmakīrtanāt divyaṛkṣaprayuktena vimānena sa gacchati śatam apsarasāṃ caiva ramayantīha taṃ naram sahasraśatasaṃyukte vimāne sūryavarcase ārūḍhastrīśatākīrṇe viharan sukham edhate na kruddho vyādhito nārtaḥ prasannamanasendriyaḥ gacched anaśanaṃ yas tu tasyāpi śṛṇu yat phalam śataṃ varṣasahasrāṇāṃ svargaloke mahīyate svasthaḥ saphalasaṃkalpaḥ sukhī vigatakalmaṣaḥ strīsahasrasamākīrṇe suprabhe sukham edhate yāvanti romakūpāni tasya gātreṣu bhārata tāvadvarṣasahasrāṇi divyāni divi modate nāsti vedāt paraṃ śāstraṃ nāsti mātṛsamo guruḥ na dharmāt paramo lābhas tapo nānaśanāt param brāhmaṇebhyaḥ paraṃ nāsti divi ceha ca pāvanam upavāsais tathā tulyaṃ tapo hy anyan na vidyate upoṣya vidhivad devās tridivaṃ pratipedire munayaś ca parāṃ siddhim upavāsair avāpnuvan divyaṃ varṣasahasraṃ tu viśvāmitreṇa dhīmatā kṣāntam ekena bhaktena yena vipratvam āgataḥ cyavano jamadagniś ca vasiṣṭho gautamo bhṛguḥ sarve hy ete divaṃ prāptāḥ kṣamāvanto bahuśrutāḥ vidhinānena rājendra yo mayā parikīrtitaḥ paṭheta yo vai śṛṇuyāc ca bhaktyā na vidyate tasya narasya pāpam upadravair mucyate sarvāṅgikair na cāpi pāpair abhibhūyate naraḥ brāhmaṇatvaṃ suduṣprāpaṃ nisargād brāhmaṇo bhavet kṣatriyo vāthavā vaiśyo nisargād eva jāyate duṣkṛtena tu duṣṭātmā sthānād bhraśyati mānavaḥ śreṣṭhaṃ sthānaṃ samāsādya tasmād rakṣeta paṇḍitaḥ yas tu vipratvam utsṛjya kṣatriyatvaṃ niṣevate brāhmaṇyāt sa paribhraṣṭaḥ kṣatrayonyāṃ prasūyate vaiśyakarmāṇi vā kurvan vaiśyayonau prajāyate śūdrakarmāṇi kurvāṇaḥ śūdratvam upapadyate sa tatra durgatiṃ prāpya sthānād bhraṣṭo yudhiṣṭhira śūdrayonim anuprāpto yadi dharmaṃ na sevate mānuṣyāt sa paribhraṣṭas tiryagyonau prajāyate adharmasevanān mūḍhas tamopahatacetanaḥ jātyantarasahasrāṇi tatraiva parivartate tasmāt prāpya śubhaṃ sthānaṃ pramādān na tu nāśayet śūdrānnenāvaśeṣeṇa yo mriyej jaṭhare dvijaḥ āhitāgnis tathā yajvā sa śūdragatibhāg bhavet kṣatrānnenāvaśeṣeṇa kṣatratvam upapadyate vaiśyānnenāvaśeṣeṇa vaiśyatvam upapadyate tāṃ yoniṃ labhate vipro bhuktvānnaṃ yasya vai mṛtaḥ brāhmaṇatvaṃ śubhaṃ prāpya durlabhaṃ yo avamanyate bhojyābhojyaṃ na jānāti sa bhavet kṣatriyo dvijaḥ karmaṇā yena medhāvī śūdro vaiśyo abhijāyate tat te vakṣyāmi nikhilaṃ yena varṇottamo bhavet śūdrakarma yathoddiṣṭaṃ śūdro bhūtvā samācaret yathāvat paricaryāṃ tu triṣu varṇeṣu nityadā kurute avimanā yas tu sa śūdro vaiśyatāṃ vrajet kṣatriyatvaṃ yathā vaiśyas tad vakṣyāmy anupūrvaśaḥ caukṣaḥ pāpajanadveṣṭā śeṣānnakṛtabhojanaḥ agnihotram upādāya juhvānaś ca yathāvidhi sa vaiśyaḥ kṣatriyakule jāyate nātra saṃśayaḥ kṣatriyo brahmayonyāṃ tu jāyate śṛṇu tad yathā dadāti yajate yajñair vidhivac cāptadakṣiṇaiḥ adhīte svargam anvicchaṃs tretāgniśaraṇaḥ sadā ārtahastaprado nityaṃ prajā dharmeṇa pālayan ṛtukāle tu svāṃ bhāryām abhigacchan vidhānataḥ sarvātithyaṃ trivargasya dīyatāṃ bhujyatām iti śūdrāṇāṃ yācakānāṃ ca nityaṃ siddhim iti bruvan gobrāhmaṇasya cārthāya raṇe cābhimukho hataḥ tretāgnimantrapūtātmā kṣatriyo brāhmaṇo bhavet vidhijñaḥ kṣatriyakule yājakaḥ sa tu jāyate prāpyate avikalaḥ svargo varṇaiḥ satpatham āsthitaiḥ brāhmaṇatvaṃ suduṣprāpaṃ kṛcchreṇāsādyate naraiḥ tasmāt sarvaprayatnena rakṣed brāhmaṇyam uttamam suvarṇaṃ paramaṃ dānaṃ suvarṇaṃ dakṣiṇā parā etat pavitraṃ paramam etat svastyayanaṃ mahat daśa pūrvāparān vaṃśān ātmānaṃ ca viśāmyate api pāpaśataṃ kṛtvā dattvā vipreṣu tārayet suvarṇaṃ ye prayacchanti narāḥ śuddhena cetasā devatās te prayacchanti samastā iti naḥ śrutam agnir hi devatāḥ sarvāḥ suvarṇaṃ ca hutāśanaḥ tasmāt suvarṇaṃ dadatā dattāḥ sarvāś ca devatāḥ agnyabhāve ca kurvanti vahnisthāneṣu kāñcanam sarvavedapramāṇajñā vedaśrutinidarśanāt ye tv enaṃ jvālayitvāgnim ādityodayanaṃ prati dadyur vai vratam uddiśya sarvān kāmān avāpnuyuḥ suvarṇadaḥ svargaloke kāmān iṣṭān upāśnute virajāmbarasaṃvītaḥ pariyāti yatas tataḥ vimānenārkavarṇena bhāsvareṇa virājatā apsarogaṇasaṃkīrṇe bhāsvatā svena tejasā haṃsabarhiṇayuktena kāmagena narottamaḥ divyagandhavahaḥ svarge parigacched itas tataḥ tasmāt svaśaktyā dātavyaṃ kāñcanaṃ mānavair bhuvi na hy ataḥ paramaṃ loke sadyaḥ pāpavimocanam suvarṇasya tu śuddhasya suvarṇaṃ yaḥ prayacchati bahūny abdasahasrāṇi svargaloke mahīyate lokāṃs tu sṛjatā pūrvaṃ gāvaḥ sṛṣṭāḥ svayaṃbhuvā prītyarthaṃ sarvabhūtānāṃ tasmāt tā mātaraḥ smṛtāḥ tās tu dattvā saurabheyīḥ svargaloke mahīyate tasmāt tā varṇayiṣyāmi dānaṃ cāsāṃ yathāvidhi yādṛśī vidhinā yena dātavyā yādṛśāya ca dvijāya poṣaṇārthaṃ tu homadhenukṛte na vai prathamā gaurakapilā dvitīyā gaurapiṅgalā tṛtīyā raktakapilā caturthī nīlapiṅgalā pañcamī śuklapiṅgākṣī ṣaṣṭhī tu śuklapiṅgalā saptamī citrapiṅgākṣī aṣṭamī babhrurohiṇī navamī śvetapiṅgākṣī daśamī śvetapiṅgalā tādṛśā ye apy anaḍvāhaḥ kapilās te prakīrtitāḥ brāhmaṇo vāhayet tāṃs tu nānyo varṇaḥ kadācana dhenuṃ dattvā suvratāṃ sopadhānāṃ kalyāṇavatsāṃ ca payasvinīṃ ca yāvanti romāṇi bhavanti dhenvā duhyeta kāmān nṛpa varṣāṇi tāvat prayacchate yaḥ kapilāṃ savatsāṃ kāṃsyopadohāṃ kanakāgraśṛṅgīm tais tair guṇaiḥ kāmdughā hi bhūtvā naraṃ pradātāram upaiti sā gauḥ gosahasraṃ tu yo dadyāt sarvakāmair alaṃkṛtam parāṃ vṛddhiṃ śriyaṃ prāpya svargaloke mahīyate daśa cobhayataḥ pretya mātāmahapitāmahaiḥ gacchet sukṛtināṃ lokān gāvo dattvā yathāvidhi dāyādalabdhair arthair yo gavāḥ krītvā prayacchati tasyāpi cākṣayā lokā bhavantīha paratra ca yo dyūtena dhanaṃ jitvā krītvā gāvaḥ prayacchati sa gacched virajāṃl lokān gopradānaphalārjitān pratigṛhya tu yo dadyād gāvaḥ śuddhena cetasā sa gatvā durgamaṃ sthānam amaraiḥ saha modate yaś cātmavikrayaṃ kṛtvā gāvo dadyād yathāvidhi sa gatvā virajāṃl lokān sukhaṃ vasati devavat saṃgrāme yas tanuṃ tyaktvā gāvaḥ krītvā prayacchati dehavikrayamūlyas tāḥ śāśvatāḥ kāmadohanāḥ rūpānvitāḥ śīlavayopapannāḥ sarvāḥ praśastā hi sugandhavatyaḥ yathā hi gaṅgā saritāṃ variṣṭhā tathārjunīnāṃ kapilā variṣṭhā antarjātāḥ sukrayajñānalabdhāḥ prāṇāṃs tyaktvā sodakāḥ sodvahāś ca kṛcchrotsṛṣṭāḥ poṣaṇāyābhyupetā dvārair etair goviśeṣā variṣṭhāḥ tisro rātryaś cāpy upoṣyeha dātā tṛptā gā vai tarpitebhyaḥ prayacchet vatsaiḥ pītāḥ sopadhānās tryahaṃ ca dattvā gā vai gorasair vartitavyam loke jyeṣṭhā lokavṛttāntavṛttā vedair gītāḥ somaniṣyandabhūtāḥ saumyāḥ puṇyāḥ kāmadāḥ prāṇadāś ca gāvo dattvā sarvadā santi santaḥ na caivāsāṃ dānamātraṃ praśastaṃ pātraṃ kālo goviśeṣo vidhiś ca dṛṣṭvā gāvaḥ pāvakādityabhūtāḥ svādhyāyāḍhye pātravarye viśiṣṭe vaitānasthaṃ satyavākyaṃ kṛtajñaṃ goṣu kṣāntaṃ gośaraṇyaṃ suvṛttaṃ śastaṃ pātraṃ gopradānasya bhūmes tathā suvarṇasya ca sarvakālam bhikṣādānaṃ cādhikaṃ saṃpraśastaṃ pāthodānaṃ cānnadānaṃ tathā ca bhikṣate bahubhṛtyāya śrotriyāyāhitāgnaye dātavyā gauḥ prayatnena ekāpy atiphalā hi sā tāṃ ced vikrīṇate rājan vacasā kaluṣīkṛtām nāsau praśasyate vipro brāhmaṇo naiva sa smṛtaḥ tasyādharmapravṛttasya lubdhasyānṛtavādinaḥ havyakavyavyapetasya na deyā gauḥ kathaṃcana jīrṇāṃ caivopabhuktāṃ ca jaratkūpam ivāphalām tamaḥ praviśate dātā dvijaṃ kleśena yojayan duṣṭāḥ kṛśāś caiva pālayatīś ca naitādṛśā dānayogyā bhavanti kleśair vipraṃ yo aphalaiḥ saṃyunakti gacchet sa tiryag viphalāṃś ca lokān anaḍvāhaṃ suvrataṃ yo dadāti halasya voḍhāram anantavīryam yugaṃdharaṃ balavantaṃ yuvānaṃ prāpnoti lokān daśadhenudasya prayacchate yaḥ puruṣo dvijāya svādhyāyacāritraguṇānvitāya balena yuktaṃ vṛṣabhaṃ tu nīlaṃ ṣaḍāṅgavaṃ prītikaraṃ surūpam yuvānaṃ balinaṃ śyāmaṃ śatena saha yūthapam gavendraṃ brāhmaṇendrāya bhūriśṛṅgam alaṃkṛtam vṛṣabhaṃ ye prayacchanti śrotriyāyāhitāgnaye te gatvā tadgavāṃ lokaṃ devalokān mahattaram tatra sthitvā tu suciraṃ sarvakāmaiḥ sutarpitāḥ aiśvarye te abhijāyante jāyamānāḥ punaḥ punaḥ sadakṣiṇāṃ kāñcanarūpyaśṛṅgīṃ kāṃsyopadohāṃ kanakottarīyām dhenuṃ tilānāṃ kanakottarīyām lokā vasūnām acalā bhavanti tilālābhe tu yo dadyād ghṛtadhenuṃ yatavrataḥ sa durgāt tārito dhenvā brahmaloke mahīyate ghṛtālābhe tu yo dadyāj jaladhenuṃ yatavrataḥ sa sarvaṃ tarate durgaṃ jalaṃ divyaṃ samaśnute brāhmaṇāś caiva gāvaś ca kulam ekaṃ dvidhākṛtam ekatra mantrās tiṣṭhanti havir ekatra tiṣṭhati upagamya tu yo dadyād gāvaḥ śuddhena cetasā yāvanti tāsāṃ romāṇi tāvat svarge mahīyate śṛṇu tvaṃ me gavāṃ lokā yādṛśā yatra vā sthitāḥ manojñā ramaṇīyāś ca sarvakāmadughāḥ sadā puṇyāḥ pāpaharāś caiva gavāṃ lokā na saṃśayaḥ atyantasukhinas tatra sarvapāpavivarjitāḥ pramodante mahāsthāne narā vigatakalmaṣāḥ te vrajante vimāneṣu grahā divi gatā iva evaṃ yair dattasatkārāḥ surabhyaś cārcitāḥ sadā kāmarūpā mahātmānaḥ pūtā vigatakilbiṣāḥ tulyaprabhāvā devais te modante apsarasāṃ gaṇaiḥ gandharvair upagīyante gośaraṇyā na saṃśayaḥ brahmaṇyāḥ sādhuvṛttāś ca dayāvanto anukampinaḥ ghṛṇinaḥ śubhakarmāṇo modante te amaraiḥ saha yathaiva salile matsyaḥ salilena sahohyate gobhiḥ pāpakṛtaṃ karma dṛḍham eva mayohyate mātaraḥ sarvabhūtānāṃ prajāsaṃrakṣaṇe smṛtāḥ brahmaṇā lokasāreṇa gāvaḥ pāpabhayāpahāḥ tāsu dattāsu rājendra kiṃ na dattaṃ bhaved iha kṛśāya tu viśeṣeṇa vṛttiglānāya sīdate bhūdānena samaṃ dānaṃ na bhūtaṃ na bhaviṣyati iti dharmavidaḥ prāhus tan me nigadataḥ śṛṇu ṣaṣṭiṃ varṣasahasrāṇi svarge vasati bhūmidaḥ ācchettā cānumantā ca tāny eva narake vaset atidānaṃ tu sarveṣāṃ bhūmidānam ihocyate acalā hy akṣayā bhūmiḥ sarvān kāmān prayacchati bhūmidaḥ svargam āruhya śāśvatīr edhati samāḥ punaś ca janma saṃprāpya bhaved bhūmipatir dhruvam yathā bhūmiḥ sadā devī dātāraṃ kurute patim evaṃ sadakṣiṇā dattā kurute gaur janādhipam api pāpakṛtaṃ prāpya pratigṛhṇīta bhūmidam mahīṃ dadan pavitrī syāt puṇyā hi jagatī yataḥ nāma vai priyadatteti guhyam etat sanātanam tad asyāḥ satataṃ prītyai kīrtanīyaṃ prayacchatā yat kiṃcit kurute pāpaṃ puruṣo vṛttikarṣitaḥ api gocarmamātreṇa bhūmidānena śudhyati suvarṇaṃ rajataṃ tāmraṃ maṇimuktāvasūni ca sarvān etān mahāprājña dadāti vasudhāṃ dadan tapo yajñāḥ śrutaṃ śīlam alobhaḥ satyavāditā gurudaivatapūjā ca nātikramanti bhūmidam bhartur niḥśreyase yuktās tyaktātmāno raṇe hatāḥ brahmalokagatāḥ santo nātikrāmanti bhūmidam phalakṛṣṭāṃ mahīṃ dattvā sodakāṃ saphalānvitām sodakaṃ vāpi śaraṇaṃ prāpnoti mama saṃpadam ratnopakīṛṇāṃ vasudhāṃ yo dadāti dvijātaye muktaḥ sa kaluṣaiḥ sarvaiḥ svargaloke mahīyate ikṣubhiḥ saṃtatāṃ bhūmiṃ yavagodhūmaśāḍbalām ye prayacchanti viprebhyo nopasarpanti te yamam sarvakāmadughāṃ dhenuṃ sarvasasyasamudbhavām yo dadāti dvijendrāya brahmalokaṃ sa gacchati bhūmidānaṃ naraḥ kurvan mucyate mahato bhayāt na bhūyo bhūmidānād dhi dānam anyad viśiṣyate puṇyāṃ sarvarasāṃ bhūmiṃ yo dadāti nararṣabha na tasya lokāḥ kṣīyante bhūmidasya mahātmanaḥ yathā janitrī puṣṇāti kṣīreṇa svasutaṃ nṛpa evaṃ sarvaguṇā bhūmir dātāram anupuṣyati agniṣṭomādibhir yajñair iṣṭvā vipuladakṣiṇaiḥ na tat phalaṃ avāpnoti yad dattvā vasudhāṃ nṛpa mṛtyor hi kiṃkarā daṇḍā hy agnitāpāḥ sudāruṇāḥ ghorāś ca vāruṇāḥ pāśā nopasarpanti bhūmidam pitaraḥ pitṛlokasthā devaloke divaukasaḥ saṃtarpayanti dātāraṃ bhūmeḥ prabhavatāṃ vara kṛśāya kṛśabhṛtyāya vṛttikṣīṇāya sīdate bhūmiṃ vṛttikārīṃ dattvā sattrī bhavati mānavaḥ siṃhāsanaṃ tathā cchattraṃ varāśvā varavāraṇāḥ bhūmidānasya puṣpāṇi phalaṃ svargaṃ tathaiva ca ādityā iva dīpyante tejasā divi mānavāḥ ye prayacchanti vasudhāṃ brāhmaṇāyāhitāgnaye yathā bījāni rohanti prakīrṇāni mahītale tathā kāmādhirohanti bhūmidānaguṇārjitāḥ āsphoṭayanti pitaraḥ pravalganti pitāmahāḥ bhūmido naḥ kule jātaḥ sa naḥ saṃtārayiṣyati ādityā vasavo rudrā hy aśvinau vasubhiḥ saha śūlapāṇiś ca bhagavān abhinandanti bhūmidam sa naḥ kulasya puruṣaḥ sa no bandhuḥ sa no gatiḥ sa dātā sa ca vikrānto yo dadāti vasuṃdharām dātāram anugṛhṇāti yathā dattena rocate pūrvadattāṃ haran bhūmiṃ narakāyopapadyate vindhyāṭavīṣv atoyāsu śuṣkakoṭaravāsinaḥ kṛṣṇasarpā hi jāyante ye haranti vasuṃdharām patanty aśrūṇi rudatāṃ dīnānām avasīdatām brāhmaṇānāṃ hṛtaṃ kṣetraṃ hanyāt tripuruṣaṃ kulam sādhubhyo bhūmim ākṣipya na bhūtiṃ vindate kvacit dattvā hi bhūmiṃ sādhubhyo vindate bhūtim uttamām pūrvadattāṃ dvijātibhyo yatnād rakṣa yudhiṣṭhira mahīṃ mahībhṛtāṃ śreṣṭha dānāc chreyo anupālanam yatraiṣaḥ paṭhyate śrāddhe bhūmidānasya saṃstavaḥ na tatra rakṣasāṃ bhāgo nāsurāṇāṃ kathaṃcana akṣayaṃ tu bhavec chrāddhaṃ pitṝṇāṃ nātra saṃśayaḥ tasmād viśrāvayed enaṃ śrāddheṣu brāhmaṇān sadā evam etad yathoddiṣṭaṃ pitṝṇāṃ dattam akṣayam bhūmidānaṃ mahārāja sarvapāpāpahaṃ śubham agniṣṭomādibhir yajñair iṣṭvā vipuladakṣiṇaiḥ na tat phalam avāpnoti saṃgrāme yad avāpnuyāt iti yajñavidaḥ prāhur yajñakarmaviśāradāḥ tasmāt tat te pravakṣyāmi yat phalaṃ śastrajīvinām dharmalābho arthalābhaś ca yaśolābhas tathaiva ca yaḥ śūro vadhyate yuddhe vimṛdan paravāhinīm tasya dharmārthakāmāś ca yajñāś caivāptadakṣiṇāḥ paraṃ hy abhimukhaṃ hatvā tadyānaṃ yo adhirohati viṣṇukrāntaṃ sa yajata evaṃ yudhyan raṇājire aśvamedhān avāpnoti caturas tena karmaṇā yas tu śastram anutsṛjya vīryavān vāhinīmukhe saṃmukho vartate śūraḥ sa svargān na vivartate rājānaṃ rājaputraṃ vā senāpatim athāpi vā hanyāt kṣatreṇa yaḥ śūras tasya loko akṣayo dhruvaḥ yāvanti tasya śastrāṇi bhindanti tvacam āhave tāvato labhate lokān sarvakāmadugho akṣayān vīrāsanaṃ vīraśayyā vīrasthānasthitiḥ sthirā gavārthe brāhmaṇārthe vā svāmyarthe tu kṛtaṃ ca yaiḥ te gacchanty amalaṃ sthānaṃ yathā sukṛtinas tathā abhagnaṃ yaḥ paraṃ hanyād bhagnaṃ ca parirakṣati yasmin sthite palāyanti so api prāpnoti svargatim ūrdhvaṃ tiryak ca yaś cārvāk prāṇān saṃtyajate yudhi hatāśvaś ca pated yuddhe sa svargān na nivartate yasya cihnīkṛtaṃ gātraṃ śaraśaktyṛṣṭitomaraiḥ devakanyās tu taṃ vīraṃ ramayanti ramanti ca varāpsaraḥsahasrāṇi śūram āyodhane hatam tvaritāny abhidhāvanti mama bhartā mameti ca hatasyābhimukhasyājau patitasyānivartinaḥ hriyate yat parair dravyaṃ naramedhaphalaṃ tu tat bhūyo gatiṃ pravakṣyāmi raṇe ye abhimukhā hatāḥ śakyaṃ tv iha samṛddhais tu yaṣṭuṃ kratuśatair naraiḥ ātmadehaṃ tu viprārthe tyaktuṃ yuddhe suduṣkaram yāṃ yajñasaṃghais tapasā ca viprāḥ svargaiṣiṇas tatra cayaiḥ prayānti kṣaṇena tām eva gatiṃ prayānti mahāhave svāṃ tanuṃ saṃtyajantaḥ sarvāṃś ca vedān saha ṣaḍbhir aṅgaiḥ sāṃkhyaṃ ca yogaṃ ca vane ca vāsam etān guṇān eka evātiśete saṃgrāmadhāmny ātmatanuṃ tyajed yaḥ imāṃ giraṃ citrapadāṃ śubhākṣarāṃ subhāṣitāṃ vṛtabhidāṃ divaukasām camūmukhe yaḥ smarate dṛḍhasmṛtir na hanyate hanti ca so araṇe ripūn eṣa puṇyatamaḥ svargyaḥ suyajñaḥ sarvatomukhaḥ sarveṣām eva varṇānāṃ kṣatriyasya viśeṣataḥ bhūyaś caiva pravakṣyāmi bhīṣmavākyam anuttamam yādṛśāya prahartavyaṃ yādṛśaṃ parivarjayet ātatāyinam āyāntam api vedāntagaṃ raṇe jighāṃsantaṃ jighāṃsīyān na tena brahmahā bhavet hatāśvaś ca na hantavyaḥ pānīyaṃ yaś ca yācate vyādhito durbalaś caiva rathahīnas tathaiva ca bhagnadhanvācchinaguṇaḥ prāṇepsuḥ kṛpaṇaṃ bruvan vimuktakeśo dhāved yo yaś conmattākṛtir bhavet parṇaśākhātṛṇagrāhī tavāsmīti ca yo vadet brāhmaṇo asmīti yaś cāha bālo vṛddho napuṃsakaḥ tasmād etān parihared yathoddiṣṭān raṇājire hato na hanyate sadbhir hatā eva hi bhīravaḥ amāṃsabhakṣaṇe rājan yo dharmaḥ kurupuṅgava tan me śṛṇu yathātathyaṃ yaś cāsya vidhir uttamaḥ māsi māsy aśvamedhena yo yajeta śataṃ samāḥ na ca khādati yo māṃsaṃ samam etad yudhiṣṭhira sadā yajati sattreṇa sadā dānaṃ prayacchati sadā tapasvī bhavati madhumāṃsavivarjanāt sarvavedā na tat kuryuḥ sarvadānāni caiva hi yo māṃsarasam āsvādya sarvamāṃsāni varjayet duṣkaraṃ hi rasajñena māṃsasya parivarjanam caturvratam idaṃ śreṣṭhaṃ prāṇināṃ mṛtyubhīruṇām tadā bhavati loke asmin prāṇināṃ jīvitaiṣiṇām viśvāsyaś copagamyaś ca na hi hiṃsārudir yadā duṣṭarāṃs tarate maāṃ māṃsasya parivarjanāt prāṇā yathātmano abhīṣṭā bhūtānām api te tathā ātmaupamyena gantavyaṃ buddhimadbhir mahātmabhiḥ ahiṃsā paramo dharmaḥ satyam eva ca pāṇḍava ahiṃsā caiva satyaṃ ca dharmo hi paramaḥ smṛtaḥ na hi māṃsaṃ tṛṇāt kāṣṭhād upalād vāpi jāyate jīvād utpadyate māṃsaṃ tasmād garhanti tad budhāḥ yadi vai khādako na syān na tadā ghātako bhavet lobhād vā buddhimohād vā yo māṃsāny atti mānavaḥ nirghṛṇaḥ sa hi mantavyaḥ saddharmaparivarjitaḥ svamāṃsaṃ paramāṃsena yo vardhayitum icchati udvignavāse vasati yatratatrābhijāyate dhanena krāyako hanti upabhogena khādakaḥ ghātako vadhabandhābhyām ity eṣa trividho vadhaḥ bhakṣayitvā tu yo māṃsaṃ paścād api nivartate tasyāpi sumahān dharmo yaḥ pāpād vinivartate varam ekasya sattvasya dadyād akṣayadakṣiṇām na tu viprasahasrasya gosahasraṃ sakāñcanam yo dadyāt kāñcanaṃ meruṃ kṛtsnāṃ vāpi vasuṃdharām abhakṣaṇaṃ ca māṃsasya na tu tulyaṃ yudhiṣṭhira idam anyat pravakṣyāmi purāṇam ṛṣinirmitam śrūyate ca purākalpe hy ṛṣīṇāṃ vrīhayaḥ paśuḥ yajante yena vai yajñān ṛṣayaḥ puṇyakarmiṇaḥ ṛṣibhiḥ saṃśayaṃ pṛṣṭo vasū rājā tataḥ purā abhakṣyaṃ bhakṣyam iti vai māṃsam āha narādhipa ākāśān medinīṃ prāptas tataḥ sa pṛthivīpatiḥ etad eva punaś coktvā viveśa dharaṇītalam kaumudaṃ tu viśeṣeṇa śuklapakṣe narādhipa varjayet sarvamāṃsāni dharmo hy atra vidhīyate caturo vārṣikān māsān yo māṃsaṃ parivarjayet catvāri bhadrāṇy āpnoti kīrtir āyur yaśo balam apy ekam iha yo māsaṃ sarvamāṃsāni varjayet atītya sarvaduḥkhāni sukhaṃ jīven nirāmayaḥ yo hi varṣaśataṃ pūrṇaṃ tapas tapyet sudāruṇam apy ekaṃ varjayen māsaṃ māṃsam etat samaṃ matam yo varjayati māṃsāni māsaṃ pakṣam athāpi vā sa vai hiṃsānivṛttas tu brahmaloke mahīyate sarvakālaṃ tu māṃsāni varjitāni maharṣibhiḥ manvā kṣupeṇa śvetena tathaivekṣvākunāpi ca bhṛguṇā nalarāmābhyāṃ dilīparaghupauravaiḥ āyuṣā caiva gārgyeṇa janakaiś cakravartibhiḥ dhundhumārāmbarīṣābhyāṃ nahuṣeṇa ca dhīmatā gādhinā purukutsena kuruṇā puruṇā tathā mucukundena māndhātrā sagareṇa mahātmanā śibinā cāśvapatinā vīrasenādibhis tathā saṃjayenātha bhīṣmeṇa puṣkareṇātha pāṇḍunā suvarṇaṣṭhīvinā caiva duṣvantanṛgarohitaiḥ etaiś cānyaiś ca bahubhiḥ sarvair māṃsaṃ na bhakṣitam śaratkaumudikaṃ māsaṃ tataḥ svargaṃ gatā nṛpāḥ sarvakāmasamṛddhās te vasanti divi saṃsthitāḥ brahmaloke ca pūjyante jvalamānāḥ śriyāvṛtāḥ upāsyamānā gāndharvaiḥ strīsahasrasamanvitāḥ tad evam uttamaṃ dharmam ahiṃsālakṣaṇaṃ śubhan ye rakṣanti mahātmāno nākapṛṣṭhe vasanti te madhu māṃsaṃ ca ye nityaṃ varjayantīha mānavāḥ janmaprabhṛti madyaṃ ca sarve te munayaḥ smṛtāḥ āpannaś cāpado mucyed baddho mucyeta bandhanāt vyādhito mucyate rogād duḥkhān mucyeta duḥkhitaḥ yaś cainaṃ paṭhate nityaṃ prayatnād bharatarṣabha ghoraṃ saṃtarate durgaṃ svargavāsaṃ ca vindati tiryagyoniṃ na gacchec ca rūpavāṃś caiva jāyate etat te kathitaṃ rājan māṃsasya parivarjanam pravṛttau ca nivṛttau ca pramāṇam ṛṣisattamaiḥ gobrāhmaṇahitārthāya cāturvarṇyahitāya ca aśiṣṭanigrahārthāya śiṣṭānāṃ rakṣaṇāya ca yudhiṣṭhirasya rājarṣer evaṃ nārāyaṇo abravīt pañca rūpāṇi rājāno dhārayanty amitaujasaḥ agner indrasya somasya yamasya varuṇasya ca tān na hiṃsen na cākrośen nākṣipen nāpriyaṃ vadet devā mānuṣarūpeṇa caranti pṛthivīm imām indrāt prabhutvaṃ jvalanāt pratāpaṃ krauryaṃ yamād vaiśravaṇāt prabhāvam sattvasthitiṃ rāmajanārdanābhām ādāya rājñaḥ kriyate śarīram na cāpi rājā mantavyo manuṣyo ayam iti prabho mahatī devatā hy eṣā nararūpeṇa tiṣṭhati svayam indro naro bhūtvā pṛthivīm anuśāsati na hi pālayituṃ śakto manuṣyaḥ pṛthivīm imām yat prajāpālanaiḥ puṇyaṃ prāpnuvantīha pārthivāḥ na tat kratusahasreṇa prāpnuvanti dvijottamāḥ adhītahutataptasya karmaṇaḥ sukṛtasya ca ṣaṣṭhaṃ labhati bhāgaṃ tu prajā dharmeṇa pālayan grāmādhipatyaṃ nagarādhipatyaṃ deśādhipatyaṃ pṛthivīpatitvam na prāpnuvantīha manuṣyamātrā ye devatānāṃ na bhavanti bhāgāḥ na tad asti vrataṃ loke yad rājñaś caritopamam na tad vedarahasyaṃ vā yad rājñaḥ phalato adhikam evaṃvṛttās tu rājāno devabhāgā na mānuṣāḥ caturvedyaṃ hutacana yo hiṃseta narādhipaḥ daṇḍasyaite bhayād bhītā na khādanti parasparam jadaṇḍabhayāt ke na durvanti hi pātakam yamadaṇḍabhayād anye na durvanti parasparam nābhīto yajate kāṃścan nābhīto daṇḍam icchati ya eva devā hantāras tāṃl loko arcayate bhṛśam hantā śakraś ca rudraś ca hantā vaiśravaṇo yamaḥ varuṇo vāyur ādityaḥ parjanyo agnir bṛhaspatiḥ etān devān namasyanti pratāpapraṇatā janāḥ na brahmāṇaṃ na dhātāraṃ na pūṣāṇaṃ kathaṃcana daṇḍagrastaṃ jagat sarvaṃ vaśyatvam anugacchati nāyaṃ klībasya loko asti na paraḥ pārthivottama na hi paśyāmi jīvantaṃ rājan kaṃcid ahiṃsayā udake jantavo nityaṃ pṛthivyāṃ ca phaleṣu ca na hatvā lipyate rājā prajā dharmeṇa pālayan yadi daṇḍo na vidyeta durvinītās tatho narāḥ hanyuḥ paśūn manuṣyāṃś ca yājñiyāni haviṃṣi ca vṛkavat kṣapayeyuś ca yo yasya balavattaraḥ tasmāt prāṇihite daṇḍe hiṃsādoṣo na bādhate naivostrā na balīvardā nāśvāśvataragardabhāḥ yuktā vaheyur yānāni daṇḍaś cen nodyato bhavet satyaṃ kilaitad yad uvāca śakro daṇḍaḥ prajā rakṣati sādhuvṛttaḥ yasyāgnayaḥ pratimāsasya bhītāḥ saṃtarjitā daṇḍabhayāj jvalanti yatra śyāmo lohitākṣo daṇḍaś carati pāpahā prajās tatra na muhyante netā cet sādhu paśyati daṇḍanītau sunītāyāṃ sarve sidhyanty upakramāḥ daṇḍaś cen na pravarteta vinaśyeyur imāḥ prajāḥ vṛkavad bhakṣayeyuś ca yo yasya balavattaraḥ kākādyāś ca purodāśaṃ śvā caivāvalihed dhaviḥ svāmyaṃ ca na syāt kasmiṃścit pravartetādharottaram cāturvarṇyavimokṣāya durvinītabhayāya ca daṇḍena niyato loko dharmasthānaṃ ca rakṣati sarvo daṇḍajito loko durlabho hi śucir janaḥ daṇḍasya hi bhayād bhītā narās tiṣṭhanti śāsane ti api bhogāya kalpante daṇḍenoparipīḍitāḥ gurur ātmavatāṃ śāstā śāstā rājā durātmanāṃ ihapracchannapāpānāṃ śāstā vaivasvato yamaḥ pāpānām atha mūḍhānāṃ paradravyāpahāriṇām paradāraratā ye ca ye ca pātakasaṃjñitāḥ teṣāṃ tu śāsanārthāya mayaitat samudāhṛtam brāhmaṇyaṃ duṣkaraṃ jñātvā tasya daṇḍaṃ nipātayet karmānurūpo daṇḍaḥ syād gohiraṇyādiko bhavet avadhyo brāhmaṇo rājan strī vṛddho bāla eva ca yaś cared aśubhaṃ karma pāpaṃ rājavigarhitam pātakeṣu ca varteta nigrahaṃ tasya kārayet śiraso muṇḍanaṃ kṛtvā gomayenānulepayet kharayānena nagaraṃ ḍiṇḍimena tu bhrāmayet rājanirdiṣṭadaṇḍasya prāyaścittaṃ na vidyate eṣa te kathito daṇḍo brāhmaṇasya yudhiṣṭhira kṣatriyasya tu yo daṇḍas taṃ vakṣyāmy anupūrvaśaḥ paradravyādiharaṇe paradārābhimardane pātakeṣu ca sarveṣu yo hi varteta kṣatriyaḥ tasya daṇḍaṃ pravakṣyāmi tan me nigadataḥ śṛṇu hastapādaparicchedaṃ karṇanāsāvakartanam sarvasvaharaṇaṃ kṛtvā pararāṣṭrāya preśayet rājyaṃ kāṅkṣeta yo mūḍho rājapatnīm athāpi vā śarais tu rājā vidhyeta śakticakragadādibhiḥ kṣatriyasya tu duṣṭasya daṇḍa eṣa vidhīyate vaiśyasyāpi ca yo daṇḍas taṃ pravakṣyāmi bhārata pātakeṣv eva krūreṣu yas tu vaiśyaḥ pravartate paradāre paradravye tasya nigraham ādiśet śūlāyāṃ bhedanaṃ tasya vṛkṣaśākhāvalambanam etad vaiśyasya nirdiṣṭaṃ śūdrasyāpy anupūrvaśaḥ śūle śūdrasya yo duṣṭas tasyaikasya vadhaḥ smṛtaḥ kuñjareṇābhimardeta mīnīyām atha pācayet etac chūdrasya nirdiṣṭaṃ nānyo daṇḍo vidhīyate naikasyārthe kulaṃ hanyān na rāṣṭraṃ na ca grāmakam dhanalobhān na moktavyo rāgād vā śāsanaṃ vinā ekaṃ suśiṣṭitaṃ kṛtvā śeṣaṃ kośaṃ praveśayet yudhiṣṭhirasya rājarṣer evaṃ nārāyaṇo abravīt samāsena yathānyāyaṃ daṇḍanītim anuttamām uttamādhamakāryeṣu sameṣu viṣameṣu ca rājadharmāṃs tu paśyeta viṣṇunā samudāhṛtān etān dharmāñ jagannāthaḥ pāṇḍuputrāya pṛcchate jagāda puruṣavyāghra kim anyac chrotum icchasi bhagavan vahatāṃ bhaktiṃ devadeve janārdane yat phalaṃ kathitaṃ tajjñais tan me vistarato vada yat phalaṃ vahatāṃ bhaktim acyute bhavati prabho na tad varṇayituṃ śakyaṃ hariḥ sarvepsitapradaḥ yādṛk sattvaṃ manuṣyāṇāṃ tādṛg ārādhya keśavam phalam icchanti tādṛc ca labhyate tair nareśvara muktikāmā narā muktiṃ svargaṃ devatvam īpsavaḥ gandharvayakṣasiddhānāṃ vṛṇvanty anye salokatām varṣeṣv abhīpsavo viṣṇuṃ pātāleṣu tathāpare bhogān abhīpsavo viṣṇuṃ toṣayaṇti narādhipa tathāpare naraiśvaryam ārogyaṃ guṇavad bhuvi prārthayanty acyutaṃ devam ārādhya jagato gatim dharmopadeśād acalāṃ vahan bhaktiṃ janārdane saśarīro gataḥ svargaṃ dharmaputro yudhiṣṭhiraḥ tathaiva janakaḥ kṛṣṇe viniveśya svamānasam avāpa paramāṃ siddhiṃ vasuḥ prāyāt tripiṣṭapam anye ca ye ye munayo ye ye ca vasudhādhipāḥ avāpur atulān kāmāṃs te te saṃtoṣya keśavam anārādhya jagannāthaṃ sarvapāpaharaṃ harim sadgatiḥ kena saṃprāptā bhogāś cāpi manoramāḥ drauṇibrahmāstranirdagdhas tava rājan pitāmahaḥ viṣṇoḥ kāryamanuṣyasya darśanād utthitaḥ punaḥ nāmasaṃkīrtanād yasya pāpam anyair upadravaiḥ samaṃ vināśam āyāti devaḥ ko abhyadhikas tataḥ rāṣṭrasya śaraṇaṃ rājā pitarau bālakasya ca dharmaḥ samastamartyānāṃ sarvasya śaraṇaṃ hariḥ muktihetum anādyantam ajam akṣayam acyutam namasyan sarvalokasya namasyo jāyate naraḥ na hi tasya guṇāḥ sarve sarvair munigaṇair api vaktuṃ śakyā viyuktasya sattvādyair akhilair guṇaiḥ śrutaṃ mayā yathā pūrvam āryako me yudhiṣṭhiraḥ saśarīro gataḥ svargaṃ jitam ātmīyakarmabhiḥ yat tv etad bhagavān āha sa yathā pāṇdupūrvajaḥ dharmopadeśād govindam ārādhayata tad vada purā śāsati dharmajñe dharmaputre yudhiṣṭhire tasyaiva vaiśvadevānte caṇḍālo abhyāgamat kila samupetya gṛhaṃ tasya dharmaputrasya vismitaḥ uvāca śvapaco dvāḥsthaṃ praśrayāvanatasthitaḥ kasyaitad bhavanaṃ divyaṃ maṇiratnavibhūṣitam śuddhasphaṭikasopānaṃ maṇikāñcanatoraṇam aṣṭāśītisahasrāṇi brāhmaṇānāṃ dine dine yudhiṣṭhiram ṛte bhūpaṃ bhuñjate kasya veśmani katham etan na jānīṣe candrabimbam ivāparam yudhiṣṭhirasya bhavanaṃ devarājagṛhopamam abalasya balaṃ rājā bālasya ruditaṃ balam balaṃ mūrkhasya vai maunaṃ taskarasyānṛtaṃ balam gaccha jalpa svarājānaṃ pratīhāra vaco mama duḥkhārtaḥ kāryavān rājaṃś caṇḍālo dvāri tiṣṭhati kenāpi hetumātreṇa bhavantaṃ duṣṭam āgataḥ ity ukto dharmarājasya pratīhāro yathoditam nivedayām āsa tathā dharmarājo abravīd idam kiṃ rūpaṃ kīdṛśaṃ śīlaṃ ko asyārthaḥ kiṃ prayojanam brūhi dvāḥstha yathāvan me naras tiṣṭhati kīdṛśaḥ kākakokilakṛṣṇāṅgo bhagnanāsāruṇekṣaṇaḥ yavamadhyaḥ kṛśagrīvo vakrapādo mahāhanuḥ brūhi gaccha durācāraṃ caṇḍālaṃ pāpakarmiṇam devakāryasya velāyāṃ dutas tvaṃ pratyupasthitaḥ caṇḍālapatitau dṛṣṭvā naraḥ paśyeta bhāskaram snātas tv etāv athālokya sacailasnānam arhati ity ājñapte tathoktas tu caṇḍālas tena vai tataḥ pratyuvāca pratīhāram īṣan manyupariplutaḥ kiṃ devakāryeṇa narādhipasya kṛtvā hi manyuṃ viṣayasthitānām tad devakāryaṃ sa ca yajñahomo yad aśrupātā na patanti rāṣṭre idaṃ vacanam avyagraṃ pratīhāra tvarā mama nivedaya svarājendraṃ yatheṣṭaṃ sa karotu vai ity uktaḥ satvaraṃ gatvā dharmarājaṃ tathā tathaṃ kathayām āsa tat sarvaṃ cāṇḍālena yad īritam suśobhanam idaṃ vākyaṃ na bhaved antyajātiṣu cintayitvā tato rājā nirjagāma yudhiṣṭhiraḥ ity etad vacanaṃ śrutvā nirjagāma yudhiṣṭhiraḥ pratyuvāca ca caṇḍālam īṣan kopasamanvitaḥ kutas te bhayam utpannaṃ yena tvaṃ gṛham āgataḥ āvādhākāraṇaṃ sarvaṃ yathāvat kathayasva me tad ahaṃ te pratijñāya caṇḍakarmakarakṣaṇam apāsya devakāryārthaṃ praviśyāmy antaraṃ punaḥ na bhuñjate brāhmaṇā me sarvāś codvijate janaḥ prāṇihiṃsā ca no vṛttir deva puṣṇāti me anṛtam anekajanmasāhasrīṃ prāpya saṃsārapaddhatim mānuṣye kutsitāṃ jātim āpanno muṣito asmi bhoḥ karmabhūmim imāṃ rājan prārthayanti divaukasaḥ tāṃ saṃprāpya vṛthājanmā muṣṭo asmi kurusattama duḥkhe duḥkhādhikān paśyet sukhe paśyet sukhādhikān ātmānaṃ śokaharṣābhyāṃ śatrubhyām iva nārpayet so aham icchāmi vijñātum atiduṣkṛtakarmakṛt vaktum arhasi dharmajña kaḥ pāpiṣṭhataro mayā adhvānam upari śrāntaṃ brāhmaṇaṃ gṛham āgatam anarcayitvā yo bhuṅkte sa pāpiṣṭhataras tvayā mātaraṃ pitaraṃ caiva vikalaṃ netradurbalam yo nābhyuddharate putraḥ sa pāpiṣṭhataras tvayā godhanasya tṛṣārtasya jalārthaṃ paridhāvataḥ vighnam ācarate yas tu sa pāpiṣṭhataras tvayā vivāhayitvā yaḥ kanyāṃ kulajāṃ śīlamaṇḍanām vinā tyajati doṣeṇa sa pāpiṣṭhataras tvayā āśākāras tv adātā yo dātuś ca pratiṣedhakaḥ dattaṃ ca yaḥ kīrtayati sa pāpiṣṭhataras tvayā bahubhṛtyair daridraiś ca dhanaṃ santaṃ dvijottamaiḥ yācito na prayacched yaḥ sa pāpiṣṭhataras tvayā brāhmaṇaḥ kṣatriyo vāpi vaiśyaḥ śūdro api vā naraḥ svadharmaṃ saṃtyajed yas tu sa pāpiṣṭhataras tvayā kṛtārtho ahaṃ gamiṣyāmi yaśodharmam avāpnuhi tuṣṭo asmy ahaṃ svayā yonyā mattaḥ proktās tvayādhamāḥ devatānām ṛṣīṇāṃ ca pitṝṇāṃ ca kṛtaṃ mayā sāṃprataṃ deśakālo ayaṃ tvam evātra bhavātithiḥ caṇḍālo ahaṃ mahārāja patito lokavarjitaḥ kathaṃ nihīno varṇebhyo bhokṣyāmi bhavato gṛhe caṇḍālo bhava pāpo vā śatrur vā pitṛghātakaḥ deśakālābhyupetaṃ tvāṃ bharaṇīyaṃ hi vedmy aham daśasūnāsamaṃ cakraṃ daśacakrasamo dhvajaḥ daśadhvajasamā veśyā daśaveśyāsamo nṛpaḥ daśa sūnāsahasrāṇi kurute yo hi saunikaḥ tena tulyaḥ smṛto rājā ghoras tasya pratigrahaḥ nānāgotrādicaraṇā bhuñjate brāhmaṇā mama na te vadanti vāgduṣṭaṃ yathaitat kīrtitaṃ tvayā lobhātmāno na jānīyur brāhmaṇā rājakilbiṣam varaṃ svamāṃsam attavyaṃ na tu rājapratigraham rājakilbiṣadagdhānāṃ brāhmaṇānāṃ yudhiṣṭhira chinnānām iva bījānāṃ punarjanma na vidyate rājapratigraho ghoro madhvāsvādo viṣopamaḥ budhena pratihartavyaḥ svamāṃsasyeva bhakṣaṇam adhītya caturo vedān sarvaśāstrārthatattvavit narendrabhavane bhuṅktvā viṣṭhāyāṃ jāyate kṛmiḥ nindase sarvarājāno na cātmānaṃ praśaṃsasi dhairyavān ātmano anindyo nāśvāsārthaṃ ca pṛcchasi vimuktakrodhaharśaś ca ko apy atra pratibhāsi naḥ anindyo nindyarūpeṇa mahātmā tvaṃ hi me mataḥ ko bhavān brūhi satyaṃ me kimartham iha cāgataḥ bhavān upendraḥ śakro vā śarvo vā tvaṃ pinākadhṛk athavā nindyarūpeṇa pitā nas tvam ihāgataḥ jñāto asmi pṛthivīpāla tuṣṭaś ca tava darśanāt nandantu bhūmibhāgās te yeṣu tvaṃ pṛthivīpatiḥ nirjitya parasainyāni kṣitiṃ dharmeṇa pālaya svalpam apy astu te velāṃ mā govindojjhitaṃ manaḥ kiṃ me rājyena bhos tāta viṣayair jīvitena vā yo ahaṃ sūnāsahasrais tu daśabhiḥ pariveṣṭitaḥ mā viṣādaṃ naraśreṣṭha samupaihi yudhiṣṭhira yajñeśvaraṃ yajñamūrtiṃ tvaṃ ca viṣṇuṃ samāśritaḥ yeṣāṃ na viṣaye viprā yajñair yajñapatiṃ harim yajanti bhūbhujas teṣām etat sūnoditaṃ phalam yeṣāṃ pāṣaṇḍasaṃkīrṇaṃ na rāṣṭraṃ brāhmaṇotkaṭam te tu sūnāsahasrāṇāṃ daśānāṃ bhāgino nṛpāḥ yeṣāṃ na yajñapuruṣaḥ kāraṇaṃ puruṣottamaḥ te tu pāpasamācārāḥ sūnāpāpaughabhāginaḥ tvaṃ tu matprabhavas tāta viṣṇubhaktas tathaiva ca iṣṭir vaiśvānarī pāpam upahaṃsyati te akhilam avaśyaṃ viṣaye kaścid brāhmaṇaḥ saṃśritavrataḥ iṣṭiṃ vaiśvānarīṃ kḷptāṃ nirvaped abdaparyaye tasya ṣaḍbhāgamātreṇa tvaṃ pāpaṃ nirdahiṣyasi sa tvaṃ varaya bhadraṃ te varaṃ yan manasecchasi samyak śraddhāsamācārād aham ārādhitas tvayā atha pātakabhītas tvaṃ sarvabhāvena bhārata vimuktānyasamārambho nārāyaṇaparo bhava paraḥ parāṇām ādyo asau jñeyo dhyeyo janārdanaḥ tadartham api karmāṇi kurvan pāpaṃ vyapohati lobhādivyāptahṛdayo yat pāpaṃ kurute naraḥ vilayaṃ yāti tat sarvam acyute hṛdaye sthite śamāyālaṃ jalaṃ vahnes tamaso bhāskarādayaḥ kṣāntiḥ kaler aghaughasya nāmasaṃkīrtanaṃ hareḥ prasanno yadi me tāta varārho yadi cāpy aham varaṃ tad ekam evaitaṃ prāptum icchāmy ahaṃ pitaḥ jāgratsvapnasuṣupteṣu yogasthasya sadā mama yā kācin manaso vṛttiḥ sā bhavatv acyutāśrayā yā yā jāyeta me buddhir yāvaj jīvāmy ahaṃ pitaḥ sā sā chinattu saṃdehān kṛṣṇāptau paripanthinaḥ yathā govindam ārādhya saśarīraḥ surālayam prāpnuyām iti me tāta prayaccha pravaraṃ varam evam etad aśeṣaṃ te matprasādād bhaviṣyati nāsti govindabhaktānāṃ vāñchitaṃ bhuvi durlabham iti dharmopadeśena sarvadevavaraṃ harim ārādhya pāṇḍavo yātaḥ saśarīraḥ surālayam bhūyaś ca śṛṇu rājendra janakena mahātmanā yad gītaṃ vahatā bhaktiṃ jñānam āsādya keśave sarvatra samadṛṣṭiṃ taṃ janakaṃ mithileśvaram paśyantam acyutamayaṃ sarvaṃ ca sacarācaram dvijarūpaṃ samāsthāya devadevo janārdanaḥ upatasthe mahābhāgaṃ pratyuvāca ca pārthivam rājañ janaka bhadraṃ te yad bravīmi nibodha tat kuruṣva ca mahābuddhe yadi sādhu mataṃ tava pṛthivīṃ pṛthivīpālaḥ pālayitvā pitā tava svargaṃ gatas tathā bhrātā samyak satyadhvajo nṛpaḥ tvaṃ punar nirabhīmānaḥ sarvatra samadarśanaḥ ripumitrādivargeṣu katham etad bhaviṣyati mitreṣu mitravan na tvaṃ nāhiteṣv arivad bhavān madhyasthabhāg na caiva tvaṃ tathodāsīnavṛttiṣu śabdādayo ye viśayās te vairāgyaphalā nṛpa nītyā vihīnas tu bhavān kathaṃ rājyaṃ kariṣyati sarvair nītiṃ samāsthāya yathā te prapitāmahaiḥ kṛtaṃ rājyaṃ tathā bhūpa kuru mātijaḍo bhava tava prajñā matā hy eṣā mama moho mahīpate trivargasādhanaṃ prajñā na dharmādivirodhinī samyag āha bhavān vipra vācyam evaṃ bhavadvidhaiḥ mamāpi śrūyatāṃ vākyaṃ bhavato yadi rocate yadā sarvagato viṣṇuḥ paramātmā prajāpatiḥ tadā mitrādimadhyastha- saṃjñā keṣu nipātyatām pitā mātā tathā bhrātā yadā nānyaj janārdanāt pitṛmātṛmayīṃ saṃjñāṃ tadā kutra karomy aham so ahaṃ bravīmi yad vākyaṃ tan nibodha dvijottama anekarūparūpo ayaṃ viṣṇur evākhilaṃ jagat viṣṇuḥ pitā me jagataḥ pratiṣṭhā viṣṇur mātā viṣṇur evāgrajo me viṣṇur gatir viṣṇumayas tathāsmi viṣṇau sthito asmy akṣagataś ca viṣṇuḥ yo me mamatvopagataḥ sa viṣṇur yaś cāribhūto mama so api viṣṇuḥ divaṃ viyad bhūḥ kakubhaś ca viṣṇur bhūtāni viṣṇur bhuvanāni viṣṇuḥ paśyāmi viṣṇuṃ na paraṃ tato anyac śṛṇomi viṣṇuṃ na paraṃ tato anyat spṛśāmi viṣṇuṃ na paraṃ tato anyaj jighrāmi viṣṇuṃ na paraṃ tato anyat rasāmi viṣṇuṃ na paraṃ tato anyan manye ca viṣṇuṃ na paraṃ tato anyat jighrāmi viṣṇuṃ na paraṃ tato anyac namāmi viṣṇuṃ na paraṃ tato anyat budhyāmi viṣṇuṃ na paraṃ tato anyat sarvaṃ hi viṣṇur na paraṃ tato anyat viṣṇuḥ samastaṃ na paraṃ tato asti viṣṇuḥ samastaṃ na paraṃ ca devaḥ viṣṇuḥ sthārīyān na paraṃ tato asti viṣṇur laghīyān na paraṃ tato asti viṣṇur garīyān na paraṃ tato anyat yathā na viṣṇuvyatiriktam anyac śṛṇomi paśyāmi tathā spṛśāmi satyena tenopaśamaṃ prayāntu doṣā vimukteḥ paripanthino ye na me asti bandhur na ca me asti śatrur na bhūtavargo na jano madanyaḥ tvaṃ cāhaṃ anye ca śarīrabhedair vibhinnam īśasya hareḥ svarūpam mūrtāmūrtiviśeṣaṃ tu paśyatas tanmayaṃ dvija krodhaharṣādayo bhāvāḥ sthāsyanti hṛdaye katham sa tvaṃ prasīda moho ayam atha cen mama suvrata tathāpi mā ruṣaṃ kārṣīr acikitsyā hi mohitāḥ bahurūpas tato rūpaṃ śaṅkhacakragadādharam darśayām āsa suprīto janakāya janārdanaḥ tatas taddarśanād bhūpaṃ śirasā praṇataṃ prabhuḥ ādyaḥ prajāpatipatiḥ pratyuvācācyuto hariḥ varaṃ varaya bhūpāla parituṣṭo asmi te anagha mayy arpitamanobuddheḥ sadaivāhaṃ na durlabhaḥ yadi deva prasanno asi samyag ārādhito mayā tad vṛṇomi varaṃ bhaktis tvayy evāstu sadā mama evaṃ bhaviṣyatīty uktvā gato antardhānam īśvaraḥ so api lebhe layaṃ viṣṇau bhaktyā yogisudurlabham iti kṛṣṇe naravyāghra kurvan bhaktiṃ naraḥ sadā prāpnoti puruṣavyāghra muktiṃ cāpy atidurlabhām jagaddhātur anantasya vāsudevasya bhārgava mamāvatārān akhilāñ śrotum icchā pravartate yathā yathā hi kṛṣṇasya katheyaṃ kathyate tvayā jāyate manasaḥ prītir udbhūtapulakas tathā manaḥprītir anāyāsād apuṇyacayasaṃkṣayaḥ prāpyate puruṣair brahmañ śṛṇvadbhir bhagavatkathām sa kuruṣvāmalamate prasādapravaṇaṃ manaḥ avatārān sureśasya viṣṇor icchāmi veditum jagadguruṃ jagadyonim anantam udakeśayam nārāyaṇaṃ purākalpe pṛṣṭavān kamalodbhavaḥ vinirjagmur mukhebhyas tu brahmaṇo vyaktajanmanaḥ oṃkārapravaṇā vedā jagmus te ca rasātalam ekārṇave jagaty asmin brahmaṇy amitatejasi kṛṣṇanābhihradodbhūta- kamalodaraśāyini bhogiśayyāśayaḥ kṛṣṇo dvitīyāṃ tanum ātmanaḥ kṛtvā mīnamayīṃ sadyaḥ praviveśa rasātalam vedamūrtis tato vedān āninye brahmaṇo antikam madhukaiṭabhābhyāṃ ca punar bhogiśayyāgato hariḥ hṛtān hayaśirā bhūtvā vedān āhṛtavān rasāt āhṛteṣv atha vedeṣu devadevaṃ pitāmahaḥ tuṣṭāva praṇato bhaktyā tasya cāvir babhau hariḥ athāmaraguruṃ viṣṇum anantam ajam avyayam uvāca prakaṭībhūtaṃ praṇipatyābjasaṃbhavaḥ namaḥ sūkṣmātisūkṣmāya namas tubhyaṃ trimūrtaye bahurūpādimadhyānta pariṇāmavivarjita jagadīśasya sarvasya jagataḥ sarvakāmada aham ātmabhavo deva tvayādhyakṣo nirūpitaḥ so aham icchāmi taṃ jñātum ātmānaṃ prabhavāvyayam viśvasya ca virūpasya sthāvarasya carasya ca yadi te anugrahakṛtā mayi buddhir janārdana tan māṃ bhakta iti jñātvā kathayātmānam acyuta kathayāmi tavātmānam anākhyāgodaraṃ param na vācāṃ viṣaye yo asāv aviśeṣaṇalakṣaṇaḥ prasādasumukhaḥ so aham imaṃ yacchāmi te varam anākhyātasvarūpaṃ māṃ bhavāñ jñāsyati yogataḥ bhakto māṃ tattvato vetti mayi bhaktiś ca te parā majjijñāsā parā brahmaṃs tena jātā matis tava evam uktas tato brahmā viṣṇunā prabhaviṣṇunā viṣṇoḥ svarūpaṃ jijñāsur yuyojātmānam ātmanā sa dadarśātisūkṣmaṃ ca sūkṣmajyotiṣy ajaṃ vibhum niyutārdhārdhamātreṇa vyāptāśeṣacarācaram ātmānam indrarudrārka- candrāśvivasumārutān khādīny atha ca śabdādīn dadṛśe ca sa tanmayān ye vyaktā ye tathāvyaktā bhāvā ye cāpi pauruṣāḥ tāṃś ca tatrātisūkṣmo api dṛṣṭavān akhilān vibhuḥ tataḥ praṇamya deveśam ajam ārtiharaṃ harim pitāmahaḥ prahvatanur vākyam etad uvāca ha jñātaṃ svarūpam ajñāta- svarūpa bhagavaṃs tava mayā na yad vāgviṣaye tatrasthaṃ cākhilaṃ jagat dhanyo asmy anugṛhīto asmi svarūpaṃ yan mayā tava bhagavañ jñātam ajñātam anantāja namo astu te yadi prasādaṃ deva tvaṃ prakaroṣi mamāparam paramaṃ cāvatāreṣu yad rūpaṃ tad vadasva me keṣu keṣu mayā jñeyaḥ sthāneṣu tvam adhokṣaja saṃbhūtayo mamācakṣva yā bhaviṣyanti te bhuvi devaloke nṛloke vā pātāle khe anyato api vā saṃbhūtayo yās tu bhavān kariṣyati vadasva tāḥ tvaṃ kartā sarvabhūtānāṃ saṃhartā ceśvareśvaraḥ tavāpi kartā nānyo asti svecchayā krīḍate bhavān ahaṃ vedmi bhavantaṃ hi na tavānyo asti veditā yan māṃ tvaṃ pṛcchasi brahman avatārāśritaṃ param tat te samyak pravakṣyāmi nibodha mama suvrata mama prakṛtyā saṃyogaḥ svecchayā saṃpravartate deveṣu nṝṣu tiryakṣu sthāvareṣu careṣu ca mamāvatārāḥ kāryārthaṃ jagataś copakāriṇaḥ yadā yadā hi dharmasya glāniḥ samupajāyate abhyutthānam adharmasya tadātmāṅgaṃ sṛjāmy aham paritrāṇāya sādhūnāṃ vināśāya ca duṣkṛtāṃ dharmasaṃsthāpanārthāya saṃbhavāmi yuge yuge pūrvotpanneṣu bhūteṣu nṛdevādiṣu cāpy aham anupraviśya dharmasya karomi paripālanam praviśya ca tathā pūrvaṃ tanuṃ dharmabhṛtāṃ vara jagato asya jagatsṛṣṭiṃ karomi sthitipālanam devatve devikā ceṣṭā tiryaktve mama tāmasī icchayā mānuṣatve ca vicarāmi nṛceṣṭayā pratikṣaṇaṃ ca bhūteṣu sṛjāmi jagataḥ sthitim karomi vidyamāneṣu dharmasaṃsthāpaneṣu ca yad vai dharmopakārāya yac ca duṣṭanivarhaṇam caritaṃ mānuṣādīnāṃ tad vai jānīhi matkṛtam yac ca pṛcchasi māṃ brahman kāḥ kāḥ saṃbhūtayas tava tāḥ śṛṇuṣva samāsena yā bhaviṣyanti sāṃpratam matsyena bhūtvā pātālāt tava vedāḥ samuddhṛtāḥ madhukaiṭabhābhyāṃ ca hṛtā dattāśvaśirasā mayā tvam apy atra mahābhāga madaṃśaḥ kamalodarāt mannābhisaṃbhavāj jātaḥ prajāsṛṣṭikaraḥ paraḥ ekārṇavaṃ ca yad idaṃ brahman paśyasy aśeṣataḥ asmin vasumatīṃ devīṃ magnāṃ pātālam āgatām vedapādo yūpadaṃṣṭraḥ kratudantaś citīmukhaḥ agnijihvo darbharomā brahmaśīrṣo mahātapāḥ ahorātrekṣaṇadharo vedāṅgaśrutibhūṣaṇaḥ ājyanāsaḥ śruvastuṇḍaḥ sāmaghoṣasvaro mahān prāgvaṃśakāyo dyutimān nānādīkṣābhir ācitaḥ dakṣiṇāhṛdayo yogī mahāsattramayo mahān upakarmeṣṭiruciraḥ pravargāvartabhūṣaṇaḥ nānācchandogatipatho brahmoktikarmavikramaḥ bhūtvā yajñavarāho aham iti brahman rasātalāt pṛthivīm uddhariṣyāmi sthāpayaiṣyāmi ca sthitau parvatānāṃ nadīnāṃ ca dvīpādīnāṃ ca yā sthitiḥ tāṃ ca tadvat kariṣyāmi śailādīnām anukramāt hiraṇyākṣaṃ ca durvṛttaṃ kaśyapasyātmasaṃbhavam tenaiva ghātayiṣyāmi rūpeṇāhaṃ prajāpate utpādya pṛthivīṃ samyak sthāpayitvā yathā purā sṛṣṭiṃ tataḥ kariṣyāmi tvām āviśya prajāpatim jānāsi kāpilaṃ rūpaṃ prathamaṃ pauruṣaṃ mama sarvavidyāpraṇetāraṃ tvayā vedeṣu darśitam ravimaṇḍalamadhyastham agner yat paramaṃ padam tata utsṛjya rūpāṇi amarādivibhedataḥ vyāpayiṣyāmi lokāṃs tu bhūlokādīm aśeṣataḥ sṛṣṭaṃ jagad idaṃ deva- mānuṣyādiviśeṣaṇam hiraṇyakaśipur daityas tāpayiṣyati vikramāt vyaṃsayitvā varāṃs tasya tais tair hetubhir ātmavān nṛsiṃharūpaṃ kṛtvāhaṃ ghātayiṣyāmi taṃ ripum kṣīrābdau kūrmarūpo ahaṃ devānāṃ kamalodbhava mandaraṃ dhārayiṣyāmi pṛṣṭhenāmṛtamanthane hariṣyati ca devānāṃ yajñabhāgān yadā baliḥ tadāhaṃ vāmano bhūtvā gatvā tasya mahādhvaram vañcayitvāsurapatiṃ kariṣyāmi tripiṣṭapam baliṃ cāpi kariṣyāmi pātālatalavāsinam atrer dattvā varaṃ caiva tasya putratvam āgataḥ dattātreyo bhaviṣyāmi nihaṃsyāmi tathāsurān sattvānām upakārāya pradhānapuruṣāntaram darśayiṣyāmi lokeṣu kāpilaṃ rūpam āsthitaḥ kārtavīryādibhiś cānyaiś caturdaśabhir anvitāḥ bhaviṣyanti madaṃśena tretāyāṃ cakravartinaḥ tataś ca bhārgavo rāmo gṛhītaparaśur dvijaḥ bhūtvā kṣatriyahīnāṃ ca kariṣyāmi vasuṃdharām punaś ca rāghavo rāmo bhūtvā daśarathātmajaḥ baddhvā mahodadhiṃ kartā rākṣasānāṃ kulakṣayam uttīrya ca paraṃ pāraṃ laṅkām āsādya durjayām nihatya rāvaṇaṃ vīraṃ varadānena darpitam māyāvināṃ mahāvīryaṃ rakṣasāṃ vanaśāyinām lakṣmaṇānucaro rāmaḥ kariṣyāmi kulakṣayam aṣṭāviṃśatime prāpte dvāpare kaṃsam ucchritam keśinaṃ dhenukaṃ caiva śakuniṃ pūtanāṃ tathā ariṣṭaṃ ca haniṣyāmi muruṃ narakam eva ca niśumbhaṃ sahayagrīvaṇ tathānyāṃś cāsureśvarān haniṣyāmi sudurvṛttāṃl lokānāṃ hitakāmyayā pravarṣati sa devendre mahobhaṅgavirodhite govardhanaṃ girivaraṃ dhārayiṣyāmi bāhunā bhārākrāntām imām urvīṃ dhanaṃjayasahāyavān ghātayitvākhilān bhūpāṃl laghvīṃ kartāsmi sattama prāpte kaliyuge kṛtsnam upasaṃhṛtya vai kulam dvārakāṃ plāvayiṣyāmi utsrakṣyāmi manuṣyatām dvitīyo yo mamāṃśas tu rāmo anantaḥ sa lāṅgalī so api saṃtyajya vasudhāṃ rasātalam upeṣyati tataḥ kaliyuge ghore saṃprāpte abjasamudbhava śuddhodanasuto buddho bhaviṣyāmi vimatsaraḥ bauddhaṃ dharmam upāśritya kariṣye dharmadeśanām narāṇām atha nārīṇāṃ dayāṃ bhūteṣu darśayan raktāmbarā hy āñjitākṣāḥ praśāntamanasas tataḥ śūdrā dharmaṃ pravakṣyanti mayi buddhatvam āgate eḍūkacihnā pṛthivī na devagṛhabhūṣitā bhavitrī prāyaśo brahman mayi buddhatvam āgate skandhadarśanamātraṃ hi paśyantaḥ sakalaṃ jagat śūdrāḥ śūdreṣu dāsyanti mayi buddhatvam āgate alpāyuṣas tato martyā mohopahatacetasaḥ narakārhāṇi karmāṇi kariṣyanti prajāpate svādhyāyeṣv avasīdanto brāhmaṇāḥ śaucavarjitāḥ antyapratigrahādānaṃ kariṣyanty alpamedhasaḥ na śroṣyanti pituḥ putrāḥ śvaśrūśvaśurayoḥ snuṣāḥ na bhāryā bhartur īśasya na bhṛtyā vinayasthitāḥ varṇasaṃkaratāṃ prāpte loke asmin dasyutāṃ gate brāhmaṇādiṣu varṇeṣu bhaviṣyaty adharottaram dharmakañcukasaṃvītā vidharmarucayas tathā mānuṣān bhakṣayiṣyanti mlecchāḥ pārthivarūpiṇaḥ tataḥ kaliyugasyānte vedo vājasaneyakaḥ daśa pañca ca vai śākhāḥ pramāṇena bhaviṣyati tato ahaṃ saṃbhaviṣyāmi brāhmaṇo haripiṅgalaḥ kalkī viṣṇuyaśaḥputro yājñavalkyapurohitaḥ mlecchān utsādayiṣyāmi gṛhītāstraḥ kuśāyudhaḥ sthāpayiṣyāmi maryādāś cāturvarṇye yathoditāḥ tathāśrameṣu sarveṣu brahmacārivratādikāḥ sthāpayitvā tataḥ sarvāḥ prajāḥ saddharmavartmani kalkirūpaṃ parityajya divam eṣyāmy ahaṃ punaḥ tataḥ kṛtayugaṃ bhūyaḥ pūrvavat saṃpravartsyate varṇāśramāś ca dharmeṣu dveṣu sthāsyanti sattama evaṃ sarveṣu kalpeṣu sarvamanvantareṣu ca mamāvatārāḥ śataśo ye bhavanti jagaddhitāḥ saṃkarṣaṇātmajaś caiva kalpānte ca rasātalāt samutpatsyet tadā rudraḥ kālāgnir iti yaḥ śrutaḥ tataḥ kṣayaṃ kariṣyāmi jagat sthāvarajaṅgamam bhūyaś caiva hi svapsyāmi jagaty ekārṇave sthite tvadrūpī ca tato bhūtvā jagat srakṣyāmy ahaṃ punaḥ etat saṃkṣepato brahman mayākhyātaṃ yathātatham aṃśāvataraṇaṃ sarvaṃ mattaḥ saṃkṣepataḥ śṛṇu yad dṛśyaṃ yac ca vai spṛśyaṃ yad ghreyaṃ rasyate ca yat yac chravyaṃ yac ca mantavyaṃ bodhavyaṃ cāham aṃśagaḥ yat tu buddheḥ parataram anākhyeyam anopamam tad ahaṃ brahma nirdvandvaṃ yad vai paśyanti sūrayaḥ idaṃ janmarahasyaṃ me yo naraḥ kīrtayiṣyati sulabho ahaṃ bhaviṣyāmi tasya janmani janmani paṭhann etad brahmahā tu surāpo gurutalpagaḥ steyī kṛtaghno goghnaś ca sarvapāpaiḥ pramucyate garbhiṇī janayet putraṃ kanyā vindati satpatim labhante abhimatān kāmān narās tāṃs tān yathepsitān iti devātidevena brahmaṇo vyaktajanmanaḥ rahasyam idam ākhyātaṃ tavāpi kathitaṃ mayā viṣṇuḥ sarvagato anantaḥ sarvaṃ tatra pratiṣṭhitam sa ca sarvam idaṃ rājan na tato vidyate param etat pavitraṃ paṭhitaṃ tathā duḥsvapnanāśanam jātismaratvaṃ prajñāṃ ca dadāti paṭhatāṃ nṛṇām mayā hi devadevasya viṣṇor amitatejasaḥ śrutāḥ saṃbhūtayaḥ sarvā gadatas tava suvrata yadi prasanno bhagavān anugrāhyo asmi vā yadi tad ahaṃ śrotum icchāmi nṝṇāṃ duḥsvapnanāśanam svapnā hi sumahābhāga dṛśyante ye śubhāśubhāḥ phalāni te prayacchanti tadguṇāny eva bhārgava yad yat puṇyaṃ pavitraṃ ca nṝṇām atiśubhapradam duḥsvapnopaśamāyālaṃ tan me vistarato vada idam eva mahārāja pṛṣṭavāṃs te pitāmahaḥ bhīṣmaṃ dharmabhṛtāṃ śreṣṭhaṃ dharmaputro yudhiṣṭhiraḥ devavrataṃ mahāprājñaṃ sarvaśāstraviśāradam vinayenopasaṃgamya paryapṛcchad yudhiṣṭhiraḥ duḥsvapnadarśanaṃ ghoram avekṣya bharatarṣabha prayataḥ kiṃ japej japyaṃ vibuddhaḥ kim anusmaret pitāmaha mahābuddhe buddher bhedo mahān ayam tad ahaṃ śrotum icchāmi brūhi me vadatāṃ vara śṛṇu rājan mahābāho vartayiṣyāmi te akhilam duḥsvapnadarśane japyaṃ yad vai nityaṃ samāhitaiḥ atrāpy udāharantīmam itihāsaṃ purātanam gajendramokṣaṇaṃ puṇyaṃ kṛṣṇasyākliṣṭakarmaṇaḥ sarvaratnamayaḥ śrīmāṃs trikūṭo nāma parvataḥ sutaḥ parvatarājasya sumeror bhāskaradyuteḥ kṣīrodajalavīcyagrair dhautāmalaśilātalaḥ utthitaḥ sāgaraṃ bhittvā devarṣigaṇasevitaḥ apsarobhiḥ samākīrṇaḥ śrīmān prasravaṇākulaḥ gandharvaiḥ kiṃnarair yakṣaiḥ siddhacāraṇapannagaiḥ vidyādharaiḥ sapatnikaiḥ saṃyataiś ca tapasvibhiḥ mṛgair dvīpair dvijaiś caiva vṛtaḥ sauvarṇarājataiḥ puṃnāgaiḥ karṇikāraiś ca puṣpitair upaśobhitaḥ cūtanīpakadambaiś ca candanāgarucampakaiḥ śālais tālais tamālaiś ca kuṭajaiś cārjunais tathā evaṃ bahuvidhair vṛkṣaiḥ sarvataḥ samalaṃkṛtaḥ nānādhātūjjvalaiḥ śṛṅgaiḥ prasravadbhiḥ samantataḥ mṛgaiḥ śākhāmṛgaiḥ siṃhair mātaṃgaiś ca sadāmadaiḥ jīvaṃjīvakasaṃghuṣṭaṃ cakoraśikhināditam tasyaikaṃ kāñcanaṃ śṛṅgaṃ sevate yad divādaraḥ nānāpuṣpasamākīrṇaṃ nānāgandhasamākulam dvitīyaṃ rājataṃ śṛṅgaṃ sevate yan niśākaraḥ pāṇḍurāmbudasaṃkāśaṃ tuṣāracayasaṃnibham vajrendranīlavaiḍūrya- tejobhir bhāsayan nabhaḥ tṛtīyaṃ brahmasadanaṃ prakṛṣṭaṃ śṛṅgam uttamam na tat kṛtaghnāḥ paśyanti na nṛśaṃsā na nāstikāḥ nātaptatapasaḥ śailaṃ taṃ vai paśyanti mānavāḥ tasya sānumataḥ pṛṣṭhe saraḥ kāñcanapaṅkajam kāraṇḍavasamākīrṇaṃ rājahaṃsopaśobhitam mattabhramarasaṃghuṣṭaṃ phullapaṅkajaśobhitam kumudotpalakalhāra- puṇḍarīkopaśobhitam utpalaiḥ śatapattraiś ca kāñcanaiḥ samalaṃkṛtam pattrair maṇidalaprakhyaiḥ puṣpaiḥ kāñcanasaṃnibhaiḥ gulmaiḥ kīcakaveṇūnāṃ samantāt parivāritam tasmin sarasi duṣṭātmā virūpo antarjalāśayaḥ āsīd grāho gajendrāṇāṃ durādharṣo mahābalaḥ atha dantojjvalamukhaḥ kadācid gajayūthapaḥ ājagāmāsitābhrābhaḥ kareṇuparivāritaḥ madasrāvī mahāraudraḥ pādacārīva parvataḥ vāsayan madagandhena girim airāvatopamaḥ sa gajo añjanasaṃkāśo madāc calitamānasaḥ gandhahastīti vikhyātaḥ saraḥ samabhigamya tat tṛṣitaḥ sa jalaṃ prāpya kusumākaraśītalam apibat sahasā rājan kareṇuparivāritaḥ salīlaṃ paṅkajavane yūthamadhyagato avrajat gṛhītas tena raudreṇa grāheṇāvyaktamūrtinā paśyantīnāṃ kareṇūnāṃ krośantīnāṃ ca dāruṇam kriyate paṅkajavane grāheṇātibalīyasā gajaś cākarṣate tīraṃ grāhaś cākarṣate jalam tayor dvandva mahāyuddhaṃ divyavarṣasahasrikam vāruṇaiḥ saṃyataḥ pāśair niḥprayatnagatiḥ kṛtaḥ veṣṭyamānaḥ sughorais tu pāśair nāgo dṛḍhais tathā visphurjya ca yathāśakti vikruśya ca mahāravān vyathitaḥ saṃnirutsāho gṛhīto ghorakarmaṇā paramāpadam āpanno manasācintayad dharim sa tu nāgavaraḥ śrīmān nārāyaṇaparāyaṇaḥ tam eva paramaṃ devaṃ gataḥ sarvātmanā tadā ekāgraṃ cintayām āsa viśuddhenāntarātmanā janmajanmāntarābhyāsād bhaktimān garuḍadhvaje ādyaṃ devaṃ mahātmānaṃ pūjayām āsa keśavam navameghapratīkāśaṃ śaṅkhacakragadādharam sahasraśubhanāmānam ādidevam ajaṃ param digbāhuṃ sarvamūrdhānaṃ bhūpādaṃ gaganodaram ādityacandranayanaṃ samagraṃ lokasākṣiṇam bhagavantaṃ prasanno ahaṃ viṣṇum apratimaujasam pragṛhya puṣkarāgreṇa kāñcanaṃ kamalottamam āpadvimokṣam anvicchan gajaḥ stotram udairayat oṃ namo mūlaprakṛtaye , ajitāya mahātmane , anāśritāya devāya , niḥspṛhāya namo namaḥ , nama ādyāya bījāya , śivāya ca praśāntāya , ārṣeyāya pravartine , niścalāya yaśasvine , anantarāya caikāya , sanātanāya pūrvāya , avyaktāya namo namaḥ , purāṇāya namo namaḥ , namo guhyāya gūḍhāya , guṇāyāguṇavartine , atarkyāyāprameyāya , anantāya namo namaḥ , namo devātidevāya , aprabhāya namo namaḥ , namo jagatprasthitāya , govindāya namo namaḥ , namo astu padmanābhāya , sāṃkhyayogodbhavāya ca , viśveśvarāya devāya , śivāya haraye namaḥ , namo astu tasmai devāya , nirguṇāya guṇātmane , nārāyaṇāya viśvāya , devānāṃ paramātmane , namo namaḥ kāraṇavāmanāya nārāyaṇāyāmitavikramāya śrīśārṅgacakrāsigadādharāya namo astu tasmai puruṣottamāya ādyāya vedanilayāya mahodarāya siṃhāya daityanidhanāya caturbhujāya brahmendrarudramunicāraṇasaṃstutāya devottamāya varadāya namo acyutāya nāgendrabhogaśayanāsanasupriyāya gokṣīrahemaśukanīlaghanopamāya pītāmbarāya madhukaiṭabhanāśanāya viśvāya cārumukuṭāya namo akṣarāya bhaktipriyāya varadīptasudarśanāya nābhiprajātakamalasthacaturmukhāya kṣīrodakārṇavaniketayaśodhanāya nānāvicitramukuṭāṅgadabhūṣaṇāya sarveśvarāya varadāya namo varāya viśvātmane paramakāraṇakāraṇāya phullāravindavimalāyatalocanāya devendradānavaparīkṣitapauruṣāya yogeśvarāya vijayāya namo varāya lokāyanāya tridaśāyanāya brahmāyanāyātmabhavāyanāya dharmāyanāyaikajalāyanāya mahāvarāhāya sadā nato asmi acintyam avyaktam anantarūpaṃ nārāyaṇaṃ kāraṇam ādidevam yugāntaśeṣaṃ puruṣaṃ purāṇaṃ taṃ vāsudevaṃ śaraṇaṃ prapadye yogeśvaraṃ cāruvicitramaulim ājñeyamaukhyaṃ prakṛteḥ parastham kṣetrajñam ātmaprabhavaṃ vareṇyaṃ taṃ vāsudevaṃ śaraṇaṃ prapadye adṛśyam acchedyam anādimadhyaṃ maharṣayo brahmavidaḥ sureśam vadanti yaṃ vai puruṣaṃ sanātanaṃ taṃ vāsudevaṃ śaraṇaṃ prapadye yad akṣaraṃ brahma vadanti sarvagaṃ niśāmya yaṃ mṛtyumukhāt pramucyate tam īśvaraṃ tṛptam anopamair guṇaiḥ parāyaṇaṃ viṣṇum upaimi śāśvatam kāryaṃ kriyākāraṇam aprameyaṃ hiraṇyanābhaṃ varapadmanābham mahābalaṃ vedanidhiṃ surottamaṃ vrajāmi viṣṇuṃ śaraṇaṃ janārdanam vicitrakeyūramahārhaniṣkaṃ ratnottamālaṃkṛtasarvagātram pītāmbaraṃ kāñcanabhakticitraṃ mālādharaṃ keśavam abhyupaimi bhavodbhavaṃ vedavidāṃ variṣṭhaṃ yogātmānaṃ sāṃkhyavidāṃ variṣṭham ādityacandrāśvivasuprabhāvaṃ prabhuṃ prapadye acyutam ātmabhūtam śrīvatsāṅkaṃ mahādevaṃ vedaguhyam anuttamam prapadye sūkṣmam acalaṃ bhaktānām abhayapradam prabhavaṃ sarvalokānāṃ nirguṇaṃ parameśvaram prapadye muktasaṃgānāṃ yatīnāṃ paramāṃ gatim bhagavantaṃ surādhyakṣam akṣaraṃ puṣkarekṣaṇam śaraṇyaṃ śaraṇaṃ bhaktyā prapadye brāhmaṇapriyam trivikramaṃ trilokeśam ādyam ekam anāmayam bhūtātmānaṃ mahātmānaṃ prapadye madhusūdanam ādidevam ajaṃ śambhuṃ vyaktāvyaktaṃ janārdanam kṣetrajñaṃ puruṣaṃ yajñaṃ triguṇātītam avyayam nārāyaṇam aṇīyāṃsaṃ prapadye parameśvaram ekāya lokatrayāya parataḥ paramātmane namaḥ sahasraśirase anantāya mahātmane vareṇyam anaghaṃ devam ṛṣayo vedapāragāḥ kīrtayanti ca yaṃ sarve taṃ prapadye sanātanam namas te puṇḍarīkākṣa bhaktānām abhayaprada subrahmaṇya namas te astu trāhi māṃ śaraṇāgatam bhaktiṃ tasyānusaṃcintya nāgasyāmoghasaṃstavam prītimān abhavad rājañ śaṅkhacakragadādharaḥ sāṃnidhyaṃ kalpayām āsa tasmin sarasi mādhavaḥ grāhagrastaṃ gajaṃ taṃ ca saṃgṛhya salilāśayāt ujjahārāprameyātmā tarasaivārisūdanaḥ sthalasthaṃ dārayām āsa grāhaṃ cakreṇa mādhavaḥ mokṣayām āsa ca gajaṃ pāśebhyaḥ śaraṇāgatam sa hi devalaśāpena hūhū gandharvasattamaḥ gajatvam agamat kṛṣṇān mokṣaṃ prāpya divaṃ gataḥ śāpād vimuktaḥ sadyaś ca gajo gandharvatāṃ gataḥ grāho api yakṣatāṃ yāto yaḥ kṛṣṇena nipātitaḥ tasyāpi śāpamokṣo asau jaigīṣavyakṛto abhavat prītimāṃs trāti govindaḥ sadyaḥ saṃsārasāgarāt kruddho api nighnan devatvam arātīnāṃ prayacchati tau ca svaṃ svaṃ vapuḥ prāpya praṇipatya janārdanam gandharvarāṭ tathā yakṣaḥ parāṃ nirvṛtim āgatau idaṃ caiva mahābāho devadevo abhyabhāṣata dṛṣṭvā muktau gajagrahau bhagavān madhusūdanaḥ yo grāhaṃ nāgarājaṃ ca māṃ caiva praṇidhānavān smariṣyati saraś cedaṃ yuvayor mokṣaṇaṃ tathā gulmaṃ kīcakaveṇūnāṃ taṃ ca śailavaraṃ tathā aśvatthaṃ bhāskaraṃ gaṅgāṃ naimiṣāraṇyam eva ca saṃsmariṣyanti ye martyāḥ samyak śroṣyanti vāpi ye na te duḥsvapnapāpasya bhoktāro matparigrahāt sarvapāpaiḥ pramokṣyante kalyāṇānāṃ ca bhāginaḥ bhaviṣyanti tathā puṇyāṃ gatiṃ yāsyanti mānavāḥ duḥsvapnaṃ ca nṛṇāṃ teṣāṃ susvapnaṃ ca bhaviṣyati kaurmaṃ mātsyaṃ ca vārāhaṃ vāmanaṃ tārkṣyam eva ca nārasiṃhaṃ tathā rūpaṃ sṛṣṭisaṃhārakārakam etāni prātar utthāya saṃsmariṣyanti ye narāḥ sarvapāpavinirmuktās te yānti paramāṃ gatim evam uktvā tu rājendra devadevo janārdanaḥ aspṛśad gajagandharvaṃ grāhayakṣaṃ ca taṃ tadā tena spṛṣṭāv ubhau sadyo divyamālyāmbarānvitau vimāne abhimate prāpya jagmatus tridaśālayam tato devapatiḥ kṛṣṇo mokṣayitvā gajottamam ṛṣibhiḥ stūyamāno hi guhyair vedapadākṣaraiḥ gataḥ sa bhagavān viṣṇur durvijñeyagatiḥ prabhuḥ gajendramokṣaṇaṃ dṛṣṭvā sarve cendrapurogamāḥ brahmāṇam agrataḥ kṛtvā sarve prāñjalayo abhavan vavandire mahātmānaṃ prabhuṃ nārāyaṇaṃ harim vismayotphullanayanāḥ prajāpatipuraḥsarāḥ ya idaṃ śṛṇuyān nityaṃ prātar utthāya mānavaḥ prāpnuyāt paramāṃ siddhiṃ duḥsvapnas tasya naśyati gajendramokṣaṇaṃ puṇyaṃ sarvapāpapramocanam śrāvayet prātar utthāya sarvapāpaiḥ pramucyate śraddhayā hi kuruśreṣṭha smṛtena kathitena ca gajendramokṣaṇeneha dīrgham āyur avāpnuyāt mayā te kathitaṃ divyaṃ pavitraṃ pāpanāśanam kīrtayasva mahābāho mahāduḥsvapnanāśanam kīrtyamānaṃ ca viprebhyaḥ śṛṇu bhaktyā yathoditam gajendramokṣaṇaṃ śrutvā kuntīputro yudhiṣṭhiraḥ bhīṣmād bhagīrathīputrāt pūjayām āsa keśavam ye cāpi pāṇḍuputrasya samīpasthā dvijottamāḥ te api bhīṣmasya pārśvasthaṃ vāsudevaṃ praṇemire varaṃ vareṇyaṃ varapadmanābhaṃ nārāyaṇaṃ brahmanidhiṃ sureśam taṃ devaguhyaṃ puruṣaṃ purāṇaṃ vavandire brahmavidāṃ variṣṭham etat puṇyaṃ mahārāja narāṇāṃ pāpakarmaṇām duḥsvapnadarśane ghore śrutvā pāpāt pramucyate bhaktimān puṇḍarīkākṣe gajo duḥkhād vimocitaḥ tathā tvam api rājendra prapadya śaraṇaṃ harim vimuktaḥ sarvapāpebhyaḥ prāpsyase paramāṃ gatim mahāmate mahāprājña sarvaśāstraviśārada akṣīṇakarmabandhas tu puruṣo dvijasattama maraṇe yaj japañ japyaṃ yac ca bhāvaṃ anusmaran paraṃ padam avāpnoti tan me vada mahāmune śrīvatsāṅkaṃ jagadbījam anantaṃ lokabhāvanam purā nārāyaṇaṃ devaṃ nāradaḥ paryapṛcchata bhagavan bhūtabhavyeśa śraddadhānair jitendriyaiḥ kathaṃ bhaktair vicintyo asi maraṇe pratyupasthite kiṃ vā japyaṃ japen nityaṃ kalyam utthāya mānavaḥ svapan vibudhyan dhyāyaṃś ca tan me brūhi sanātana śrutvā tasya tu devarṣer vākyaṃ vākyaviśāradaḥ provāca bhagavān viṣṇur nāradaṃ jagato gatiḥ hanta te kathayiṣyāmi mune divyām anusmṛtim maraṇe yām anusmṛtya prāpnoti paramāṃ gatim oṃkāram āditaḥ kṛtvā mām anusmṛtya manmanāḥ ekāgraprayato bhūtvā idaṃ mantram udīrayet avyaktaṃ śāśvataṃ devam anantaṃ puruṣottamam prapadye prāñjalir viṣṇum acyutaṃ parameśvaram purāṇaṃ paramaṃ viṣṇum adbhutaṃ lokabhāvanam prapadye puṇḍarīkākṣam īśaṃ bhaktānukampinam lokanāthaṃ prapanno asmi akṣaraṃ paramaṃ padam bhagavantaṃ prapanno asmi bhūtabhavyabhavatprabhum sraṣṭāraṃ sarvabhūtānām anantabalapauruṣam padmanābhaṃ hṛṣīkeśaṃ papadye satyam avyayam hiraṇyagarbhaṃ bhūgarbham amṛtaṃ viśvatomukham ābhāsvaram anādyantaṃ prapadye bhāskaradyutim sahasraśirasaṃ devaṃ vaikuṇṭhaṃ tārkṣyavāhanam prapadye sūkṣmam acalaṃ vareṇyam abhayapradam nārāyaṇaṃ naraṃ haṃsaṃ yogātmānaṃ sanātanam śaraṇyaṃ sarvalokānāṃ prapadye dhruvam īśvaram yaḥ prabhuḥ sarvalokānāṃ yena sarvam idaṃ tatam carācaragurur devaḥ sa no viṣṇuḥ prasīdatu yasmāj jātaḥ purā brahmā padmayoniḥ pitāmahaḥ prasīdatu sa no viṣṇuḥ pitā mātā pitāmahaḥ yaḥ purā pralaye prāpte naṣṭe loke carācare ekas tiṣṭhati yogātmā sa no viṣṇuḥ prasīdatu caturbhiś ca caturbhiś ca dvābhyāṃ pañcabhir eva ca hūyate ca punar dvābhyāṃ sa no viṣṇuḥ prasīdatu parjanyaḥ pṛthivī sasyaṃ kālo dharmaḥ kriyā phalam guṇākaraḥ sa no babhrur vāsudevaḥ prasīdatu yogāvāsa namas tubhyaṃ sarvāvāsa varaprada yajñagarbha mahābhāga pañcayajña namo astu te caturmūrte jagaddhāma lakṣmyāvāsa varaprada sarvāvāsa namas te astu sākṣibhūta jagatpate ajeya khaṇḍaparaśo viśvamūrte vṛṣākape trigarte pañcakālajña namas te jñānasāgara avyaktād aṇḍam utpannam avyaktādyaḥ paraḥ prabhuḥ yasmāt parataraṃ nāsti tam asmi śaraṇaṃ gataḥ cintayanto hi yaṃ nityaṃ brahmeśānādayaḥ prabhum niścayaṃ nādhigacchanti tam asmi śaraṇaṃ gataḥ jitendriyā mahātmāno jñānadhyānaparāyaṇāḥ yaṃ prāpya na nivartante tam asmi śaraṇaṃ gataḥ ekāṃśena jagat sarvaṃ yo avaṣṭabhya vibhuḥ sthitaḥ agrāhyo nirguṇaḥ śāstā tam asmi śaraṇaṃ gataḥ divākarasya saumyaṃ hi madhye jyotir avasthitam kṣetrajñam iti yaṃ prāhuḥ sa mahātmā prasīdatu avyaktam anavasthāno durvijñeyaḥ sanātanaḥ āsthitaḥ prakṛtiṃ bhuṅkte sa mahātmā prasīdatu kṣetrajñaḥ pañcadhā bhuṅkte prakṛtiṃ bahubhir guṇaiḥ manoguṇāṃś ca yo bhuṅkte sa mahātmā prasīdatu sāṃkhyā yogāś ca ye cānye siddhāś caiva maharṣayaḥ yaṃ viditvā vimucyante sa mahātmā prasīdatu namas te sarvatobhadra sarvato'kṣiśiromukha nirvikāra namas te astu sākṣibhūta hṛdi sthita atīndriya namas tubhyaṃ liṅgebhyas tvaṃ pramīyase ye tu tvāṃ nābhijānanti saṃsāre saṃsaranti te rāgadveṣavinirmuktaṃ lobhamohavivarjitam aśarīraṃ śarīrasthaṃ samaṃ sarveṣu dehiṣu avyaktaṃ buddhyahaṃkārau mahābhūtendriyāṇi ca tvayi tāni na teṣu tvaṃ teṣu tvaṃ tāni na tvayi sraṣṭā bhoktāsi kūṭastho guṇānāṃ prabhur īśvaraḥ akartā heturahitaḥ prabhuḥ svātmany avasthitaḥ namas te puṇḍarīkākṣa punar eva namo astu te īśvaro asi jagannātha kim ataḥ param ucyate bhaktānāṃ yad dhitaṃ deva tad dhyāya tridaśeśvara mā me bhūteṣu saṃyogaḥ punar bhavatu janmani ahaṃkāreṇa buddhyā vā tathā sattvādibhir guṇaiḥ mā me dharmo hy adharmo vā punar bhavatu janmani viṣayair indriyair vāpi mā me bhūyāt samāgamaḥ pṛthivīṃ yātu me ghrāṇaṃ yātu me rasanā jalam cakṣur hutāśanaṃ yātu sparśo me yātu mārutam śabdo hy ākāśam abhyetu mano vaikārikaṃ tathā ahaṃkāraś ca me buddhiṃ tvayi buddhiḥ sametu ca viyogaḥ sarvakaraṇair guṇair bhūtaiś ca me bhavet sattvaṃ rajas tamaś caiva prakṛtiṃ praviśantu me niṣkevalaṃ padaṃ caiva prayāmi paramaṃ tava ekībhāvas tvayaivāstu mā me janma bhavet punaḥ namo bhagavate tasmai viṣṇave prabhaviṣṇave tvanmanas tvadgatapṛāṇas tvadbhaktas tvatparāyaṇaḥ tvām evānusmare deva maraṇe pratyupasthite pūrvadehakṛtā ye me vyādhayas te viśantu mām ārdayantu ca duḥkhāni pravimuñcāmi yad ṛṇam upatiṣṭhantu me rogā ye mayā pūrvasaṃcitāḥ anṛṇo gantum icchāmi tad viṣṇoḥ paramaṃ padam ahaṃ bhagavatas tasya mama cāsau sureśvaraḥ tasyāhaṃ na praṇaśyāmi sa ca me na praṇaśyati namo bhagavate tasmai yena sarvam idaṃ tatam tam eva ca prapanno asmi mama yo yasya cāpy aham imām anusmṛtiṃ nityaṃ vaiṣṇavīṃ pāpanāśanīm svapañ jāgrat paṭhed yas tu trisaṃdhyaṃ vāpi yaḥ smaret maraṇe cāpy anuprāpte yas tv imāṃ samanusmaret api pāpasamācāraḥ so api yāti parāṃ gatim arcayann api yo devaṃ gṛhe vāpi baliṃ dadet juhvad agniṃ smared vāpi labhate sa parāṃ gatim paurṇamāsyām amāvāsyāṃ dvādaśyāṃ ca viśeṣataḥ śrāvayec chraddadhānaṃs tu ye cānye mām upāśritāḥ nama ity eva yo brūyān madbhaktaḥ śraddhayānvitaḥ tasya syur akṣayā lokāḥ śvapākasyāpi nārada kiṃ punar ye yajante māṃ sādhavo vidhipūrvakam dhyāyanti ca yathānyāyaṃ te yānti paramāṃ gatim aśvamedhasahasrāṇāṃ yaḥ sahasraṃ samācaret nāsau tat padam āpnoti madbhaktair yad avāpyate iṣṭaṃ dattaṃ tapo adhītaṃ vratāni niyamāś ca ye sarvam etad vināśāntaṃ jñānasyānto na vidyate tasmāt pradeyaṃ sādhubhyo dharmyaṃ sattvābhayaṃkaram dānādīny antavantīha madbhakto nāntam aśnute yo dadyād bhagavajjñānaṃ kuryād vā dharmadeśanām kṛtsnāṃ vā pṛthivīṃ dadyān na tu tulyaṃ kathaṃcana kāntāravanadurgeṣu kṛcchreṣv āpatsu saṃbhrame dasyubhiḥ saṃniruddhaś ca nāmabhir māṃ prakīrtayet varāho rakṣatu jale viṣameṣu ca vāmanaḥ rāmo rāmaś ca rāmaś ca trāyantāṃ dasyudoṣataḥ aṭavyāṃ nārasiṃhas tu sarvataḥ pātu keśavaḥ baddhaḥ parikaras tena mokṣāya gamanaṃ prati sakṛd uccāritaṃ yena harir ity akṣaradvayam janmāntarasahasrāṇi tapojñānasamādhibhiḥ narāṇāṃ kṣīṇapāpānāṃ kṛṣṇe bhaktiḥ prajāyate gatvā gatvā nivartane candrasūryādayo grahāḥ adyāpi na nivartante dvādaśākṣaracintakāḥ na vāsudevāt param asti maṅgalaṃ na vāsudevāt paramaṃ pavitram na vāsudevāt param asti daivataṃ na vāsudevaṃ praṇipatya sīdati tasmān mām eva devarṣe dhyāyasvātandritaḥ sadā avāpsyasi tataḥ siddhiṃ padaṃ drakṣyasi ca dhruvam evaṃ sa devadevena nāradaḥ pratibodhitaḥ cakāra keśave bhaktiṃ tasmāt tvaṃ kuru bhūpate yaḥ paṭhet parayā bhaktyā sa gacched viṣṇusāmyatām etat puṇyaṃ pāpaharaṃ dhanyaṃ duḥsvapnanāśanam pāpaṃ praṇaśyate yena puṇyaṃ yena vivardhate yaj japan sugatiṃ yāti śṛṇvaṃś ca mama tad vada kaścid āsīd dvijadrogdhā piśunaḥ kṣatriyādhamaḥ parapīḍārucir duṣṭaḥ svabhāvād eva nirghṛṇaḥ paribhūtāḥ sadā tena pitṛdevadvijātayaḥ paradāreṣu caivāsya babhūvābhirataṃ manaḥ sa tv āyuṣi parikṣīṇe jajñe ghoro niśācaraḥ tena vai karmadoṣeṇa svena pāpakṛtāṃ varaḥ krūrair eva tato vṛttiṃ rākṣasatve viśeṣataḥ cakāra karmabhiḥ pāpaḥ sarvaprāṇivihiṃsakaḥ tasya pāparatasyaivaṃ jagmur varṣaśatāni vai tena vai karmadoṣeṇa nānyā vṛttir arocata yad yat paśyati sattvaṃ sa tat tad ādāya rākṣasaḥ cakhāda puruṣavyāghra bāhugocaram āgatam evaṃ tasyātiduṣṭasya kurvataḥ prāṇināṃ vadham jagāma sumahān kālaḥ pariṇāmaṃ tathā vayaḥ sa dadarśa tapasyantaṃ tāpasaṃ saṃśritavratam ūrdhvabāhuṃ mahābhāgaṃ kṛtarakṣaṃ samantataḥ taṃ dṛṣṭvā sa tu durbuddhir brāhmaṇaṃ rākṣasādhamaḥ samabhyadhāvad vegena samādātuṃ cikhādiṣuḥ tena rakṣā ca yā dikṣu brāhmaṇenābhavat kṛtā tayā nirastaṃ tad rakṣo nipapātāvidūrataḥ bhagavan kīdṛśīṃ rakṣāṃ sa cakāra dvijottamaḥ yayā nirdhūtavīryo asau nirasto rajanīcaraḥ ekāgracitto govinde taj japaṃs tatparāyaṇaḥ tapaś cacāra vipro asau praviṣṭo viṣṇupañjaram viṣṇupañjaram icchāmi śrotuṃ dharmabhṛtāṃ vara sadā sarvabhayebhyas tu rakṣā yā paramābhavat tripuraṃ jaghnuṣaḥ pūrvaṃ brahmaṇā viṣṇupañjaraḥ śaṃkarasya kuruśreṣṭha rakṣaṇāya nirūpitaḥ vāgīśena tu śakrasya balaṃ hantuṃ prayāsyataḥ tasya rūpaṃ pravakṣyāmi tan nibodha mahīpate viṣṇuḥ prācyāṃ sthitaś cakrī viṣṇur dakṣiṇato gadī pratīcyāṃ śārṅgadhṛg viṣṇur viṣṇuḥ khaḍgī mamottare hṛṣīkeśo vikoṇeṣu tacchidreṣu janārdanaḥ kroḍarūpī harir bhūmau narasiṃho ambare mama kṣurāntam amalaṃ cakraṃ bhramaty etat sudarśanam asyāṃśumālā duḥprekṣā hantu pretaniśācarān gadā ceyaṃ sahasrārcir udvamatpāvakolvaṇā rakṣobhūtapiśācānāṃ ḍākiṇīnāṃ ca nāśanī śārṅgavisphūrjitaṃ caiva vāsudevasya madripūn tiryaṅmanuṣyakūṣmāṇḍa- pretādīn hantv aśeṣataḥ khaḍgadhārājvalajjyotsnā- nirdhūtā ye samāhatāḥ te yāntu saumyataṃ sadyo garuḍeneva pannagāḥ ye kūṣmāṇḍās tathā yakṣā ye daityā ye niśācarāḥ pretā vināyakāḥ krūrā manuṣyā jambhakāḥ khagāḥ siṃhādayo ye paśavo dandasūkāś ca pannagāḥ sarve bhavantu te saumyāḥ kṛṣṇaśaṅkharavāhatāḥ cittavṛttiharā ye me ye janāḥ smṛtihārakāḥ balaujasāṃ ca hartāraś chāyāvibhraṃśakāś ca ye ye copabhogahartāro ye ca lakṣaṇanāśakāḥ kūṣmāṇḍās te praṇaśyantu viṣṇucakrarayāhatāḥ buddhisvāsthyaṃ manaḥsvāsthyaṃ svāsthyam aindriyakaṃ tathā mamāstu devadevasya vāsudevasya kīrtanāt pṛṣṭhe purastān mama dakṣiṇottare vikoṇagaś cāstu janārdano hariḥ tad īḍyam īśānam anantam īśvaraṃ janārdanaṃ praṇipatito na sīdati yathā paraṃ brahma haris tathā paraṃ jagatsvarūpaś ca sa eva keśavaḥ ṛtena tenācyutanāmakīrtanāt praṇāśam etu trividhaṃ mamāśubham ity asāv ātmarakṣārthaṃ nyastavān viṣṇupañjaram tenāsādhyaḥ sa duṣṭānāṃ babhūva nṛpa rakṣasām etayārakṣayā rakṣo nirdhūtaṃ bhuvi pātitam japyāvasāne vipro asau dadarśa vigataujasam dṛṣṭvā ca kṛpayāviṣṭaḥ samāśvāsya niśācaram papracchāgamane hetuṃ taṃ cācaṣṭa yathātatham kathayitvā ca tat sarvaṃ rākṣasaḥ punar abravīt prasīda vipravarya tvaṃ nirviṇṇasyātipāpinaḥ pāpapraśamanāyālam upadeśaṃ prayaccha me bahūni pāpāni mayā kṛtāni bahavo hatāḥ kṛtāḥ striyaś ca me bahvyo vidhavā hataputrikāḥ anāgasāṃ ca sattvānām anekānāṃ kṣayaḥ kṛtaḥ so aham icchāmi viprarṣe prasādāt tava suvrata pāpasyāsya kṣayaṃ kartuṃ kuru me dharmadeśanām kathaṃ krūrasvabhāvasya satas tava niśācara sahasaiva samāyātā jijñāsā dharmavartmani tvām attum āgataḥ kṣipto rakṣayā kṛtayā tvayā tatsaṃsparśāc ca me brahman sādhv etan manasi sthitam kā sā rakṣā na tāṃ vedmi vedmi nāsyāḥ parāyaṇam kiṃtv asyāḥ saṃgam āsādya nirvedaṃ prāpitaṃ param sa kṛpāṃ kuru dharmajña mayy anukrośam āvaha yathā pāpāpanodo me bhavaty ārya tathā kuru ity evam uktaḥ sa muniḥ sadayas tena rakṣasā pratyuvāca mahābhāga vimṛśya suciraṃ tadā yat tvam ātthopadeśārthaṃ nirviṇṇaḥ svena karmaṇā yuktam etan na pāpānāṃ nivṛtter upakārakam kariṣye yātudhānānāṃ na tv ahaṃ dharmadeśanām tāṃs tvaṃ pṛccha dvijān saumya ye vai pravacane ratāḥ evam uktvā yayau vipraś cintām āpa ca rākṣasaḥ kathaṃ pāpāpanodaḥ syād ity asau vyākulendriyaḥ na tadā khādate sattvān kṣudhā saṃpīḍito api san ṣaṣṭhe ṣaṣṭhe tadā kāle jantum ekam abhakṣayat sa kadācit kṣudhāviṣṭaḥ paryaṭan vipine vane dadarśātha phalāhāram agrataḥ kauśikaṃ dvijam taṃ jagrāha ca bhakṣārthaṃ ṣaṣṭhe kāle bubhukṣitaḥ guror arthe phalāhāram āgataṃ brahmacāriṇam gṛhīto rakṣasā tena sa tadā munidārakaḥ nirāśo jīvite prāha sāmapūrvaṃ niśācaram bho bhadramukha yatkāryaṃ gṛhīto aham iha tvayā tad bravīhi yathātattvam ayam asmy anuśādhi mām ṣaṣṭhe kāle mamāhāraḥ kṣudhitasya tvam āgataḥ niḥśūkasyātipāpasya nirghṛṇasya dvijadruhaḥ yady avaśyaṃ tvayādhyāhaṃ bhakṣaṇīyo niśācara āyāsyāmi tad adyaiva nivedya gurave phalam gurumūle tad āgatya yat phalagrahaṇaṃ kṛtam mamātra niṣṭhāṃ prāptasya tat pāpāya niveditam sa tvaṃ muhūrtamātraṃ mām atraiva pratipālaya nivedya gurave yāvad ihāgacchāmy ahaṃ phalam ṣaṣṭhe kāle na me brahman kaścid grahaṇam āgataḥ pramucyate nibodhaitad iti me pāpajīvikām eka evātra mokṣasya tava hetuḥ śṛṇuṣva tam muñcāmy aham asaṃdigdhaṃ yadi tat kurute bhavān guror yan na virodhāya yan na dharmoparodhakam tat kariṣyāmy ahaṃ rakṣo yan na vrataharaṃ mama mayā nisargato brahmañ jātidoṣād viśeṣataḥ nirvivekena pāpena pāpaṃ karma sadā kṛtam ā bālyān mama pāpeṣu na puṇyeṣu rataṃ manaḥ tatpāpasaṃcayān mokṣaṃ prāpnuyāṃ yena tad vada yāni pāpāni karmāṇi bālatvāc caritāni me duṣṭāṃ yonim imāṃ prāpya tanmuktiṃ kathaya dvija yady etad dvijaputra tvaṃ mamākhyāsyasy aśeṣataḥ tat kṣudhārtāt samārtas tvaṃ niyataṃ mokṣam āpsyasi na caitat pāpaśīlo aham adya tvāṃ kṣutpipāsitaḥ ṣaṣṭhe kāle nṛśaṃsātmā bhakṣayiṣyāmi nirghṛṇaḥ evam ukto munisutas tena ghoreṇa rakṣasā cintām avāpa mahatīm aśaktas tad udīritum vimṛśya suciraṃ vipraḥ śaraṇaṃ jātavedasam jagāma jñānadānāya saṃśayaṃ paramaṃ gataḥ yadi śuśrūṣito vahnir guroḥ śuśrūṣaṇād anu vratāni vā sucīrṇāni saptārciḥ pātu māṃ tataḥ na mātaraṃ na pitaraṃ gauraveṇa yathā gurum yathāham avagacchāmi tathā māṃ pātu pāvakaḥ yathā guruṃ na manasā karmaṇā vacasāpi vā avajānāmy ahaṃ tena pātu satyena pāvakaḥ ity evaṃ śapathān satyān kurvatas tasya tat punaḥ saptārciṣā samādiṣṭā prādurāsīt sarasvatī sā covāca dvijasutaṃ rākṣasagrahaṇākulam mā bhair dvijasutāhaṃ tvāṃ mokṣayāmy atisaṃkaṭāt yad asya rakṣasaḥ śreyo jihvāgre ahaṃ sthitā tava tat sarvaṃ kathayiṣyāmi tato mokṣam avāpsyasi adṛśyā rakṣasā tena proktvetthaṃ taṃ sarasvatī adarśanam itā so api dvijaḥ prāha niśācaram śrūyatāṃ tava yac chreyas tathānyeṣāṃ ca pāpinām samastapāpaśuddhyarthaṃ puṇyopacayadaṃ ca yat prātar utthāya satataṃ madhyāhne ahnaḥ kṣaye api vā ayaṃ śastaḥ sadā jāpaḥ sarvapāpopaśāntidaḥ hariṃ kṛṣṇaṃ hṛṣīkeśaṃ vāsudevaṃ janārdanam praṇato asmi jagannāthaṃ sa me pāpaṃ vyapohatu viśveśvaram ajaṃ viṣṇum aprameyaparākramam praṇato asmi prajāpālaṃ sa me pāpaṃ vyapohatu viṣṇum acyutam īśānam anantam aparājitam praṇato asmi mahātmānaṃ sa me pāpaṃ vyapohatu carācaraguruṃ nāthaṃ govindaṃ śeṣaśāyinam praṇato asmi paraṃ devaṃ sa me pāpaṃ vyapohatu govardhanadharaṃ dhīraṃ gobrāhmaṇahite sthitam praṇato asmi gadāpāṇiṃ sa me pāpaṃ vyapohatu śaṅkhinaṃ cakriṇaṃ śāntaṃ śārṅgiṇaṃ sragdharaṃ param praṇato asmi patiṃ lakṣmyāḥ sa me pāpaṃ vyapohatu dāmodaram udārākṣaṃ puṇḍarīkākṣam avyayam praṇato asmi stutaṃ stutyaiḥ sa me pāpaṃ vyapohatu nārāyaṇaṃ naraṃ śauriṃ mādhavaṃ madhusūdanam praṇato asmi dharādhāraṃ sa me pāpaṃ vyapohatu keśavaṃ keśihantāraṃ kaṃsāriṣṭanisūdanam praṇato asmi caturbāhuṃ sa me pāpaṃ vyapohatu śrīvatsavakṣasaṃ śrīśaṃ śrīdharaṃ śrīniketanam praṇato asmi śriyaḥ kāntaṃ sa me pāpaṃ vyapohatu yam īśaṃ sarvabhūtānāṃ dhyāyanti yatayo akṣaram vāsudevam anirdeśyaṃ tam asmi śaraṇaṃ gataḥ samastālambanebhyo ayaṃ saṃhṛtya manaso gatim dhyāyanti vāsudevākhyaṃ tam asmi śaraṇaṃ gataḥ sarvagaṃ sarvabhūtaṃ ca sarvasyādhātam īśvaram vāsudevaṃ paraṃ brahma tam asmi śaraṇaṃ gataḥ paramātmānam avyaktaṃ yaṃ prayānti sumedhasaḥ karmakṣaye akṣayaṃ devaṃ tam asmi śaraṇaṃ gataḥ puṇyapāpavinirmuktā yaṃ praviśya punarbhavam na yoginaḥ prāpnuvanti tam asmi śaraṇaṃ gataḥ brahmā bhūtvā jagat sarvaṃ sadevāsuramānuṣam yaḥ sṛjaty acyuto devas tam asmi śaraṇaṃ gataḥ brahmatve yasya vaktrebhyaś caturvedamayaṃ vapuḥ sūtaṃ prabho purā jajñe tam asmi śaraṇaṃ gataḥ brahmarūpadharaṃ devaṃ jagadyoniṃ janārdanam sraṣṭṛtve saṃsthitaṃ sṛṣṭau praṇato asmi sanātanam yaḥ pāti sṛṣṭaṃ ca vibhuḥ sthitāv asurasūdanaḥ tam ādipuruṣaṃ viṣṇuṃ praṇato asmi sanātanam dhṛtā mahī hatā daityāḥ paritrātās tathāmarāḥ yena taṃ viṣṇum ādyeśaṃ praṇato asmi sanātanam yajñair yajanti yaṃ viprā yajñeśaṃ yajñabhāvanam taṃ yajñapuruṣaṃ viṣṇuṃ praṇato asmi sanātanam varṇāśramān sthitāv ādyo yaḥ sthāpayati vartmani tam ādipuruṣaṃ viṣṇuṃ praṇato asmi sanātanam kalpānte rudrarūpo yaḥ saṃharaty akhilaṃ jagat tam ādipuruṣaṃ viṣṇuṃ praṇato asmi janārdanam pātālavīthībhūrādīṃs tathā lokān bibharti yaḥ tam antapuruṣaṃ viṣṇuṃ praṇato asmi janārdanam saṃbhakṣayitvā sakalaṃ yathā sṛṣṭam idaṃ jagat yo nṛtyaty atiraudrātmā praṇato asmi janārdanam surāsurāḥ pitṛgaṇā yakṣagandharvarākṣasāḥ yasyāṃśabhūtā devasya sarvagaṃ taṃ namāmy aham samastadevāḥ sakalā mānuṣāṇāṃ ca jātayaḥ yasyāṃśabhūtā devasya sarvagaṃ taṃ namāmy aham vṛkṣagulmādayo yasya tathā paśumṛgādayaḥ ekāṃśabhūtā devasya sarvagaṃ taṃ namāmy aham yasmān nānyat paraṃ kiṃcid yasmin sarvaṃ mahātmani yaḥ sarvam avyayo anantaḥ sarvagaṃ taṃ namāmy aham yathā sarveṣu bhūteṣu sthāvareṣu careṣu ca viṣṇur eva tathā pāpaṃ mamāśeṣaṃ praṇaśyatu yathā viṣṇumayaṃ sarvaṃ yat sarvendriyagocaram yac ca jñānaparicchedyaṃ pāpaṃ naśyatu me tathā pravṛttaṃ ca nivṛttaṃ ca karma viṣṇumayaṃ yathā anekajanmakarmotthaṃ pāpaṃ naśyatu me tathā yan niśāyāṃ tathā prātar yac ca madhyāparāhṇayoḥ saṃdhyayoś ca kṛtaṃ pāpaṃ karmaṇā manasā girā tiṣṭhatā vrajatā yac ca śayyāsanagatena ca kṛtaṃ yad aśubhaṃ karma kāyena manasā girā ajñānato jñānato vā vāsudevasya kīrtanāt tat sarvaṃ vilayaṃ yātu toyasthaṃ lavaṇaṃ yathā paradāraparadravya- vāñchādrohodbhavaṃ ca yat paripīḍodbhavaṃ nindāṃ kurvato yan mahātmanām yac ca bhojye tathā peye yac ca kaṇḍūyanādiṣu tad yātu vilayaṃ toye yathā lavaṇabhājanam yad bālye yac ca kaumāre yat pāpaṃ yauvane mama vayaḥpariṇatau yac ca yac ca janmāntareṣu me tan nārāyaṇagovinda- harikṛṣṇeśakīrtanāt prayātu vilayaṃ toye yathā lavaṇabhājanam viṣṇave vāsudevāya haraye keśavāya ca janārdanāya kṛṣṇāya namo bhūyo namo namaḥ idaṃ sārasvataṃ stotram aśeṣāghavināśanam paṭhatāṃ śṛṇvatāṃ caiva sarvapāpavināśanam idaṃ yaḥ prātar utthāya praṇipatya janārdanam japaty ekamanāḥ pāpaṃ samastaṃ sa vyapohati yas tu saṃvatsaraṃ pūrṇaṃ sāyaṃ prātaḥ samāhitaḥ japaty etan naraḥ puṇyaṃ kṛtvā manasi keśavam śārīraṃ mānasaṃ vāgjaṃ jñānato ajñānato api vā kṛtaṃ tena tu yat pāpaṃ sapta janmāntarāṇi vai mahāpātakam alpaṃ vā tathā yac copapātakam sakalaṃ nāśayaty etat tathānyat puṇyam ṛcchati viprāya suviśiṣṭāya tilapātrāṇi ṣoḍaśa ahany ahani yo dadyāt paṭhaty etac ca tat samam aviplutamatiś cānte saṃprāpya smaraṇaṃ hareḥ viṣṇulokam avāpnoti satyam etan mayoditam yathainaṃ paṭhati nityaṃ stavaṃ sārasvataṃ pumān api pāpasamāyukto mokṣaṃ prāpnoty asāv api yathaitat satyam uktaṃ me nātrālpam api vai mṛṣā rākṣasagrastasarvāṅgaṃ tathā mām eṣa muñcatu evam uccārite muktaḥ sa tadā tena rakṣasā akāmena dvijo bhūyas tam āha rajanīcaram etad bhadramukhākhyātaṃ tava pātakanāśanam viṣṇoḥ sārasvataṃ stotraṃ yaj jagāda sarasvatī hutāśanena prahitā mama jihvāgrasaṃsthitā jagādemaṃ stavaṃ viṣṇoḥ sarvapāpapraśāntidam anenaiva jagannāthaṃ tvam ārādhaya keśavam tataḥ pāpāpanodaṃ tu stute prāpsyasi keśave aharniśaṃ hṛṣīkeśaṃ stavenānena rākṣasa stauhi bhaktiṃ parāṃ kṛtvā tataḥ pāpād vimokṣyase stuto hi sarvapāpāni nāśayiṣyaty asaṃśayam bhaktyā rākṣasaśārdūla sarvapāpaharo hariḥ tataḥ praṇamya taṃ vipraṃ prasādya ca niśācaraḥ śālagrāmaṃ mahārāja tadaiva tapase yayau tatrāharniśam evaitaj japañ japyaṃ narādhipa devakriyāratir bhūtvā tapas tepe sa rākṣasaḥ ārādhya ca jagannāthaṃ sa tatra puruṣottamam sarvapāpavinirmukto viṣṇulokam avāptavān tathā tvam api rājarṣe sarvapāpapraśāntidam ārādhaya hṛṣīkeśaṃ japan sārasvataṃ stavam ya etat paramaṃ stotraṃ vāsudevasya mānavaḥ paṭhiṣyati sa sarvebhyaḥ pāpebhyo mokṣam āpsyati brahmann asāre saṃsāre rogādivyāptamānasaḥ śabdādilubdhaḥ puruṣaḥ kiṃ kurvan nāvasīdati sve mahimni sthitaṃ devam aprameyam ajaṃ vibhum śokamohavinirmuktaṃ viṣṇuṃ dhyāyan na sīdati aprāṇacitikaṃ brahma vedānteṣu prakāśitam ādyaṃ puruṣam īśānaṃ viṣṇuṃ dhyāyan na sīdati aśanādyair asaṃspṛṣṭaṃ sevitaṃ yogibhiḥ sadā sarvadoṣavinirmuktaṃ viṣṇuṃ dhyāyan na sīdati dhāmatrayavinirmuktaṃ suprabhātaṃ sunirmalam niṣkalaṃ śāśvataṃ devaṃ viṣṇuṃ dhyāyan na sīdati kṣarākṣaravinirmuktaṃ janmamṛtyuvivarjitam abhayaṃ satyasaṃkalpaṃ viṣṇuṃ dhyāyan na sīdati amṛtaṃ sādhanaṃ sādhyaṃ yaṃ paśyanti manīṣiṇaḥ jñeyākhyaṃ paramātmānaṃ viṣṇuṃ dhyāyan na sīdati atulaṃ sukhadharmāṇaṃ vyomadehaṃ sanātanam dharmādharmavinirmuktaṃ viṣṇuṃ dhyāyan na sīdati vyāsādyair munibhiḥ sarvair dhyānayogaparāyaṇaiḥ arcitaṃ bhāvakusumair viṣṇuṃ dhyāyan na sīdati viṣṇvaṣṭakam idaṃ puṇyaṃ yogināṃ prītivardhanam yaḥ paṭhet parayā prītyā sa gacched viṣṇusātmyatām etat puṇyaṃ pāpaharaṃ dhanyaṃ duḥsvapnanāśanam paṭhatāṃ śṛṇvatāṃ caiva viṣṇor māhātmyam uttamam kurvan bhaktiṃ hṛṣīkeśe mānavo bhṛgunandana nirvāṇaṃ samavāpnoti yādṛśaṃ tad vadasva me dṛśyante puruṣā bhaktim udvahanto janārdane tathāpy anekadehārti- manastāpāturā mune smṛtamātraḥ surendrasya yo artihā madhusūdanaḥ tasyāpi karmābhiratā duḥkhabhājaḥ kathaṃ narāḥ kaiś ca dānair jagatsvāmī svāmī nārāyaṇo nṛṇām upakārāya bhaktānāṃ jāyate sa mahāmune tvadyukto ayam anupraśno mahārāja śṛṇuṣva tam yathā pṛṣṭam idaṃ samyak kathyamānaṃ yathākhilam pṛthivīṃ ratnasaṃpūrṇāṃ yaḥ kṛṣṇāya prayacchati tasyāpy anyamanaskasya sulabho na janārdanaḥ nārādhyate acyuto dānair na homair bhāvavarjitaiḥ aikātmyaṃ puruṣair yāti tanmayair eva mādhavaḥ śrūyate ca purākhyāto rājoparicaro vasuḥ iyāja subahūn yajñāñ śraddhāpūtena cetasā sa vipraśāpād rājarṣiḥ kasmiṃścit kāraṇāntare ākāśacārī sahasā praviveśa rasātalam rasātalam anuprāptas tathāpi jagataḥ prabhum tuṣṭāva tanmayo bhūtvā divyair mantrair janārdanam devānām eṣa yajñāṃśair yajvī pakṣavivardhanaḥ cedirāḍ iti daityānāṃ matir āsīd rasātale anena vividhair yajñais tarpitas tridaśeśvaraḥ jaghāna daityān vadhyo ayaṃ prāpto asmadgocaraṃ ripuḥ iti saṃmantrya te daityāś cedirājajighāṃsavaḥ tatsamīpam anuprāptā gṛhītavividhāyudhāḥ paramāmarṣasaṃyuktās tatas te cedipuṅgavam hantuṃ na śekuḥ śastrais tu yatnavanto api pārthivam sa cāpi vasur āsīnaḥ keśavārpitamānasaḥ jajāpa mantram oṃkāraṃ praṇavaṃ dvādaśākṣaram dadarśa ca sa viśveśaṃ dhyānāvasthitamānasaḥ kṛtvānyaviṣayatyāgi cittam atyantaniścalam prāg īśam akṣaraṃ dhyānaṃ jñānaṃ jñeyaṃ jagadgurum saṃcintya vāsudevākhyam anirdeśyaṃ parāyaṇam tato antaryāmirupeṇa prākṛtena ca saṃsthitam brahmaviṣṇuśivānāṃ ca svarūpaiḥ saṃsthitaṃ tridhā punaś ca devagandharva- siddhādimanujādiṣu sthāvarānteṣu bhūteṣu sarveṣv eva samāsthitam dikṣv ambaradharābhūbhṛt- toyavāyvanalādiṣu dṛśyādṛśyeṣu caiveśaṃ cintayām āsa pārthivaḥ sarvatra dṛṣṭvā taṃ devam ātmany api ca sarvagam sarvaṃ ca tanmayaṃ dṛṣṭvā virarāma samādhitaḥ indriyāṇīndriyārtheṣu pūrvavat sa narādhipaḥ viniveśya tato apaśyad asurān udyatāyudhān tān sa dṛṣṭvā gṛhītārghya ekaikasyaiva pārthivaḥ pādyapūrveṇa vidhinā pūjayām āsa bhaktimān prasādaṃ kuru bhadraṃ vo bhagavāñ jagataḥ patiḥ vāsudevo bhavān prāpto mamānugrahakāmyayā ity evaṃ cedirājo asāv ekaikasya ca dānavān pūjayām āsa pādyādi nivedya vacasā tathā te api taṃ cedirājānaṃ papracchur asurās tadā kva vāsudevo atra vayaṃ prāptā dākṣāyaṇīsutāḥ ity evaṃ vadato daityān sa jagāda punar vasuḥ praṇāmanamro rājendra sarvadarśī mahāmatiḥ vāsudevo jagat sarvaṃ yac ceṅgaṃ yac ca neṅgati brahmādiṣu tṛṇānteṣu sa evaiko jagadguruḥ ahaṃ bhavanto devādyā manuṣyāḥ paśavaś ca ye te api devā jagaddhātur vyatiriktā na keśavāt tenaiva māyā vitatā vaiṣṇavī bhinnadarśanī tayā svāṅgeṣu devo asau pradarśayati sarvaśaḥ tad yūyam aham anye ca yac ca sthāvarajaṅgamam vāsudevātmakaṃ sarvam iti matvā namo astu vaḥ ity uktās tena te daityā na śaktā manujeśvaram yatnavanto api taṃ hantuṃ prayayuḥ svān athālayān tataḥ purohitaṃ sarve kāvyaṃ nītiviśāradam sametya te yathāvṛttaṃ sarvam asmai nyavedayan asmākam atyantaripur ayaṃ prāpto rasātalam devānām upakṛd brahman yajvā cedipatir vasuḥ asmatpakṣakṣayāyaiṣa devānāṃ pakṣavardhanaḥ tatra yat pratipattavyaṃ tan no brūhi mahāmate svagocaram ariḥ prāptaḥ śatrupakṣopakārakaḥ na hantavya itīdaṃ ko nītimān pravadiṣyati tasmāt pragṛhya divyāni sarvāstrāṇy amarārdanāḥ nipātayata taṃ gatvā cedirājaṃ svagocare sarvam etan mahābhāga tasminn asmābhir udyataiḥ kṛtaṃ na śakito hantuṃ niryatno api hi pārthivaḥ kiṃ tad yogaphalaṃ tasya kiṃ vā japaphalaṃ mune tapaso vā muniśreṣṭha vistarāt tad vadasva naḥ nityaṃ saṃcintayaty eṣa yogayukto janārdanam sāsya rakṣā parā manye ko hinasty acyutāśrayam kīrtitaḥ saṃsmṛto dhyātaḥ pūjitaḥ saṃstutas tathā aihikāmuṣmikīṃ rakṣāṃ karoti bhagavān hariḥ yad durlabhaṃ yad aprāpyaṃ manaso yan na gocare tad apy aprārthitaṃ dhyāto dadāti madhusūdanaḥ śarīrārogyam arthāṃś ca bhogāṃś caivānuṣaṅgikān dadāti dhyāyatāṃ nityam apavargaprado hariḥ yad idaṃ cedirājānaṃ hantum icchatha dānavāḥ tad asya keśavāc cittam upāyenāpanīyatām tatas te tadvacaḥ śrutvā dānavāḥ kurupuṅgava brahmarūpapraticchannā jagmur yatra sthito vasuḥ dadṛśus te mahātmānaṃ praṇataṃ cedipuṅgavam kṛtapūjaṃ jagaddhātur vāsudevasya pārthivam saṃstutāv udyataṃ śāntaṃ sarvatra samadarśinam kṛṣṇārpitamanovṛttiṃ jānubhyām avaniṃgatam tataḥ saṃśṛṇvatāṃ teṣāṃ tuṣṭāva madhusūdanam tannāmasmaraṇodbhūta- pulakaś cedipuṅgavaḥ jagāda yaṃ sa rājarṣiḥ stavaṃ kṛṣṇasya śaunaka śṛṇvatāṃ dānavendrāṇāṃ tan me pāpaharaṃ vada śṛṇu yad devadevasya viṣṇor adbhutakarmaṇaḥ stotraṃ jagāda rājāsau rasātalatalaṃ gataḥ staumi devam ajaṃ nityaṃ pariṇāmavivarjitam avṛddhikṣayam īśānam acyutaṃ parataḥ param kalpanākṛtanāmānam anirdeśyam ajaṃ vibhum mūlahetum ahetuṃ tvāṃ vāsudevaṃ namāmy aham paramārthaparair īśaś cintyate yaḥ prajākaraiḥ taṃ vāsudevam īśeśaṃ namāmy adya guṇaṃ param yasmād idaṃ yatra cedam idaṃ yo viśvam avyayam taṃ vāsudevam amalaṃ namāmi parameśvaram jñeyaṃ jñātāram ajaraṃ bhoktāraṃ prakṛteḥ prabhum puruṣasvarūpiṇaṃ devaṃ nato asmi puruṣaṃ param pradhānādiviśeṣānta- svarūpam ajam avyayam sthūlasūkṣmamayaṃ sarvaṃ- vyāpinaṃ taṃ namāmy aham sraṣṭā pālayitā cānte yaś ca saṃhārakārakaḥ trayīmayaṃ taṃ triguṇaṃ nato asmi puruṣottamam ābrahmasthāvarānte ca yo jagaty atra saṃsthitaḥ vyaktarūpī ca taṃ devaṃ nato ahaṃ viṣṇum avyayam namo namo astu te deva jagatām īśvareśvara paramārtha parācintya vidhātaḥ parameśvara tvam ādir anto madhyaṃ ca jagato asya jagatpate jagat tvayi jagac ca tvaṃ jagat tvatto jaganmaya tavāgnir āsaṃ vasudhāṅghriyugmaṃ nabhaḥ śiraś candraravī ca netre samastalokā jaṭharaṃ bhujāś ca diśaś catasro bhagavan namas te yad bhūgataṃ yad gaganāntarāle yad vā nabhasy akhilalokagaṃ ca yat sthūlaṃ sūkṣmaṃ paratas tato api yad asti yan nāsti ca tat tvam īśa vedāś ca vedyaṃ ca bhagavān ananto vedāntavedyaś ca samastaheto vadanti tat tvā munayaḥ pareśaṃ tvayi prasanne paramārthadṛśye namo hṛṣīkeśa tavāprameya namaś ca tubhyaṃ paramārthasāra viṣṇo namas te astu parāpareśa kṛṣṇācyutānanta jagannivāsa namo astu tubhyaṃ parameśvarāya namas tathāntaḥkāraṇasthitāya pradhānabhūtāya namaś ca tubhyam vyaktasvarūpeṇa ca saṃsthitāya saṃhṛtya viśvaṃ jalaśāyine namo namaś ca te kaiṭabhasūdanāya svanābhipadmodaraśāyine ca brahmasvarūpopanatāya caiva sraṣṭre namaḥ pālayitre sthitau ca sarveśa tubhyaṃ puruṣottamāya rudrāya cānte kṣayahetave te nato asmi saṃhārakarāya viṣṇo jaya prapannārtiharāprameya jayāgnivasvaśvimaya prajeśa rudrendracandrastuta devadeva jayāmarāṇām ariśātanāya jitaṃ tvayā sarvaga sarvasāraṃ sarvātmabhūtākhila vedavedya jitaṃ jitākṣāmalacittadṛśya carācarādhāra dharādhareḍya yajñāśrayo yajñapumān aśeṣa deveśa martyāsurayajñabhoktaḥ tvam īḍyamāno abhimataṃ dadāsi dharādhareśācyuta vāsudeva namas te devadeva tvaṃ yathā pāsy akhilaṃ jagat sthitau tathā samastebhyo doṣebhyo māṃ samuddhara kṛṣṇācyuta hṛṣīkeśa sarvabhūteśa keśava mahātmaṃs trāhi māṃ bhaktaṃ vāsudeva prasīda me iti stotrāvasāne taṃ cedirājaṃ tato asurāḥ jahasuḥ satalākṣepaṃ procuś ca dvijarūpiṇaḥ prājñaḥ kila prajāpālaś cedirāṭ saṃśruto bhuvi tas asya jñānam akhilaṃ viparītārtham īdṛśam kva vāsudevaḥ kva bhavān imām antyāṃ daśāṃ gataḥ yo bhavān vipraśāpena rasātalatalāśrayaḥ bhaviṣyati smṛto devas trātā kila tavācyutaḥ yo asāv āpyāyyate viprair adhvareṣu haviḥsravaiḥ yo anyatras trāṇakāmo vā yajñabhāgam abhīpsate sa trātā tava govindo bhaviṣyaty ativismayaḥ yadā tvaṃ bhagavadbhakto vipraśāpān nipātitaḥ tadā sa vāsudevas te kva gato alpaśruto avyayaḥ na vāsudevo na harir na govindo na keśavaḥ śāpaṃ dadatsu vipreṣu paritrāṇaparo bhavet sa tvam ārtapralāpebhyo viramādya yadīcchasi kubuddhim etāṃ saṃtyajya svapauruṣaparo bhava na vayaṃ puṇḍarīkākṣaṃ nānantaṃ nācyutaṃ harim saṃśritā na ca sīdāmaḥ svapauruṣam upāśritāḥ yady asmadvacanaṃ vīra na mohena viśaṅkase tadāśrayasva svaṃ vīryaṃ parityajya vimūḍhatām ity udīritam ākarṇya sa teṣāṃ cedipuṅgavaḥ ajñānapaṭalacchannān hṛdayena śuśoca tān uvāca cedirājo vai hṛdaye kṛtamatsaraḥ aho moho ayam eteṣām ahaṃkārasamudbhavaḥ yena sarveśvare viṣṇāv eteṣām āvṛtā matiḥ prakāśaṃ ca sa tān āha dānavān prītipūrvakam pāpatas tatparitrāṇaṃ cikīrṣur vasudhādhipaḥ maivaṃ bho bhagavadbhaktiṃ kurudhvaṃ dvijasattamāḥ saṃsārābdhau manuṣyāṇām ekaḥ poto janārdanaḥ yūyaṃ vayaṃ tathaivānye tasya sarve vibhūtayaḥ brahmādisthāvarāntaṃ hi tasya devasya vistṛtiḥ sukhaduḥkhamayo nṝṇāṃ vipākaḥ karmaṇāṃ ca yaḥ saṃśuddhihetuḥ svacchandāt so api viprāḥ pravartate parīkṣāṃ ca jagannāthaḥ karoty adṛḍhacetasām narāṇām arthavidhvaṃsa- nikāśeṣu janārdanaḥ alpayatnena cāyānti vimuktiṃ keśavāśrayāt tadvighātāya śakrādyā yatante vighnahetubhiḥ yadā janārdane bhaktiṃ vahan sīdati mānavaḥ nirviṇṇacetāḥ śaithilyaṃ manasaḥ kurute tadā devānāṃ mahatī śaṅkā bhaktiyuktā janārdane muktibhājo bhaviṣyantīty atas te paripanthinaḥ prāyo bhavanti govinde bhaktivyāghātahetavaḥ vighnāś cittavighātā hi vimuktiparipanthinaḥ satyaṃ śatena vighnānāṃ sahasreṇa tathā tapaḥ vighnāyutena govinde nṝṇāṃ bhaktir nivāryate svaṃ cāpi karma puruṣaḥ śubhāśubham upāgatam bhuṅkte kim atra devasya garhyate yena keśavaḥ maryādāṃ ca kṛtāṃ tena yo bhinatti sa mānavaḥ na viṣṇubhakto mantavyaḥ sādhu dharmārcano hariḥ na puṣpair na ca dhūpena nopahārānulepanaiḥ toṣaṃ prayāti govindaḥ svakarmābhyarcito yathā brāhmaṇā devadevena mukhāt sṛṣṭā mahātmanā devānām api saṃpūjya bhūmidevā dvijottamāḥ anuvṛttiḥ sadā kāryā teṣāṃ varṇair anuvrataiḥ te pūjyās te namaskāryās toṣaṇīyāś ca yatnataḥ teṣu tuṣṭeṣv aśeṣāṇāṃ devānāṃ prītir uttamā teṣāṃ mayā yad ajñānāj jñānād vā kṛtam apriyam tenāpi tuṣṭa evāhaṃ viṣṇor aṃśā dvijottamāḥ kriyāvān mama poto ayaṃ bhūtalād yo rasātale patitasyātibhīme asmin duruttāre bhavārṇave rasātalatalottāraṃ na hi vāñchāmy ahaṃ dvijāḥ saṃsāragartād uttāraṃ vṛṇomy ārādhanād dhareḥ yathāhaṃ nābhivāñchāmi bhogān ārādhya keśavam tena satyena viṣṇur me sarvadoṣān vyapohatu yathā na mātā na pitā nātmā na suhṛdaḥ sutāḥ kṛṣṇālāpāt priyatarās tathā māṃ pātu keśavaḥ yathā viṣṇumayaṃ sarvam etat paśyāmy ahaṃ jagat tathā mama manodoṣān aśeṣān sa vyapohatu jātā viṣṇuvilomeṣu bhavatsv api dayā mama yathā tenādya satyena bhavantaḥ santu tanmayāḥ yathā nāhaṃ bhavaddveṣān na saṃharṣād bravīmy aham kṛpayaiva tathā sarve bhavantaḥ santu tanmayāḥ yo yo na bhakto govinde tatra tatra kṛpā yathā mamārivarge api tathā bhaktir vo astu janārdane evam uccārite teṣāṃ daityānāṃ tatkṣaṇāt tathā tasmin rājany abhūn maitrī tathānyeṣu ca jantuṣu devadeve apy abhūd bhaktir bhāvo naṣṭas tathāsuraḥ svarūpadhāriṇaś cainaṃ praṇamyāsurapuṅgavāḥ pratyūcuḥ pārthivaṃ viṣṇu- bhaktaṃ sadbrahmacāriṇam cedibhūpāla bhadraṃ te bhavato atulavikrama saṃsāre tvatsamaiḥ saṅgaḥ puṇyabhājāṃ pravartate vayaṃ svajātidoṣeṇa devapakṣavirodhinaḥ bhavantam āgatā hantuṃ devaprīṇanatatparam yadā na śaktito hantum asmābhis tvaṃ nirāyudhaḥ viṣṇudhyānamahārakṣā- kakṣāntaragataḥ prabho tyājayadbhis tathā bhaktiṃ keśavād iti darśitam vaiphalyam atipuṇyeṣu viṣṇuśuśrūṣaṇā nṛṇām sa tvaṃ devātidevasya viṣṇor amitatejasaḥ anugrāhyo yathā teyam acyute niścalā matiḥ diṣṭyā krodhābhibhūtānām asmākaṃ tvannivarhaṇe matir jātā yataḥ prāptā tvatsaṅgād durlabhā matiḥ kuruṣva ca prasādaṃ tvaṃ praṇatānāṃ nareśvara śatrāv api kṛpāśīlaṃ yan no duṣṭam abhūn manaḥ diśāṃ vaimalyaṃ vimalaṃ cakṣuṣaś copapāditam bhavatā duṣṭatāṃ etām āsurīm apamārjatā duṣṭāḥ sma varṣapūgāni yad yātāni vṛthaiva naḥ viṣayākṣiptacittānāṃ kṛṣṇe bhaktim akurvatām karmabhūmau manuṣyāṇāṃ tad eva viphalaṃ dinam yad acyutakathālāpa- dhyānārcārahitaṃ gatam ity uktvā te asurā bhūyaḥ prasādya ca tathā vasum viṣṇau bhaktiparā yātās tīvrasaṃyogino alayan sa cāpi cedirāṭ tasmād devadevena cakriṇā pātālād uddhṛtaḥ paścāt saṃsāragahanād api ity etat sarvam ākhyātaṃ yan māṃ tvaṃ paripṛcchasi yathāvasīdanti narā bhaktimanto api keśave dṛḍhā janārdane bhaktir yadaivāvyabhicāriṇī tadā kiyat svargasukhaṃ saiva nirvāṇahetukī ity etad asuraiḥ sārdhaṃ saṃvādaṃ yaḥ purā vasoḥ paṭhiṣyaty akhilaṃ bhaktyā sa tallokam upaiṣyati jagatprabhuṃ devadevam aśeṣeśam janārdanam praṇipatyāham etaṃ tvāṃ yat pṛcchāmi tad ucyatām yair upāyaiḥ pradānair vā narāṇām amarārcitaḥ prītimān puṇḍarīkākṣo bhavaty ācakṣva tan mama ye svadharme sthitā varṇā viprādyāḥ kurunandana vidharmeṣu na vartante prītimāṃs teṣu keśavaḥ brahmacārigṛhasthādyā na cyavanty āśramāc ca ye svadharmato haris teṣāṃ prītimān eva sarvadā ye na dambhena vartante narā bhūteṣv alolupāḥ tyaktagrāmyādisaṃgāś ca teṣu prītiḥ parā hareḥ dātāro nāpahartāraḥ parasvānām amāyinaḥ ye narās teṣu govindaḥ putreṣv iva sadā hitaḥ yeṣāṃ narāṇāṃ na matir jihvā vāsatyam ujjhati te priyā vāsudevasya ye ca dvijaparāyaṇāḥ karmaṇā manasā vācā ye na hiṃsānuvartinaḥ te narā vāsudevasya priyāḥ pāṇḍukulodvaha sarvadeveṣu ye viṣṇuṃ sarvabhūteṣv avasthitam manyante vāsudevasya te priyāḥ putravat sadā brahmādyaṃ sthāvarāntaṃ ca bhūtagrāmaṃ janārdanāt ye ca paśyanty abhedena te viṣṇoḥ satataṃ priyāḥ devavedadvijātīnāṃ nindāyāṃ ye na mānavāḥ prītibhājo bhavantīṣṭās te sadā śārṅgadhanvinaḥ priyāṇām atha sarveṣāṃ devadevasya sa priyaḥ āpatsv api sadā yasya bhaktir avyabhicāriṇī tasmāt priyatvaṃ kṛṣṇasya vāñchatā nijadharmajaiḥ guṇair ātmā sadā yojyo na dūre guṇino hariḥ yeṣāṃ na gṛddhiḥ pārakye dāre dravye ca cetasaḥ hiṃsāyāṃ ca manuṣyāṇāṃ te kṛṣṇenāvalokitāḥ vedāḥ pramāṇaṃ smṛtayo yeṣāṃ sanmārgasevinām paropakārasaktānāṃ te kṛṣṇenāvalokitāḥ kalikalmaṣadoṣeṇa yeṣāṃ nopahatā matiḥ pāṣaṇḍānugatā naiva te kṛṣṇenāvalokitāḥ yeṣāṃ kleśo guror arthe devaviprodbhavo api vā na vivitsāsamudbhūtas te kṛṣṇenāvalokitāḥ svapantaḥ saṃsthitā yāntas tiṣṭhantaś ca janārdanam ye cintayanty avirataṃ te kṛṣṇenāvalokitāḥ yathātmani tathāpatye yeṣāṃ adrohiṇī matiḥ samastasattvajāteṣu te kṛṣṇenāvalokitāḥ devapūjām anudinaṃ guruviprārthasatkriyām ye kurvanti narā viddhi te kṛṣṇenāvalokitāḥ suvarṇaṃ ratnam athavā pārakyaṃ vijane vane vilokya naiti yo lobhaṃ taṃ avaihi hareḥ priyam devān pitṝṃs tathāpannān atithīñ jāmayo adhvagān yo bibharti vijānīhi taṃ naraṃ bhagavatpriyam na krodham eti kruddhebhyaḥ sahate yo nirākriyām taṃ vijānīhi bhartavyaṃ devadevasya śārṅginaḥ paralokapratīkāra- karaṇāya sadodyamam kurvann ālakṣyatām eti keśavenāvalokitaḥ nātmasaṃstavam anyeṣāṃ na nindāṃ cārthalipsayā karoti puruṣavyāghra yasya nārāyaṇo hṛdi sarvabhūtadayāṃ satyam akrodhaṃ dharmaśīlatām bhajante puruṣā deve govinde hṛdaye sthite na kalau na paradravye paradārāśritā matiḥ narāṇāṃ jāyate rājan govinde hṛdayasthite kṣamāṃ karoti kruddheṣu dayāṃ mūḍheṣu mānavaḥ mudaṃ ca dharmaśīleṣu govinde hṛdaye sthite yadā bibhety adharmāder dharmādīṃś ca yadecchati tadā kuruvaraśreṣṭha naraḥ kṛṣṇena vīkṣitaḥ putradāragṛhakṣetra- dravyāder mamatāṃ naraḥ nāyāsyati jagannāthe hṛṣīkeśe parāṅmukhe kalau kṛtayugaṃ teṣāṃ kleśās teṣāṃ sukhādhikāḥ yeṣāṃ śarīragrahaṇe hariśuśrūṣaṇe matiḥ yadā necchati pāpāni yadā puṇyāni vāñchati jñeyas tadā manuṣyeṇa hṛdaye asya hariḥ sthitaḥ paramārthe matiḥ puṃsām asāre tu bhavārṇave kathaṃ bhavati rājendra viṣvaksena parāṅmukhe śraddadhāno dayāśīlaḥ samaloṣṭāśmakāñcanaḥ parārthe mānavaḥ kṛṣṇe prasanne nṛpa jāyate vahato api sadā kṛṣṇe bhaktim avyabhicāriṇīm pāṇiṣv asamadṛgbuddheḥ sulabho naiva keśavaḥ ye dāmbhikā bhinnavṛttā ye ca dharmadhvajocchrayāḥ durlabho bhagavān devas teṣāṃ suyatatām api kāmalobhāśritaṃ yeṣāṃ cittaṃ krodhādidūṣitam teṣāṃ janmasahasre api na matiḥ keśavāśrayā heyāṃ kṛṣṇāśrayāṃ vṛttiṃ manyante hetusaṃśritāḥ aviyopahatajñānā ye ajñāne jñānamāninaḥ vedavādavirodhena kūṭayuktim apāśritāḥ ye keśavas taddhṛdaye na kadācit priyātithiḥ mānuṣaṃ taṃ manuṣyatve manyamānāḥ kubuddhayaḥ karmāṇi ye asya nindanti na teṣāṃ niṣkṛtir nṛṇām kecid vadanti taṃ devaṃ manuṣyaṃ cālpamedhasaḥ tiryaktvaṃ cāpare viṣṇuṃ māyayā tasya mohitāḥ devatvam api kṛṣṇasya yasya nindā mahātmanaḥ stutiṃ tasya kathaṃ śaktāḥ kartum īśasya mānavāḥ vyāpitvaṃ śāśvatatvaṃ ca janmabhāvavivarjitam yadāsya procyate kāsya stutir arthe tathā sthitau sarveśvareśvaraḥ kṛṣṇaḥ procyate yadi paṇḍitaḥ tathāpi svalpam evoktaṃ bhūtārthe katamā stutiḥ ābrahmastambaparyante saṃsāre yasya saṃsthitiḥ nindāpi tasya na nṛbhiḥ kartum īśasya śakyate yadā kāṇāś ca kūṇṭhāś ca mūḍho durbuddhir āturaḥ sarvagatvāt sa evaikas tadāsau nindyate katham sraṣṭā pālayitā hartā jagato asya jagac ca saḥ yaṣṭā yājayitā yājyaḥ sa eva bhagavān hariḥ dātā dānaṃ tathādātā kartā kāryaṃ tathā kriyāḥ hantā ghātayitā hiṃsyo hāryaṃ hartā ca yaḥ svayam sarvakāraṇabhūtasya tasyeśasya mahātmanaḥ kaḥ karoti stutiṃ viṣṇor nindāṃ vā pṛthivīpate tasmāt sarveśvaro viṣṇur na stotuṃ na ca ninditum śakyate sarvabhūtatvāc cokṣācokṣasvarūpiṇā stuteḥ pādād yato nānyad utkṛṣṭam upalabhyate tasyāpy uccāraṇeneśo na stotuṃ śakyate hariḥ bhūtārthavādastutaye na nindāyai vidhīyate yato ataḥ sarvabhūtasya kā nindā tasya kā stutiḥ yena sarvātmanā tatra hṛdayaṃ saṃniveśitam api maunavatas tasya sulabho ayaṃ janārdanaḥ tasmāt tvaṃ kuruśārdūla svadharmaparipālanam kuru viṣṇuṃ ca hṛdaye sarvavyāpinam īśvaram tanmanā bhava tadbhaktas tadyājī taṃ namaskuru viṣṇor evaṃ priyatvaṃ tvam āśu yāsyasi pārthiva yaṃ stuvan stavyatām eti vandyamānaś ca vandyatām tam īśvareśvaraṃ viṣṇuṃ hṛdaye saṃniveśaya saṃpūjya yaṃ pūjyatamo bhavaty atra jagattraye tam īśvareśvaraṃ viṣṇuṃ hṛdaye kuru pārthiva svavarṇakarmābhirataḥ kuru citte janārdanam eṣa śāstrārthasadbhāvaḥ kim uktair bahuvistaraiḥ yasmin prasannacittas tvaṃ yasmin kopam upaiṣi ca tāv ubhāv api tadbhūtau cintayan siddhim eṣyasi yatra yatra sthitaṃ cetaḥ prītyā snehena vā tava taṃ taṃ cintaya govindaṃ manasaḥ sthairyakāraṇāt svapan vibuddhyann uttiṣṭhan sthito bhuñjan piban vrajan sarvagaṃ sarvakartāraṃ viṣṇuṃ sarvatra cintaya yathāgnisaṃgāt kanakam apadoṣaṃ prajāyate saṃśliṣṭaṃ vāsudevena manuṣyāṇāṃ tathā manaḥ yajvino yaṃ namasyanti yaṃ namasyanti devatāḥ yogino yaṃ namasyanti taṃ namasyaṃ namāmy aham bhūyaś ca śṛṇu rājendra yaj jagāda janārdanaḥ nāgaparyaṅkaśayane pṛṣṭaḥ kṣīrābdhikanyayā purā śayānaṃ govindaṃ prāvṛṭkāle mahodadhau śeṣabhogimahābhoge vīcyambukaṇaśītale vakṣaḥsthalasthitā devī jaganmātā jagatpatim ananyāsaktadṛṣṭiṃ ca kim apy ekāgramānasam śrīvatsavkṣasaṃ lakṣmīḥ karasaṃvāhanādṛtā yoganidrāvasānastham acyutaṃ jagataḥ patim papraccha puṇḍarīkākṣaṃ puṇḍarīkakarā harim sṛṣṭaṃ jagad idaṃ sarvaṃ bahuśaś copasaṃhṛtam tvayā jagatpate cātra kiṃ kaścid dayitas tava devān manuṣyān gandharvān yakṣavidyādharāsurān sṛṣṭvā sṛṣṭān nirghṛṇatvād upasaṃharate bhavān kaścid eteṣu bhūteṣu devādiṣu tavācyuta dveṣo asti prītir athavā samaḥ sarvatra vā bhavān samo asmi sarvabhūteṣu na me dveṣyo asti na priyaḥ tathāpi guṇagṛhyo ahaṃ pratyekahṛdayasthitaḥ antarātmani sarvasya lokasyāham avasthitaḥ puṇyāpuṇyakṛtau teṣu prītidveṣau śubhe mama puṇyaṃ prītyanubhāvena sādhu buddhiṣu vartate dveṣānubhāvenāpuṇyaṃ phaladaṃ teṣu bhāmini śrūyatāṃ ca mahābhāge nareṣu śubhacāriṣu satataṃ yeṣu me prītis tathāprītir varānane pralayotpattitattvajñā ātmajñānaparāś ca ye ete svakarmaṇā bhadre mama prītipathaṃ gatāḥ vāṅmanaḥkāyikīṃ hiṃsāṃ ye na kurvanti kutracit sarvamaitrā narā lakṣmi dayitās te sadā mama svakīyadravyasaṃtuṣṭā nivṛttāś cauryakarmaṇaḥ satyaśīladayāyuktā narā mama sadā priyāḥ mātṛsvasṛsutātulyān paradārāṃś ca ye narāḥ manyante te ca me lakṣmi dṛḍhaṃ priyatamāḥ sadā na kāmān na ca saṃrambhān na dveṣād ye ca bhāmini saṃtyajanti svakaṃ karma te atīva dayitā mama viśvāsyāḥ sarvabhūtānām ahiṃsrāś ca dayālavaḥ tyaktānṛtakathā devi manuṣyā dayitā mama dharmalabdhāṃs tu ye bhogān bhuñjate nātikīkaṭāḥ paralokāvirodhena te mamātipriyā narāḥ na lobhe na ca kārpaṇye na steye na ca matsare yeṣāṃ matir manuṣyāṇāṃ te atīva dayitā mama dharmalabdheṣu dāreṣu ṛtukālābhigāminaḥ gṛhasthakarmābhiratā narās te dayitā mama pararandhreṣu jātyandhāḥ paradāreṣv apuṃsakāḥ parāpavāde ye mūkā dayitās te narā mama parāpavādaṃ nindāṃ ca paramarmāvaghaṭṭanam ye na kurvanti puruṣās te devi mama vallabhāḥ satyāṃ ślakṣṇāṃ nirābādhāṃ madhurāṃ prītidāyinīm ye vācam īrayanti sma te manuṣyā mama priyāḥ ye brāhmaṇārthe saṃtyajya sadyaḥ svam api jīvitam yatante parayā bhaktyā te devi dayitā mama sākṣād devam ivāyāntaṃ yā patiṃ nityam arcati pādaśaucādibhir nārī tasyā nāhaṃ sudurlabhaḥ pūrṇacandram ivodyataṃ bhartāraṃ yā gṛhāgatam hṛṣṭā paśyati tāṃ viddhi dayitāṃ yoṣitaṃ mama te bhaktā ye sadā viprān pūjayanty abdhisaṃbhave yathāvibhavato bhaktyā svakarmābhiratā narāḥ śrutismṛtyuditaṃ dharmaṃ manasāpi na ye narāḥ samullaṅghya pravartante te bhaktā mama bhāmini brahmarūpadharasyāsyān mama vedā viniḥsṛtāḥ manvādirūpiṇaś caiva samastāḥ smṛtayaḥ smṛtāḥ śrutiḥ smṛtir mamaivājñā tām ullaṅghya yajec chubhe sarvasvenāpi māṃ devi nāpnoty ājñāvighātakṛt yaḥ svadharmān na calati hiṃsādhau yo na sajyate vahatas tasya madbhaktiṃ sadaivāhaṃ na durlabhaḥ etad devi mayākhyātaṃ yat pṛṣṭo aham iha tvayā priyāṇāṃ mama sarveṣāṃ śṛṇu yo atitaraṃ priyaḥ brāhmaṇaḥ kṣatriyo vaiśyaḥ śūdraś ca varavarṇini svadharmād acalan devi dayāvān sarvajantuṣu satyavāc chaucasaṃpanno na drohī na ca matsarī vāṅmanaḥkarmabhiḥ śānto dayitaḥ satataṃ mama evaṃ śrīr devadevena prāg uktā harimedhasā tavāpi hi naraśreṣṭha yathāvat kathitaṃ mayā saṃvādam etad devasya saha lakṣmyā jagatpateḥ yaḥ śṛṇoti sa pāpebhyaḥ samastebhyaḥ pramucyate bhūyo akhilaṃ jagaddhātur vāsudevasya bhārgava samyagārādhanāyālaṃ kriyāyogaṃ bravīhi me yat phalaṃ keśavasyārcāṃ pratiṣṭhāpya labhen naraḥ yac ca devakulaṃ viṣṇoḥ kārayitvā phalaṃ labhet yad dīpadhūpapuṣpāṇāṃ gandhānāṃ ca nivedane dhvajādidāne yat puṇyaṃ yat puṇyaṃ gītavādite tathā pavitrapaṭhane jayaśabdādyudīraṇe saṃmārjanādau yat puṇyaṃ namaskāre pradakṣiṇe śīrṇasphuṭitasaṃskāra- karaṇe cāpi yat phalam tan me vistarataḥ sarvaṃ bhagavan vaktum arhasi yaiś copavāsair bhagavān narair ārādhyate hariḥ teṣāṃ phalaṃ ca yat kṛtsnaṃ tan mamācakṣva vistarāt saṃkṣepāt pūrvam evaitad bhavataḥ kathitaṃ mayā vistareṇa mahārāja śrūyatāṃ bruvato mama aditir nāma devānāṃ mātā paramaduścaram tapaś cacāra varṣāṇāṃ sahasraṃ pṛthivīpate ārādhanāya kṛṣṇasya vāgyatā vāyubhojanā daityair nirākṛtān dṛṣṭvā tanayān kurunandana vṛthāputrāham asmīti nirvedāt praṇatā harim tuṣṭāva vāgbhir iṣṭābhiḥ paramārthāvabodhinī śaraṇyaṃ śaraṇaṃ viṣṇuṃ praṇatā bhaktavatsalam devadaityanṛpaśvāpa- vyomavāyvādirūpiṇam namaḥ smṛtārtināśāya namaḥ puṣkaramāline namaḥ paramakalyāṇa- kalyāṇāyādivedhase namaḥ paṅkajanetrāya namaḥ paṅkajanābhaye namaḥ paṅkajasaṃbhūti- saṃbhavāyātmayonaye śriyaḥ kāntāya dāntāya dāntadṛśyāya cakriṇe namaḥ śaṅkhāsihastāya namaḥ kanakaretase tathātmajñānavijñāna- yogacittātmayogine nirguṇāya viśeṣāya haraye brahmarūpiṇe jagat pratiṣṭhitaṃ yatra jagatā yo na dṛśyate namaḥ sthūlātisūkṣmāya tasmai devāya śaṅkhine yaṃ na paśyanti paśyanto jagad apy akhilaṃ narāḥ apaśyadbhir jagad yac ca dṛśyate svahṛdi sthitaḥ bahirjyotiṣi lakṣyo yo lakṣyate jyotiṣaḥ paraḥ yasminn etad yataś caitad yaś caitad akhilaṃ jagat tasmai samastajagatām ādhārāya namo namaḥ ādyaḥ prajāpatipatir yaḥ pitṝṇāṃ paraḥ patiḥ patiḥ surāṇāṃ yas tasmai namaḥ kṛṣṇāya vedhase yaḥ pravṛttair nivṛttaiś ca karmabhir vibhur ijyate svargāpavargaphalado namas tasmai gadādhṛte yaś cintyamāno manasā sadyaḥ pāpaṃ vyapohati namas tasmai viśuddhāya parasmai harimedhase yaṃ praviśyākhilādhāram īśānam ajam avyayam na punar janmamaraṇe prāpnuvanti namāmi tam yo yajñe yajñaparamair ijyate yajñasaṃsthitiḥ taṃ yajñapuruṣaṃ viṣṇuṃ namāmi prabhum īśvaram gīyate sarvavedeṣu vedavidbhir vidāṃ gatiḥ yas tasmai vedavedyāya viṣṇave jiṣṇave namaḥ yato viśvaṃ samudbhūtaṃ yasmiṃś ca layam eṣyati viśvodbhavapratiṣṭhāya namas tasmai mahātmane brahmādistambaparyantaṃ vinā yena tatām imām māyāṃ nālaṃ samuttartuṃ tam upendraṃ namāmy aham yam ārādhya viśuddhena manasā karmaṇā girā haraty avidyām akhilāṃ tam upendraṃ namāmy aham viṣādatoṣaroṣādyair yo ajasraṃ sukhaduḥkhajaiḥ nṛtyaty akhilabhūtasthas tam upendraṃ namāmy aham yo annatoyasvarūpastho bibharty akhilam īśvaraḥ viśvaṃ viśvapatiṃ viṣṇuṃ taṃ namāmi prajāpatim mūrtaṃ tamo asuramayaṃ tadvadhād vinihanti yaḥ rātrijaṃ sūryarūpī ca tam upendraṃ namāmy aham kapilādisvarūpastho yaś cājñānamayaṃ tamaḥ hanti jñānapradānena tam upendraṃ namāmy aham yasyākṣiṇī candrasūryau sarvalokaśubhāśubham paśyete karma satataṃ tam upendraṃ namāmy aham yasmin sarveśvare sarvaṃ satyam etan mayoditam nānṛtaṃ tam ajaṃ viṣṇuṃ namāmi prabhavāvyayam yathaitat satyam uktaṃ me bhūyaś cāto janārdanaḥ satyena tena sakalāḥ pūryantāṃ me manorathāḥ evaṃ stuto atha bhagavān vāsudeva uvāca tām adṛśyaḥ sarvabhūtānāṃ tasyāḥ saṃdarśane sthitaḥ manorathāṃs tvam adite yān icchasy abhipūritān tāṃs tān prāpsyasi dharmajñe matprasādād asaṃśayam śṛṇuṣva ca mahābhāge varaṃ yas te hṛdi sthitaḥ taṃ prayacchāmi niyataṃ mātra kāryā vicāraṇā maddarśanaṃ hi viphalaṃ na kadācid bhaviṣyati yadi deva prasannas tvaṃ bhaktāyā bhaktavatsala trailokyādhipatiḥ putras tad astu mama vāsavaḥ hṛtarājyo hṛtaś cāsya yajñabhāgo mahāsuraiḥ tvayi prasanne varada taṃ prāpnotu suto mama hṛtaṃ rājyaṃ na duḥkhāya mama putrasya keśava sapatnād āyatibhraṃśo bādhāṃ naḥ kurute hṛdi kṛtaḥ prasādo hi mayā tava devi yathepsitaḥ svāṃśena caiva te garbhe saṃbhaviṣyāmi kaśyapāt tava garbhasamudbhūtaḥ sutas te ye surārayaḥ tān ahaṃ nihaniṣyāmi nirvṛtā bhava nandini prasīda devadeveśa namas te viśvabhāvana nāhaṃ tvām udareṇeśa voḍhuṃ śakṣyāmi keśava yasmin pratiṣṭhitaṃ viśvaṃ yo viśvaṃ svayam īśvara tad ahaṃ nodareṇa tvāṃ voḍhuṃ śakṣyāmi durdharam satyam āttha mahābhāge mayi sarvam idaṃ jagat pratiṣṭhitaṃ na māṃ śaktā voḍhuṃ sendrā divaukasaḥ kintv ahaṃ sakalāṃl lokān sadevāsuramānuṣān jaṅgamājaṅgamaṃ sarvaṃ tvāṃ ca devi sakāśyapām dhārayiṣyāmi bhadraṃ te tava garbhaśayo adite na te glānir na te khedo garbhasthe bhavitā mayi dākṣāyaṇi prasādaṃ te karomy anyaiḥ sudurlabham garbhasthe mayi putrāṇāṃ tava yo arir bhaviṣyati tejasas tasya hāniṃ ca kariṣye mā vyathāṃ kṛtāḥ evam uktvā tataḥ sadyo gato antardhānam īśvaraḥ sāpi kālena taṃ garbham avāpa kurusattama garbhasthite tataḥ kṛṣṇe cacāla sakalā kṣitiḥ cakampire mahāśailā jagmuḥ kṣobham athābdhayaḥ yato yato aditir yāntī dadāti lalitaṃ padam tatas tataḥ kṣitiḥ khedān nanāma vasudhādhipa daityānām api sarveṣāṃ garbhasthe madhusūdane babhūva tejaso hānir yathoktaṃ parameṣṭhinā nistejaso asurān dṛṣṭvā samastān asureśvaraḥ prahrādam atha papraccha balir ātmapitāmaham tāta nistejaso daityā nirdagdhā iva vahninā kim ete sahasaivādya brahmadaṇḍahatā iva duriṣṭaṃ kiṃ nu daityānāṃ kiṃ kṛtyā vairinirmitā nāśāyaiṣāṃ samudbhūtā yena nistejaso asurāḥ ity āsuravaras tena pṛṣṭaḥ pautreṇa pārthiva ciraṃ dhyātvā jagādedam asurendraṃ tadā balim calanti girayo bhūmir jahāti sahajāṃ dhṛtim sadyaḥ samudrāḥ kṣubhitā daityā nistejasaḥ kṛtāḥ sūryādayo yathā pūrvaṃ tathā gacchanti na grahāḥ devānāṃ ca parā lakṣmīḥ kāraṇair anumīyate mahad etan mahābāho kāraṇaṃ dānaveśvara na hy alpam iti mantavyaṃ tvayā kāryaṃ surārdana ity uktvā dānavapatiṃ prahrādaḥ so asurottamaḥ atyantabhakto deveśaṃ jagāma manasā harim sa dhyānapathagaṃ kṛtvā prahrādaḥ svaṃ mano asuraḥ vicārayām āsa tato yato devo janārdanaḥ sa dadarśodare adityāḥ prahrādo vāmanākṛtim antaḥsthān bibhrataṃ sapta lokān ādiprajāpatim tad antaś ca vasūn rudrān aśvinau marutas tathā sādhyān viśve tathādityān gandharvoragarākṣasān virocanaṃ satanayaṃ baliṃ cāsuranāyakam jambhaṃ kujambhaṃ narakaṃ bāṇam anyāṃs tathāsurān ātmānam urvīgaganaṃ vāyum ambho hutāśanam samudrādridrumasarit- sarāṃsi paśavo mṛgān vayomanuṣyān akhilāṃs tathaiva ca sarīsṛpān samastalokasraṣṭāraṃ brahmāṇaṃ bhavam eva ca grahanakṣatratārāś ca dakṣādyāṃś ca prajāpatīn saṃpaśyan vismayāviṣṭaḥ prakṛtisthaḥ kṣaṇāt punaḥ prahrādaḥ prāha daityendraṃ baliṃ vairocaniṃ tadā vatsa jñātaṃ mayā sarvaṃ yadarthaṃ bhavatām iyam tejaso hānir utpannā tac chṛṇu tvam aśeṣataḥ devadevo jagadyonir ayonir jagadādikṛt anādir ādir viśvasya vareṇyo varado hariḥ parāparāṇāṃ paramaḥ paraḥ paravatām api prabhuḥ pramāṇaṃ mānānāṃ saptalokaguror guruḥ sthitiṃ kartuṃ jagannāthaḥ so adityā garbhatāṃ gataḥ prabhuḥ prabhūṇām paramaḥ parāṇām anādimadhyo bhagavān anantaḥ trailokyam aṃśena sanātham eṣa kartuṃ mahātmāditijo avatīrṇaḥ na yasya rudro na ca padmayonir nendro na sūryendumarīcimiśrāḥ jānanti daityādhipa yat svarūpaṃ sa vāsudevaḥ kalayāvatīrṇaḥ yo asau kalāṃśena nṛsiṃharūpī jaghāna pūrvaṃ pitaram aśeṣaḥ yaḥ sarvayogīśamanonivāsaḥ sa vāsudevaḥ kalayāvatīrṇaḥ yam akṣaraṃ vedavido viditvā viśanti taṃ jñānavidhūtapāpāḥ yasmin praviṣṭā na punar bhavanti taṃ vāsudevaṃ praṇamāmi devam bhūtāny aśeṣāṇi yato bhavanti yathormayas toyanidher ajasram layaṃ ca yasmin pralaye prayānti taṃ vāsudevaṃ praṇamāmy acintyam na yasya rūpaṃ na balaṃ prabhāvo na ca svabhāvaḥ paramasya puṃsaḥ vijñāyate sarvapitāmahādyais taṃ vāsudevaṃ praṇamāmy acintyam rūpasya cakṣur grahaṇe tvag eṣā sparśagrahītrī rasanā rasasya śrotraṃ ca śabdagrahaṇe narāṇāṃ ghrāṇaṃ ca gandhagrahaṇe niyuktam na ghrāṇacakṣuḥśravaṇādibhir yaḥ sarveśvaro veditum avyayātmā śakyas tam īḍyaṃ manasaiva devaṃ grāhyaṃ nato ahaṃ harim īśitāram yenaikadaṃṣṭrāgrasamuddhṛteyaṃ dharācalā dhārayatīha sarvam grastvā sa śete sakalaṃ jagad yas tam īḍyam īśaṃ praṇato asmi viṣṇum aṃśāvatīrṇena ca yena garbhe hṛtāni tejāṃsi mahāsurāṇām namāmi taṃ devam anantam īśam aśeṣasaṃsārataroḥ kuṭhāram devo jagadyonir ayaṃ mahātmā sa ṣoḍaśāṃśena mahāsurendra surendramātur jaṭharaṃ praviṣṭo hṛtāni vas tena bale vapūṃṣi tāta ko ayaṃ harir nāma yato na bhayam āgatam santi me śataśo daityā vāsudevabalādhikāḥ vipracittiḥ śibiḥ śaṅkur ayaḥśaṅkus tathaiva ca ayaḥśirā aśvaśirā bhaṅgakāro mahāhanuḥ pratāpī praghasaḥ śaṃbhuḥ kurkurākṣaś ca durjayaḥ ete cānye ca me santi daiteyā dānavās tathā mahābalā mahāvīryā bhūbhāradharaṇakṣamāḥ yeṣām ekaikaśaḥ kṛṣṇo na vīryārdhena saṃmitaḥ pautrasyaitad vacaḥ śrutvā prahrādo daityapuṅgavaḥ dhig dhig ity āha sa baliṃ vaikuṇṭhākṣepavādinam vināśam upayāsyanti manye daiteyadānavāḥ yeṣāṃ tvam īdṛśo rājā durbuddhir avivekavān devadevaṃ mahābhāgaṃ vāsudevam ajaṃ vibhum tvām ṛte pāpasaṃkalpaṃ ko anya evaṃ vadiṣyati ya ete bhavatā proktāḥ samastā daityadānavāḥ sabrahmakās tathā devāḥ sthāvarāntāś ca bhūtayaḥ tvaṃ cāhaṃ ca jagac cedaṃ sādridrumanadīnadam samudradvīpalokāś ca yac ceṅgaṃ yac ca neṅgati yasyātivandyavandyasya vyāpinaḥ paramātmanaḥ ekāṃśāṃśakalājanma kas tam evaṃ pravakṣyati ṛte vināśābhimukhaṃ tvām ekam avivekinam durbuddhim ajitātmānaṃ vṛddhānāṃ śāsanātigam śocyo ahaṃ yasya vai gehe jātas tava pitādhamaḥ yasya tvam īdṛśaḥ putro devadevāvamanyakaḥ tiṣṭhatv anekasaṃsāra- saṃhṛtāghavināśanī kṛṣṇe bhaktir ahaṃ tāvad avekṣyo bhavato na kim na me priyataraḥ kṛṣṇād api deho ayam ātmanaḥ iti jānāty ayaṃ loko bhavāṃś ca ditijādhamaḥ jānann api priyataraṃ prāṇebhyo api hariṃ mama nindāṃ karoṣi ca katham akurvan gauravaṃ mama virocanas tava gurur gurus tasyāpy ahaṃ bale mamāpi sarvajagatāṃ gurur nārāyaṇo guruḥ nindāṃ karoṣi tasmiṃs tvaṃ kṛṣṇe guruguror gurau yasmāt tasmād ihaiśvaryād acirād bhraṃśam eṣyasi mā devo mā jagannātho bale māsau janārdanaḥ bhavatv aham avekṣyas te prītimān atra me guruḥ etāvanmātram apy atra nindatā jagato gurum nāpekṣitā vayaṃ yasmāt tasmāc chāpaṃ dadāmi te yathā me śirasaś chedād idaṃ gurutaraṃ bale tvayoktam acyutākṣepi rājyabhraṣṭas tathā pata yathā na kṛṣṇād aparaṃ paritrāṇaṃ bhavārṇave tathācireṇa paśyeyaṃ bhavantaṃ rājyavicyutam iti daityapatiḥ śrutvā guror vacanam apriyam prasādayām āsa guruṃ praṇipatya puṇaḥ punaḥ prasīda tāta mā kopaṃ kuru mohahate mayi balāvalepamattena mayaitad vākyam īritam mohopahatavijñānaḥ pāpo ahaṃ ditijottama yac chapto asmi durācāras tat sādhu bhavatā kṛtam rājyabhraṃśaṃ vasubhraṃśaṃ saṃprāpsyāmīti na tv aham viṣaṇṇo asmi yathā tāta tavaivāvinaye kṛte trailokyarājyam aiśvaryam anyad vā nātidurlabham saṃsāre durlabhās tāta guravo ye bhavadvidhāḥ tat prasīda na me kopaṃ kartum arhasi daityapa tvatkopahetuduṣṭo ahaṃ paritapye na śāpataḥ vatsa kopena moho me janitas tena te mayā śāpo datto vivekaś ca mohenāpahṛto mama yadi mohena me jñānaṃ nākṣiptaṃ syān mahāsura tat kathaṃ sarvagaṃ jñānan hariṃ kaṃcic chāpāmy aham yo ayaṃ śāpo mayā datto bhavato asurapuṅgava bhāvyam etena nūnaṃ te tasmāt tvaṃ mā viṣīdathāḥ adyaprabhṛti deveśe bhagavaty acyute harau bhavethā bhaktimān īśaḥ sa te trātā bhaviṣyati śāpaṃ prāpya ca māṃ vīra saṃsmarethāḥ smṛtas tvayā tathā tathā yatiṣyāmi śreyasā yokṣyate yathā evam uktvā sa daityendro virarāma mahāmatiḥ ajāyata sa govindo bhagavān vāmanākṛtiḥ avatīrṇe jagannāthe tasmin sarvam aśīśamat yad āsuram abhūd duḥkhaṃ devānām adites tathā vavur vātāḥ sukhasparśā nīrajaskam abhūn nabhaḥ dharme ca sarvabhūtānāṃ tadā matir ajāyata nodvegaś cāpy abhūd dehe manujānāṃ janeśvara tathā hi sarvabhūtānāṃ bhūmyambaradivaukasām taṃ jātamātraṃ bhagavān brahmā lokapitāmahaḥ jātakarmādikāḥ kṛtvā kriyās tuṣṭāva pārthiva jayādyeśa jayājeya jaya sarvātmakātmaka jaya janmajarāpeta jayānanta jayācyuta jayājita jayāśeṣa jayāvyakta sthite jaya paramārthārtha sarvajña jñāna jñeyātmaniḥsṛta jayāśeṣajagatsākṣiñ jaya kartar jagadguroḥ jagato jagadante anta sthitau pālayitā jaya jayākhila jayāśeṣa jayākhilahṛdi sthita jayādimadhyāntamaya sarvajñānamayottama mumukṣubhir anirdeśya svayaṃdṛṣṭa jayeśvara yogibhir muktiphalada damādiguṇabhūṣaṇaiḥ jayātisūkṣma durjñeya jagat sthūla jaganmaya jaya sthūlātisūkṣma tvaṃ jayātīndriya sendriya jaya svamāyāyogastha śeṣabhogaśayākṣara jayaikadaṃṣṭrāprāntānta samuddhṛtavasuṃdhara nṛkesariñ jayārāti- vakṣaḥsthalavidāraṇa sāṃprataṃ jaya viśvātman māyāvāmana keśava nijamāyāpaṭacchanna jagaddhātar janārdana jayācintya jayāneka- svarūpaikavidha prabho vardhasva vardhitāneka- vikāraprakṛte hare tvayy eṣā jagatām īśa saṃsthitā dharmapaddhatiḥ na tvām ahaṃ na ceśāno nendrādyās tridaśā hare jñātum īśā na munayaḥ sanakādyā na yoginaḥ tvanmāyāpaṭasaṃvīte jagaty atra jagatpate kas tvāṃ vetsyati sarveśaṃ tvatprasādaṃ vinā naraḥ tvam evārādhito yasya prasādasumukhaḥ prabho sa eva kevalaṃ deva vetti tvāṃ netaro janaḥ tad īśvareśvareśāna vibho vardhasva bhāvana prabhāvāyāsya viśvasya viśvātman pṛthulocana evaṃ stuto hṛṣīkeśaḥ sa tadā vāmanākṛtiḥ prahasya bhāvagambhīram uvācābjasamudbhavam stuto ahaṃ bhavatā pūrvam indrādyaiḥ kaśyapena ca mayā ca vaḥ pratijñātam indrasya bhuvanatrayam bhūyaś cāhaṃ stuto adityā tasyāś cāpi pratiśrutam yathā śakrāya dāsyāmi trailokyaṃ hatakaṇṭakam so ahaṃ tathā kariṣyāmi yathendro jagataḥ patiḥ bhaviṣyati sahasrākṣaḥ satyam etad bravīmi te tataḥ kṛṣṇājinaṃ brahmā hṛṣīkeśāya dattavān yajñopavītaṃ bhagavān dadau tasmai bṛhaspatiḥ āṣāḍham adadad daṇḍaṃ marīcir brahmaṇaḥ sutaḥ kamaṇḍaluṃ vasiṣṭhaś ca kauśyaṃ vedam athāṅgirāḥ akṣasūtraṃ ca pulahaḥ pulastyaḥ sitavāsasī upatasthuś ca taṃ vedāḥ praṇavasvarabhūṣaṇāḥ śāstrāṇy aśeṣāṇi tathā sāṃkhyayogoktayaś ca yāḥ sa vāmano jaṭī daṇḍī chattrī dhṛtakamaṇḍaluḥ sarvadevamayo bhūpa baler adhvaram abhyayāt yatra yatra padaṃ bhūpa bhūbhāge vāmano dadau dadāti bhūmir vivaraṃ tatra tatrātipīḍitā sa vāmano jaḍagatir mṛdu gacchan saparvatām sābdhidvīpavatīṃ sarvāṃ cālayām āsa medinīm tataḥ saṃśayam āpannāḥ sarve daiteyadānavāḥ saparvatavanām urvīṃ dṛṣṭvā saṃkṣubhitāṃ baliḥ papracchośanasaṃ śukraṃ praṇipatya kṛtāñjaliḥ ācārya kṣobham āyāti sābdhibhūbhṛddharā mahī kasmāc ca nāsurān bhāgān pratigṛhṇanti vahnayaḥ iti pṛṣṭo atha balinā kāvyo vedavidāṃ varaḥ uvāca daityādhipatiṃ ciraṃ dhyātvā mahāmatiḥ avatīrṇo jagadyoniḥ kaśyapasya gṛhe hariḥ vāmaneneha rūpeṇa paramātmā sanātanaḥ sa nūnaṃ yajñam āyāti tava dānavapuṅgava tatpadanyāsavikṣobhād iyaṃ pracalitā mahī kampante girayaś cāmī kṣubhitā makarālayāḥ nainaṃ bhūtapatiṃ bhūmiḥ samarthā voḍhum īśvaram sadevāsuragandharva- yakṣarākṣasapannagā anenaiva dhṛtā bhūmir āpo agniḥ pavano nabhaḥ dhārayaty akhilān deva- manuṣyādīn mahāsura iyam asya jagaddhātur māyā kṛṣṇasya gahvarī dhāryadhārakabhāvena yayā saṃpiṇḍitaṃ jagat tatsaṃnidhānād asurā na bhāgārhāḥ suradviṣaḥ bhuñjate cāsurān bhāgān amī te na tavāgnayaḥ śukrasya vacanaṃ śrutvā hṛṣṭaromābravīd baliḥ dhanyo ahaṃ kṛtapuṇyaś ca yan me yajñapatiḥ svayam yajñam abhyāgato brahman mattaḥ ko anyo adhikaḥ pumān yaṃ yoginaḥ sadodyuktāḥ paramātmānam avyayam draṣṭum icchanti devo asau madadhvaram upaiṣyati hotā bhāgaprado yasya yam udgātā ca gāyati tam adhvareśvaraṃ viṣṇuṃ mattaḥ ko anya upaiṣyati sarveśvareśvare viṣṇau mamādhvaram upāgate yan mayā cārya kartavyaṃ tan mamādeṣṭum arhasi yajñabhāgabhujo devā vedaprāmāṇyato asura tvayā tu dānavā daityā yajñabhāgabhujaḥ kṛtāḥ ayaṃ ca devaḥ sattvasthaḥ karoti sthitipālanam nisṛṣṭeś cāyam ante ca svayam atti prajāḥ prabhuḥ tvayānubandhī bhavitā nūnaṃ viṣṇuḥ sthitau sthitaḥ viditvaitan mahābhāga kuru yat te manogatam tvayāsya daityādhipate svalpake api hi vastuni pratijñā naiva voḍhavyā vācyaṃ sāma tathāphalam kṛtakṛtyasya devasya devārthaṃ caiva kurvataḥ nālaṃ dātuṃ dhanaṃ devety evaṃ vācyaṃ tu yācataḥ kṛṣṇasya devabhūtyarthaṃ pravṛttasya mahāsura brahman katham ahaṃ brūyām anyenāpi hi yācitaḥ nāstīti kimu devena saṃsārāghaughahāriṇā vratopavāsair vividhair yaḥ pratigrāhyate hariḥ sa ced vakṣyati dehīti govindaḥ kim ato adhikam yadartham upahārāḍhyā damaśaucaguṇānvitaiḥ yajñāḥ kriyante deveśaḥ sa māṃ dehīti vakṣyati tat sādhu sukṛtaṃ karma tapaḥ sucaritaṃ ca naḥ yan mayā dattam īśeśaḥ svayam ādāsyate hariḥ nāstīty ahaṃ guro vakṣye tam apy āgatam īśvaram yadi tad vañcyate prāpte nūnam asmadvidhaḥ phalaiḥ yajñe asmin yadi yajñeśo yācate māṃ janārdanaḥ nijamūrdhānam apy adya tad dāsyāmy avicāritam nāstīti yan mayā noktam anyeṣām api yācatām vakṣyāmi katham āyāte tad anabhyastam acyute ślāghya eva hi dhīrāṇāṃ dānād āpatsamāgamaḥ nābādhākāri yad dānaṃ tad aṅgamalavat katham madrājye nāsukhī kaścin na daridro na cāturaḥ nātṛṣito na codvigno na sragādivivarjitaḥ hṛṣṭatuṣṭaḥ sugandhī ca tṛptaḥ sarvasukhānvitaḥ janaḥ sarvo mahābhāga kimutāhaṃ sadā sukhī etad viśiṣṭapātrotthaṃ dānabījaphalaṃ mama viditaṃ bhṛguśārdūla mayaitat tvatprasādataḥ etad vijānato dāna- bījaṃ patati ced guro janārdane mahāpātre kiṃ na prāptaṃ tato mayā matto dānam avāpyeśo yadi puṣṇāti devatāḥ upabhogānvayaguṇaṃ dānaṃ ślāghyataraṃ tataḥ matprasādaparo nūnaṃ yajñenārādhito hariḥ tenābhyeti na saṃdeho darśanād upakārakṛt atha kopena vābhyeti devabhāgoparodhinam māṃ nihantum ato api syād vadhaḥ ślāghyataro acyutāt yanmayaṃ sarvam evedaṃ nāprāpya yasya vidyate sa māṃ yācitum abhyeti nānugraham ṛte hariḥ yaḥ sṛjaty ātmabhūḥ sarvaṃ cetasaivāpahanti ca sa māṃ hantuṃ hṛṣīkeśaḥ kathaṃ yatnaṃ kariṣyati etad viditvā tu guro dānavighnapareṇa me naiva bhāvyaṃ jagannāthe govinde samupasthite ity evaṃ vadatas tasya prāptas tatra jagapatiḥ sarvadevamayo acintyo māyāvāmanarūpadhṛk taṃ dṛṣṭvā yajñavāṭāntaḥ- praviṣṭam asurāḥ prabhum jagmuḥ prabhāvataḥ kṣobhaṃ tejasā tasya niṣprabhāḥ jepuś ca munayas tatra ye sametā mahādhvare baliś caivākhilaṃ janma mene saphalam ātmanaḥ tataḥ saṃkṣobham āpanno na kaścit kiṃcid uktavān pratyeko devadeveśaṃ pūjayām āsa cetasā athāsurapatiṃ prahvaṃ dṛṣṭvā munivarāṃś ca tān devadevapatiḥ sākṣād viṣṇur vāmanarūpadhṛk tuṣṭāva yajñaṃ vahniṃś ca yajamānam atha rtvijaḥ yajñakarādhikārasthān sadasyān dravyasaṃpadam tataḥ prasannam akhilaṃ vāmanaṃ prati tatkṣaṇāt yajñavāṭasthitaṃ vīraṃ sādhu sādhv ity udīrayan sa cārgham ādāya baliḥ prodbhūtapulakas tadā pūjayām āsa govindaṃ prāha cedaṃ vaco asuraḥ suvarṇaratnasaṃghātaṃ gajāśvam amitaṃ tathā striyo vastrāṇy alaṃkārān gāvo grāmāṃś ca puṣkalān sarvasvaṃ sakalām urvīṃ bhavato vā yad īpsitam tad dadāmi vṛṇuṣva tvaṃ mamārthī satataṃ priyaḥ ity ukto daityapatinā prītigarvānvitaṃ vacaḥ prāha sasmitagambhīraṃ bhagavān vāmanākṛtiḥ mamāgniśaraṇārthāya dehi rājan padatrayam suvarṇagrāmaratnādi tad arthibhyaḥ pradīyatām tribhiḥ prayojanaṃ kiṃ te padaiḥ padavatāṃ vara śataṃ śatasahasraṃ vā padānāṃ mārgatāṃ bhavān etāvatā daityapate kṛtakṛtyo asmi mārgatām anyeṣām arthināṃ vittam icchayā dāsyate bhavān etac chrutvā tu gaditaṃ vāmanasya mahātmanaḥ vācayām āsa tat tasmai vāmanāya padatrayam pāṇau tu patite toye vāmano bhūtabhāvanaḥ sarvadevamayaṃ rūpaṃ darśayām āsa tatkṣaṇāt candrasūryau ca nayane dyauḥ śiraś caraṇau kṣitiḥ pādāṅgulyaḥ piśācāś ca hastāṅgulyaś ca guhyakāḥ viśvedevāś ca jānusthā jaṅghe sādhyāḥ surottamāḥ yakṣā nakheṣu saṃbhūtā rekhāsv apsarasaḥ sthitāḥ dṛṣṭir dhiṣṇāny aśeṣāṇi keśāḥ sūryāṃśavaḥ prabho tārakā romakūpāṇi romāṇi ca maharṣayaḥ bāhavo vidiśas tasya diśaḥ śrotraṃ mahātmanaḥ aśvinau śravaṇau tasya nāsā vāyur mahābalaḥ prasādaś candramā devo mano dharmaḥ samāśritaḥ satyam asyābhavad vāṇī jihvā devī sarasvatī grīvāditir devamātā vidyās tadvalayas tathā svargadvāram abhūn maitraṃ tvaṣṭā pūṣā ca vai bhruvau mukhaṃ vaiśvānaraś cāsya vṛṣaṇau tu prajāpatiḥ hṛdayaṃ ca paraṃ brahma puṃstvaṃ vai kaśyapo muniḥ pṛṣṭhe asya vasavo devā marutaḥ sarvasaṃdhiṣu sarvasūktāni daśanā jyotīṃṣi vimalaprabhāḥ vakṣaḥsthale tathā rudro dhairye cāsya mahārṇavaḥ udare cāsya gandharvā marutaś ca mahābalāḥ lakṣmīr medhā dhṛtiḥ kāntiḥ sarvavidyāś ca vai kaṭiḥ sarvajyotīṃṣi yānīha tapaś ca paramaṃ mahat tasya devātidevasya tejaḥ prodbhūtam uttamam stanau kukṣau ca vedāś ca jānū cāsya mahāmakhāḥ iṣṭayaḥ paśubandhāś ca dvijānāṃ ceṣṭitāni ca tasya devamayaṃ rūpaṃ dṛṣṭvā viṣṇor mahābalāḥ upasarpanti daiteyāḥ pataṃgā iva pāvakam pramathya sarvān asurān pādahastatalair vibhuḥ kṛtvā rūpaṃ mahākāyaṃ sa jahārāśu medinīm tasya vikramato bhumiṃ candrādityau stanāntare nabho vikramamāṇasya sakthideśe sthitāv ubhau paraṃ vikramamāṇasya jānumūle prabhākarau viṣṇor āstām mahīpāla devapālanakarmaṇi jitvā lokatrayaṃ kṛtsnaṃ hatvā cāsurapuṅgavān puraṃdarāya trailokyaṃ dadau viṣṇur urukramaḥ sutalaṃ nāma pātālam adhastād vasudhātalāt baler dattaṃ bhagavatā viṣṇunā prabhaviṣṇunā atha daityeśvaraṃ prāha viṣṇuḥ sarveśvareśvaraḥ yat tvayā salilaṃ dattaṃ gṛhītaṃ pāṇinā mayā kalpapramāṇaṃ tasmāt te bhaviṣyaty āyur uttamam vaivasvate tathātīte bale manvantare tataḥ sāvarṇake ca saṃprāpte bhavān indro bhaviṣyati sāṃprataṃ devarājāya trailokyam akhilaṃ mayā dattaṃ caturyugānāṃ vai sādhikā hy ekasaptatiḥ niyantavyā mayā sarve ye tasya paripanthinaḥ tenāhaṃ parayā bhaktyā pūrvam ārādhito bale sutalaṃ nāma pātālaṃ tam āsādya manoramam vasāsura mamādeśaṃ yathāvat paripālayan tatra divyavanopete prāsādaśatasaṃkule protphullapadmasarasi sravacchuddhasaridvare sugandhidhūpasaṃbādhe varābharaṇabhūṣitaḥ srakcandanādidigdhāṅgo nṛtyagītamanoramaiḥ upabhuñjan mahābhogān vividhān dānaveśvara mamājñayā kālam imaṃ tiṣṭha strīśatasaṃvṛtaḥ yāvat suraiś ca vipraiś ca na virodhaṃ kariṣyasi tāvad etān mahābhogān avāpsyasy asurottama yadā ca devaviprāṇāṃ viruddhāny ācariṣyasi bandhiṣyanti tathā pāśā vāruṇās tvām asaṃśayam etad viditvā bhavatā mayājñaptam aśeṣataḥ na virodhaḥ suraiḥ kāryo viprair vā daityasattama ity evam ukto devena viṣṇunā prabhaviṣṇunā baliḥ prāha mahārāja praṇipatya kṛtāñjaliḥ tatrāsato me pātāle bhagavan bhavadājñayā kiṃ bhaviṣyaty upādānam upabhogopapādakam āpyāyito yena deva smareyaṃ tvām ahaṃ sadā dānāny avidhidattāni śrāddhāny aśrotriyāṇi ca hutāny aśraddhayā yāni tāni dāsyanti te phalam adakṣiṇās tathā yajñāḥ kriyāś cāvidhinā kṛtāḥ phalāni tava dāsyanti adhītāny avratāni ca baler varam idaṃ dattvā śakrāya trividaṃ tathā vyāpinā tena rūpeṇa jagāmādarśanaṃ hariḥ śaśāsa ca yathā pūrvam indras trailokyam ūrjitam siṣeva ca parān kāmān baliḥ pātālam āśritaḥ ity etad devadevasya viṣṇor māhātmyam uttamam vāmanasya paṭhed yas tu sarvapāpaiḥ pramucyate baliprahrādasaṃvādaṃ mantritaṃ baliśukrayoḥ baliviṣṇvoś ca kathitaṃ yaḥ smariṣyati mānavaḥ nādhayo vyādhayo vāsya na ca mohākulaṃ manaḥ bhaviṣyati kuruśreṣṭha puṃsas tasya kadācana cyutarājyo nijaṃ rājyam iṣṭaprāptiṃ viyogavān avāpnoti mahābhāga naraḥ śrutvā kathām imām pātāle nivasan vīras tadā vairocanir baliḥ kāmopabhogasaṃprāptyā mudaṃ prāpa parāṃ vibhuḥ alaṃbuṣā miśrakeśī puṇḍarīkātha vāmanā ghṛtācī menakā rambhā nanṛtus tasya saṃnidhau prajagur devagandharvā viśvāvasupurogamāḥ tuṣṭuvuś ca mahābhāga baliṃ siddhāḥ sacāraṇāḥ tasmin saṃgītagītā tu vīṇāveṇuravākule sragādibhūṣito daityaḥ papau pānam anuttamam śarkārasavamādhvikāṃ puṣpāsavaphalāsavam divyāḥ prasannāś ca surās tadarhāṇi madhūni ca parāvadaṃśān madhurāṃl lavaṇāṃs tiktakāṇ kaṭūn kaṣāyāṃś ca mahārāja sumṛṣṭāny aparāṇi ca suhṛṭsujanasaṃbandhi- bhṛtyavargasamanvitaḥ bubhuje pātālagatas tadā vairocanir baliḥ prāsādāḥ kāñcanāḥ sarve suvarṇamaṇimaṇḍitāḥ sphāṭikāmalasopānā muktāhāraśatojjvalāḥ teṣu sarveṣu daiteyā baleḥ saṃbandhibāndhavāḥ nṛtyavādyādimuditā bubhujur viṣayān priyān baliś ca bhagavān daityo daityoragaśatair vṛtaḥ upagīyamāno bubhuje yatheṣṭaṃ viṣayān priyān patnī vindhyāvalī nāma tasya daityapater abhūt sarvalakṣaṇasaṃpūrṇā śrīr ivābjaṃ vināparā na devī nāpi gandharvī nāpsarā na ca mānuṣī tasyā rūpeṇa sadṛśī babhūva manujeśvara sā tu pīnāyataśroṇī mṛdvaṅgī madhurasvarā ghanonnatakucā subhrūḥ sasmitāyatalocanā mṛdvalpapāṇipādābjā sumadhyā gajagāminī sukeśī sumukhī śyāmā sarvair yoṣidguṇair yutā tanayā merusāvarṇer dauhitrī mṛgamokinaḥ vapuṣā rūpasaṃpadā pautanā mṛgalocanā patnī sahasradvitaye pradhānā tasya sābhavat tayā tu ramatas tasya ramaṇīye rasātale śaktir āsīd anudinaṃ vivekapratilominī kadācid ramatas tasya daityarājasya pārthiva tīkṣṇāṃśur madhyamāṃ vīthīṃ yayau vaiṣuvatīṃ raviḥ yadā yadā ca viṣuvaṃ bhāskaraḥ pratipadyate tadā tadā hareś cakraṃ pātāle parivartate sravanti yoṣitāṃ garbhās tasya dhārāṃśutāpitāḥ sahasā daityapatnīnāṃ yāsu puṃsāṃ samudbhavaḥ nistejaso daityabhaṭā bhavanti ca mahīpate tad dṛṣṭvā sahasāyāntam ādityaśatatejasam jvālāmālāsuduḥprekṣyaṃ viṣṇucakraṃ sudarśanam hāhākṛtam abhūt sarvaṃ pātālam arisūdana jepur ye munayas tatra sārghapātrā mahoragāḥ babhūvuḥ praṇatāś cānye siddhagandharvacāraṇāḥ vaiklavyaṃ cāgatāḥ sarvāḥ striyaḥ parapuraṃjaya tad dṛṣṭvā vyākulībhūtaṃ pātālam asurās tataḥ ye tasthuḥ pauruṣaparās te hatāḥ śataneminā bhrāmyatā tena cakreṇa saptalokavicāriṇā samastajagadādhāra- karamuktena veginā tan niṣūditadaityaughaṃ daityastrīgarbhahānidam śrutvā cakraṃ mahācakro niścakrāma gṛhād baliḥ āḥ kim etad itīty uktvā sa tu madyamahoddhataḥ vimalaṃ khaḍgam ādāya śatacandraṃ ca bhānumat niryāntam atha vegena tam udāraparākramam vidhyāvalī nāma śubhā dadhāra dayitaṃ patim uvāca ca pariṣvajya krodhatāmrekṣaṇaṃ balim kalyāṇī guṇadoṣajñā praṇayān mṛdubhāṣiṇī daityarāja na kopasya vaśam āgantum arhasi vimṛśya tajjñaḥ sāmādīn prayuñjīta balābalam kim etat kasya vā kutra kiṃnimittam ihāgatam cakram itthaṃ vicārya tvaṃ krodhaṃ yāhi praśāmya vā etat kila jagaddhātuś cakraṃ viṣṇoḥ sudarśanam pratiṣaṇmāsam abhyeti daityagarbhavināśanam puṅgarbhān nikhilān etad dānavānāṃ mahāsura vināśayaty anantarāṃ sarvaduṣṭanibarhaṇam karoti duḥkham atulaṃ ghātanāt pratipakṣajam puruṣāṇāṃ na sarvatra saṃsthitā jagataḥ pateḥ mayi tvayi tathānyatra yathā viṣṇur vyavasthitaḥ tasyaitac cakram āyāntaṃ puruṣaḥ ko na pūjayet yasyādhikṣepajā rājaṃs tava trailokyavicyutiḥ tasya cakraṃ jaganmūrteḥ samupaiṣi ruṣā katham sadṛśe puruṣe krodhaṃ naraḥ kurvīta daityapa na tu sarveśvare viṣṇau yatra sarvaṃ pratiṣṭhitam tat prasīda mahābhāga samupaihi jagatpatim śaraṇyaṃ śaraṇaṃ viṣṇuṃ yaṃ praṇamya na sīdati yasmin prasanne trailokyaṃ tvattaḥ prāptaḥ śacīpatiḥ bhraṣṭaś ca yadadhikṣepāt taṃ tvaṃ śaraṇam āvraja yatra sarveśvare sarvaṃ sarvabhūte jagat sthitam tasya cakram upaihi tvaṃ vinayād asurādhipa sarvakāraṇabhūtasya devadevasya cakriṇaḥ kaś cakram ativarteta martyadharmā mahāsura cakram atra jagaddhātuḥ karoti sthitipālanam vipakṣāsurasaṃbhūti- garbhavisraṃsanāt prabho prasādya cakranāmānaṃ govindaṃ jagato gurum śreyase sarvadharmajña śaraṇaṃ vraja keśavam saṃsmarasva ca daityendra prahrādaṃ svapitāmaham bhraṣṭarājyena bhavatā smartavyo aham iti prabho sa vyājahāra bhagavāṃs tavānugrahakāmyayā saṃsmaryatāṃ mahābhāga sarvadharmabhṛtāṃ varaḥ viṣṇubhakto mahābāhuḥ sa te śreyo abhidhāsyati etad vacanam ākarṇya tadā vairocanir baliḥ yayau tadārgham ādāya viṣṇoś cakrasya pūjakaḥ sa dadarśa samāyāntam anantakarasaṅginam cakram akṣayacakrasya viśvasya paripālakam sasmāra ca baliḥ sarvaṃ prahrādavacanaṃ nṛpa jagāda yac ca govindaḥ prasādasumukhaḥ prabhuḥ bhaktinamras tato bhūtvā bhūtabhavyabhavatprabhoḥ tuṣṭāva vāsudevasya cakram avyaktamūrtinaḥ jvālāmālākarālāntam udyadindusamaprabham madhyāhnārkasamābhāsaṃ tejasaḥ piṇḍasaṃsthitam taṃ dṛṣṭvā tejasā rāśim upasaṃgamya cā vibhum uvāca daityaśārdūlaḥ praṇipatya kṛtāñjaliḥ anantasyāprameyasya viśvamūrter mahātmanaḥ namāmi cakriṇaś cakraṃ karasaṅgi sudarśanam sahasram iva sūryāṇāṃ saṃghātaṃ vidyutām iva kālāgnim iva yac cakraṃ tad viṣṇoḥ praṇamāmy aham duṣṭarāhugalaccheda- śoṇitāruṇatārakam tan namāmi hareś cakraṃ śatanemi sudarśanam yasyārakeṣu śakrādyā lokapālā vyavasthitāḥ tadantar vasavo rudrās tathaiva marutāṃ gaṇāḥ dhārāyāṃ dvādaśādityāḥ samastāś ca hutāśanāḥ dhārājāle abdhayaḥ sarve nābhimadhye prajāpatiḥ samastanemiṣv akhilā yasya vidyāḥ pratiṣṭhitāḥ yasya rūpam anirdeśyam api yogibhir uttamaiḥ yad bhramat surasaṅghānāṃ tejasaḥ paribṛṃhaṇam daityaujasāṃ ca nāśāya tan namāmi sudarśanam bhraman matamahāvega- vibhrāntākhilakhecaram tan namāmi hareś cakram anantāraṃ sudarśanam nakṣatravadvahnikaṇa- vyāptaṃ kṛtsnaṃ nabhastalam tan namāmi hareś cakraṃ karasaṅgi sudarśanam svabhāvatejasā yuktaṃ yad arkāgnimayaṃ mahat viśeṣato harer gatvā sarvadevamayaṃ karam durvṛttadaityamathanaṃ jagataḥ paripālakam tan namāmi hareś cakraṃ daityacakraharaṃ param karotu me sadā śarma dharmatāṃ ca prayātu me prasādasumukhe kṛṣṇe tasya cakraṃ sudarśanam svabhāvatejasā yuktaṃ madhyāhnārkasamaprabham prasīda saṃyuge ariṇāṃ sudarśanasudarśanam vidyujjvālāmahākakṣaṃ dahāntar mama yat tamaḥ jahi no viṣayagrāhi mano grahaviceṣṭitam visphoṭayākhilāṃ māyāṃ kuruṣva vimalāṃ matim evaṃ saṃsthūyamānaṃ tad vahnipiṇḍopamaṃ mahat babhūva prakaṭaṃ cakraṃ daityacakrpates tadā dadarśa sa mahābāhuḥ prabhāmaṇḍaladurdṛśam agnijvālāgataṃ tāmraṃ taptacakram ivāparam bhramatas tasya cakrasya nābhimadhye mahīpate trailokyam akhilaṃ daityo dṛṣṭavān bhūrbhuvādikam mervādīn akhilāñ śailān gaṅgādyāḥ saritas tathā kṣīrābdhipramukhāṃś cābdhīn dvīpāñ jambvādisaṃjñitān vaimānikān sagandharvān sūryādīṃś ca tathā grahān nakṣatratārakākāśaṃ śakrādīṃś ca divaukasaḥ rudrādityāṃś ca marutāṃ sādhyānāṃ ca mahīpate saṃnidhānaṃ nirīkṣyāsau daityānāṃ vismito abhavat tataḥ praṇamyārtiharaṃ surāṇām apārasāraṃ paramāyudhaṃ hareḥ namo namas te astv iti daityarājaḥ provāca bhūyo api namo namas te yan no aśubhaṃ cetasi vāyuvega yan no aśubhaṃ vāci hutāśanottha yac cāśubhaṃ kāyakṛtaṃ hares tad varāyudhaṃ tvaṃ praśamaṃ nayāśu prasīda satkārakṛtaṃ mamāghaṃ prayātu te nāśam anantavīrya satāṃ ca sanmārgavatāṃ manāṃsi sthirībhavantv acyutapādayugme evaṃ stute tatas tasmin viṣṇucakre sudarśane puṣpavṛṣṭir baler mūrdhni nipapātāntarikṣataḥ parihṛtya ca daityendraṃ yayau cakraṃ yathecchayā bhramad eva ca daityānāṃ yayau tadbhayam āvahat tatas tad adbhutaṃ dṛṣṭvā cakrasyāgamanaṃ hareḥ pūrvavatsmaraṇaṃ prāpya sasmāra svapitāmaham gacchatā pūrvam āryeṇa smartavyo aham itīritam taṃ smariṣyāmi daityendraṃ sa naḥ śreyo abhidhāsyati ity etad adhisaṃsmṛtya balir ātmapitāmaham sasmāra daityādhipatiṃ prahrādaṃ bhagavatpriyam saṃsmṛtaś ca sa pātālam ājagāma mahāmatiḥ cakrodyatakaraḥ sākṣād bhagavān iva keśavaḥ tam āgatam athotthāya yathāvat sa mahāmatiḥ abhivādya balir bhaktyā nivedyārgham abhāṣata tātāṃhridarśanād adya pāvito asmy apakalmaṣaḥ divaś cyuto apy ahaṃ manye śakrād ātmānam uttamam trailokyaharaṇād ugraṃ yad duḥkhaṃ hṛdaye mama tac chāntaṃ pādasaṃparkam upetya bhavato mama iti saṃstūya dattvā ca varāsanam udāradhīḥ paryupāsata rājendro daityānāṃ svapitāmaham tam upāsīnam anaghaḥ prahrādo daityapuṅgavaḥ pratyuvāca mahātmānaṃ baliṃ vairocaniṃ nṛpa bale brūhi yadarthaṃ te smṛto aham arisūdana tavopakāraṇe viddhi dharme māṃ satatodyatam tātenāhaṃ purā jñapto bhraṣṭarājyena te bale saṃsmartavyo asmy asaṃdigdhaṃ śreyo vakṣyāmy ahaṃ tadā so ahaṃ rājyaparibhraṣṭo viṣayāsaktihṛṣitaḥ indriyair avaśas tāta yat kāryaṃ tat praśādhi mām yadi mad-vacanaṃ tāta śraddhadhāsi hitaṃ bale taṃ devadevam anaghaṃ prayāhi śaraṇaṃ harim śabdādiṣv anuraktāni tavākṣāṇy asurādhipa śabdādayaś ca govinde santy eva vyavahārataḥ gītakair gīyatāṃ viṣṇur manohāribhir ātmanaḥ anyālambanataś cittam ākṛṣyādhatsva keśave gandhān udārān bhakṣāṃś ca srajo vāsāṃsi cāsura prayaccha devadevāya taccheṣāṇy upayuñja ca yatra yatra ca te prītir viṣaye ditijeśvara tat tam acyutam uddiśya viprebhyaḥ pratipādaya sarvabhūteṣu govindo bahurūpo vyavasthitaḥ iti matvā mahābāho sarvabhūtahito bhava ātmānam acyutaṃ viddhi śatruṃ ca ripum ātmanaḥ itijñānavataḥ kopas tava kutra bhaviṣyati śabdādayo ye viṣayā viṣayī yaś ca puruṣaḥ tad aśeṣaṃ vijānīhi svarūpaṃ paramātmanaḥ paramātmā ca bhagavān viṣvakseno janārdanaḥ tadbhaktimān bhāgavato nālpapuṇyo hi jāyate bhagavacchāsanālambī bhagavacchāsanapriyaḥ bhagavadbhaktim āsthāya vatsa bhāgavato bhava bhagavān bhūtakṛd bhavyo bhūtānāṃ prabhavo hi yaḥ bhāvena taṃ bhajasveśaṃ bhavabhaṅgakaraṃ harim bhajasva bhāvena vibhuṃ bhagavantaṃ maheśvaram tato bhāgavato bhūtvā bhavabandhād vimokṣyase sarvabhūte manas tasmin samādhāya mahāmate prāpsyase paramāhlāda- kāriṇīṃ paramāṃ gatim yatrānandaparaṃ jñānaṃ sarvaduḥkhavivarjitam tatra cittaṃ samāveṣṭuṃ na śaknoti bhavān yadi tadabhyāsaparas tasmin kuru yogaṃ divāniśam tatrāpy asāmarthyavataḥ kriyāyogo mahātmanā brahmaṇā yaḥ samākhyātas tanmanāḥ satataṃ bhava karoṣi yāni karmāṇi tāni deve jagatpatau samarpayasva bhadraṃ te tataḥ karma prahāsyasi kṣīṇakarmā mahābāho śubhāśubhavivarjitaḥ layam abhyeti govinde tad brahma paramaṃ mahat bhoktum icchasi daityendra karmaṇām atha cet phalam tatas tam arcayeśeśaṃ tataḥ karmaphalodayaḥ yo artham icchati daityendra sa samārādhya keśavam niḥsaṃśayam avāpnoti dhundhumāro yathā nṛpaḥ atrigehasamudbhūtaṃ dattātreyasvarūpiṇam rājyam ārādhya govindaṃ kārtavīryas tathāptavān dharmaṃ kṛṣṇaprasādena mudgalo jājaliḥ kuṇiḥ prāpur anye tathā kāmān narendrā nahuṣādayaḥ janakaḥ sudhvajo nāma janakaḥ samitidhvajaḥ dharmadhvajas tathā muktiṃ keśavārādhanād gataḥ tathānye munayo daitya rājānaś ca sahasraśaḥ prāpur muktiṃ mahābhāgāḥ kṛtvā bhaktiṃ janārdane yathā hi jvalito vahnis tamohāniṃ tadarthinām śītahāniṃ tathānyeṣāṃ svedaṃ svedābhilāṣiṇām karoti kṣudhitānāṃ ca bhojyapākaṃ tathotkaṭam tathaiva kāmān bhūteśaḥ sa dadāti yathepsitān tad etad akhilaṃ jñātvā yat taveṣṭaṃ śṛṇuṣva tat kalpadrumād iva harer yat te manasi vartate etat prahrādavacanaṃ niśāmya ditijeśvaraḥ pratyuvāca mahābhāgaṃ praṇipatya pitāmaham saṃprāptasyāmṛtasyeva tava vākyasya nāsti me tṛptir etad ahaṃ tāta śrotum icchāmi vistarāt akṣīṇakarmā puruṣo maraṇe samupasthite kīdṛśaṃ lokam āyāti yaḥ saṃsmarati keśavam yathā ca vāsudevasya smaraṇaṃ tāta mānavaiḥ mumūrṣubhiḥ prakartavyaṃ tan mamācakṣva vistarāt kiṃ japyaṃ kīdṛśaṃ rūpaṃ smartavyaṃ ca hares tadā kathaṃ dhyeyaṃ ca vidvadbhis tad ācakṣva yathātatham sādhu vatsa tvayā praśnaḥ suguhyo ayam udāhṛtaḥ tapasāṃ tāta sarveṣāṃ tapo nānaśanāt param kathyate ca mahābāho saṃvādo ayaṃ purātanaḥ bhagīrathasya rājarṣer brahmaṇaś ca prajāpateḥ atītyāmaralokaṃ ca gavāṃ lokaṃ ca mānada ṛṣilokaṃ ca yo agacchad bhagīratha iti śrutaḥ taṃ dṛṣṭvā sa vacaḥ prāha brahmā lokapitāmahaḥ kathaṃ bhagīrathāgās tvam imaṃ deśaṃ durāsadam na hi devā na gandharvā na manuṣyā bhagīratha āyānty ataptatapasaḥ kathaṃ vai tvam ihāgataḥ niḥśaṅkam annam adadaṃ brāhmaṇebhyaḥ śataṃ sahasrāṇi sadaiva dāyam brāhmaṇaṃ vrataṃ nityam āsthāya vidvan na tv evāhaṃ tasya phalād ihāgām daśaikarātrān daśa pañcarātrān ekādaśaikādaśakāṃs tathaiva jyotiṣṭomānāṃ ca śataṃ yad iṣṭaṃ phalena tenāpi na cāgato aham yac cāvasaṃ jāhnavītīranityaḥ śataṃ samās tapyamānas tapo aham pradāya tatrāśvatarīsahasraṃ phalena tasyāpi na cāgato aham daśa dhenusahasrāṇi maṇiratnavibhūṣitāḥ daśārbudāni cāśvānām ayutāni ca viṃśatiḥ puṣkareṣu dvijātibhyaḥ prādāṃ gāś ca sahasraśaḥ suvarṇacandrottamadhāriṇīnāṃ kanyottamānām adadaṃ sragviṇīnām ṣaṣṭiṃ sahasrāṇi vibhūṣitānāṃ jāmbūnadair ābharaṇair na tena daśārbudāny adadaṃ gosave yās tv ekaikaśo daśa gā lokanātha samānavatsāḥ payasā samanvitāḥ suvarṇakāṃsyopaduhā na tena ahany ahani vipreṣu ekaikaṃ triṃśato adadam gṛṣṭīnāṃ kṣīradātrīṇāṃ rohiṇīnāṃ śatāni ca dogdhrīṇāṃ vai gavāṃ caiva prayutāni daśaiva tu prādāṃ daśaguṇaṃ brahman na ca tenāham āgataḥ koṭīś ca kāñcanasyāṣṭau prādāṃ brahman daśa tv aham ekaikasmin kratau tena phalenāhaṃ na cāgataḥ vājināṃ śyāmakarṇānāṃ haritānāṃ pitāmaha prādāṃ hemasrajāṃ brahman koṭīr daśa ca sapta ca īṣādantān mahākāyān kāñcanasragvibhūṣitān patnīvataḥ sahasrāṇi prāyacchaṃ daśa sapta ca alaṃkṛtānāṃ deveśa divyaiḥ kanakabhūṣaṇaiḥ rathānāṃ kāñcanāṅgānāṃ sahasrāṇy adadaṃ daśa sapta cānyāni yuktānāṃ vājibhiḥ samalaṃkṛtaiḥ dakṣiṇāvayavāḥ kecid devair ye saṃprakīrtitāḥ vājapeyeṣu daśasu prādāṃ tenāpi nāgataḥ śakratulyaprabhāvānām ījyayā vikrameṇa ca sahasraṃ niṣkakaṇṭhānāṃ pradadan dakṣiṇām aham vijitya nṛpatīn sarvān makhair iṣṭvā pitāmaha aṣṭābhyo rājasūyebhyo na ca tenāham āgataḥ srotaś ca yāvad gaṅgāyāṃ chinnam āsīj jagatpate dakṣiṇābhiḥ pravṛttābhir mama nāgaṃ ca tatkṛte vājināṃ ca sahasre dve suvarṇamaṇibhūṣite vāraṇānāṃ śataṃ cāham ekaikasya tridhādadam varaṃ grāmaśataṃ cāham ekaikasya tridhādadam tapasvī niyatāhāraḥ śamam āsthāya vāgyataḥ dīrghakālaṃ himavati gaṅgāyāś ca durutsahām mūrdhnā dhārāṃ mahādevaḥ śirasā yām adhārayat na tenāpy aham āgacchaṃ phaleneha pitāmaha śamyākṣepair ayajaṃ devadeva tathā kratūnām ayutaiś cāpi yattaḥ trayodaśadvādaśāhaiś ca deva sapuṇḍarīkair na ca teṣāṃ phalena aṣṭau sahasrāṇi kakudminām ahaṃ śuklarṣabhāṇām adaṃ brāhmaṇebhyaḥ patnīś caiṣām adadaṃ niṣkakaṇṭhīs teṣāṃ phaleneha na cāgato asmi hiraṇyaratnaracitān adadaṃ ratnaparvatān dhanadhānyasahasrāṃś ca grāmāñ śatasahasraśaḥ śataṃ śatānāṃ gṛṣṭīnām adadaṃ cāpy atandritaḥ iṣṭvānekair mahāyajñair brāhmaṇebhyo dhanena ca ekādaśāhair ayajaṃ sudakṣiṇair dvir dvādaśāhair aśvamedhaiś ca deva bṛhadbhir dvādaśāhaiś ca aśvamedhaiḥ pitāmaha arkāyaṇaiḥ ṣoḍaśabhiś ca brahmaṃs teṣāṃ phaleneha na cāgato asmi niṣkrāmakaṃ cāpy adadaṃ yojanānāṃ dvir vistīrṇaṃ kāñcanapādapānām vanaṃ cūtānāṃ ratnavibhūṣitānām na caiva teṣām āgato ahaṃ phalena turāyaṇaṃ tu vratam apradhṛṣyam akrodhano akaravaṃ triṃśato abdān śataṃ gavām aṣṭa śatāni cāhaṃ dine dine prādadaṃ brāhmaṇebhyaḥ payasvinīnāṃ atha rohiṇīnāṃ tathaiva cāpy anaḍuhāṃ lokanātha prādām nityaṃ brāhmaṇebhyaḥ sureśa nehāgatas tena phalena cāham triṃśataṃ vidhivad vahnīn ayajaṃ yac ca nityaśaḥ aṣṭābhiḥ sarvamedhaiś ca nṛmedhair dviguṇais tathā daśabhir viśvajidbhiś ca stobhair aṣṭādaśottaraiḥ na caiva teṣāṃ deveśa phalenāham ihāgamam saravyāṃ bāhudāyāṃ ca gayāyām atha naimiṣe gavāṃ śatānām ayutam adadaṃ na ca tena vai utkrāntikāle govindaṃ smarann anaśanasthitaḥ tyaktavān asmi yad dehaṃ tenedṛk prāptavān phalam evam etad itīty āha brahmā lokapitāmahaḥ bhagīrathaṃ mahīpālaṃ puṇyalokanivāsinam tad etad uktaṃ tapasāṃ samastānāṃ mahāmate guṇair anaśanaṃ brahmā pradhānataram abravīt tyajaty anaśanastho hi prāṇān yaḥ saṃsmaran harim sa yāti viṣṇusālokyaṃ yāvad indrāś caturdaśa atītānāgatānīha kulāni puruṣarṣabha punāty anaśanaṃ kurvan sapta sapta ca sapta ca ślokāś cātra mahābāho śrūyante yān bhagīrathaḥ jagāda brahmaṇo lokam upetaḥ pṛthivīpatiḥ brahma brahmamayaṃ viṣṇor yaḥ padaṃ paramātmanaḥ saṃsmaraṃs tyajati prāṇān sa viṣṇuṃ praviśaty ajam yaḥ kṣīṇakarmā bhogena tapasā vāpi saṃsmaran karoti kālaṃ kālena na paricchedyate hi saḥ akṣīṇakarmā maraṇe saṃsmaran devam acyutam yathā tvam eva devānāṃ loke bhogān upāśnute kṣutite api kule kaścij jāyeyaṃ karmaṇaḥ kṣaye manuṣyo yena sarveśaṃ cintayeyaṃ sadā harim taccintayādhunāśeṣa- puṇyapāpavivarjitaḥ maraṇe tanmanas tatra layam etya tam āpnuyāt karmabhūmau samastānāṃ karmaṇām uttamottamam yad antakāle puruṣaiḥ smaryate puruṣottamaḥ ity etān āha rājarṣiḥ ślokān ādyo bhagīrathaḥ viṣṇusaṃsmaraṇāt prāpya lokān anaśane mṛtaḥ evam atyantaśastānāṃ karmaṇām asureśvara nānyad utkṛṣṭam uddiṣṭaṃ tajjñair anaśanāt param tasyāhaṃ lakṣaṇaṃ vakṣye yac ca japyaṃ mumūrṣubhiḥ yādṛgrūpaś ca bhagavāṃś cintanīyo janārdanaḥ āsannam ātmanaḥ kālaṃ jñātvā prājño mahāsura nirdhūtamaladoṣaś ca snāto niyatamānasaḥ samabhyarcya hṛṣīkeśaṃ puṣpadhūpādibhis tataḥ praṇipātaiḥ stavaiḥ puṇyair dhyānayogaiś ca pūjayet dattvā dānaṃ ca viprebhyo vikalādibhya eva ca sabhāprapābrāhmaṇauka- devaukādyupayogi ca bandhuputrakalatrauka- kṣetradhānyadhanādiṣu mitravarge ca daityendra mamatvaṃ vinivartayet mitrān amitrān madhyasthān parān svāṃś ca punaḥ punaḥ abhyarthanopacāreṇa kṣāmayet kukṛtaṃ svakam tataś ca prayataḥ kuryād utsargaṃ sarvakarmaṇām śubhāśubhānāṃ daityendra vākyaṃ cedam udāharet parityajāmy ahaṃ bhogāṃs tyajāmi suhṛdo akhilān bhojanādi mayotsṛṣṭam utsṛṣṭam anulepanam sragbhūṣaṇādikaṃ geyaṃ dānam ādānam eva ca homādayaḥ padārthā ye yāś ca nityakriyā mama naimittikās tathā kāmyā varṇadharmās tathojjhitāḥ guṇadharmādayo dharmā yāś ca kāścin mama kriyāḥ padbhyāṃ karābhyāṃ viharan kurvan vā karma na tv aham kariṣye prāṇināṃ pīḍāṃ prāṇinaḥ santu nirbhayāḥ nabhasi prāṇino ye tu ye jale ye ca bhūtale kṣiter antaragā ye ca ye ca pāṣāṇasaṃpuṭe ye dhānyādiṣu vastreṣu śayaneṣv āsaneṣu ca te svapantu vibudhyantu sukhaṃ matto bhayaṃ vinā na me asti bāndhavaḥ kaścid viṣṇuṃ muktvā jagadgurum mitrapakṣe ca me viṣṇur adhaś cordhvaṃ tathāgrataḥ pārśvato mūrdhni pṛṣṭhe ca hṛdaye vāci cakṣuṣi śrotrādiṣu ca sarveṣu mama viṣṇuḥ pratiṣṭhitaḥ iti sarvaṃ samutsṛjya dhyātvā sarvatra cācyutam vāsudevety avirataṃ nāma devasya kīrtayan dakṣiṇāgreṣu darbheṣu śayīta prācchirās tataḥ udacchirā vā daityendra cintayañ jagataḥ patim viṣṇuṃ jiṣṇuṃ hṛṣīkeśaṃ keśavaṃ madhusūdanam nārāyaṇaṃ naraṃ kṛṣṇaṃ vāsudevaṃ janārdanam vārāhaṃ yajñapuruṣaṃ puṇḍarīkākṣam acyutam vāmanaṃ śrīdharaṃ śrīśaṃ nṛsiṃham aparājitam padmanābham ajaṃ śaurim dāmodaram adhokṣajam sarveśvareśvaraṃ śuddham anantaṃ rāmam īśvaram cakriṇaṃ gadinaṃ śārṅgiṃ śaṅkhinaṃ garuḍadhvajam kirīṭakaustubhadharaṃ praṇamāmy aham avyayam aham atra jagannāthe mayi cāstu janārdanaḥ āvayor antaraṃ māstu samīranabhasor iva ayaṃ viṣṇur ayaṃ śaurir ayaṃ kṛṣṇaḥ puro mama nīlotpaladalaśyāmaḥ padmapattropamekṣaṇaḥ eṣa paśyatu mām īśaḥ paśyāmy aham adhokṣajam yato na vyatirikto ahaṃ yanmayo ahaṃ yadāśrayaḥ itthaṃ japann ekamanāḥ smaran sarveśvaraṃ harim āsīnaḥ sukhaduḥkheṣu samo mitrāhiteṣu ca oṃ namo vāsudevāyety etad vā satataṃ vadan yad vodīrayituṃ nāma samarthas tad udīrayan dhyāyeta devadevasya rūpaṃ viṣṇor manoramam praśāntanetrabhrūvaktraṃ śaṅkhacakragadādharam śrīvatsavakṣasaṃ caiva caturbāhuṃ kirīṭinam pītāmbaradharaṃ viṣṇuṃ cārukeyūradhāriṇam cintayec ca tadā rūpaṃ manaḥ kṛtvaikaniścayam yādṛśe vā manaḥ sthairyaṃ rūpe badhnāti cakriṇaḥ tad eva cintayan nāma vāsudeveti kīrtayet ittaṃ japan smaran vetthaṃ svarūpaṃ paramātmanaḥ ā prāṇoparamād vīras taccittas tatparāyaṇaḥ nirvikalpena manasā yaḥ smaret puruṣottamam sarvapātakayukto api puruṣaḥ puruṣarṣabha prayāti devadeveśe layam īḍyatame acyute yathāgnis tṛṇajālāni dahaty anilasaṃgataḥ tathānaśanasaṃkalpaḥ puṃsāṃ pāpam asaṃśayam viṣṇoḥ saṃsmaraṇe prāpya lokam anaśane mṛtaḥ evam atyantaśastānāṃ karmaṇām asureśvara nāsti satyāt paro dharmo nāsty adharma tathānṛtāt nāsti vidyāsamaṃ cakṣus tapo nānaśanāt param nāsti jñānasamaṃ dānaṃ na saṃtoṣasamaṃ sukham na caiverṣyāsamaṃ duḥkhaṃ tapo nānaśanāt param nāsty arogasamaṃ dhanyaṃ nāsti gaṅgāsamā sarit nāsti viṣṇusamaṃ dhyeyaṃ tapo nānaśanāt param utkrāntikāle bhūtānāṃ muhyante cittavṛttayaḥ jarāvyādhividhīnānāṃ kimu vyādhyādidoṣataḥ atyantavayasā vṛddhyā vyādhinā cātipīḍitaḥ yadi sthātuṃ na śaknoti kṣitisthe darbhasaṃstare tat kim anyo apy upāyo asti na vānaśanakarmaṇi viphalyaṃ yena nāpnoti tan me brūhi pitāmaha nātra bhūmir na ca kuśāḥ saṃstaraś ca na kāraṇam cittasyālambanībhūto viṣṇur evātra kāraṇam bhuñjann abhuñjan gacchaṃś ca svapaṃs tiṣṭhann athāpi vā utkrāntikāle govindaṃ saṃsmaraṃs tanmayo bhavet kiṃ japaiḥ kiṃ bhuvā kṛtyaṃ kiṃ kuśair daityasattama tathāpi kurvato yasya hṛdaye na janārdanaḥ tasmāt pradhānamantroktaṃ vāsudevasya kīrtanam tanmayatvena daityendra tasyopāyaś ca vistaraḥ ity etat kathitaṃ sarvaṃ pṛṣṭo ahaṃ yat tvayā bale utkrāntikāle smaraṇaṃ kiṃ bhūyaḥ kathayāmi te kriyāyogas tvayā pūrvaṃ mamokto yaḥ pitāmaha tam ahaṃ śrotum icchāmi phalaṃ cāsya yathātatham devārcāṃ devatāgāre tanmayatvena pūjayam yathāvac cetaso bhūmiṃ karoti niyato hi saḥ tapasā brahmacaryeṇa puṇyasvādhyāyasaṃstavaiḥ kriyāyogaḥ sa vidvadbhir yogināṃ samudāhṛtaḥ tatrāhaṃ śrotum icchāmi kriyāyogasthito naraḥ yat phalaṃ samavāpnoti kārayitvā harer gṛham devārcāṃ kārayitvā vā yat puṇyaṃ puruṣo aśnute saṃpūjayitvā vidhivad anulipya ca yat phalam kāni mālyāni śastāni kāni nārhanti keśave ke dhūpāḥ kṛṣṇadayitāḥ ke varjyāś ca jagatpateḥ upahāre phalaṃ kīm syāt kiṃ phalaṃ gītavādite ghṛtakṣīrādinā yac ca snāpite keśave phalam yac copalepane tāta phalam abhyukṣite ca yat vāsudevagṛhe sarvaṃ tad aśeṣaṃ vadasva me sādhu vatsa yad etat tvaṃ vāsudevasya pṛcchasi śuśrūṣaṇavidhau puṇyaṃ tad ihaikamanāḥ śṛṇu brahmaṇā kila devānām ṛṣīṇāṃ ca mahātmanām śuśrūṣaṇaphalaṃ viṣṇoḥ proktaṃ daityapate purā tebhyaḥ sakāśān manunā prāptaṃ svārociṣeṇa tu svārociṣaḥ svaputrāya dattavān ṛtacakṣuṣe ṛtacakṣuś ca bhargave śukras tasmād avāpa ca mamākhyātaṃ ca śukreṇa yathāvat sumahātmanā śuśrūṣave mahābhāga daityācāryeṇa dhīmatā tad etac chrūyatāṃ tāta kriyāyogāśritaṃ phalam jñānayogas tu saṃyogaś cittasyaivātmanā tu yaḥ yas tu bāhyārthasāpekṣaḥ sa kriyāyoga ucyate paramaṃ kāraṇaṃ yogo vimukter ditikeśvara kriyāyogaś ca yogasya paramaṃ tāta sādhanam yat tv etad bhavatā pṛṣṭaṃ phalam anvicchatā phalam devālayādikaraṇe tad ihaikamanāḥ śṛṇu yas tu devālayaṃ viṣṇor dārvaṃ śailamayaṃ tathā kārayen mṛnmayaṃ vāpi śṛṇu tasya bale phalaṃ ahany ahani yajñena yajato yan mahāphalam prāpnoti tat phalaṃ viṣṇor yaḥ kārayati mandiram kulānāṃ śatam āgāmi samatītaṃ tathā śatam kārayan bhagavaddhāma nayaty acyutalokatām saptajanmakṛtaṃ pāpaṃ svalpaṃ vā yadi vā bahu viṣṇor ālayavinyāsa- prārambhād eva naśyati saptalokamayo viṣṇus tasya yaḥ kurute gṛham pratiṣṭhāṃ samavāpnoti sa naraḥ saptalaukikīm praśastadeśabhūbhāge yaḥ śastaṃ bhavanaṃ hareḥ kārayaty akṣayāṃl lokān sa naraḥ pratipadyate iṣṭakācayavinyāso yāvanty ṛkṣāṇi tiṣṭhati tāvadvarṣasahasrāṇi tatkartur divi saṃsthitiḥ pratimāṃ lakṣaṇavatīṃ yaḥ kārayati mānavaḥ keśavasya sa tallokam akṣayaṃ pratipadyate ṣaṣṭiṃ varṣasahasrāṇāṃ sahasrāṇi sa modate svargaukasāṃ nivāseṣu pratyekam arisūdana pratiṣṭhāpya harer arcāṃ supraśaste niveśane puruṣaḥ kṛtakṛtyatvān nainaṃ śvomaraṇaṃ tapet ye bhaviṣyanti ye atītā ākalpāt puruṣāḥ kule tāṃs tārayati saṃsthāpya devasya pratimāṃ hareḥ anuśastāḥ kila purā yamena yamakiṃkarāḥ pāśodyatāyudhā daitya prajāsaṃyamane ratāḥ viharadhvaṃ yathānyāyaṃ niyogo me anupālyatām nājñābhaṅgaṃ kariṣyanti bhavatāṃ jantavaḥ kvacit kevalaṃ ye jagaddhātum anantaṃ samupāśritāḥ bhavadbhiḥ parihartavyās teṣāṃ nāsty atra saṃsthitiḥ ye tu bhāgavatā loke taccittās tatparāyaṇāḥ pūjayanti sadā viṣṇuṃ te vas tyājyāḥ sudūrataḥ yas tiṣṭhan prasvapan gacchaṃs tattiṣṭhan skhalite kṣute saṃkīrtayati govindaṃ te vas tyājyāḥ sudūrataḥ nityanaimittikair devaṃ ye yajanti janārdanam nāvalokya bhavadbhis te tattejo hanti vo gatim ye dhūpapuṣpavāsobhir bhūṣaṇaiś cāpi vallabhaiḥ arcayanti na te grāhyā narāḥ kṛṣṇāśrayoddhatāḥ upalepanakartāraḥ saṃmārjanaparāś ca ye kṛṣṇālaye parityājyaṃ teṣāṃ tripuruṣaṃ kulam yena cāyatanaṃ viṣṇoḥ kāritaṃ tatkulodbhavam puṃsāṃ śataṃ nāvalokyaṃ bhavadbhir duṣṭacakṣuṣā yenārcā bhagavadbhaktyā vāsudevasya kāritā narāyutaṃ tatkulajaṃ bhavatāṃ śāsanātigam bhavatāṃ bhramatām atra viṣṇusaṃśrayamudrayā vinājñābhaṅgakṛn naiva bhaviṣyati naraḥ kvacit vatsa vaivasvatasyaitāḥ śrutvā gāthā marīcinā purukutsāya kathitāḥ pārthivendrāya dhīmate etāṃ mahāphalāṃ yo arcāṃ viṣṇoh kārayate naraḥ tavākhyātaṃ mahābāho gṛhakārayituś ca yat yajñā narāṇāṃ pāpaugha- kṣālakāḥ sarvakāmadāḥ tathaivejyo jagaddhātuḥ sarvayajñamayo hariḥ sthāpitāṃ pratimāṃ viṣṇoḥ samyak saṃpūjya mānavaḥ yaṃ yaṃ prārthayate kāmaṃ taṃ tam āpnoty asaṃśayam yaḥ snāpayati devasya ghṛtena pratimāṃ hareḥ prasthe prasthe dvijāgryāṇāṃ sa dadāti gavāṃ śatam gavāṃ śatasya viprāṇāṃ yad dattasya bhavet phalam ghṛtaprasthena tad viṣṇor labhet snānopayoginā bhūridyumnena saṃprāptā saptadvīpā vasuṃdharā ghṛtāḍhakena govinda- pratimāsnāpanāt kila pratimāsaṃ sitāṣṭamyāṃ ghṛtena jagataḥ patim snāpayitvā samastebhyaḥ pāpebhyo vipramucyate dvādaśyāṃ pañcadaśyāṃ ca gavyena haviṣā hareḥ snāpanaṃ daityaśārdūla mahāpātakanāśanam jñānato ajñānato vāpi yat pāpaṃ kurute naraḥ tat kṣālayati saṃdhyāyāṃ ghṛtena snāpayan harim sarvayajñamayo viṣṇur havyānāṃ paramaṃ ghṛtam tayor aśeṣapāpānāṃ kṣālakaḥ saṃgamo asura yeṣu kṣīravahā nadyo hradāḥ pāyasakardamāḥ tāṃl lokān puruṣā yānti kṣīrasnānakarā hareḥ āhlādaṃ nirvṛtiṃ svāsthyam ārogyaṃ cārurūpatām sapta janmāny avāpnoti kṣīrasnānakaro hareḥ dadhyādīnāṃ vikārāṇāṃ kṣīrataḥ saṃbhavo yathā tathaivāśeṣakāmānāṃ kṣīrasnāpanato hareḥ yathā ca vimalaṃ jñānaṃ yathā nirvṛtikārakam tathāsya nirmalaṃ jñānaṃ bhavaty atiphalapradam grahānukūlatāṃ puṣṭiṃ priyatvaṃ cākhile jane karoti bhagavān viṣṇuḥ kṣīrasnāpanatoṣitaḥ sarvo asya snigdhatām eti dṛṣṭamātraḥ prasīdati ghṛtakṣīreṇa deveśe snāpite madhusūdane atrāpy udāharantīmaṃ saṃvādaṃ keśavāśritam śāṇḍilyā saha kaikeyyāḥ sumanāyāḥ surālaye svarge atiśobhanāṃ dṛṣṭvā kaikeyīṃ patinā saha brāhmaṇī śāṇḍilī nāma paryapṛcchata vismitā śataśaḥ santi kaikeyi devāḥ svarganivāsinaḥ devapatnyas tathaivaitāḥ siddhāḥ siddhāṅganās tathā na teṣām īdṛśo gandho na kāntir na surūpatā na vāsasāṃ ca śobheyaṃ yathā te patinā saha naivābharaṇajātāni teṣāṃ bhrājanti vai tathā yathā tava yathā patyus tava svarganivāsinaḥ svasthatā cetasaś ceyaṃ yuvayor atiricyate śakrādyānām apīsānāṃ kṣayātiśayavarjitaḥ tapaḥprabhāvo dānaṃ vā karma vā homasaṃjñitam yuvayor yan mamācakṣva tat sarvaṃ varavarṇini yajñair yajñeśvaro viṣṇur āvābhyāṃ yat tu toṣitaḥ svargaprāptir iyaṃ tasya karmaṇaḥ phalam uttamam surūpatāṃ manaḥprīti paśyatāṃ cāruveṣatām yat pṛcchasi mahābhāge tad apy eṣā vadāmi te tīrthodakais tathā snānaiḥ snāpito ayaṃ janārdanaḥ tena kāntir atītyaitān devāṃs tribhuvaneśvarān manaḥprasādaḥ saumyatvaṃ śārīrā yā ca nirvṛtiḥ yat priyatvaṃ ca sarvasya tad ghṛtasnānajaṃ phalam yāny abhīṣṭāni vāsāṃsi yac cābhīṣṭaṃ vibhūṣaṇam ratnāni yāny abhīṣṭāni yat priyaṃ cānulepanam ye dhūpā yāni mālyāni dayitāny abhavaṃs tadā mama bhartus tathaivāsya mama rājyaṃ praśāsataḥ tāni sarvāṇi sarvajñe sarvakartari keśave dattāni tatsamuttho ayaṃ gandhabhūṣātmako guṇaḥ āhārā dayitā ye ca pavitrāś ca niveditāḥ te lokakartre kṣṛṇāya tṛptis tadguṇasaṃbhavā svargakāmena me bhartrā mayā ca śubhadarśane kṛtam etad ato nābhūd āvayor bhavasaṃkṣayaḥ ye tv akāmāṃ narāḥ samyag etat kurvanti śobhane teṣāṃ dadāti viśveśo bhagavān muktim acyutaḥ evam abhyarcya govindaṃ sarvabhūteśvareśvaram prāpnoty abhimatān kāmān daityāha sumanā yathā candanāgarukarpūra- kuṅkumośīrapadmakaiḥ anulipto harir bhaktyā varān bhogān prayacchati kāleyakaṃ tuṅgakaṃ ca padmacandanam eva ca nṝṇāṃ bhavanti rogāya dattāni puruṣottame tasmād ebhir na govindaḥ pūjanīyo mahāsura yāny ātmanaḥ sadeṣṭāni tāni śastāny upākuru tathaiva śubhagandhā ye dhūpās te jagataḥ pateḥ vāsudevasya dharmajñair nivedyā dānaveśvara na śallakījaṃ nākṣaulaṃ na śuktāsavasaṃbhṛtam dadyāt kṛṣṇāya dharmajño dhūpān ārādhanodyataḥ mālatī mallikā caiva yūthikāthātimuktakā pāṭalā karavīraś ca javā pārantir eva ca kubjakas tagaraś caiva karṇikāraḥ kuraṇṭakaḥ campako rotakaḥ kundo bāṇo varvaramālikāḥ aśokatilakā rodhrās tathā caivāṭarūṣakaḥ amī puṣpaprakārās tu śastāḥ keśavapūjane bilvapatraṃ śamīpatraṃ patraṃ bhṛṅgārakasya ca tamālapatraṃ ca bale sadaiva bhagavatpriyam tulasīkālatulasī- patraṃ bhṛṅgarajasya ca ketakīpatrapuṣpaṃ ca sadyas tuṣṭikaraṃ hareḥ padmāny ambusamutthānāṃ raktanīle tathotpale sitotpalaṃ ca kṛṣṇasya dayitāni sadāsura nārkaṃ nonmattakaṃ kāṃcit tathaiva girikarṇikām na kaṇṭakārikāpuṣpam acyutāya nivedayet kauṭajaṃ śālmalīpuṣpaṃ śairīṣaṃ ca janārdane nivedite bhayaṃ rogaṃ niḥsvatāṃ ca prayacchati yeṣāṃ na pratiṣedho asti gandhavarṇānvitāni ca tāni puṣpāṇi deyāni viṣṇave prabhaviṣṇave sugandhaiś ca surāmāṃsī- karpūrāgarucandanaiḥ tathānyaiś ca śubhair dravyair arcayej jagataḥ patim dukūlapaṭukauśeya- vārkṣakarpāsikādibhiḥ vāsobhiḥ pūjayed viṣṇuṃ daiteyendrātmanaḥ priyaiḥ bhakṣyāṇi yāny abhīṣṭāni bhojyāny abhimatāni ca phalaṃ ca vallabhaṃ yat syāt tat tad deyaṃ janārdane suvarṇamaṇimuktādi yac cānyad ativallabham tat tad devātidevāya keśavāya nivedayet ātmānaṃ keśavaṃ matvā yad yat tasyaiva rocate tat tad avyaktarūpāya keśavāya nivedayet cakravartī mahāvīryo māndhātā yuvanāśvajaḥ śaśāsa sa mahābāhuḥ saptadvīpāṃ vasuṃdharām agāyanta ca yā gāthā ye purāṇavido janāḥ māndhātari mahābāho yauvanāśve samāśritāḥ yāvat sūrya udeti sma yāvac ca pratitiṣṭhati sarvaṃ tad yauvanāśvasya māndhātuḥ kṣetram ucyate sa yauvanagataḥ saṃrāṭ saptadvīpavatīṃ mahīm śaśāsa dharmeṇa purā cakravartī mahābalaḥ nānyāyakṛn na cāśakto na daridro na kīkaṭaḥ tasyābhūt puruṣo rājye samyagdharmānuśāsinaḥ catasro gatayas tasya yauvanāśvasya dhīmataḥ babhūvur apratihatā hatārātibalasya vai tasya bhaktir atīvābhūn nisargād eva bhūpateḥ vāsudeve jagaddhāmni sarvakāraṇakāraṇe tasya rddhiṃ mahimānaṃ ca vilokya pṛthivīpateḥ na kevalaṃ janasyābhūt tasyāpy atyantavismayaḥ sa cintayām āsa nṛpaḥ samṛddhyā vismitas tayā kathaṃ syāt sampad eṣā me punar apy anyajanmani evaṃ subahuśo rājā daityendra sumahābalaḥ cintayann api tanmūlaṃ na cāsīn niścayānvitaḥ yadā na niścayaṃ rājā sa yayau yuvanāśvajaḥ tadā papraccha dharmajñān sa viprān samupāgatān vasiṣṭhapramukhān vatsa viviktāntaḥpurasthitaḥ praṇipatya mahābāhur gṛhītāsanasatkriyān yadi sānugrahā buddhir bhavatāṃ mayi sattamāḥ tad ahaṃ praṣṭum icchāmi kiṃcit tad vaktum arhatha sametyākhilavijñānaṃ samyagdhautāntarātmabhiḥ bhavadbhir yady ahaṃ na syāṃ vimalas tan mahādbhutam yad yathā tan mayā pṛṣṭā bhavanto matprasādhitāḥ vaktum arhanti vidvāṃsaḥ sarvasyaivopakāriṇaḥ yas te manasi saṃdehas taṃ pṛcchādya mahīpate gadiṣyāmo yathānyāyaṃ yat te sāṃśayikaṃ hṛdi vayaṃ hi naraśārdūla bhavatā paritoṣitāḥ samyak prajāḥ pālayatā saptadvīpe mahītale sutuṣṭo brāhmaṇo aśnīyāc chindyād vā dharmasaṃśayam hitaṃ vopadiśed dharmam ahitād vā nivartayet vivakṣum atha bhūpālaṃ bhāryā tasyaiva dhīmataḥ praṇāmapūrvam āhedaṃ vinayāt praṇayānvitam na strīṇām avanīpāla vaktum īdṛg iheśyate tathāpi bhūpate vakṣye saṃpad īdṛk sudurlabhā bhūyo api saṃśayaṃ praṣṭum alam īśa bhavān ṛṣīn na tv ahaṃ puruṣavyāghra sadāntaḥpuracāriṇī sa prasādaṃ yadi bhavān karoti mama pārthiva tan madīyam ṛṣīn praṣṭuṃ saṃśayaṃ pārthivārhasi brūhi subhru mataṃ yat te praṣṭavyā yan mayā dvijāḥ bhūyo aham ātmasaṃdehaṃ prakṣyāmy etān dvijottamān śrūyante pṛthivīpāla nṛpa ye ca purātanāḥ teṣāṃ na saṃpad bhūpāla yathā tava kilābhavat tad īdṛksaṃpadāṃ dhāma tvam aśeṣakṣitīśvaraḥ yena karmavipākena tad vadantu maharṣayaḥ ahaṃ ca bhavato bhāryā sarvasīmantinī bhuvi vidhinā kena tapasā niyuktā bhavato gṛhe atīva karmaṇā yena tadvijñāne kutūhalam tāratamyatayeśitvam anyeṣv api hi vidyate nirastātiśayatvena nūnaṃ nālpena karmaṇā tad anyajanmacaritaṃ naranātha nijaṃ bhavān munīn pṛcchatu yā cāhaṃ yan mayā ca purā kṛtam sa tathoktas tayā rājā patnyā vismitamānasaḥ munīnāṃ purato bhāryāṃ praśaṃsan vākyam abravīt sādhu devi mataṃ yan me tvayā tad idam īritam satyaṃ munivacaḥ puṃsām ardhaṃ vai gṛhiṇī yathā mamāpy etad abhipretam imān praṣṭuṃ mahāmunīn yat tvayābhihitaṃ bhadre matsvabhāvānuyātayā so aham etan mahābhāge prakṣyāmy etān mahāmunīn naiṣām aviditaṃ kiṃcit triṣu lokeṣu vidyate evam uktvā priyāṃ bhāryāṃ praṇipatya ca tān ṛṣīn yathāvad etad akhilaṃ papracchāsurasattama bhagavanto mamāśeṣaṃ prasādāhṛtacetasaḥ kathayantu yathāvṛttaṃ yan mayā sukṛtaṃ kṛtam ko aham āsaṃ purā viprāḥ kiṃ ca karma mayā kṛtam kiṃ vānayā sucārvaṅgyā mama patnyā kṛtaṃ dvijāḥ yenāvayor iyaṃ sphītir martyaloke sudurlabhā catvāraś cāpratihatā gatayo mama gacchataḥ aśeṣā bhūbhṛto vaśyāḥ kośasyānto na vidyate balaṃ caivāpratihataṃ śarīrārogyam uttamam atibhāti ca me kāntyā bhāryeyam akhilaṃ jagat mamāpi vapuṣas tejo na kaścit sahate dvijāḥ so aham icchāmi vijñātuṃ tathaiveyam aninditā nijānuṣṭhānam akhilaṃ yasyāśeṣam idaṃ phalam iti praṣṭā narendreṇa samastās te tapodhanāḥ vasiṣṭhaṃ codayām āsuḥ kathyatām iti bhūbhṛtaḥ coditaḥ so api dharmajñair maitrāvaruṇir ātmavān yogam āsthāya suciraṃ yathāvad yatamānasaḥ jñātavān nṛpates tasya pūrvadehaviceṣṭitam sa tam āha munir bhūpaṃ viditārtho mahāsura māndhātāraṃ mahābuddhiṃ sapatnīkam idaṃ vacaḥ śṛṇu bhūpāla sakalaṃ yasyedaṃ karmaṇaḥ phalam tava rājyādikaṃ subhrūr yeyaṃ cāsīn mahīpate tvam āsīḥ śūdrajātīyaḥ parahiṃsāparāyaṇaḥ vākkrūro daṇḍapāruṣyo niḥsnehaḥ sarvajantuṣu tatheyaṃ bhavato bhāryā pūrvam apy āyatekṣaṇā dveṣyā babhūva taccittā tava śuśrūṣaṇe ratā pativratā mahābhāgā bhartsyamānāpy aniṣṭhurā tvadvākyād anu sarveṣu vīrakarmasu codyatā naiṣṭhuryād asahāyasya tyajyamānasya bandhubhiḥ kṣayaṃ jagāma yo artho abhūt saṃcitaḥ prapitāmahaiḥ tasmin kṣīṇe kṛṣiparas tvam āsīḥ pṛthivīpate sāpi karmavipākena kṛṣir viphalatāṃ gatā tato niḥsvaṃ parikṣīṇaṃ pareṣāṃ bhṛtyatāṃ gatam tatyāja sādhvī veyaṃ tvāṃ tyajyamānāpi pārthiva anayā ca samaṃ sādhvyā viṣṇor āvasathe tvayā kṛtaṃ śuśrūṣaṇaṃ vīra parivrāḍbrahmacāriṇām bhagnehaḥ sarvakāmebhyas tanmayas tvaṃ tadarpaṇaḥ ananyagatir ekasthas tasminn āyatane hareḥ tadvṛttilipsuḥ śuśrūṣāṃ janarañjanahetukaḥ kṛtavān yogināṃ vīra kṛṣṇasya jagataḥ pateḥ vāsudevājire nityaṃ kṛtaṃ saṃmārjanaṃ tvayā tathaivābhyukṣaṇaṃ vīra nityaṃ caivānulepanam patnyānayā ca dharmajña yaṣmaccittānuvṛttayā ahany ahani tat karma yuvayor nṛpa kurvatoḥ tatra caitanmayatvena pāpahānir ajāyata viṣṇoḥ kāryaṃ mayā kāryaṃ yogiśuśrūṣaṇaṃ tathā na prabhātaṃ prabhātaṃ tu cinteyam abhavan niśi evam āyatanaṃ ramyam ity evaṃ ca sukhāvaham sthairyaṃ na caivam etat syād ity āsīt te manaḥ sadā yogināṃ sukhadaṃ tv evaṃ karmaivaṃ naivam ity api tava cittam abhūt tatra yogikarmaṇy aharniśam evaṃ tanmanasas tatra kṛtodyogasya pārthiva bhṛtyāvasāyinaḥ samyag yathoktādhikakāriṇaḥ smarataḥ puṇḍarīkākṣaṃ kāryeṇātidṛḍhātmanaḥ niḥśeṣam upaśāntaṃ tat pāpaṃ yoginiṣevaṇāt tato adhikaṃ puras tasmād ādarād anulepanam saṃmārjanaṃ ca bahuśaḥ sapatnikena te kṛtam tatrāgataś ca sauvīraḥ purujin nāma bhūpatiḥ mahāsainyaparīvāraḥ prabhūtagajavāhanaḥ sarvasaṃpadupetaṃ taṃ sarvābharaṇabhūṣitam vṛtaṃ bhāryāsahasreṇa dṛṣṭvā srakcandanojjvalam spṛhā kṛtā tvayā tatra cārumaulini pārthive sarvakāmapradaṃ karma devadevasya kurvatā tenaitad akhilaṃ rājyam aśeṣadvīpavat tava tejaś caivādhikaṃ yat te tathaitac chṛṇu pārthiva yogaprabhāvopalabdhaṃ kathayāmy akhilaṃ tava tatraivāvasathe dīpaḥ praśāntaḥ snehasaṃkṣayāt nijabhojanatailena punaḥ prajvālitas tvayā anayā cottarīyānta- cīravartyupavṛṃhitaḥ tava patnyā sa jajvāla kāntir asyās tato adhikā tavāpy akhilabhūpāla- manaḥkṣobhakaraṃ tataḥ tejo narendra na syāc ca kim ārādhya janārdanam evaṃ narendra śūdratvād viṣṇukarmaparāyaṇaḥ tanmayatvena saṃprāpto mahimānam anuttamam kiṃ punar yo naro bhaktyā viṣṇuśuśrūṣaṇādṛtaḥ karoti satataṃ pūjāṃ niṣkāmo nānyamānasaḥ sa tvam ṛddhim imāṃ labdhvā sarvalokeśvareśvaram pūjayācyutam īśeśaṃ tam ārādhya na sīdati puṣpair dhūpais tathā gandhair dīpavastrānulepanaiḥ ārādhayācyutaṃ tadvad veśmasaṃmārjanādibhiḥ yad yad iṣṭatamaṃ kiṃcid yad yad atyantadurlabham tat tad dāttvā jagaddhātre vaikuṇṭhāya na sīdati sugandhāgarukarpūra- candanākṣodakuṃkumaiḥ vāsobhir vividhair dhūpaiḥ puṣpasragcāmarair dhvajaiḥ annopahārair vividhair ghṛtakṣīrābhiṣecanaiḥ gītavāditanṛtyādyais toṣayasvācyutaṃ nṛpa puṇyarātriṣu govindaṃ nṛtyagītaravojjvalaiḥ bhūpa jāgaraṇair bhaktyā toṣayācyutam avyayam evaṃ saṃtoṣyate bhaktyā bhagavān bhavabhaṅgakṛt bhūpa bhāgavatair bhūta- bhavyakṛt keśavo naraiḥ yeṣāṃ na vittaṃ tair bhaktyā mārjanādyupalepanaiḥ toṣito bhagavān viṣṇur dadāty abhimataṃ phalam devakarmāsamarthāṇāṃ prāṇināṃ smṛtisaṃstavaiḥ toṣito abhimatān kāmān prayacchati janārdanaḥ naiṣa vittair na ratnaughaiḥ puṣpadhūpānulepanaiḥ sadbhāvenaiva govindas toṣam āyāti saṃsmṛtaḥ tvayaikāgramanaskena gṛhasaṃmārjanādikam kṛtvālpam īdṛśaṃ prāptaṃ rājyam atyantadurlabham prāptopakaraṇo yas tvam ekāgramatir acyutam toṣayiṣyasi nendro api bhavitā tena te samaḥ tasmāt tvam anayā devyā sahātyantavinītayā keśavārādhane yatnaṃ kuru dharmabhṛtāṃ vara tataḥ prāpsyasi bhaktyaiva yat tapobhiḥ sudurlabham etan muner vasiṣṭhasya niśāmya vacanaṃ nṛpaḥ bhāryāsahāyaḥ sa tadā saṃprahṛṣṭatanūruhaḥ kṛtakāryam ivātmānaṃ manyamāno asurottama uvāca praṇato bhūtvā māndhātā vāruṇiṃ vacaḥ yathāmaratvaṃ saṃprāpya yathā vā brahma śāśvatam paraṃ nirvāṇam āpnoti tathāhaṃ vacasā tava kṛtakṛtyaḥ sukhī cāsmi nirvṛtiṃ paramāṃ gataḥ ajñānatamasāchanne yat pradīpas tvayaidhitaḥ aham eṣā ca tanvaṅgī vibhūtibhraṃsabhīrukau āḍhyāv āpāditau brahmann ihādya vacasā tava saṃpadāṃ kathitaṃ bījam āvayor bhavatā mune taduptāv udyatāv āvāṃ vijānīhi dvijottama na ratnair na ca vittaughair na ca puṣpānulepanaiḥ ārādhyate jagannātho bhāvaśūnyair janārdanaḥ bāhyārthanirapekṣaiś ca manasaiva manogatiḥ niḥsvair ārādhyate devo viṣṇuḥ sarveśvareśvaraḥ sarvam etan mayā jñātaṃ yat tvam āttha mahāmune yat tvāṃ pṛcchāmi tan me tvaṃ prasādasumukho vada kāni vratāni yair devo naraiḥ strībhiś ca keśavaḥ toṣam ārādhito abhyeti kaiś ca dānair mahāmune rahasyāni ca devasya prītaye yāni cakriṇaḥ tāny aśeṣāṇi me brūhi kṛṣṇārādhanakāṅkṣiṇaḥ śṛṇu bhūpāla yair viṣṇur narair ārādhyate vrataiḥ nārībhiś cātighore asmin patitābhir bhavārṇave samabhyarcya jagannāthaṃ vāsudevaṃ samādhinā ekam aśnāti yo bhaktaṃ dvitīyaṃ brāhmaṇātmakam karoti keśavaprītyai kārttikaṃ māsam ātmavān pūrve vayasi yat tena jñānato ajñānato api vā pāpam ācaritaṃ tasmān mucyate nātra saṃśayaḥ anenaiva vidhānena mārgaśīrṣe api mādhavam samabhyarcyaikabhaktaṃ vai varṇibhyo yaḥ prayacchati bhagavatprīṇanārthāya phalaṃ tasya śṛṇuṣva me madhye vayasi yat pāpaṃ yoṣitā puruṣeṇa vā kṛtaṃ tasmāc ca tenokto vimokṣaḥ paramātmanā tathā caivaikabhaktaṃ vai varṇāgrebhyaḥ prayacchati puṇḍarīkākṣam abhyarcya pauṣamāse mahīpate tatprīṇanāya yat pāpaṃ vārddhike tena vai kṛtam sa tasmān mucyate rājan pumān yoṣid athāpi vā traimāsikavratam idaṃ yaḥ karoti nareśvara sa viṣṇuprīṇanāt pāpair laghubhir vipramucyate dvitīye vatsare rājan mucyate copapātakaiḥ tadvat tṛtīye api kṛtaṃ mahāpātakanāśanam vratam etan naraiḥ strībhis tribhir māsair anuṣṭhitam tribhiḥ saṃvatsarair eva pradadāti phalaṃ nṛṇām tribhir māsais trir avasthās trividhāt pātakān nṛpa trīṇi nāmāni devasya mocayanti trivārṣikaiḥ yatas tato vratam idaṃ trikramaṃ samudāhṛtam sarvapāpapraśamanaṃ keśavārādhanaṃ param śṛṇuṣva ca mahīpāla vrataṃ viṣṇupadatrayam sarvapāpapraśamanaṃ yaj jagāda purā hariḥ prācetasāya dakṣāya dakṣaś cāha vivasvate vivasvān alasidhrāya alasidhro asitāya ca asitena samākhyātam alpāyāsaṃ mahāphalam tad idaṃ śrūyatāṃ samyag vrataṃ viṣṇupadatrayam dakṣaḥ prajāpatiḥ pūrvaṃ viṣṇum ārādhya pṛṣṭavān bahuśas tu vipannāyāṃ sṛṣṭāv arinisūdana bhagavan sarvakaṛtvaṃ mamādiṣṭaṃ svayaṃbhuvā brahmaṇā devadeveśa tavādeśena keśava vipannā ca jagannātha mama sṛṣṭiḥ kṛtā kṛtā pūrvakarmavipākena vyākulaś cāsmi cetasā yathā ca deva mucyeya asmāt saṃsārasaṃkaṭāt viṣayāsaṅgaviṣamāt tan mamājñāpayācyuta ity evam ukto dakṣeṇa devadevo janārdanaḥ ācaṣṭa duḥkhakṣayadaṃ vrataṃ viṣṇupadatrayam sarvārambhaviniṣpatti- kārakaṃ pāpanāśanam saṃsārocchedakaṃ dhīrair ācīrṇaṃ sthirabuddhibhiḥ tad ahaṃ tava rājendra vratānām uttamottamam kathayāmi samācaṣṭa yathā pūrvaṃ mamāsitaḥ āṣāḍhe māsi pūrvāsu tathāṣāḍhāsu pārthiva samabhyarcya jagannātham acyutaṃ niyataḥ śuciḥ puṣpair hṛdyais tathā dhūpair gandhaiḥ sāgarucandanaiḥ yathāvibhavataś cānyair annair vāsobhir eva ca kṣīrasnehasthitaṃ tadvat paiṣṭaṃ viṣṇupadadvayam samabhyarcya yathānyāyaṃ keśavasyāgrato nyaset yavāṃś ca dadyād viprāya bhūgatiḥ prīyatām iti naktaṃ bhuñjīta rājendra haviṣyānnaṃ susaṃskṛtam tathottarāsv āṣāḍhāsu śrāvaṇe māsi mānavaḥ tathaivābhyarcya govindaṃ tadvad viṣṇupadadvayam viprāya ca yavān dadyāt prīṇayitvā ca bhūgatim naktaṃ bhūñjīta rājendra naro yoṣid athāpi vā prāpte bhādrapade māsi pūrvabhadrapadāsu ca tathaivābhyarcya govindaṃ tadvad viṣṇupadadvayam viprāya ca yavān dattvā prīṇayitvā bhuvogatim bhuñjīta gorasaprāyaṃ naro yoṣid athāpi vā tadvad āśvayuje dānaṃ tadvad govindapūjanam padadvayasya pūjāṃ ca prīṇanaṃ ca bhuvogateḥ tathaiva naktaṃ bhuñjīta gorasaṃ maunam āsthitaḥ strī vā rājendra pūrvāsu tathā bhadrapadāsu vai phālgune phalgunī pūrvā bhavatī ha yadā nṛpa trivikramaṃ tadā devaṃ pūrvoktavidhinārcayet padadvayaṃ ca devasya samyag abhyarcya pārthiva hiraṇyaṃ dakṣiṇāṃ dattvā svargatiḥ prīyatām iti naktaṃ bhuñjīta rājendra vahnipākavivarjitam eṣa evottarāyoge caitre māse vidhiḥ smṛtaḥ etaj jagāda govindaḥ purā dakṣāya pṛcchate sarvapāpaharaṃ puṇyaṃ vrataṃ viṣṇupadatrayam yathoktam etad yo bhakto karoti nṛpasattama sarvakāmān avāpnoti keśavasya vaco yathā aputro labhate putram apatir labhate patim samāgamaṃ proṣitaiś ca tathā prāpnoti bāndhavaiḥ dravyam aiśvaryam ārogyaṃ saubhāgyaṃ cārurūpatām prāpnuvanty akhilān etān pūjayitvā padatrayam yān yān kāmān naraḥ strī vā hṛdayenābhivāñchanti tāṃs tāṃś cāpnoti niṣkāmo viṣṇulokaṃ ca gacchati pūrvaṃ kṛtvāpi pāpāni naraḥ strī vā narādhipa padatrayavrataṃ cīrtvā mucyate sarvakilbiṣaiḥ viṣṇor ārādhanārthāya yāni dānāni sattama deyāni tāny aśeṣāṇi mamācakṣva dvijottama yena caiva vidhānena dānaṃ puṃsaḥ sukhāvaham prīṇanāya ca kṛṣṇasya tan mamākhyāhi vistarāt kṛtopavāsaḥ saṃprāśya pañcagavyaṃ nareśvara ghṛtakṣīrābhiṣekaṃ ca kṛtvā viṣṇoḥ samāhitaḥ samabhyarcya ca govindaṃ puṣpādibhir ariṃdama udaṅmukhīm arcayitvā tathā gṛṣṭiṃ payasvinīm saputrāṃ vastrasaṃvītāṃ sitayajñopavītinīm svarṇaśṛṅgīṃ śubhākārāṃ hiraṇyoparisaṃsthitām hiraṇyaṃ vācayitvāgre brāhmaṇāyopapādayet imāṃ tvaṃ pratigṛhṇīṣva govindaḥ prīyatām iti samyag uccārya taṃ vipraṃ govindaṃ nṛpa kalpayet anuvrajec ca gacchantaṃ padāny aṣṭau narādhipa anena vidhinā dhenuṃ yo viprāya prayacchati govindaprīṇanād rājan viṣṇulokaṃ ca gacchati saptāvarāṃs tathā pūrvān saptātmānaṃ ca mānavaḥ saptajanmakṛtāt pāpān mocayaty avanīpate pade pade ca yajñasya gosavasya sa mānavaḥ phalam āpnoti rājendra dakṣāyaivaṃ jagau hariḥ sarvakāmasamṛddhasya sarvakāleṣu pārthiva bhavaty aghaughāpaharā yāvad indrāś caturdaśa sarveṣām eva pāpānāṃ kṛtānām avijānatā prāyaścittam idaṃ śastam anutāpopavṛṃhitam ikṣvākunaiṣā rājendra pūrvaṃ dattā mahātmanā tataḥ sa lokān amalān prāptavān avanīpatiḥ tathaivānyair mahīpālair dvijavaiśyādibhis tathā lokāḥ kāmadughāḥ prāptā dattvedṛgvidhinā nṛpa tiladhenuṃ pravakṣyāmi keśavaprīṇanāya yā dattā bhavati yaś cāsyā narendra vidhir uttamaḥ phalam āpnoti rājendra tadvad vā vidhivat tadā yāṃ dattvā brahmahā goghnaḥ pitṛghno gurutalpagaḥ āgāradāhī garadaḥ sarvapāparato api vā mahāpātakayukto yo yukto yaś copapātakaiḥ sa mucyate akhilaiḥ pāpair viṣṇulokaṃ sa gacchati svanulipte mahīpṛṣṭe vastrājinasamāvṛte dhenuṃ tilamayīṃ kṛtvā sarvaratnaiḥ samanvitām suvarṇaśṛṅgīṃ raupyakhurāṃ gandhaghrāṇavatīṃ śubhām mṛṣṭānnajihvāṃ kurvīta guḍāsyāṃ sūtrakambalām ikṣupādāṃ tāmrapṛṣṭhāṃ kuryān muktāphalekṣaṇām praśastapatraśravaṇāṃ phaladantavatīṃ śubhām sragdāmapucchāṃ kurvīta navanītastanānvitām phalair manoharair bhakṣair maṇimuktāphalānvitām tiladroṇena kurvīta āḍhakena tu vatsakam śubhavastrayugacchannāṃ cārucchattrasamanvitām īdṛksaṃsthānasaṃpannāṃ kṛtvā śrāddhasamanvitaḥ kāṃsyopadohanāṃ dadyāt keśavaḥ prīyatām iti samyag uccārya vidhinā dattvaitena narādhipa sarvapāpavinirmuktaḥ pitaraṃ sapitāmaham prapitāmahaṃ tathā pūrvaṃ puruṣāṇāṃ catuṣṭayam ātmānaṃ tanayaṃ pautraṃ tadadhas tu catuṣṭayam tārayaty avanīpāla tiladhenuprado naraḥ yaś ca gṛhṇāti vidhivat tasyāpy evaṃvidhān kulān caturdaśa tathā caiva dadataś cānumodakāḥ dīyamānāṃ prapaśyanti tiladhenuṃ ca ye narāḥ te apy aśeṣāghanirmuktāḥ prayānti paramāṃ gatim praśāntāya suśīlāya tathāmatsariṇe budhaḥ tiladhenuṃ naro dadyād vedasnātāya dharmiṇe trirātraṃ yas tilāhāras tiladhenuṃ prayacchati dattvaikarātraṃ ca punas tilān atti nareśvara dātur viśuddhapāpasya tasya puṇyavato nṛpa cāndrāyaṇād abhyadhikaṃ śastaṃ tat tilabhakṣaṇam tilābhāve tathā dadyād ghṛtadhenuṃ yatavrataḥ kalpayitvā yathānyāyaṃ tiladhenvā yatavrataḥ yena bhūpa vidhānena tad ihaikamanāḥ śṛṇu vāsudevaṃ jagannāthaṃ puruṣeśam ajaṃ vidhum sarvapāpanihantāraṃ ghṛtakṣīrābhiṣecanāt saṃpūjya pūrvavat puṣpa- gandhadhūpādibhir naraḥ ahorātroṣito bhūtvā tatparaḥ prayataḥ śuciḥ parameśam atho nāmnā abhiṣṭūya ghṛtārciṣā gavyasya sarpiṣaḥ kumbhaṃ puṣpamālyādibhūṣitam kāṃsyopadhānasaṃyuktaṃ sitavastrayugena ca hiraṇyagarbhasahitaṃ maṇividrumamuktikaiḥ ikṣuyaṣṭimayān pādān khurān raupyamayāṃs tathā sauvarṇe cākṣiṇī kuryāc śṛṅge cāgarukāṣṭhaje saptadhānyamaye pārśve pattrorṇāni ca kambalam kuryāt turuṣkakarpūrau ghrāṇaṃ phalamayān stanān maṇiratnasuvarṇānāṃ samyakkalpanayā kṛtām tadvac charkarayā jihvāṃ guḍakṣīramayaṃ mukham kṣaumasūtreṇa lāṅgūlaṃ romāṇi sitasarṣapaiḥ tāmrapātramayaṃ pṛṣṭhaṃ kuryāc chraddhāsamanvitaḥ īdṛksvarūpāṃ saṃkalpya ghṛtadhenuṃ narādhipa tadvatkalpanayā dhenvā ghṛtavatsaṃ prakalpayet taṃ ca vipraṃ mahābhāga manasaiva ghṛtārciṣam kalpayitvā tatas tasmai prayataḥ pratipādayet etāṃ mamopakārāya ghṛhṇīṣva tvaṃ dvijottama prīyatāṃ mama deveśo ghṛtāṛciḥ puruṣottamaḥ ity udāhṛtya viprāya dadyād dhenuṃ narottama maṇimuktāsuvarṇānāṃ samyakkalpanayā kṛtām dattvaikarātraṃ sthitvā ca ghṛtāhāro narādhipa mucyate sarvapāpebhyas tathā dānaphalaṃ śṛṇu ghṛtakṣīravahā nadyo yatra pāyasakardamāḥ teṣu lokeṣu lokeśa sa puṇyeṣūpajāyate pitur ūrdhvena ye sapta puruṣāḥ sapta ye apy adhaḥ tāṃs teṣu nṛpa lokeṣu sa nayaty astakalmaṣaḥ sakāmānām iyaṃ vyuṣṭiḥ kathitā nṛpasattama viṣṇulokaṃ narā yānti niṣkāmā ghṛtadhenudāḥ ghṛtam agnir ghṛtaṃ somas tanmayāḥ sarvadevatāḥ ghṛtaṃ prayacchatā dattā bhavanty akhiladevatāḥ jaladhenuṃ pravakṣyāmi prīyate dattayā yayā devadevo hṛṣīkeśaḥ sarveśaḥ sarvabhāvanaḥ jalakumbhaṃ naravyāghra suvarṇarajatānvitam ratnagarbham aśeṣais tu grāmyair dhānyaiḥ samanvitam sitavastrayugacchannaṃ dūrvāpallavaśobhitam kuṣṭhaṃ māṃsīm uśīraṃ ca vālakāmalakair yutam priyaṅgupātrasahitaṃ sitayajñopavītinam sacchattraṃ saupānatkaṃ darbhavistarasaṃsthitam caturbhiḥ saṃvṛtaṃ bhūpa tilapātraiś caturdiśam sthagitaṃ dadhipātreṇa ghṛtakṣaudravatā mukhe upoṣitaḥ samabhyarcya vāsudevaṃ janeśvaram puṣpadhūpopahārais tu yathāvibhavam ādṛtaḥ saṃkalpya jaladhenuṃ ca kumbhaṃ samabhipūjya ca pūjayed vatsakaṃ tadvat kṛtaṃ jalamayaṃ budhaḥ evaṃ saṃpūjya govindaṃ jaladhenuṃ savatsakām sitavastradharaḥ śānto vītarāgo vimatsaraḥ dadyād viprāya rājendra prītyarthaṃ jalaśāyinaḥ jalaśāyī jagadyoniḥ prīyatāṃ mama keśavaḥ iti coccārya bhūnātha viprāya pratipādyatām apakvānnāśinā stheyam ahorātram ataḥparam anena vidhinā dattvā jaladhenuṃ janādhipa sarvāhlādān avāpnoti ye divyā ye ca mānuṣāḥ śarīrārogyam ābādhā- praśamaḥ sārvakāmikaḥ nṛṇāṃ bhavati dattāyāṃ jaladhenvāṃ na saṃśayaḥ atrāpi śrūyate bhūpa pudgalena mahātmanā jātismareṇa yad gītam ihābhyetya purā kila sa pudgalaḥ purā vipro yamalokagato muniḥ dadarśa yātanā ghorāḥ pāpakarmakṛtāṃ kila dīptāgnitīkṣṇaśastrotthāḥ kvāthatailagatās tathā uṣṇakṣāranadīpātā bhairavāḥ puruṣarṣabha vraṇāḥ kṣāranipātogrāḥ kumbhīpākamahābhayāḥ tā dṛṣṭvā yātanā vipraś cakāra paramāṃ kṛpām āhlādaṃ te tadā jagmuḥ pāpās tadanukampitāḥ taṃ dṛṣṭvā nārakāḥ kecit kecit tadavalokinaḥ tadā svasthaṃ vilokyaiva munir nārakamaṇḍalam dharmarājaṃ sa papraccha teṣāṃ praśamakāraṇam tasmai cācaṣṭa rājendra tadā vaivasvato yamaḥ āhlādahetuṃ viprāya pṛcchate pṛthivīpate tavānubhāvād eteṣāṃ nārakāṇāṃ dvijottam saṃpravṛtto ayam āhlādaḥ kāraṇaṃ yac chṛṇuṣva tat tvayābhyarcya jagannāthaṃ sarveśaṃ jalaśāyinam jaladhenuḥ purā dattā vidhivan munipuṅgava asmāt tu janmano atīte tṛtīye dvija janmani tasya dānasya te vyuṣṭir iyam āhlādadāyinī yena tvaṃ tapasā yukto mānavānām agocaram saṃprāpto asi mahāprajña sarvaśāstraviśārada ye tvāṃ paśyanti śṛṇvanti ye ca dhyāyanti pāpinaḥ śṛṇoṣi yāṃs tvaṃ viprendra yāṃś ca dhyāyasi paśyasi nirvṛtiḥ paramā teṣāṃ sarvāhlādapradāyinī sadyo bhavati mātra tvaṃ dvijendra kuru vismayam āhlādahetujananaṃ nāsti viprendra tādṛśam jaladhenur yathā nṝṇāṃ janmāny ekonasaptatiḥ na dāgho na klamo nārtir na moho vipra jāyate api janmasahasreṣu jaladhenupradāyinām ekajanmakṛtaṃ vāñchā trijanmotthaṃ samāhṛtā saptajanmakṛtaṃ pāpaṃ hanti dattāmbugaur nṛṇām sa tvaṃ gaccha gṛhītvārgham asmatto dvijasattama yeṣāṃ samāśrayaḥ kṛṣṇo na niyamyā hi te mayā kṛṣṇaḥ saṃpūjito yais tu ye kṛṣṇārtham upoṣitāḥ yaiś ca nityaṃ smṛtaḥ kṛṣṇo na te madviṣayopagāḥ namaḥ kṛṣṇācyutānanta vāsudevety udīritam yair bhāvabhāvitair vipra na te madviṣayopagāḥ dānaṃ dadadbhir yair uktam acyutaḥ prīyatām iti śraddhāpuraḥsarair vipra na te madviṣayopagāḥ uttiṣṭhadbhiḥ svapadbhiś ca vrajadbhiś ca janārdanaḥ yaiḥ saṃsmṛto dvijaśreṣṭha na te madviṣayopagāḥ kṣutaskhalitabhītyādāv asahadbhiś ca vedanām kṛṣṇety udīritaṃ yaiś ca na te madviṣayopagāḥ sarvābādhāsu ye kṛṣṇaṃ smaranty uccārayanti ca tadbhāvabhāvitā vipra na te madviṣayopagāḥ sa eva dhātā sarvasya tanniyogakarā vayam janasaṃyamanodyuktāḥ so asmatsaṃyamano hariḥ itthaṃ niśāmya vacanaṃ yamasya vadato munim ūcus te nārakāḥ sarve vahniśastrāstrabhīravaḥ namaḥ kṛṣṇāya haraye viṣṇave jiṣṇave namaḥ hṛṣīkeśāya devāya jagaddhātre acyutāya ca namaḥ paṅkajanetrāya namaḥ paṅkajanābhaye janārdanāya śrīśāya śrīpate pītavāsase govindāya namo nityaṃ namaś codadhiśāyine namaḥ karālavaktrāya nṛsiṃhāyātinādine śārṅgiṇe sitakhaḍgāya śaṅkhacakragadādhṛte namo vāmanarūpāya krāntalokatrayāya ca varāharūpāya tathā namo yajñāṅgadhāriṇe vyāptāśeṣadigantāya śāntāya paramātmane vāsudeva namas tubhyaṃ namaḥ kaiṭabhasūdana keśavāya namo vyāpin namas te astu mahīdhara namo astu vāsudevāyety evam uccārite tataḥ śastrāṇi kuṇṭhatāṃ jagmur analaś cāpy aśīśamat abhajyanta ca yantrāṇi samutpetur ayomukhāḥ saṃśuṣkāḥ kṣārasaritaḥ patitaḥ kūṭaśālmaliḥ prakāśatāmasītattvaṃ narakaś cāgatas tu saḥ vivān babhañja pavano apy asipatravanaṃ tataḥ nirutsāhā jaḍadhiyo babhūvur yamakiṃkarāḥ āsan gandhāmbuvāhinyaḥ pūyaśoṇitanimnagāḥ vavau sugandhī pavano manaḥprītikaras tataḥ veṇuvīṇāsvanayutān gītaśabdāṃś ca śuśruvuḥ taṃ tādṛśam athālakṣya nṛpa vaivasvato yamaḥ narakasya viparyāsaṃ saṃkṣuddhahṛdayas tataḥ dadarśa nārakān sadyo divyasraganulepanān jājvalyamānāṃs tejobhir amalāmbaravāsasaḥ namo namo astu kṛṣṇāya govindāyāvyayātmane vāsudevāya devāya viṣṇave prabhaviṣṇave ity evaṃ vādinas tatra prajāsaṃyamano yamaḥ kṣīṇapāpacayāṃs tāṃs tu pādyārghyādibhir arcayan pūjayitvā ca tān āha sa kṛṣṇāya kṛtāñjaliḥ samāhitamanā bhūtvā dharmarājo nareśvara viṣṇor devātidevasya jagaddhātuḥ prajāpateḥ praṇāmaṃ ye api kurvanti teṣām api namo namaḥ sarvasya sarvasaṃsthasya sarvādhārasya yoginaḥ ye viṣṇoḥ praṇatās tebhyo namaḥ sadyaḥ punaḥ punaḥ tasya yajñavarāhasya viṣṇor amitatejasaḥ praṇāmaṃ ye api kurvanti teṣām api namo namaḥ evaṃ te saṃstutās tena dharmarājena nārakāḥ vimānāni samārūḍhā nṛttagāndharvavanti vai pudgalo api mahābuddhir dṛṣṭvaitad akhilaṃ nṛpa jātismaro abhavad bhūpa kaṇvagotre mahāmuniḥ saṃsmṛtya yamavākyāni viṣṇor māhātmyam eva ca jaladhenvāś ca māhātmyaṃ saṃsmṛtyaitad agāyata aho duruttarā viṣṇor māyeyam atigahvarī yayā mohitacittas taṃ na vetti parameśvaram jīvo vāñchati kīṭatvaṃ yūkāmatkuṇayonitaḥ tasmāc ca śalabhādīnāṃ yoniṃ tasmāc ca pakṣiṇām tataś ca paśutāṃ prāpya naratvam abhivāñchati vimuktihetukī dhanyā narayoniḥ kṛtātmanām na prāpnuvanti saṃsāre vibhrāntamanaso gatim jīvā mānuṣyatām anye janmanām ayutair api viṣṇumāyāparītās te prāpyāpi na taranti ye tad īdṛgdurlabhaṃ prāpya muktidvāram acetasaḥ patanti bhūyaḥ saṃsāre viṣṇumāyāvimohitāḥ dustarāpi tu sādhyāsau māyā kṛṣṇasya mohanī chidyate yāmanonyaste mudhaiva hi janārdane asaṃtyajya ca gārhasthyam ataptvaiva tathā tapaḥ chindanti vaiṣṇavīṃ māyāṃ keśavārpitamānasāḥ avirodhena viṣayām bhuñjan viṣṇuvyapāśrayaḥ kṛtvā manas taraty etāṃ viṣṇor māyāṃ sudustarām īdṛgbahuphalāṃ bhaktiṃ sarvadhātari keśave māyayā tasya devasya na kurvanti vimohitāḥ mudhaivoktaṃ mudhāyātaṃ mudhā tad vidhiceṣṭitam mudhaiva janma tan naṣṭaṃ yatra nārādhito hariḥ ārādhito hi yaḥ puṃsām aihikāmuṣmikaṃ phalam dadāti bhagavān devaḥ kas taṃ na pratipūjayet saṃvatsarās tathā māsā viphalā divasāś ca te narāṇāṃ viṣayāndhānāṃ yeṣu nārādhito hariḥ yo na vittarddhivibhavair na vasobhir na bhūṣaṇaiḥ tuṣyate hṛdayenaiva kas tam īśaṃ na pūjayet jaladhenvāś ca māhātmyaṃ niśāmyāpīdṛśaṃ narāḥ tāṃ na yacchanti ye teṣāṃ vivekaḥ kutra tiṣṭhati karmabhūmau hi mānuṣyaṃ janmanām ayutair api svargāpavargaphaladaṃ kadācit prāpyate naraiḥ saṃprāpya tan na yair viṣṇus toṣito nāmbudhenukā dattā ca samyak te muṣṭā janmani subahūni bhoḥ ūrdhvabāhur viraumy eṣa dṛṣṭalokadvayo asmi bhoḥ ārādhayata govindaṃ jaladhenuṃ prayacchata duḥsaho nārako vahnir aviṣahyāś ca yātanāḥ jñānaṃ mamaitad ālambya kṛṣṇe bhavata susthirāḥ adeśike deśiko aham atra mārge mayoditam vimṛṣya satyam ity etan manaḥ kṛṣṇe niveśyatām prātaḥ kṛṣṇeti deveti govindeti ca jalpatām madhyāhne cāparāhne ca yo avasādaḥ sa ucyatām anekaviṣayālambi yac cittaṃ taj janārdane kurudhvam ālambanavat saṃsmṛtaḥ puṇyado hi saḥ mudhaiva jihvā kṛṣṇeti keśaveti ca vakṣyati mudhā ca cittaṃ tadgāmi yadi syāt kim ato adhikam mayoktam etad bahuśo vinaṣṭe tu śarīrake manuṣyatvaṃ vinā viṣṇur durlabho vo bhaviṣyati etāḥ pudgalagāthās te yamavākyaṃ tavoditam jaladhenvāś ca māhātmyaṃ viṣṇusaṃpūjanasya ca vratāni sopavāsāni sarvakāmapradāni te vratam anyan mahābhāga sarvakāmapradaṃ śṛṇu bhaviṣyaṃ cāparaṃ bhūpa mamaitac chrotum arhasi yat prakṣyati mahīpālaḥ parikṣit svapurohitam parīkṣitaḥ purodhās tu dvijo gauramukho nṛpa bhaviṣyati śamīkasya śiṣyaḥ paramasaṃmataḥ sa ca rājā jagaddhātur devadevasya śārṅginaḥ sadaivārādhane yatnaṃ bhaktiyuktaḥ kariṣyati purodhasaṃ gauramukhaṃ praṇipatya sa pārthivaḥ prakṣyaty ārādhanārthāya devadevasya cakriṇaḥ bhagavan bhavabhīto aham abhavāya tato bhavān ārādhayitum icchāmi sarvecchāpūrakaṃ hariṃ saṃkuruṣva mahābhāga prasādaṃ mama suvrata kṛṣṇārādhanakāmasya manaso deśiko bhava ārādhanena yeneśo jagatām īśvareśvaraḥ viṣṇur ārādhyate puṃbhiḥ saṃsārābdhiparikṣataiḥ tan mamopadiśa brahman prasādapravaṇaṃ manaḥ kṛtvā sadaivārtimatāṃ śaraṇyaṃ śaraṇaṃ guruḥ evaṃ sa tena bhūpāla bhūpālena rṣipuṅgavaḥ keśavārādhanārthāya samyak pṛṣṭaḥ pravakṣyati namaskṛtya jagaddhātre devadevāya śārṅgine parameśasureśāya hṛṣīkeśāya vedhase varārthinām amoghāya parasmai harimedhase sarvakalyāṇabhūtāya śaṅkhacakragadādhṛte varāsicarmāvitate krūraśāntātmamūrtaye yadyadbhūtopakārāya tattadrūpavikāriṇe paramāṇvantaparyanta- sahasrāṃśāṇumūrtaye jaṭharāntāyutāśānta- sthitabrahmāṇḍadhāriṇe śvetādidīrghahrasvādi- kaṭhinādivikalpanā yogicintye jagaddhāmni yatra nāsty akhilātmani tam ajaṃ śāśvataṃ nityaṃ pariṇāmavivarjitam yogibhiś cintyate mūrtir yatra tatrākhilātmani tatra tatrātmano nityaṃ pariṇāmavivarjitam praṇamya jagatām īśam anantaṃ parataḥ param paraṃ parāṇāṃ sraṣṭāraṃ purāṇaṃ puruṣaṃ prabhum varaṃ vareṇyaṃ varadaṃ sthūlasūkṣmasvarūpiṇam aśeṣajagatāṃ mūlam anādinidhanasthitim parāparasvarūpastham avikārasvarūpiṇam yasyopacārataḥ svargaṃ svarūpaṃ vyatiricyate jñānajñeyasya munibhir jñānavidbhir mahātmabhiḥ tasmai pārthivamukhyāya raghuvaryamahātmane śrūyatāṃ sa muniśreṣṭho yad vakṣyati parīkṣite devakī nāma rājendra devakasyābhavat sutā anapatyā tapas tepe putrārthaṃ kila bhāminī bhāryā sā vasudevasya satyadharmaparāyaṇā na cātuṣyata govindas tatas tām āha bhārgavaḥ kimarthaṃ tapyate bhadre tapaḥ paramaduścaram ko arthas tavābhilaṣito gantuṃ kutra tavepsitam aputrāhaṃ dvijaśreṣṭha patyur me nāsti saṃtatiḥ sāham ārādhya govindaṃ putram icchāmi śobhanam tapas tāvat kariṣyāmi parameṇa samādhinā yāvad ārādhito viṣṇur dāsyaty abhimataṃ mama govindārādhane yatno yadi te kulanandini tad idaṃ vratam āsthāya toṣayāśu janārdanam prathame kārttikasyāhni saṃprāpte devakātmaje pañcagavyajalasnātaḥ pañcagavyakṛtāśanaḥ bāṇapuṣpaiḥ samabhyarcya vāsudevam ajaṃ vibhum dattvā ca candanaṃ dhūpaṃ paramānnaṃ nivedayet ghṛtena vācayed vipraṃ gṛhṇīyāc ca tato vratam adyaprabhṛty ahaṃ māsaṃ virataḥ prāṇināṃ vadhāt asatyavacanāt stainyān madhumāṃsādibhakṣaṇāt svapan vibudhyan gacchaṃś ca smariṣyāmy aham acyutam parāpavādapaiśūnyaṃ parapīḍākaraṃ tathā sacchāstradevatāyajvi- nindām anyasya vā bhuvi na vakṣyāmi jagaty asmin paśyan sarvagata harim ity anyac cāpi śaknoti yan nirvoḍhuṃ yaśasvini kurvīta niyamaṃ tasya tyāgo dharmāya yasya ca kṛtvaivaṃ purato viṣṇor nivṛttiṃ pāpataḥ śubhe naivedyaṃ svayam aśnīyān maunī nityam udaṅmukhaḥ mārgaśīrṣe tathā māsi jātipuṣpair janārdanam samabhyarcya śubhe dhūpaṃ candanaṃ saṃnivedya ca paramānnaṃ ca devāya viprāya ca punar ghṛtam dattvā tathaiva gṛhṇīyān niyamaṃ cāsya rocate tathaiva naktaṃ bhuñjīta naivedyaṃ kulanandini sarveṣv eva tu māseṣu pañcagavyādikaṃ samam puṣpadhūpopahāreṣu viśeṣo dakṣiṇāsu ca snānaprāśanayoḥ sāmyaṃ tathā vai naktabhojane arcayet pratimāsaṃ ca yaiḥ puṣpais tāni me śṛṇu ye ca dhūpāḥ pradātavyā naivedyānnaṃ ca yad yadā bāṇasya jātikusumais tathaiva ca kuruṇṭhakaiḥ kundātimuktakai rakta- karavīraiś ca devaki śvetais tato mālikayā tathā mallikayā tataḥ dadhipiṇḍyātha ketakyā padmaraktotpalena ca krameṇābhyarcito viṣṇur dadāti manasepsitam kārttike mārgaśīrṣe ca dhūpaḥ pauṣe ca candanam māghaphālgunacaitreṣu dadyād viṣṇos tathāgarum vaiśākhādiṣu māseṣu triṣu devaki bhaktitaḥ karpūraṃ devadevāya guggulaṃ śrāvaṇādiṣu kārttikādiṣu māseṣu paramānnaṃ śubhe triṣu kāsāraṃ māghapūrveṣu yavānnaṃ ca tatas triṣu ghṛtaṃ tilāñ jalaghaṭān hiraṇyam athavājinam pratimāsaṃ tathā dadyād brāhmaṇāya śubhavrate yathoktaṃ niyamānāṃ ca grahaṇaṃ pratimāsikam kurvañ jagatpatir viṣṇuḥ prīyatām iti mānavaḥ yoṣid apy amalaprajñe vratam etad yathāvidhi karoti yā sā sakalān avāpnoti manorathān vratenārādhito viṣṇur anena jagataḥ patiḥ dadāty abhimatān kāmān alpakālena bhāmini dhanyaṃ yaśasyam āyuṣyaṃ saubhāgyārogyadaṃ tathā vratam etat priyatamaṃ vratebhyo avyaktajanmanaḥ vratenānena śuddhānām abdenaikena keśavaḥ sukhadṛśyo na saṃdeho dīpenaivāgrataḥ sthitaḥ kāyavāṅmanaso śuddhiṃ karoty etan mahāvratam śuddhānāṃ cāmalo devo dṛśya eva janārdanaḥ tasminn ekāgracittānāṃ prāṇināṃ varavarṇini viprā eva prayatnena muktibhājo vibhūtayaḥ yathā kalpataruṃ prāpya yad yad icchati cetasā tat tat phalam avāpnoti tathā saṃprāpya taṃ vibhum śuddhivratam idaṃ tasmān mahāpātakanāśanam ārādhanāya kṛṣṇasya kuru devaki pāvanam tasmiṃś cīrṇe hṛṣīkeśas tubhyaṃ dāsyati darśanam dṛṣṭe cābhimataṃ yat te tad aśeṣaṃ bhaviṣyati devakī bhārgavasyaitac śrutvā vākyaṃ narādhipa śuddhikāmā cacārātha sarvakāmapradaṃ vratam vratenārādhitas tena tadā devyā janārdanaḥ dadau darśanam īśeśaḥ śaṅkhacakragadādharaḥ dṛṣṭe tasminn aśeṣeśe jagaddhātari keśave kṛtvā praṇāmam āhedaṃ bhaktinamrātha devakī jagatām īśvareśeśa jñāna jñeya bhavāvyaya samastadevatādeva vāsudeva namo astu te pradhānapuṃsor ajayor yaḥ kāraṇam akāraṇam aviśeṣyam ajaṃ rūpaṃ tava tasmai namo astu te tvaṃ pradhānaṃ pumāṃś caiva kāraṇākāraṇātmakaḥ sad asac cākhilaṃ deva kenoktena tava stavaḥ prasīda deva devānām ariśātana vāmana lobhābhibhūtā yad ahaṃ varayāmi prayaccha tat aditis tvaṃ mahābhāge bhuvaṃ prāptā surāraṇi bhartā ca te kaśyapo ayaṃ deyas tava varo mayā aputrāsmi na me bhartur asti keśava saṃtatiḥ prasīda dehi me putram aridurdhārapauruṣam bhaviṣyaty acirād devi madaṃśena sutas tava hantavyā dānavās tena saddharmaparipanthinaḥ tvām ahaṃ jagaddhātāram udāroruparākramam dhārayiṣyāmi garbheṇa katham acyuta śaṃsa me tavodare avatāraṃ vai purāpi balibandhane kurvatā vidhṛtāḥ sapta lokās tvaṃ cātmamāyayā tathā sāṃpratam apy etāṃl lokān sasthāṇujaṅgamān dhārayiṣyāmy athātmānaṃ tvāṃ ca devaki līlayā ity evam uktvā tāṃ devīṃ devakīṃ bhagavān prabhuḥ tirobabhūva govindo bhūrbhuvaḥprabhavo vibhuḥ avāpa ca tato garbhaṃ devakī vasudevataḥ ajāyata ca viśveśaḥ svenāṅgena janārdanaḥ nīlotpaladalaśyāmaṃ tāmrāyatavilocanam caturbāhum udārāṅgaṃ śrīvatsāṅkitavakṣasam taṃ jātaṃ devakī devaṃ nidhānaṃ sarvatejasām praṇipatyābhituṣṭāva saṃprastutapayodharā abālo bālarūpeṇa yeneśa tvam ihāsthitaḥ tvadrūpaṃ praṇipatyāhaṃ yad bravīmi nibodha tat namas te sarvabhūteśa namas te madhusūdana namas te puṇḍarīkākṣa namas te astu janārdana namas te śārṅgacakrāsi- gadāparighapāṇaye upendrāyāprameyāya hṛṣīkeśāya vai namaḥ namo astu te aṇurūpāya bṛhadrūpāya vai namaḥ aśeṣabhūtarūpāya tathārūpāya te namaḥ anirdeśyaviśeṣāya tubhyaṃ sarvātmane namaḥ sarveśvarāya sarvāya sarvabhūtāya te namaḥ namo astu te vāsudeva namo astu kamalekṣaṇa aśeṣabhūtarūpāya tathābhūtāya te namaḥ namo astu te aśvarūpāya tathārūpāya te namaḥ anirdeśyaviśeṣāya tubhyaṃ sarvātmane namaḥ namo astu te vāsudeva namas te puṣkarekṣaṇa namo astu te sadācintya yogicintya jagatpate viṣṇo namo astu te kṛṣṇa namas te puruṣottama namo nārāyaṇa hare namas te astu sadācyuta namo namas te govinda namas te garuḍadhvaja śrīśa śrīvatsa yogīśa śrīkānteśa namo astu te nīlotpaladalaśyāma daṃṣṭroddhṛtavasuṃdhara hiraṇyākṣaripo deva namas te yajñasūkara nṛsiṃha jaya viśvātman daityoraḥsthaladāraka namo namas te astu sadā vikṣepadhvastatāraka māyāvāmanarūpāya tubhyaṃ deva namo namaḥ trivikrama namas tubhyaṃ trailokyakrānti durjaya ṛgyajuḥsāmabhūtāya vedāharaṇakarmaṇe praṇavodgītavacase mahāśvaśirase namaḥ niḥkṣatriyorvīkaraṇa vikarālaparākrama jāmadagnya namas tubhyaṃ kārtavīryāsutaskara paulastyakulanāśāya sādhumārgavicāriṇe nalasetukṛte tubhyaṃ namo rāghavarūpiṇe sāṃprataṃ matprasannāya saṃbhūtāya mamodare svamāyābālarūpāya namaḥ kṛṣṇāya vai hare yāvanti tava rūpāṇi yāvatyaś ca vibhūtayaḥ namāmi kṛṣṇa sarvebhyas tebhyas tābhyaś ca sarvadā svarūpaceṣṭitaṃ yat te yad devatve viceṣṭitam yac ca tiryaṅmanuṣyatve ceṣṭitaṃ tan namāmy aham parameśa pareśeśa tiryagīśa nareśvara sarveśvareśvareśeśa namas te puruṣottama evaṃ stutas tayā devyā devakyā madhusūdanaḥ bālarūpī jagādaivaṃ vasudevasya śṛṇvataḥ samyag ārādhitenoktaṃ yat prasannena vai śubhe tat kṛtaṃ sakalaṃ bhūyo yad vṛṇoṣi dadāmi tat avatāre tathaivāsmin varṣāṇām adhikaṃ śatam sthāsyāmi naratāṃ prāpto duṣṭadaityanibarhaṇaḥ tat tvaṃ varaya bhadraṃ te varaṃ yan manasecchasi dāsyāmy aham asaṃdigdhaṃ yady api syāt sudurlabham yadi deva prasannas tvaṃ pradadāsi mamepsitam vṛṇomi tad ahaṃ nityaṃ tava keśava darśanam tavedṛgrūpam ālokya hārdaprasrutalocanā nālaṃ viyogaṃ saṃsoḍhuṃ tavāhaṃ madhusūdana dākṣāyaṇī tvam aditiḥ saṃbhūtā vasudhātale nityam eva jagaddhātri prasādaṃ te karomy aham ṣaṣṭhe ṣaṣṭhe tadā pakṣe dine asminn eva bhāmini tvaṃ māṃ drakṣyasy asaṃdigdhaṃ prasādas te kṛto mayā anenaiva mahābhāge bālarūpeṇa saṃvṛtaḥ tava darśanam eṣyāmi yatra te snehavan manaḥ tasmin kāle ca lokās tvāṃ pūjayiṣyanti devaki māṃ ca puṣpādibhir devi tavotsaṅgavyavasthitam saṃpūjito ahaṃ lokānāṃ tasmin kāle sutoṣitaḥ pradāsyāmi jagaddhātri yathābhilaṣitaṃ varam aputrāṇāṃ varān putrān adhanānāṃ tathā dhanam śubhān dārān adārāṇāṃ sarogāṇām arogatām sugatiṃ gatikāmānāṃ vidyāṃ vidyārthinām api pradāsyasi mahābhāge matprasādopavṛṃhitā prasāditā hi martyānāṃ yat tvaṃ dāsyasi śobhane tat teṣāṃ matprasādena bhaviṣyati na durlabham tvām abhyarcyopacāreṇa snāpayitvā ghṛtena mām sarvakāmān avāpsyanti kāle ṣaṭpakṣasaṃjñite tvadaṅkasthaṃ ca māṃ bālaṃ saṃsmariṣyanti bhaktitaḥ pratimāsaṃ ca te pūjām aṣṭamyāṃ yaḥ kariṣyati mama caivākhilān kāmān saṃprāpnoty apakalmaṣaḥ evaṃ pūrvaṃ hṛṣīkeśo devakyāḥ pradadau varam tasmāt kṛṣṇāṣṭamī puṃsām aśeṣāghaughahāriṇī tasyāṃ hi pūjitaḥ kṛṣṇo devakī ca samādhinā pāpāpanodaṃ kurute dadāti ca manorathān tad eṣa puṣṭikāmānāṃ nṝṇāṃ puṇyārthinām api upavāso mahīpāla śastaḥ keśavatoṣadaḥ śrāvaṇe śuklapakṣe tu dvādaśyāṃ prīyate nṛpa gopradānena govindo yat pūrvaṃ kathitaṃ tava pauṣaśukle tu tadvac ca dvādaśyāṃ ghṛtadhenukām ghṛtārciḥ prīṇanāyālaṃ pradadyāt phaladāyinīm tathaiva māghadvādaśyāṃ pradattā tilagaur nṛpa keśavaṃ prīṇayaty āśu sarvakāmān prayacchati jyaiṣṭhe māsi site pakṣe dvādaśyāṃ jaladhenukā dattā yathāvad vidhinā prīṇayaty ambuśāyinam lavaṇaṃ mārgaśīrṣe tu kṛṣṇam abhyarcya yo naraḥ prayacchati dvijāgryāya sa sarvarasadāyakaḥ sarvabhogamahābhogān bhrājiṣmanto manoramān lokān avāpnoti nṛpa prasanne garuḍadhvaje pauṣamāse tu yo dadyād ghṛtaṃ viprāya pārthiva samabhyarcyācyutaṃ so api sarvakāmān avāpnuyāt māghamāse tu saṃpūjya mādhavaṃ brāhmaṇāya yaḥ prayacchati tilāṃl lokān saṃprāpnoty abhivāñchitān phālgune puṇḍarīkākṣaṃ yaḥ samabhyarcya yacchati saptadhānyaṃ naraśreṣṭha sa sarvasyeśvaro bhavet caitre citrāṇi vastrāṇi yaḥ prayacchati keśavam pūjayitvā sa vai bhogān vicitrāṃl labhate naraḥ vaiśākhe viṣṇum abhyarcya yavagodhūmado naraḥ lokān aindrān samāsādya modate vigatajvaraḥ durnivartyam ahaṃ manye cañcalaṃ hi mano yataḥ jyaiṣṭhe abhyarcya hṛṣīkeśam udakumbhaprado hi yaḥ sa parāṃ nirvṛtiṃ yāti sapta janmāntarāṇi vai āṣāḍhamāse ca hariṃ yaḥ samabhyarcya yacchati viprāya candanaṃ so api paramāhlādabhājanam yo nṛsiṃhaṃ samabhyarcya brāhmaṇāya prayacchati śrāvaṇe navanītaṃ tu sa svargaṃ sukṛtī vrajet chattraṃ ca yo bhādrapade vāsudevābhipūjakaḥ prayacchati dvijāgryāya sa cchattrādhipatir bhavet guḍaśarkarayā yuktaṃ modakaṃ ca prayacchati tathaivāśvayuje abhyarcya yo anantaṃ so amaro bhavet nārāyaṇaṃ samabhyarcya yaḥ prayacchati kārttike dīpakaṃ viprageheṣu vimānaṃ so adhirohati kāmyāny etāny aśeṣāṇi yaḥ saṃpūjya jagatpatim dānāni yacchati naraḥ sa saṃpūrṇamanorathaḥ sarvaśreṣṭhaḥ samastānāṃ bandhūnām āśrayo bhavet evaṃ sarvāṇi dānāni prīṇanāyācyutasya yaḥ prayacchati sa sarveṣāṃ phalānāṃ bhuvi bhājanam tasmān narendra viprebhyaḥ prīṇanāya jagadguroḥ prayacchaitāni dānāni yac cānyad dayitaṃ tava yadīcchasi punaḥ prāptuṃ bhūtim abhraṃśanīṃ nṛpa tadārādhaya govindaṃ nānyathā syur vibhūtayaḥ evaṃ vasiṣṭhena tadā māndhātā nṛpa bodhitaḥ saha patnyā mahīpālaḥ paritoṣaṃ paraṃ yayau jagāda ca mudā yuktaḥ praṇipatya purohitam saha patnyā naraśreṣṭhaḥ samutthāya varāsanāt dhig dhig vṛthaiva yātāni mamaitāni dināny aho anāsajya manaḥ kṛṣṇe viṣayāsaktacetasaḥ tā niśās te ca divasās te rtavas te ca vatsarāḥ narāṇāṃ saphalā yeṣu cintito bhagavān hariḥ cintyamānaḥ samastānāṃ pāpānāṃ hāṇido hi saḥ samutsṛjyākhilaṃ cintyaṃ so acyutaḥ kiṃ na cintyate kaṣṭaṃ muṣṭo asmi śiṣṭeṣu vidyamāneṣu mantriṣu parāṅmukhānāṃ govinde yat prāptaṃ paramaṃ vayaḥ evaṃ vinindya so atmānāṃ māndhātā pṛthivīpatiḥ cakārārādhane yatnaṃ devadevasya śārṅgitiṇaḥ tam ārādhya ca viśveśam upendram asureśvara prāpa siddhiṃ parāṃ pūrvaṃ dakṣaḥ prācetaso yathā tathā tvam api rājendra sarvabhāvena keśavam samārādhaya govindaṃ tam ārādhya na sīdati evaṃ sa daityarājendraḥ prahrādenāvabodhitaḥ balir ārādhane yatnaṃ cakre cakrabhṛtas tadā puṣpopahārair dhūpaiś ca tathā caivānulepanaiḥ vāsobhir bhūṣaṇaiḥ samyag brāhmaṇānāṃ ca tarpaṇaiḥ japair homair vrataiś caiva yathoktaṃ puruṣarṣabha saha patnyā tathaiva tvaṃ samārādhaya keśavam bhagavaṃś cañcalaṃ cittaṃ manuṣyāṇām aharniśam viṣayāsaṅgadurduṣṭaṃ pāpāyaiva pravartate maunena vācikaṃ pāpaṃ puṃbhir brahman nivartyate śārīram apy akaraṇāt sunivartyaṃ mataṃ mama yat tv etan mānasaṃ pāpaṃ manuṣyais tan mahāmate durnivartyam ahaṃ manye cañcalaṃ hi mano yataḥ tad ahaṃ śrotum icchāmi manuṣyair durvicintitaiḥ yat smartavyaṃ ca japyaṃ ca mānasāghapraśāntaye tvadyukto ayam anupraśnaḥ sādhv etad bhavatoditam cañcalatvād dhi cittānāṃ mānasaṃ bahu pātakam bhūmau tṛṇam asaṃkhyātaṃ yathā ca divi tārakāḥ tathā pāpam asaṃkhyeyaṃ cetasā kriyate tu yat paradāraparadravya- parahiṃsāsu mānasam aharniśaṃ manuṣyāṇāṃ sātatyena pravartate yady asyopaśamo rājan bhuvi na kriyate nṛbhiḥ tan nāsti narakottāro varṣakoṭīśatair api tad asya praśamāyālaṃ prāyaścittaṃ narādhipa śṛṇuṣva yena cittotthaṃ sadyaḥ pāpaṃ vyapohati oṃ namo vāsudevāya puruṣāya mahātmane hiraṇyaretase acintya- svarūpāyātivedhase viṣṇave jiṣṇave nityaṃ śāntāyānagharūpiṇe sarvasthityantakaraṇa- vratine pītavāsase nārāyaṇāya viśvāya viśveśāyeśvarāya ca namaḥ kamalakiñjalka- suvarṇamukuṭāya ca keśavāyātisūkṣmāya brahmamūrtimate namaḥ namaḥ paramakalyāṇa- kalyāṇāyātmayonaye janārdanāya devāya śrīdharāya sumedhase mahātmane vareṇyāya namaḥ paṅkajanābhaye smṛtamātrāghaghātāya kṛṣṇāyākliṣṭakarmaṇe namo natāya namreśair aśeṣair vāsavādibhiḥ namo māyāvine tubhyaṃ haraye harimedhase hiraṇyagarbhagarbhāya jagataḥ kāraṇātmane govindāyādibhūtāya śrādīnāṃ mahātmane namo bhūtātmabhūtāya ātmane paramātmane acyutāya namo nityam anantāya namo namaḥ dāmodarāya śucaye yajñeśāya namo namaḥ namo māyāpaṭacchanna- jagaddhāmne mahātmane hṛṣīkeśāya ceśāya sarvabhūtātmarūpiṇe dayālave namo nityaṃ kapilāya sumedhase saṃsārasāgarottāra- jñānapotapradāyine akuṇṭhamataye dhātre sargasthityantakarmaṇi karālasaumyarūpāya vaikuṇṭhāya namo namaḥ yathā hi vāsudeveti prokte naśyati pātakam tathā vilayam abhyetu mamaitad durvicintitam yathā na viṣṇubhakteṣu pāpam āpnoti saṃsthitim tathā vināśam abhyetu mamaitad durvicintitam smṛtamātro yathā viṣṇuḥ sarvaṃ pāpaṃ vyapohati tathā praṇāśam abhyetu mamaitad durvicintitam yathā sarvatrago viṣṇus tatra sarvaṃ ca saṃsthitam upayātu tathā nāśaṃ mamāghaṃ cittasaṃbhavam pāpaṃ praṇāśaṃ mama saṃprayātu yan mānasaṃ yac ca karomi vācā śārīram apy ācaritaṃ ca yan me smṛte jagaddhātari vāsudeve prayāntu doṣā mama nāśam āśu rāgādayaḥ kāraṇakāraṇeśe vijñānadīpāmalamārgadṛśye smṛte jagaddhātari vāsudeve bhavantu bhadrāṇi samastadoṣāḥ prayāntu nāśaṃ jagato akhilasya mayādya bhaktyā parameśvareśe smṛte jagaddhātari vāsudeve ye bhūtale ye divi ye antarikṣe rasātale prāṇigaṇāś ca kecit bhavantu te siddhiyujo mayādya smṛte jagaddhātari vāsudeve puṣyantu maitrīṃ viramantu rāgād ujjhantu lobhaṃ kṣamiṇo bhavantu ābrahmavṛkṣāntaragā mayādya smṛte jagaddhātari vāsudeve ye prāṇinaḥ kutracid atra santi brahmāṇḍamadhye parataś ca kecit te yāntu siddhiṃ paramāṃ mayādya smṛte jagaddhātari vāsudeve ajñānino jñānavido bhavantu praśāntibhājaḥ satatogracittāḥ kurvantu bhaktiṃ paramām anante matstotratuṣṭasya hareḥ prasādāt śṛṇvanti ye me paṭhatas tathānye paśyanti ye mām idam īrayantam devāsurādyā manujās tiraśco bhavantu te apy acyutayogabhājaḥ ye cāpi mūkā vikalendriyatvāc śṛṇvanti no naiva vilokayanti paśvādayaḥ kīṭapipīlikāś ca bhavantu te apy acyutayogabhājaḥ nāmasv anantasya ca kīrtiteṣu yad atra puṇyaṃ jagataḥ prasūteḥ tenāvivekopahatātmabodhā bhavantu puṃsāṃ matayaḥ suśīlāḥ ye duḥkhitās te sukhino bhavantu dveṣānvitā maitraguṇopapannāḥ satyārjavādyās tv anṛtā vimāyā matsaṃstavārādhitakṛṣṇadṛṣṭāḥ naśyantu duḥkhāni jagaty apaitu lobhādiko doṣaguṇaḥ prajābhyaḥ yathātmani bhrātari cātmaje ca tathā janasyāstu jane api hārdam saṃsāravaidye akhiladoṣahāni- vicakṣaṇe nirvṛtihetubhūte saṃsārabandhāḥ śithilībhavantu hṛdi sthite sarvajanasya viṣṇau etat paṭhan pārthiva sarvapāpair vimucyate viṣṇuparaḥ sadaiva prāpnoti siddhiṃ vipulaṃ maharddhim na cāpy anartheṣu matiṃ karoti uddiśya sattvāni ca yāni yāni stotraṃ paṭhante kṛpayā manuṣyāḥ sarvāṇi tāny apratighā bhavanti prayānti siddhiṃ bhagavatprasādāt tasmāt tvayaitat satataṃ niśāsu dineṣu caiveśvara mādhavasya saṃkīrtanaṃ kāryam aśeṣapāpa- vimokṣahetor abhavāya caiva iti sakalajanopakārakārī haricaraṇābjaviniṣṭaśuddhabuddhiḥ paṭhati khalu mahīpa yo manuṣyaḥ sa layam upaiti harau hṛtākhilāghaḥ idaṃ ca śṛṇu bhūpāla naśyate durvicintitam yenopāyena vai puṃsāṃ yoṣitāṃ vāpy asaṃśayam paradāraparadravya- jīvahiṃsādike sadā pravartate nṛṇāṃ cittaṃ tad etad abhisaṃsmaret viṣṇave viṣṇave nityaṃ viṣṇave viṣṇave namaḥ jiṣṇave jiṣṇave sarvaṃ jiṣṇave jiṣṇave namaḥ namāmi viṣṇuṃ buddhistham ahaṃkāra-gataṃ harim cittastham īśam avyaktam anantam aparājitam viṣṇum īḍyam aśeṣeśam anādinidhanaṃ vibhum viṣṇuś cittagato yan me viṣṇur buddhigataś ca yat yac cāhaṃkārago viṣṇur yad viṣṇur mayi saṃsthitaḥ karoti kartṛbhūto asau sthāvarasya carasya ca tat pāpaṃ nāśam āyātu tasminn eva vicintite dhyāto harati yaḥ pāpaṃ svapne dṛṣṭaḥ śubhāvahaḥ tam upendram ahaṃ viṣṇuṃ praṇato artiharaṃ harim jagaty asmin nirādhāre majjamāne tamasy adhaḥ hastāvalambadaṃ viṣṇuṃ praṇato asmi parātparam sarveśvareśvara vibho paramātmann adhokṣaja hṛṣīkeśa hṛṣīkeśa hṛṣīkeśa namo astu te nṛsiṃhānanta govinda bhūtabhāvana keśava duruktaṃ duṣkṛtaṃ dhyātaṃ praśamāgrya namo astu te yan mayā cintitaṃ duṣṭaṃ svacittavaśavartinā narakāvaham atyugraṃ tac chamaṃ naya keśava brahmaṇyadeva govinda paramārtha parāyaṇa jagannātha jagaddhātaḥ pāpaṃ praśamayācyuta yac cāparāhne pūrvāhne madhyāhne ca tathā niśi kāyena manasā vācā kṛtaṃ pāpam ajānatā jānatā vā hṛṣīkeśa puṇḍarīkākṣa mādhava nāmatrayoccāraṇatas tat prayātu mama kṣayam śārīraṃ me hṛṣīkeśa puṇḍarīkākṣa mānasam pāpaṃ praśamayādya tvaṃ vākkṛtaṃ mama mādhava yad vrajan yat svapan bhuñjan yad uttiṣṭhan yad āsthitaḥ kṛtavāṃś cāpi yac cāhaṃ kāyena manasā girā mahat svalpam atisthūlaṃ kuyoninarakāvaham tad yātu praśamaṃ sarvaṃ vāsudevasya kīrtanāt paraṃ brahma paraṃ dhāma pavitraṃ paramaṃ ca yat tasmin saṃkīrtite viṣṇoḥ pade pāpaṃ praṇaśyatu sūrayo yat pravekṣyanti hy apunarbhavakāṅkṣiṇaḥ mamākhilaṃ daha tvaṃ hi tad viṣṇoḥ paramaṃ padam yat prāpya na ninvartante gandhasparśādivarjitam pāpaṃ praṇāśayatv adya tad viṣṇoḥ paramaṃ padam sadasad yat tathā vyaktā- vyaktarūpam ajājaram praṇamāmi jagaddhāma tad viṣṇoḥ paramaṃ padam śārīre mānase caiva pāpe vāgje ca pārthiva kṛte samyaṅ naro bhaktyā paṭhec chraddhāsamanvitaḥ mucyate sarvapāpebhyaḥ kṛṣṇanāmaprakīrtanāt uccāryamāne caitasmin devadevasya saṃstave vilayaṃ pāpam āyāti bhāṇḍam āmam ivāmbhasi tasmāt saṃcintite pāpe samanantaram eva te japtavyam etat pāpasya praśamāya mahīpate saṃsārārṇavamagnena puruṣeṇa mahāmune viṣayāsaktacittena yat kāryaṃ tad vadasva me bhrāmyatāṃ saṃkaṭe durge saṃsāre viṣayaiṣiṇām svakarmabhir manuṣyāṇām upakārakam ucyatām kṣīpte manasy anāyatte vṛddhe lobhādike gaṇe śaraṇaṃ yan manuṣyāṇāṃ tad ācakṣva mahāmune saṃsārāṇavapotāya haraye harimedhase namaskṛtya pravakṣyāmi narāṇām upakārakam samyag ārādhito bhaktyā vedabhāraguror guruḥ kṛṣṇadvaipāyanaḥ prāha yac chiṣyāya sumantave purā kila durācāro durbuddhir ajitendriyaḥ kṣatrabandhur abhūt pāpaḥ paramarmāvaghaṭṭakaḥ mātāpitror aśuśrūṣur drogdhā bandhujanasya ca gurudevadvijātīnāṃ nindāsu satatodyataḥ moṣṭā viśvasatāṃ nityam aprītiḥ prītim icchatām ṛjūnām anṛjuḥ kṣudraḥ parahiṃsāparāyaṇaḥ sa bāndhavaiḥ parityaktas tathānyaiḥ sādhuvṛttibhiḥ avṛttimān aviśvāsyo mṛgayājīvano abhavat ahany ahani cakrāṅgān eṇakādīṃs tathā mṛgān hatvātmapoṣaṇaṃ cakre vyādhavṛttirato adhamaḥ etayā tasya duṣṭasya kuvṛttyā pāpacetasaḥ jagāma sumahān kālaḥ kurvato dārapoṣaṇam ekadā tu munis tena nidāghe vijane vane mṛgayām aṭatā dṛṣṭo vartmanaḥ pracyutaḥ pathi kṣutkṣāmakaṇṭhaḥ suśrāntaḥ śuṣkajihvāsyatālukaḥ tṛṭparīto ativibhrāntaḥ kāṃdigbhūto alpacetanaḥ śvāsāyāsaślathair aṅgaiḥ kṛcchrād ātmānam udvahan sūryāṃśutāpāt pragalat- svedārdracaraṇo nṛpa tasmin dṛṣṭe tatas tasya kṣatrabandhor ajāyata kāruṇyaṃ dāruṇasyāpi vyādhavṛttiparigrahāt tam upetya ca bhūpāla kṣatrabandhuḥ sa tāpasam uvāca viprapravaraṃ vimārge vartate bhavān naiṣa panthā dvijaśreṣṭha vipino ayaṃ mahāṭaviḥ mām anvehi tvarāyukto mā vipattiṃ sameṣyasi niśāmya tad vacaḥ śrāntaḥ kṣatrabandhor mahānuniḥ anuvavrāja rājendra jalāśājanitodyamaḥ kiṃcid bhūbhāgam āsādya dadarśa ca mahāmuniḥ haṃsakāraṇḍavākīrṇaṃ protphullanalinaṃ saraḥ sārasābhirutaṃ ramyaṃ sūpatīrtham akardamam padmotpalayutaṃ cāru pūrṇaṃ svacchena vāriṇā suśītavanaṣaṇḍaiś ca samantāt pariveṣṭitam tatkṣaṇāt tṛṭparītānāṃ cakṣuṣo hlādakāriṇam dṛṣṭvaiva sa munis tatra tadāmalajalaṃ saraḥ sūryāṃśutapto gharmārto nipapāta tadambhasi tatrāśvāsya kṛtāhlādaḥ papau vāri narādhipa ujjīvayan munivaro jihvātālu śanaiḥ śanaiḥ so api kṣatriyadāyādo munitrāṇaparāyaṇaḥ vihāya saśaraṃ cāpam ujjahāra bisāny atha dadau ca tasmai rājendra kṣudhitāya tapasvine yayau ca tṛptiṃ vipro api bisanālāmbubhakṣaṇāt tam āśvastaṃ kṛtāhāram upaviṣṭaṃ suśītale nyagrodhaśākhāsaṃchanne niṣpaṅke sarasas taṭe saṃvāhayām āsa ca taṃ kṣatrabandhuḥ śanaiḥ śanaiḥ pādajaṅghorupṛṣṭeṣu tena saṃvāhito muniḥ jahau śramam amitraghna vākyaṃ cedam uvāca ha kas tvaṃ bhadramukhādyeha mama prāṇaparikṣaye hastāvalambado dhātrā janito vipine vane vibhraṣṭamārgo mūḍho ahaṃ kṣutpipāsāśramāturaḥ trātas tvayā mahābhāga kas tvam atra vane ajane kṣutpipāsāśramārtasya yas trāṇaṃ vipine vane karoti puruṣavyāghra tasya lokā madhuścyutaḥ sa tvaṃ brūhi mahābhāga mamābhyuddhārakārakaḥ yeṣāṃ prakhyātayaśasāṃ samutpannaḥ kule bhavān haryaśvasya kule jātaḥ putraś citrarathasya ca vimatir nāma nāmnāhaṃ hantum abhyāgato mṛgān pitrarthaṃ mṛgayeyaṃ te lakṣyārthaṃ vā mahāmate āhārārtham utāho atra mṛgayā vyasanaṃ tu te vṛttir eṣā mama brahman parityaktasya bāndhavaiḥ bhṛtyair anyaiś ca naṣṭe arthe nirdhanasyāmiṣāśinaḥ kimarthaṃ tvaṃ parityakto bhṛtyasvajanabandhubhiḥ pātakī kīkaṭaḥ kṣudrair upajaptaḥ pareṇa vā ity uktaḥ so abhavan maunī paśyan doṣaṃ nṛpātmani aduṣṭāṃś cātmano bhṛtyān vicintyātīva durmanāḥ avekṣya taṃ sādhvasinaṃ kṣatrabandhuṃ mahāmuniḥ dhyātvā ciram athāpaśyat kṣatrabandhuṃ svadoṣiṇam saṃtyaktabandhuloke ca tasmin durvṛttacetasi kṛpāṃ cakāra sa muniḥ kṣatrabandhau dayāparaḥ uvāca ca munir bhūyaḥ kṣatrabandhuṃ kṛpālukaḥ upakāriṇam ugreṇa karmaṇā taṃ vidūṣitam api śaknoṣi saṃyantum akāryaprasṛtaṃ manaḥ prāṇi pīḍānivṛttiṃ ca kartuṃ krodhādisaṃyamam api maitrīṃ jane kartuṃ śaknoṣi tvaṃ mudhaiva yā aihikāmuṣmikī vīra kriyamāṇā mahāphalā na śaknomi kṣamāṃ kartuṃ na maitrīṃ mama cetasi prāṇinām avadhād brahman nāsti dārādipoṣaṇam anāyattaṃ ca me cittaṃ viṣayān eva dhāvati tadaprāptau ca sarveṣāṃ krodhādīnāṃ samudbhavaḥ so ahaṃ na maitrīṃ na kṣāntiṃ na hiṃsādivivarjanam kartuṃ śaknomi yat kāryaṃ tadanyad upadiśyatām tenaivam ukto vipro asau tam upekṣyam amanyata tathāpy atikṛpālutvāt kṣatrabandhum abhāṣata yady etad akhilaṃ kartuṃ na śaknoṣi bravīhi me svalpam anyan mayoktaṃ hi kariṣyati bhavān yadi aśakyam uktaṃ bhavatā cañcalatvād dhi cetasaḥ vākśarīraviniṣpādyaṃ yac chakyaṃ tad udīraya uttiṣṭhatā prasvapatā prasthitena gamiṣyatā govindeti sadā vācyaṃ kṣutapraskhalitādiṣu kāryaṃ vartmani mūḍhānāṃ kṣemamārge avatāraṇam hitaṃ ca vācyaṃ pṛṣṭena śatrūṇām api jānatā etat tavopakārāya bhaviṣyaty anupālitam yady anyad upasaṃhartuṃ na śaknoṣi mahīpate ity uktvā prayayau vipras tena vartmani darśite so api tac chāsanaṃ sarvaṃ kṣatrabandhuś cakāra ha govindeti kṣute gacchan prasthānaskhalitādiṣu udīrayann avāpāgryāṃ ratiṃ tatra śanaiḥ śanaiḥ tataḥ kālena mahatā kṣatrabandhur mamāra vai ajāyata ca viprasya kule jātismaro nṛpa tasya saṃsmarato jātīḥ śataśo atha sahasraśaḥ nirvedaḥ sumahāñ jajñe saṃsāre atrātiduḥkhade sa cintayām āsa jagat sarvam etad acetanam aham eko atra saṃjñāvān govindodīritaṃ hi yat yac cādhvani vimūḍhānāṃ kṛtaṃ vartmāvatāraṇam hitam uktaṃ ca pṛṣṭena tasya jātismṛtiḥ phalam so ahaṃ jātismaro bhūyaḥ kariṣyāmy atisaṃkaṭe tadā saṃsāracakre asmin yena prāpsyāmi nirvṛtim yasyoccāraṇamātreṇa jātā jātismṛtir mama tam evārādhayiṣyāmi jagatām īśvaraṃ harim yanmayaṃ paramaṃ brahma tad avyaktaṃ ca yanmayam yanmayaṃ vyaktam apy etad bhaviṣyāmi hi tanmayaḥ yady anārādhite viṣṇau mamaitaj janma yāsyati dhruvaṃ bandhavato muktir naiva jātūpapadyate aho duḥkham aho duḥkham aho duḥkham atīva hi svarūpam atighorasya saṃsārasyātidurlabham viṇmūtrapūyakalile garbhavāse atipīḍanāt aśucāv atibībhatse duḥkham atyantaduḥsaham duḥkhaṃ ca jāyamānānāṃ gātrabhaṅgādipīḍanāt vātena preryamāṇānāṃ mūrchākāry atibhītidam bālatve nirvivekānāṃ bhūtadevātmasaṃbhavam yauvane vārddhake caiva maraṇe cātidāruṇam śītoṣṇatṛṣṇākṣudroga- jvarādiparivāritaḥ sarvadaiva pumān āste yāvaj janmāntasaṃsthitiḥ duḥkhātiśayabhūtaṃ hi yad ante vāsukhaṃ nṛṇām tasyānumānaṃ naivāsti kāryeṇaivānumīyate kṛṣyamāṇasya puruṣair yad yamasyātiduḥsaham duḥkhaṃ tatsaṃsmṛtiprāptaṃ karoti mama vepathum kumbhīpāke taptakumbhe mahārauravaraurave kālasūtre mahāyantre śūkare kūṭaśālmalau asipatravane duḥkham apratiṣṭhe ca yan mahat viḍālavaktre ca tathā tamasy ugre ca duḥsaham śastrāgniyantravegeṣu śītoṣṇādiṣu dāruṇam tataś ca muktasya punar yonisaṃkramaṇeṣu yat garbhasthasya ca yad duḥkham atiduḥsaham ulvaṇam punaś ca jāyamānasya janma yauvanajaṃ ca yat duḥkhāny etāny asahyāni saṃsārāntarvivartibhiḥ puruṣair anubhūyante sukhabhrāntivimohitaiḥ na vai sukhakalā kācit tatrāsty atyantaduḥkhade saṃsārasaṃkaṭe tīvre upetānāṃ kadācana viṣayāsaktacittānāṃ manuṣyāṇāṃ kadā matiḥ saṃsārottāraṇe vāñchāṃ kariṣyati hi cañcalā govindanāmnā satataṃ samuccāraṇasaṃbhavam jātismaratvam etan naḥ kiṃ vṛthaiva prayāsyati so ahaṃ muktipradānārtham anantam ajam avyayam taccittas tanmayo bhūtvā toṣayiṣyāmi keśavam ātmānam ātmanaivaṃ sa proktvā jātismaro dvijaḥ tuṣṭāva vāgbhir iṣṭābhiḥ praṇataḥ puruṣottamam praṇipatyākṣaraṃ viśvaṃ viśvahetuṃ nirañjanam yat prārthayāmy avikalaṃ sakalaṃ tat prayacchatu kartāram akṛtaṃ viṣṇuṃ sarvakāraṇakāraṇam aṇor aṇīyāṃsam ajaṃ sarvavyāpinam īśvaram parāt parataraṃ yasmān nāsti sarveśvarāt param taṃ praṇamyācyutaṃ devaṃ prārthayāmi yad astu tat sarveśvarācyutānanta paramātmañ janārdana saṃsārābdhimahāpota samuddhara mahārṇavāt vyomānilāgnyambudharāsvarūpa tanmātrasarvendriyabuddhirūpa antaḥsthitātman paramātmarūpa prasīda sarveśvara viśvarūpa tam ādir anto jagato asya madhyam ādes tvam ādiḥ pralayasya cāntaḥ tvatto bhavaty etad aśeṣam īśa tvayy eva cānte layam abhyupaiti pradīpavartyantagato agnir alpo yathātikakṣe vitataṃ prayāti tadvad visṛṣṭer amarādibhinnair vikāśam āyāsi vibhūtibhedaiḥ yathā nadīnāṃ bahavo ambuvegāḥ samantato abdhiṃ bhagavan viśanti tvayy antakāle jagad acyutedaṃ tathā layaṃ gacchati sarvabhūte tvaṃ sarvam etad bahudhaika eva jagatpate kāryam ivābhyupetam yad asti yan nāsti ca tat tvam eva hare tvadanyad bhagavan kim asti kiṃtv īśa māyā bhavato nijeyam āviṣkṛtāviṣkṛtalokasṛṣṭe yayāham eṣo anyatamo mameti madīyam asyābhivadanti mūḍhāḥ tayā vimūḍhena mayābhanābha na yat kṛtaṃ tat kvacid asti kiṃcit bhūmyambarāgnisalileṣu deva jāgratsuṣuptādiṣu duḥkhitena na santi tāvanti jalāny apīḍya sarveṣu nāthābdhiṣu sarvakālam stanyāni yāvanti mayātighore pītāni saṃsāramahāsamudre saṃpac chilānāṃ himavanmahendra- kailāsamervādiṣu naiva tādṛk dehāny anekāny anugṛhṇato me prāptāsthisaṃpan mahati yatheśa tvayy arpitaṃ nātha punaḥ punar me manaḥ samākṣipya sudurdharo api rāgo hi vaśyaṃ kurute tato anu lobhādayaḥ kiṃ bhagavan karomi ekāgratāmūlyabalena labhyaṃ bhavauṣadhaṃ tvaṃ bhagavan kilaikaḥ manaḥ parāyattam idaṃ bhave asmin saṃsāraduḥkhāt kim ahaṃ karomi na santi te deva bhuvi pradeśā na yeṣu jāto asmi tathā vinaṣṭaḥ attā mayā yeṣu na jantavaś ca saṃbhakṣito yaiś ca na jantusaṃghaiḥ siṃhena bhūtvā bahavo mayāttā vyāghreṇa bhūtvā bahavo mayāttāḥ tathānyarūpair bahavo mayāttāḥ saṃbhakṣito ahaṃ bahubhis tataś ca utkrāntiduḥkhāny atiduḥsahāni sahasraśo yāny anusaṃsmarāmi taiḥ saṃsmṛtais tat kṣaṇam eva deva taḍid yathā me hṛdayaṃ prayāti tataś ca duḥkhāny anivāraṇāni yantrāgniśastraughasamudbhavāni bhavanti yāny acyuta nārakānāṃ tāny eva teṣām upamānamātram duḥkhāny asahyāni ca garbhavāse viṇmūtramadhye atinipīḍitasya bhavanti yāni cyavataś ca garbhāt teṣāṃ svarūpaṃ gadituṃ na śakyam duḥkhāni bāleṣu mahanti nātha kaumārake yauvaninaś ca puṃsaḥ jvarātisārākṣirugādikāni samastaduḥkhālaya eva vṛddhaḥ karoti karmācyuta tatkṣaṇena pāpaṃ naraḥ kāyamanovacobhiḥ yasyābdalakṣair api nāntam eti śastrādiyantrāgninipīḍaneṣu duḥkhāni yānīṣṭaviyogajāni bhavanti saṃsāravihārabhājām pratyekaśas teṣu narā vināśam icchanty asūnāṃ mamatābhibhūtāḥ śokābhibhūtasya mamāśru deva yāvatpramāṇaṃ na jalaṃ payodā tāvatpramāṇaṃ na jalaṃ payodā muñcanty anekair api varṣalakṣaiḥ manye dharitrī paramāṇusaṃkhyām upaiti pitror gaṇanāmaśeṣam mitrāṇy amitrāṇy anujīvibandhūn saṃkhyātam īśo asmi na devadeva so ahaṃ bhṛśārtaḥ karuṇāṃ kuru tvaṃ saṃsāragātre patitasya viṣṇo mahātmanāṃ saṃśrayam abhyupeto naivāvasīdaty atidurgato api parāyaṇaṃ rogavatāṃ hi vaidyo mahābdhimagnasya ca naur narasya bālasya mātāpitarau sughora- saṃsārakhinnasya hare tvam ekaḥ prasīda sarveśvara sarvabhūta sarvasya heto paramārthasāra mām uddharāsmād uruduḥkhapaṅkāt saṃsāragartāt svaparigraheṇa dharmātmanām avikalāṃ tvayi nātha bhaktiṃ śraddhāvatāṃ satatam udvahatāṃ vareṇya kāryaṃ kiyan mama vimūḍhadhiyo adhamasya bhūtvā kṛpālur amalām aja dehi buddhim jñātvā yayākhilam asāram asāram eva bhūtendriyādikam apāram amuktimūlam māyāntareyam acalāṃ tava viśvarūpa saṃmohitaṃ sakalam eva jagad yayaitat brahmendrarudramarudaśvidivākarādyā jñātuṃ na yaṃ paramaguhyatamaṃ samarthāḥ na tvām alaṃ stutipatheṣv aham īśitāraṃ stoṣyāmi mohakaluṣālpamatir manuṣyaḥ yasmād idaṃ bhavati yatra jagat tathedaṃ yasmiṃl layaṃ vrajati yaś ca jagatsvarūpaḥ taṃ sargasaṃsthitivināśanimittabhūtaṃ stotuṃ bhavantam alam īśa na kaścid asti mūḍho ayam alpamatir alpasuceṣṭito ayaṃ kliṣṭaṃ mano asya viṣayair na mayi prasaṅgi itthaṃ kṛpāṃ kuru mayi praṇate kileśa tvāṃ stotum ambujabhavo api hi deva neśaḥ yasyodare sakala eva mahīdhracandra- devendrarudramarudaśvidivākarāgni- bhūmyambuvāyugaganaṃ jagatāṃ samuhāṃ stoṣyāmi taṃ stutipadaiḥ katamair bhavantam yasyāgnirudrakamalodbhavavāsavādyaiḥ svāṃśāvatārakaraṇeṣu sadāṅghriyugmam abhyarcyate vada hare sa kathaṃ mayādya saṃpūjitaḥ param upaiṣyasi toṣam īśa na stotum acyuta bhavantam ahaṃ samartho naivārcanair alam ahaṃ tava deva yogyaḥ cittaṃ ca na tvayi samāhitam īśa doṣair ākṣipyate kathaya kiṃ nu karomi pāpaḥ tat tvaṃ prasīda bhagavan kuru mayy anāthe viṣṇo kṛpāṃ paramakāruṇikaḥ kila tvam saṃsārasāgaranimagnam ananta dīnam uddhartum arhasi hare puruṣottamo asi itthaṃ tena naravyāghra stuto bhaktimatā tataḥ saṃsārabandhabhītena kṛṣṇaḥ pratyakṣatāṃ yayau sa taṃ pratyakṣam īśānam anantam aparājitam devadevam uvācedam anādinidhanaṃ harim śirasā dharaṇīṃ gatvā yatavākkāyamānasaḥ parāpareśvaraṃ viṣṇuṃ jiṣṇum ādyam anopamam divyākṣarapadānanta prasanno bhagavān yadi tad deva dehi dīnāya mahyam ekam imaṃ varam varaṃ varaya mattas tvaṃ yat te manasi vartate varārthināṃ dvijaśreṣṭha nāphalaṃ mama darśanam janmasaṃpaccitā deva pāpasaṃpan mamākhilā prayātu nāśam īśeśa tvatprasādād adhokṣaja bhaktibhāvapareṇādya manmayena dvijottama yaḥ stuto asmi kṣayaṃ pāpaṃ tenaivākhilam āgatam asmatto varayehādya dvijavaryāparaṃ varam mayi bhaktimatām atra loke kiṃcin na durlabham dhanyo asmi sarvanāthena yatkṛto mayy anugrahaḥ tad ekam eva tvatto ahaṃ varam icchāmi keśava nirdhūtasarvapāpebhyo nātha puṇyakṣayān mama tvatparasyāstu govinda mā punar dehasaṃbhavaḥ yad akṣaraṃ yad acalaṃ vyāpi sūkṣmaṃ ca yat param viśeṣāir aviśeṣaṃ ca gaccheyaṃ tat padaṃ tava evaṃ bhaviṣyatīty uktvā prasādasumukhas tataḥ bhūpāla taṃ dvijaśreṣṭhaṃ gato antardhānam īśvaraḥ tatprasādād dvijaḥ so api tanmayas tadvyapāśrayaḥ prakṣīṇakarmabandhas tu prayātaḥ paramaṃ padam evam akṣīṇapāpo api jagatām īśvareśvaram vyapāśrito hariṃ yāti pāpamuktaḥ paraṃ padam etat tvayā nāvratine na cāśuśrūṣave param ākhyeyaṃ rājaśārdūla yaś ca nārcayate harim viṣṇubhaktāya dāntāya vratine puṇyaśīline kathanīyam idaṃ bhūpa rahasyaṃ paramaṃ hareḥ bahuśo bhavatā proktaṃ sāṃprataṃ ca yad īritam śrotum icchāmi viprendra tad viṣṇoḥ paramaṃ padam yatsvarūpaṃ yadādhāraṃ yatpramāṇaṃ yadātmakam sarvadhātuḥ padaṃ tan me śrotum icchā pravartate sādhv etad bhavatā pṛṣṭaṃ pṛṣṭam ātmajñānasamāśritam tat kathyamānam ekāgraḥ śṛṇu viṣṇoḥ paraṃ padam yat tad brahma yataḥ sarvaṃ yad sarvaṃ sarvasaṃsthitiḥ agrāhyakam anirdeśyaṃ tad eva bhagavatpadam tatsvarūpaṃ ca rājendra śṛṇuṣveha samāhitaḥ viṣṇoḥ padasyāvyayasya brahmaṇo gadato mama pradhānādiviśeṣāntaṃ yad etat paṭhyate jagat carācarasya tasyādyaṃ paraṃ brahma vilakṣaṇam janmasvapnādirūpādi- duḥkhādirahitaṃ ca yat nopacaryam anirdeśyaṃ svapratiṣṭhaṃ ca tat param kṣīṇakleśās tu saṃsāra- vimuktipatham āśritāḥ yoginas tat prapaśyanti samarthā naiva coditum tat sarvaṃ sarvabhāvasthaṃ viśeṣeṇa vivarjitam paśyatām apy anirdeśyaṃ yato vāgviṣaye na tat kurvanty ālambanatvena yatprāptyarthaṃ ca devatāḥ brahma prakāśate teṣāṃ tad vareṇaiva sarvagam pradhānādiviśeṣāntaṃ yatraitad akhilaṃ jagat tasyānantasya kaḥ śaktaḥ pramāṇaṃ gadituṃ naraḥ sūkṣmāṇāṃ tat paraṃ sūkṣmaṃ sthūlānāṃ tan mahattaram sarvavyāpy api rājendra dūrasthaṃ cāntike ca tat parāṅmukhānāṃ govinde viṣayākrāntacetasām teṣāṃ tat paramaṃ brahma dūrād dūratare sthitam na prāpnuvanti gacchanto yato janmāyutair api saṃsārādhvani rājendra tato dūratare hi tat tanmayatvena govinde ya narā nyastacetasaḥ viṣayatyāginas teṣāṃ vijñeyaṃ ca tadantike sarvataḥ pāṇipādāntaṃ sarvato akṣiśiromukham sarvataḥ śrutimal loke sarvam āvṛtya tiṣṭhati sarvendriyagunābhāsaṃ sarvendriyavivarjitam asaktaṃ sarvabhṛc cainan nirguṇaṃ guṇabhoktṛ ca avibhaktaṃ ca bhūteṣu vibhaktam iva ca sthitam bhūtabhartṛ ca taj jñeyaṃ grasiṣṇu prabhaviṣṇu ca jyotiṣām api taj jyotis tamasaḥ param ucyate jñānaṃ jñeyaṃ jñānagamyaṃ hṛdi sarvasy adhiṣṭhitam tac cādyo jagatām īśaḥ pareśaḥ parameśvaraḥ parāparasvarūpeṇa viṣṇuḥ sarvahṛdi sthitaḥ yajñeśaṃ yajñapuruṣaṃ kecid icchanti tatparam kecid viṣṇuṃ hariṃ kecit kecit keśavasaṃjñitam kecid govindanāmānaṃ puṇḍarīkākṣam acyutam kecij janārdanaṃ tv anye vadanti puruṣottamam kecid viriñciṃ brāhmaṇam abjayoniṃ tathāpare śarvam īśam ajaṃ rudraṃ śūlinaṃ cāpare nṛpa varuṇaṃ kecid ādityam indram agnim athāpare yamaṃ dhaneśam apare somam anye prajāpatim hiraṇyagarbhaṃ kapilaṃ kṣetrajñaṃ kālam īśvaram svabhāvam antarātmānam ātmānaṃ buddhirūpiṇam vadanti nāmabhiś cānyair anāmānam arūpiṇam śrūyatāṃ tu naravyāghra vedavedāntaniścayaḥ yajñeśo yajñapuruṣo puṇḍarīkākṣasaṃjñitaḥ tad viṣṇoḥ paramaṃ brahma yato nāvartate punaḥ sa eva rudraś candro agniḥ sūryo vaiśravaṇo yamaḥ brahmā prajāpatiḥ kālaḥ svabhāvo buddhir eva ca kṣetrajñākhyas tathaivānyāḥ saṃjñābhiḥ procyate budhaiḥ saṃjñā tu tasya naivāsti na rūpaṃ nāpi kalpanā sa sarvabhūtānugataḥ paramātmā sanātanaḥ ākhyātaṃ bhavatā brahmann etad brahma sanātanam yasmād utpadyate kṛtsnaṃ jagad etac carācaram kiṃtu kautukam atrāsti mama bhārgavanandana tad ahaṃ śrotum icchāmi tvattaḥ saṃdeham uttamam yad etad bhavatākhyātaṃ brahma brahmavidāṃ vara pariṇāmo na tasyāsti nirguṇaṃ sarvagaṃ yataḥ sanātanāt sarvagatāt pariṇāmavivarjitāt kathaṃ saṃjāyate kṛtsnaṃ tasmād apaguṇād api dvividhaṃ kāraṇaṃ bhūpa nibodha gadato mama nimittakāraṇaṃ pūrvaṃ dvitīyaṃ pariṇāmi ca yathā kumbhasya karaṇe kulālaḥ prathamaṃ nṛpa kāraṇaṃ pariṇāmākhyaṃ mṛddravyam aparaṃ smṛtam dharmādharmādayas tadvaj jagatsṛṣṭer mahīpate kāraṇaṃ pariṇāmākhyaṃ nimittākhyaṃ tu tat param kāraṇaṃ kālagagane yathā saṃnidhimātrataḥ avikāritayā brahma tathā sṛṣṭer nareśvara ajñānapaṭalācchanair ekadeśātmavṛttibhiḥ anātmavedibhir jīvair nijakarmanibandhanaiḥ kurvadbhir nṛpate karma kartṛtvam upacārataḥ kriyate sarvabhūtasya sarvagasyāvyayātmanaḥ yataḥ saṃbandhavān ebhir aśeṣaiḥ prāṇibhiḥ prabhuḥ kartṛtvam upacāreṇa tatas tasyāpi bhūpate bhedābhedasvarūpeṇa tatra brahma vyavasthitam tayoḥ svarūpaṃ nṛpate śrūyatām ubhayor api anādisaṃbandhavatyā kṣetrajñaḥ kṣetravidyayā vyāptaḥ paśyaty abhedena brahma tad dhy ātmani sthitam paśyatv ātmānam anyatra yāvad vai paramātmanaḥ tāvat saṃbhrāmyate jantur mohito nijakarmaṇā saṃkṣīnāśeṣakarmā tu paraṃ brahma prapaśyati abhedenātmanaḥ śuddhaṃ śuddhatvād akṣayo akṣayam bhedaś ca karmajanitaḥ kṣetrajñaparamātmanoḥ saṃkṣīṇakarmabandhasya na bhedo brahmaṇā saha upāsyopāsyakatayā bhedo yair api kathyate tau hi śuddhyartham icchanti malānāṃ tad upāsanam paro asāv apareṇātmā saṃtyaktamamatena tu upāsyate tadā so api tadbhāvaṃ pratipadyate karmiṇāṃ karmabhedena bhedād evādayo yataḥ karmakṣayād aśeṣāṇāṃ bhedānāṃ saṃkṣayas tataḥ avidyā tu kriyā sarvā vidyā jñānaṃ pracakṣate karmaṇā jāyate jantur vidyayā tu vimucyate advaitaṃ paramārtho hi dvaitaṃ tadbheda ucyate ubhayaṃ brahmaṇo rūpaṃ dvaitādvaitavibhedataḥ tayoḥ svarūpaṃ vadato nibodha mama pārthiva devatiryaṅmanuṣyākhyas tathaiva nṛpa tārakaḥ caturvidho hi bhedo yo mithyājñānanibandhanaḥ aham anyo aparaś cāyam amī cātra tathāpare vijñānam etat tad dvaitaṃ yad anyac chrūyatāṃ param mametyahamitiprajñā- viyuktam avikalpavat avikāram anākhyeyam advaitam api bhūpate abhedena tavākhyātaṃ yad etad brahma śāśvatam jñānajñeyaikyasadbhāvaṃ tad evādvaitasaṃjñitam yaś ca dvaite prapañcaḥ syān nivartyobhayacetasaḥ manovṛttimayaṃ dvaitam advaitaṃ paramārthataḥ manaso vṛttayas tasmād dharmādharmanimittajāḥ nirodhavyās tannirodhād dvaitaṃ naivopapadyate manodṛśyam idaṃ dvaitaṃ yat kiṃcit sacarācaram manaso hy amatībhāve dvaitābhāvāt tad āpnuyāt mano hi viṣayaṃ yadvad ādatte tadvad eva tat bhavaty apāstaviṣayaṃ grāhidharme ca jāyate agrāhi tac ca vidhṛtaṃ yogināṃ viṣayaṃ prati nirodhe yogasāmarthyād brahmagrāhy eva jāyate grāhyaṃ ca paramaṃ brahma yogicittasya pārthiva samujjhitagrāhyavṛttir amalasya malaṃ mahat kṣīṇakleśās tu saṃsāra- vimuktipatham āśritāḥ ye api karmāṇi kurvanti bhagavantam apāśritāḥ kriyāyogaparā rājan kāmākāṅkṣāvivarjitāḥ brahmaniṣṭhā dhyānaparā brahmaṇy eva vyavasthitāḥ te api tadbhāvam āyānti vimuktipatham āśritāḥ yoginas taṃ prapaśyanti samarthā naiva coditum karmaṇo bhāvanā yeyaṃ sā brahmaparipanthinī karmabhāvanayā tulyaṃ vijñānam upapadyate tādṛg bhavato vijñaptir yādṛśī karmabhāvanā kṣaye tasyāḥ paraṃ brahma svayam eva prakāśate evam etan mayā bhūpa yathāvat kathitaṃ tava dvaitādvaitasvarūpeṇa yathā brahma vyavasthitam yathāvat karmaniṣṭhānāṃ tatprāptiḥ kathitaṃ tathā svarūpaṃ brahmaṇaś coktam ubhayatrāpi te pṛthak vāsudevamayasyānyat kiṃ bhūyaḥ kathayāmi te ākhyātaṃ bhagavan samyak paraṃ brahma tvayā mama viṣṇur eva jagaddhātā yogināṃ vartate yataḥ upāyas tasya yaḥ prāpto viṣṇor īśasya bhārgava advaitadvaitarūpasya tan me vistarato vada yena janmajarāmṛtyu- mahāgrāhabhavārṇavam tvadvākyanāvam āruhya muktitīram avāpnuyām tan mama brūhi tattvena prāpnuyāṃ yena tat padam bandhaḥ karmamayo hy atra yathāmuktivighātakṛt tasyāpagamane yatnaḥ kāryaḥ saṃsārabhīruṇā suvarṇādimahādāna- puṇyatīrthāvagāhanaiḥ śārīraiś ca tathā kleśaiḥ śāstroktais tacchamo bhavet devatāstutisacchāstra- śravaṇaiḥ puṇyadarśanaiḥ guruśuśrūṣaṇāc caiva pāpabandhaḥ praṇaśyati prapākūpataḍāgāni devatāyatanāni ca kārayan puruṣavyāghra pāpabandhāt pramucyate yoginām atha śuśrūṣāṃ tathaivāvasathān nṛpa kurvan pūrtāśritaṃ cānyat pāpabandhāt pramucyate viṣṇuḥ kṛṣṇo vāsudevo govindaḥ puṣkarekṣaṇaḥ ityādi vyāharan nityaṃ pāpabandhāt pramucyate viśvo viśveśvaro viśva- vidhātā dhāma śāśvatam viṣṇur ityādi ca japan pāpabandhāt pramucyate padmanābho hṛṣīkeśaḥ keśavo madhusūdanaḥ ityādi vyāharan nityaṃ pāpabandhāt pramucyate nārāyaṇaś cakradharo viśvarūpas trivikramaḥ ityādi vyāharan nityaṃ pāpabandhāt pramucyate viṣṇau pratiṣṭhitaṃ viśvaṃ viṣṇur viśve pratiṣṭhitaḥ viṣṇur viśveśvaro viśvam iti bhāvāt pramucyate evaṃ saṃśāntapāpasya puṇyavṛddhimato nṛpa icchā pravartate pūṃso muktidāyiṣu karmasu muktidāyīni karmāṇi niṣkāmena kṛtāni tu bhavanti doṣakṣayakāḥ puṇyabandhāt pramucyate nityanaimittikānīha karmāṇy uktāni yāni vai teṣāṃ niṣkāmakāraṇāt puṇyabandhaḥ praśāmyati anekajanmasaṃsāra- citasyāpi dṛḍhātmanaḥ karmabandhasya śaithilya- kāraṇaṃ cāparaṃ śṛṇu ahiṃsā nātimānitvam adambhitvam amatsaram titikṣā samadarśitvaṃ maitryādau daṇḍasaṃyamaḥ ṛjutvam indriyajayaḥ śaucam ācāryapūjanam puṇyastavādipaṭhanam apaiśunyam akatthanam viṣayān prati vairāgyam anahaṃkāram eva ca akāmitvaṃ manaḥsthairyam adrohaḥ sarvajantuṣu avivādas tathā mūḍhair amūḍhaiḥ praśnasatkathā viviktadeśe abhiratir mahājanavivarjanam sadbhiḥ sahāsya satataṃ yogābhyāso mitoktitā strībhartsotsavasaṃlāpa- vivarjanam avekṣaṇam parayoṣidvilāsānāṃ kāvyālāpavivarjanam gītavāditanṛtteṣu mṛdaṅgeṣv apareṣu ca asaktir manaso maunam ātmatattvāvalokanam tapaḥ saṃtoṣaḥ satyeṣu sthitir lobhavivarjanam tathā parigraho rājan māyāvyājavivarjanam asṛṅmāṃsādibhūtatvān nijadehajugupsanam sarvāṇy etāni bhūtāni viṣṇur ity acalā matiḥ tatraivāśeṣabhūteśe bhaktir avyabhicāriṇī ete guṇā mayākhyātā manonirvṛtikārakāḥ śaithilyahetavaś caite karmabandhasya pūrthiva ebhiḥ śāntiṃ gate citte dhyānākṛṣṭaḥ sthito hariḥ śamaṃ nayati karmāṇi sitamiśrāsitāni vai bhūyaś ca śṛṇu śāstrārthaṃ saṃkṣepād vadato mama yathā saṃprāpyate muktir manujendra mumukṣubhiḥ nityanaimittikānāṃ tu niṣkāmasya hi yā kriyā nisiddhānāṃ sakāmānāṃ tathaivākaraṇaṃ nṛpa sarveśvare ca govinde bhaktir avyabhicāriṇī prayacchati nṛṇāṃ muktiṃ mā te bhūd atra saṃśayaḥ ākhyātam etad akhilaṃ yat pṛṣṭo asi mayā dvija jāyate śamakāmānāṃ praśamaḥ karmaṇāṃ yathā kiṃtv atra bhavatā proktā praśāntiḥ sarvakarmaṇām nātyantanāśaḥ śāntānām udbhavo bhavitā punaḥ nijakāraṇam āsādya stokasyāgner yathā tṛṇam tad ācakṣva mahābhāga prasādasumukho mama saṃkṣayo yena bhavati mūlodvartena karmaṇām na karmaṇāṃ kṣayo bhūpa janmanām ayutair api karmakṣayam ṛte yogād yogāgniḥ kṣapayet param taṃ yogaṃ mama viprarṣe praṇatasyābhiyācataḥ tvam ācakṣva kṣayo yena jāyate akhilakarmaṇām hiraṇyagarbho bhagavān anādir munibhiḥ purā pṛṣṭaḥ provāca yaṃ yogaṃ taṃ samāsena me śṛṇu anādikālaprasṛtā yathā vidyā mahīpate tathā tatkṣayahetutvād yogo vidyāmayo avyayaḥ taṃ paraṃparayā śrutvā munayo atra dayālavaḥ prakāśayanti bhūtānām upakāracikīrṣavaḥ devā maharṣayo rājaṃs tathā rājarṣayo akhilāḥ śreyo'rthinaḥ purā jagmuḥ śaraṇaṃ kapilaṃ kila te tam ūcur bhavān nityaṃ dayāluḥ sarvajantuṣu so asmān uddhara saṃmagnān itaḥ saṃsārakardamāt yac chreyaḥ sarvavarṇānāṃ strīṇām apy upakārakam yasmāt parataraṃ nānyac śreyas tad brūhi naḥ prabho ādāv ante ca madhye ca nṝṇāṃ yad upakārakam api kīṭapataṃgānāṃ tan naḥ śreyaḥ paraṃ vada ity uktaḥ kapilaḥ sarvair devair devarṣibhis tathā nāsti yogāt paraṃ śreyaḥ kiṃcid ity uktavān purā yathā janmāyutaiḥ kleśāḥ sthairyaṃ cetasy upāgatāḥ tacchāntaye tathā yogo bahujanmārjito bhavet sa evābhyasatāṃ nṝṇāṃ tīvrasaṃvegicetasām āsannatāṃ prayāty āśu viṣṇuḥ saṃnyastakarmaṇām brāhmaṇakṣatriyaviśāṃ strīśūdrasya ca pāvanam śāntaye karmaṇāṃ nānyad yogād asti hi muktaye abhyastaṃ janmabhir naikaiḥ śubhajātibhaveṣu yat yogasvarūpaṃ tat teṣāṃ strīśūdratve vyavasthitam yogābhyāso nṛṇāṃ yeṣāṃ nāsti janmāntarāhṛtaḥ yogasya prāptaye teṣāṃ śūdravaiśyādikaḥ kramaḥ strītvāc chūdratvam abhyeti tato vaiśyatvam āpnuyāt tataś ca kṣatriyo vipraḥ kriyāhīnas tato bhavet anūcānas tathā yajvī karmanyāsī tataḥ param tato jñānitvam abhyetya yogī muktiṃ kramāl labhet yeṣāṃ tu jātimātreṇa yogābhyāsas tirohitaḥ āste tatraiva mucyante jātihetau kṣayaṃgate asatkarma kṛtaṃ pūrvam asajjātipradāyi yat tasmin yogāgninā dagdhe tasya jāter balaṃ kutaḥ yathā vāteritaḥ kakṣaṃ dahaty ūrdhvaśikho analaḥ sarvakarmāṇi yogāgnir bhasmasāt kurute tathā yathā dagdhatuṣaṃ bījam abījatvān na jāyate yogadagdhais tathā kleśair nātmā saṃjāyate punaḥ adṛṣṭā dṛṣṭatattvānāṃ yogināṃ yogavicyutiḥ yeṣāṃ bhavati yogitvaṃ prāpnuvantīha te punaḥ sajjātiprāpakaṃ karma kṛtaṃ tena tadātmanā jātiṃ prayānti viprādyā yogakarmānurañjitāḥ tatrāpy anekajanmottha- yogābhyāsānurañjitāḥ tenaivābhyāsayogena hriyante tattvavidyayā jaigīṣavyo yathā vipro yathā caivāsitādayaḥ hiraṇyanābho rājanyas tathā vai janakādayaḥ pūrvābhyastena yogena tulādhārādayo viśaḥ saṃprāptāḥ paramāṃ siddhiṃ śūdrāḥ pailavakādayaḥ maitreyī sulabhā gārgī śāṇḍilī ca tapasvinī strītve prāptāḥ parāṃ siddhim anyajanmasamādhitaḥ dharmavyādhādayo apy anye pūrvābhyāsāj jugupsite varṇāvaratve saṃprāptāḥ saṃsiddhiṃ śravaṇī tathā pūrvābhyastaṃ ca tat teṣāṃ yogajñānaṃ mahātmanām suptotthitapratyayavad upadeśādinā vinā tasmād yogaḥ paraṃ śreyo vimuktiphalado hi yaḥ vimuktau sukham atyantaṃ saṃmohas tv itarat sukham etat te sarvam ākhyātaṃ mayā manujakuñjara śreyaḥ parataraṃ yogāt kiṃcid anyan na vidyate kathitaṃ yogamāhātmyaṃ bhavatā munisattama svarūpaṃ tu na me proktaṃ śrotum icchāmi tad dhy aham dvaividhyaṃ nṛpa yogasya paraṃ cāparam eva ca tac chṛṇuṣva vadāmy eṣa vācyaṃ śuśrūṣatāṃ satām yo dadyād bhagavajjñānaṃ kuryād vā dharmadeśanām kṛtsnāṃ vā pṛthivīṃ dadyān na tattulyaṃ kathaṃcana kṣayiṣṇūny aparāṇīha dānāni manujādhipa ekam evākṣayaṃ śastaṃ jñānadānam anuttamam dānāny ekaphalānīha trailokye dadatā satām jñānaṃ prayacchatā samyak kiṃ na dattaṃ bhaven nṛpa jñānāny anyāny asārāṇi śilpinīva nareśvara ekam eva paraṃ jñānaṃ yad yogaprāptikārakam ahaṃ vaktā bhavāñ śrotā vācyo yogo vimuktidaḥ prāṇinām upakārāya saṃpad eṣā guṇādhikā pareṇa brahmaṇā sārdham ekatvaṃ yan nṛpātmanaḥ sa eva yogo vikhyātaḥ kim anyad yogalakṣaṇam aparaṃ ca paraṃ caiva dvau yogau pṛthivīpate tayoḥ svarūpaṃ vakṣyāmi tad ihaikamanāḥ śṛṇu sattāmātraṃ paraṃ brahma viṣṇvākhyam aviśeṣaṇam durvicintyaṃ yataḥ pūrvaṃ tatprāptyartham athocyate vātālīcañcalaṃ cittam anālambanam asthiti sūkṣmatvād brahmaṇo rājann agrāhy agrāhyadharmiṇaḥ samyag abhyasyato ajasram upavṛṃhitaśaktimat janmāntaraśatair vāpi brahmagrāhy abhijāyate yady antarāya doṣeṇa nāpakarṣo narādhipa yogino yogarūḍhasya tālāgrāt patanaṃ yathā jñānaṃ prayacchatāṃ samyak kiṃ vadatu bhaven nṛpa tad āpnoti paraṃ brahma kleśena mahatā nṛpa janmābhyāsāntarotthena vijñānena samedhitaḥ viṣṇvākhyaṃ brahma duṣprāpaṃ viṣayākṛṣṭacetasā manuṣyeṇeti tatprāptāv upāyam aparaṃ śṛṇu surūpāṃ pratimāṃ viṣṇoḥ prasannavadanekṣaṇām kṛtvātmanaḥ prītikarīṃ suvarṇarajatādibhiḥ tasyāś ca lakṣaṇaṃ bhūpa śṛṇuṣva gadato mama yaddravyā yatsvarūpā ca kartavyā dhyānakarmaṇi suvarṇarūpyatāmrais tu ārakūṭamayīṃ tathā śailadārumṛdā vāpi lekhyajāṃ vāpi kārayet kāryas tu viṣṇur bhagavān saumyarūpaś caturbhujaḥ salilādhmātameghābhaḥ śrīmāñ śrīvatsabhūṣitaḥ ābaddhamakuṭaḥ sragvī hārabhārārpitodaraḥ svakṣeṇa cārucipukaḥ sulalāṭena subhruṇā svoṣṭhena sukapolena vadanena virājatā kaṇṭhena śubhalekhena varābharaṇadhāriṇā nānāratnānatārtābhyāṃ śravaṇābhyām alaṃkṛtaḥ puṣṭaśliṣṭāyatabhujas tanutāmranakhāṅguliḥ madhyena trivalībhaṅga- bhūṣitena ca cāruṇā supādaḥ sūruyugalaḥ sukaṭīgulphajānukaḥ vāmapārśve gadādevī cakraṃ devasya dakṣiṇe śaṅkho vāmakare deyo dakṣiṇe padma suprabham ūrdhvadṛṣṭim adhodṛṣṭiṃ tiryagdṛṣṭiṃ na kārayet nimīlitākṣo bhagavān na praśasto janārdanaḥ saumyā tu dṛṣṭiḥ kartavyā kiṃcit prahasiteva ca kāryaś caraṇavinyāsaḥ sarvataḥ supratiṣṭhitaḥ caraṇāntarasaṃsthā ca bibhratī rūpam uttamam kāryā vasuṃdharā devī tatpādataladhāriṇī yādṛgvidhā vā manasaḥ sthairyalambhopapādikā nṛsiṃhavāmanādīnāṃ tādṛśīṃ kārayed budhaḥ brahma tasyāṃ samāropya manasā tanmayo bhavet tām ārcayet tāṃ praṇamet tāṃ smaret tāṃ vicintayet tām arcayaṃs tāṃ praṇamaṃs tāṃ smaraṃs tāṃ ca cintayan viśaty apāstadoṣas tu tām eva brahmarūpiṇīm saṃkalpanakriyārūḍhaḥ svarūpeṇa nṛpātmanaḥ kurvīta bhāvanāṃ tatra tadbhāvotpattikāraṇāt nānyatra manasāneyā buddhir īṣad api kvacit yamaiś ca niyamaiś caiva pūtātmā pṛthivīśvara mūrtiṃ bhagavataḥ saṃyak pūjayet tanmayaḥ sadā yamāṃś ca niyamāṃś caiva śrotum icchāmi bhārgava yair dhūtakalmaṣo yogī muktibhāg upajāyate ahiṃsā satyam asteyaṃ brahmacaryāparigrahau yamās tavaite kathitā niyamān api me śṛṇu saṃtoṣaśaucasvādhyāyās tapaś ceśvarabhāvanā niyamāḥ kauravaśreṣṭha yogasaṃsiddhihetavaḥ ebhir mūlaguṇaiḥ sadbhir viṣṇor bhaktimatas tathā śraddadhānasya cānyāni yogāṅgāni nibodha me madhyamaprāṇam acalaṃ sukhadāyi śubhaṃ śuci yogasaṃsiddhaye bhūpa yoginām āsanaṃ smṛtam prāṇāyāmas tridhā vāyoḥ prāṇasya hṛdi dhāraṇam kumbharecakapūrākhyās tasya bhedās trayo nṛpa ete nibodha mātrās tu nālambanaguṇānvitāḥ sālambanaś caturtho anyo bāhyāntarviṣayaḥ smṛtaḥ indriyāṇāṃ svaviṣayād buddhiḥ pratyekaśas tu yat karoty āharaṇaṃ jñeyaḥ pratyāhāraḥ sa paṇḍitaiḥ śubhe hy ekatra viṣaye cetaso yac ca dhāraṇam niścalatvāt tu sā sadbhir dhāraṇety abhidhīyate paunaḥpunyena tatraiva viṣaye saiva dhāraṇā dhyānākhyā labhate rājan samādhim api me śṛṇu arthamātraṃ ca yad grāhye cittam ādāya pārthiva arthasvarūpavad bhāti samādhiḥ so abhidhīyate kathitāni tavaitāni yogāṅgāni kṛtais tu yaiḥ utkarṣo jāyate vyastaiḥ samastair heyasaṃkṣayaḥ yogāṅgāny aṅgabhūtāni dhyānasyaitāny aśeṣataḥ dhyānam apy avanīpāla yogasyāṅgatvam archati dhyānam ekavratānāṃ tu kuśalākuśaleṣu tat artheṣv āśaktim abhyeti sarvadaiva nareśvara śubhāvyāvartitaṃ dhyānam avivekasya jāyate saṃsāraduḥkhadaṃ rājann aśubhālambi tad yataḥ tad evākṛṣya duṣṭebhyo viṣayebhyaḥ śubhāśubham sarvasaṃsārakāntāra- pāram abhyeti mānavaḥ duḥkhadāghapraśamane yā cintāharniśaṃ nṛṇām taddhyānam aviśuddhārthaṃ sukhadānām apālane kathaṃ saṃsārabandho ayam asmān muktiḥ kathaṃ tv iti manovṛttir manuṣyāṇāṃ dhyānam etac chubhaṃ dvidhā śuddham apy etad akhilaṃ lobhakāryatayānayā sukhābhilāṣo yanmuktau bandhuduḥkhādipīḍanāt avāñchitaphalaṃ lobham alobhāṃśavivarjitam śubhāśubhaphalaṃ dhyānam araktaṃ dviṣṭam iṣyate dṛṣṭānumānāgamikaṃ dhyānasyālambanaṃ tridhā na hi nirviṣayaṃ dhyānaṃ mūḍhavṛttir iveṣyate prāk sthūleṣu padārtheṣu tataḥ sūkṣmeṣu paṇḍitaḥ dhyānaṃ kurvīta tatpaścāt paramāṇau mahīpate dhyānābhyāsaparasyaivaṃ heyālambanabādhane tacchāntaye tadvipakṣa- bhāvanām eva bhāvayet taccittas tanmayo jñānī bhavaty asmān na doṣavat kurvītālambanaṃ kāle kasmiṃścid api pārthiva ābrahmastambaparyanta- jagadantarvyavasthitāḥ prāṇinaḥ karmajanita- saṃskāravaśavartinaḥ yatas tato na te dhyāne dhyāninām upakārakāḥ avidyāntargatāḥ sarve te hi saṃsāragocarāḥ paścād udbhūtabodhāś ca dhyātā naivopakārakāḥ naisargiko na vai bodhas teṣām apy anyato yataḥ tasmāt tad amalaṃ brahma nisargād eva bodhavat dhyeyaṃ dhyānavidāṃ samyag yad viṣṇoḥ paramaṃ padam na tad yajñair na dānena na tapobhir na tad vrataiḥ paśyanty ekāgramanaso dhyānenaiva sanātanam tac ca viṣṇoḥ paraṃ rūpam anirdeśyam ajaṃ sthiram yataḥ pravartate sarvaṃ layam abhyeti yatra ca anidram ajam asvapnam arūpānāma śāśvatam yoginas taṃ prapaśyanti jñānadṛśyaṃ sanātanam nirdhūtapuṇyapāpā ye te viśanty evam īśvaram tac ca sarvagataṃ brahma viṣṇuḥ sarveśvareśvaraḥ paramātmā paraḥ proktaḥ sarvakāraṇakāraṇam anantaśaktim īśeśaṃ svapratiṣṭham anopamam yoginas taṃ prapaśyanti bhagavantaṃ sanātanam yatra sarvaṃ yataḥ sarvaṃ yaḥ sarvaṃ sarvataś ca yaḥ yoginas taṃ prapaśyanti bhagavantaṃ sanātanam sargādikāraṇaṃ yasya svabhāvād eva śaktayaḥ yoginas taṃ prapaśyanti bhagavantaṃ sanātanam nirdhūtapuṇyapāpā yaṃ viśanty avyayam īśvaram yoginas taṃ prapaśyanti bhagavantaṃ sanātanam tatra yogavataḥ samyak puruṣasya nareśvara yad uktaṃ lakṣaṇaṃ tan me gadataḥ śrotum arhasi brahmaṇy eva sthitaṃ cittaṃ sarvataḥ saṃnivartitam nānyālambanasāpekṣaṃ yoginaḥ siddhikārakam saṃsthānam avikāreṇa cetaso brahmasaṃsthitau nivāta iva dīpasya yoginaḥ siddhilakṣaṇam evam ekāgracittasya puṇyāpuṇyam aśeṣataḥ prayāti saṃkṣayam ṛte dehārambhakare nṛpa dehārambhakarasyāpi karmaṇaḥ saṃkṣayāvahaḥ yo yogaḥ pṛthivīpāla śṛṇu tasyāpi lakṣaṇam yat tad brahma paraṃ proktaṃ viṣṇvākhyam ajam avyayam cetasaḥ pralayas tatra yoga ity abhidhīyate yogasevānirodhena pralīne tatra cetasi puruṣaḥ kāranābhāvād bhedaṃ naivānupaśyati parātmanor manuṣyendra vibhāgo jñānakalpitaḥ kṣaye tasyātmaparayor vibhāgābhāga eva hi paramātmātmanor yo ayam avibhāgaḥ paraṃtapa sa eva paramo yogaḥ samāsāt kathitas tava yathā kamaṇḍalau bhinne tattoyaṃ salile gatam vrajaty aikyaṃ tathaivaitad ubhayaṃ kāraṇakṣayāt yathāgnir agnau saṃkṣiptaḥ samānatvam anuvrajet tadākhyas tanmayo bhūtvā gṛhyate na viśeṣataḥ evaṃ brahmātmanor yogād akatvam upapannayoḥ na bhedaḥ kalaśākāśa- nabhasor iva jāyate prakṣīṇāśeṣakarmā tu yadā brahmamayaḥ pumān tadā svarūpam asyokter gocare nopapadyate ghaṭadhvaṃse ghaṭākāśaṃ na bhinnaṃ nabhaso yathā brahmaṇā heyavidhvaṃse viṣṇvākhyena pumāṃs tathā bhinne dṛtau yathā vāyur naivānyaḥ saha vāyunā kṣīṇapuṇyāghabandhas tu tathātmā brahmaṇā saha tataḥ samastakalyāṇa- samastasukhasaṃpadām āhlādam anyam atulaṃ kam apy āpnoti śāśvatam brahmasvarūpasya tadā hy ātmano nityadaiva saḥ vyuttānakāle rājendra āste heyatirohitaḥ ādarśasya malābhāvād vaimalyaṃ kāśate yathā jñānāgnidagdhaheyasya so ahlādo hy ātmanas tathā yathā na kriyate jyotsnā malaprakṣālanādinā doṣaprahāṇaṃ na jñānam ātmanaḥ kriyate tathā yathodupānakaraṇāt kriyate na jalāmbaram sadaiva nīyate vyaktim asataḥ saṃbhavaḥ kutaḥ yathā heyagaṇadhvaṃsād avabodhādayo guṇāḥ prakāśyante na janyante nityā evātmano hite jñānavairāgyam aiśvaryaṃ dharmaś ca manujeśvara ātmano brahmabhūtasya nityam eva catuṣṭayam etad advaitam ākhyātam eṣa yogas tavoditaḥ ayaṃ viṣṇur idaṃ brahma tathaitat satyam uttamam punaś ca śrūyatām eṣa saṃkṣepād gadato mama nānādvaikatvavijñāna- svarūpam avanīpate ātmā kṣetrajñasaṃjño ayaṃ saṃyuktaḥ prākṛtair guṇaiḥ tair eva vigataiḥ śuddhaḥ paramātmā nigadyate dhyeyaṃ brahma pumān dhyātā upāyo dhyānasaṃjñitaḥ yas tv etat karaṇeṣv āste tadvarge kā vibhāgatā saṃkṣepād api bhūpāla saṃkṣepan aparaṃ śṛṇu putrāya yat pitā brūyāt svaśiṣyāyāthavā guruḥ na vāsudevāt param asti kiṃcin na vāsudevād gaditaṃ paraṃ ca satyaṃ paraṃ vāsudevo amitātmā namo namo vāsudevāya nityam tasmāt tam ārādhaya cintayeśam abhyarcayānantam atandritātmā saṃsārapāraṃ param īpsamānair ārādhanīyo harir eka eva ārādhito arthān dhanakāṅkṣakānāṃ dharmārthināṃ dharmam aśeṣadharmī dadāti kāmāṃś ca manoniviṣṭān mokṣārthināṃ muktida eva viṣṇuḥ mamaitat kathitaṃ samyag ātmavidyāśritaṃ mune yat tv anyac chrotum icchāmi tat prasanno vadasva me yeyaṃ muktir bhagavatā proktā varṇakramān mama tatrecchāmi mune śrotuṃ varṇād varṇottarocchrayam śūdro vaiśyatvam abhyeti kathaṃ vaiśyaś ca bhārgava kṣatriyatvaṃ dvijaśreṣṭha brāhmaṇatvaṃ kathaṃ tataḥ vipratvān muktiyogyatvaṃ yathā yāti mahāmune tad ahaṃ śrotum icchāmi tvatto bhārgavanandana tvadyukto ayam anupraśnaḥ kuruvarya śṛṇuṣva tam mayocyamānam akhilaṃ varṇānām upakārakam śūdradharmān aśeṣeṇa kurvañ śūdro yathāvidhi vaiśyatvam eti vaiśyaś ca kṣatriyatvaṃ svakarmakṛt vipratvaṃ kṣatriyaḥ samyag dvijadharmaparo nṛpa vipraś ca muktilābhena yujyate satkriyāparaḥ sarveṣām eva varṇānāṃ svadharmam anuvartatām sadocchritir nyūnakṛto hāniś cotkṛṣṭakarmaṇaḥ teṣāṃ ca brāhmaṇādīnāṃ varṇadharmān anukramāt samucchritipradān rājan gadato me niśāmaya anasūyā dayā kṣāntiḥ śaucaṃ maṅgalam aspṛhā akārpaṇyam anāyāsas tathānyaḥ sārvavarṇikaḥ aṣṭāv ete guṇāḥ puṃsāṃ paratreha ca bhūtaye bhavanti kuruśārdūla pṛthagdharmāṃś ca me śṛṇu yajñādhyayanadānāni brahmakṣatraviśāṃ nṛpa sādhāraṇāni teṣāṃ tu jīvikākarma kathyate yājanādhyāpanair vipras tathā śastapratigrahaiḥ bhṛtyādibharaṇaṃ kuryād yajñāṃś ca vibhave sati bhṛtyādibharaṇe nālaṃ svavṛttyā hi yadā dvijaḥ tadā jīvet samālambya vṛttiṃ kṣatriyavaiśyayoḥ saṃtyajeta samastāṃs tān na kuryād vṛttisaṃkaram āpatkāle api viprasya śūdrakarma na śasyate prajānāṃ pālanaṃ samyag vidhiḥ prathamakalpitaḥ rājanyasya mahīpāla śastrājīvena vā bhṛtiḥ tadutpannair dhanaiḥ kuryāt samastāḥ kṣatriyakriyāḥ tasyāpy āpadi vaiśyasya yā vṛttiḥ sā vidhīyate vāṇijyaṃ vaiśyajātasya paśūnāṃ pālanaṃ kṛṣiḥ dadyād yajec ca vidhivat tadutpannadhanena saḥ dvijātijanaśuśrūṣāṃ krayavikrayajair dhanaiḥ śūdro yajet pākayajñair dadyād iṣṭāni cārthinām tasmai śuśrūṣave deyaṃ jīrṇavastram upānahau chattrādikaṃ tathā kuryāt samyagdharmopapādanam caturṇām api varṇānāṃ dharmas te kathito mayā śṛṇuṣva ca mahīpāla dharmam āśramiṇām ataḥ kṛtopanayanaḥ pūrvaṃ brahmacārī guror gṛhe guruśuśrūṣaṇaṃ kuryād bhaikṣānnakṛtabhojanaḥ nivedya gurave bhaikṣam attavyaṃ tadanujñayā guror bhuktavataḥ paścān nātisvādumudāvatā vahniśuśrūṣaṇaṃ kruyād vedāharaṇam eva ca guror arthe sadā toyaṃ samidāharaṇaṃ tathā puṣpādīnāṃ ca kurvīta supte tasmiñ śayīta ca śayane ca samuttiṣṭhet taṃ vrajantam anuvrajet āhūtaś ca paṭhet tena tanmanā nānyatomukhaḥ vratāni caratā saṃyag grāhyo vedo yatātmanā daṇḍavatplavanaṃ snāne śastaṃ nāsyāṅgaśodhanam adhītya vedān vedau vā vedaṃ vāpi yathākramam aviplutabrahmacaryo gṛhasthāśramam āvaset yatheṣṭāṃ dakṣiṇāṃ dattvā gurave kurunandana tato anujñāṃ samāsādya gṛhasthāśramam āvaset tenaivāntaṃ vrajet prājñas tacchuśrūṣaṇatatparaḥ vānaprasthāśramaṃ tasmāc caturthaṃ vāpi saṃśrayet yathākramaṃ vā kurvīta vidhivad dārasaṃgraham tatas tv arogikulajāṃ tulyāṃ patnīṃ samudvahet gṛhasthāśramavṛttyartham avyaṅgāṃ vidhinā nṛpa ākhyātavarṇadharmeṇa dhanaṃ labdhvā mahīpate kurvīta śraddhayā yukto nityanaimittikīḥ kriyāḥ abhyāgatātithīn bandhūn bhṛtyādīn āturāṃs tathā toṣayec chaktito annena vayāṃsy antyapaśūn api ṛtāv upagamaś caiva gṛhasthasyāpi śabditaḥ dharmo dharmabhṛtāṃ śreṣṭha yajñocchiṣṭaṃ ca bhojanam havyena prīṇayed devān pitṛn kavyena śaktitaḥ manuṣyān annapānena svādhyāyena rṣitarpaṇam kuryāc ca prīṇanaṃ nityaṃ bhūtānāṃ balikarmaṇā prajāpatiṃ sutotpattyā hārdena sakalaṃ janam śubhena karmaṇātmānam upadeśena cātmajān anujīvijanaṃ vṛtyā gṛhasthas toṣayet sadā tathaivāparamānebhyaḥ pradeyaṃ gṛhamedhinā annaṃ bhikṣārthino ye ca parivrāḍbrahmacāriṇaḥ evaṃ gṛhāśrame devāḥ pitaro munayas tathā sarvakāmān prayacchanti manuṣyāś ca supūjitāḥ gṛhasthas tu yadā paśyed valīpalitam ātmanaḥ apatyasya tathāpatyaṃ tadāraṇyaṃ samāśrayet pitṛdevātithīnāṃ tu smṛtaṃ tatrāpi pūjanam tathaivāraṇyabhogaś ca tapobhiś cātmakarṣaṇam brahmacaryaṃ mahīśayyā homas triṣavaṇāplutiḥ maunādikaraṇaṃ śastaṃ jaṭāvalkaladhāraṇam grīṣme pañcatapobhiś ca varṣāsv abhrāvakāśikaiḥ jalaśayyā ca hemante bhāvyaṃ vananiketanaiḥ iṅgudairaṇḍatailena gātrābhyaṅgāni ceṣyate śyāmākanīvāramayaṃ phalamūlaiś ca bhojanam apraveśas tathā grāme vānaprasthavidhiḥ smṛtaḥ vānaprasthasya te proktaṃ dharmalakṣaṇam āditaḥ āśramaṇaṃ tv aparaṃ bhikṣoḥ śṛṇuṣva gadato mama grāmaikarātrir vasatir nagare pañcarātrikā sarvasaṅgaparityāgaḥ kṣāntir indriyasaṃyamaḥ vikālabhaikṣacaraṇam anārambhas tathā nṛpa ātmajñānāvabodhecchā brahmacaryaṃ samādhinā ātmāvalokanaṃ caiva bhikṣoḥ śastāni pārthiva caturthaś caiṣa kathitas tava bhikṣor mayāśramaḥ kramād vimuktikāmānāṃ puruṣāṇām ayaṃ vidhiḥ evaṃ tu varṇadharmeṇa tathā cāśramakarmanā nijena saṃpūjya hariṃ siddhim āpnoti mānavaḥ brahmacārī gṛhasthaś ca bhikṣur vaikhānasas tathā kurvanto nijakarmāṇi viṣṇum eva yajanti te yato hi devatāḥ sarvā brahmādyāḥ kurunandana aṃśabhūtā jagaddhātur viṣṇor avyaktajanmanaḥ viśve devā yato viṣṇur viṣṇuḥ pitṛgaṇo yataḥ devā yajñabhujaś ceśo yataḥ pāpaharo hariḥ viśve bhūtāni bhūtāni yato viṣṇus tatharṣayaḥ tataḥ sarvāśramāṇāṃ hi pūjya eko janārdanaḥ sarveśvaraṃ sarvamayaṃ samasta- saṃsārahetukṣayakāraṇeśam varaṃ vareṇyaṃ varadaṃ variṣṭhaṃ viṣṇuṃ kriyāvān yajate manuṣyaḥ yasyodare jagad idaṃ paramāṇubhūtaṃ candrendrarudramarudaśvivasuprajeśaiḥ sarvaiḥ sametam amitātmatanos tam ekam abhyarcya viṣṇum abhivāñchitam asty alabhyam ārādhya yaṃ bhuvanabhāvanam acyutākhyam aiśvaryam īpsitam avāpa patiḥ surāṇām trailokyasāram amarārcitapādapadmam ekaṃ tam eva harim arcayatārcanīyam yasyāṅghripadmagalitāmbhasi deva daitya- yakṣādibhiḥ sakalapāpam apohya siddhiḥ saṃprāpyate maraṇajanmajarāpahantrī viṣṇor ajāt kathaya ko abhyadhikas tato asti kamalajaharasūryacandraśakraiḥ satatam abhiṣṭutam ādyam īśitāram sakalabhuvanakāryakāraneśaṃ puruṣatanuṃ praṇato asmi vāsudevam śrutaṃ bhagavato rūpam advaite yat tvayoditam viṣṇor bhṛgukulaśreṣṭha yac ca dvaite mahātmanaḥ avidyābhinnadṛgbuddhiḥ puruṣo munipuṅgava dvaitabhūte jagaty asminn advaitaṃ bhāvayet katham krodhalobhādayo doṣā ye mukteḥ paripanthinaḥ vinivṛttirūpā yena teṣāṃ yena vader ha tam sarveśvareśvareśasya yac ca rūpaṃ hareḥ param tac cāhaṃ śrotum icchāmi tvatto bhṛgukulodvaha samyak pṛṣṭam idaṃ bhūpa bhavatā guhyam uttamam dvaitādvaitakathālāpa- saṃbandhād upakārakam purā dharmagṛhe jajñe caturmūrtir nareśvara devadevo jagaddhātā paramātmā janārdanaḥ jagataḥ pālanārthāya durvṛttanidhanāya ca svecchayā bhagavān viṣṇuḥ saṃbhavaty eva bhūtale svarge vāpi bhūloke vā bhuvarloke athavā vibhuḥ yatra vā rocate tatra cikīrṣur jagato hitam turīyāṃśena dharmasya bhagavān bhūtabhāvanaḥ yadāvatāraṃ kṛtavāṃs tadā taccaritaṃ śṛṇu naro nārāyaṇaś caiva hariḥ kṛṣṇas tathaiva ca viṣṇor aṃśāṃśakā hy ete catvāro dharmasūnavaḥ teṣāṃ nārāyaṇanarau gandhamādanaparvate ātmany ātmānam ādhāya tepate paramaṃ tapaḥ dhyāyamānāv anaupamyaṃ svakāraṇam akāraṇam vāsudevam anirdeśyam apratarkyam ajaṃ param yogayuktau mahāmaunam āsthitau gurutejasau tayos tapaḥprabhāveṇa na tatāpa divākaraḥ vavau cāśaṅkito vāyuḥ sukhasparśo hy asarkaraḥ śiśiro abhavad atyarthaṃ jvalann api vibhāvasuḥ siṃhavyāghrādayaḥ saumyāś ceruḥ saha mṛgair girau tayor gauravabhārārtā pṛthivī pṛthivīpate cacāla bhūdharāś celuś cukṣubhuś ca mahābdhayaḥ devāś ca sveṣu dhiṣṇyeṣu niṣprabheṣu hataprabhāḥ babhūvur avanīpāla paramaṃ kṣobham āgatāḥ devarājas tataḥ śakraḥ saṃtrastas tapasas tayoḥ yuyojāpsarasaḥ śubhrās tayor vighnacikīrṣayā rambhe tilottame kuṇṭhe ghṛtāci lalitāvati umloce subhrupramloce saurabhe api madoddhate alambuṣe miśrakeśi puṇḍarīke varūthini vilobhanīyaṃ bibhrāṇā vapur manmathabodhanam gandhamādanam āsādya kurudhvaṃ vacanaṃ mama naranārāyaṇau tatra tapodīkṣānvitau dvijau tapyete dharmatanayau tapaḥ paramaduścaram tāv asmākaṃ varārohāḥ kurvāṇau paramaṃ tapaḥ karmātiśayaduḥkhārti- pradāvayatināśakau tad gacchata na bhīḥ kāryā bhavatībhir idaṃ vacaḥ smaraḥ sahāyo bhavitā vasantaś ca varāṅganāḥ rūpaṃ ca vaḥ samālokya madanoddīpanaṃ param kandarpavaśam abhyeti vivaśaḥ ko na mānavaḥ ity uktā devarājena madanena samaṃ tadā jagmur apsarasaḥ sarvā vasantaś ca mahīpate gandhamādanam āsādya puṃskokilakulākulam cakāra mādhavo ramyaṃ protphullavanapādapam pravavau dakṣiṇaḥ sadyo malayānugato anilaḥ bhṛṅgamālārutaravair ramaṇīyam abhūd vanam gandhaś ca surabhiḥ sadyo vanarājisamudbhavaḥ kiṃnaroragayakṣāṇāṃ babhūva ghrāṇatarpaṇaḥ varāṅganāś ca tāḥ sarvā naranārāyaṇāv ṛṣī vilobhayitum ārabdhā varāṅgalalitaiḥ smitaiḥ jagur manoharaṃ kāścin nanṛtuś cātra cāparāḥ avādayaṃs tathaivānyā manoharataraṃ nṛpa hāvair bhāvaiḥ smitais trāsais tathānyā valgubhāṣitaiḥ tayoḥ kṣobhāya tanvaṅgyaś cakrur udyamam aṅganāḥ tathāpi na tayoḥ kaścin manasaḥ pṛthivīpate vikāro abhavad adhyātma- pārasaṃprāptacetasoḥ nivātasthau yathā dīpāv akampau nṛpa tiṣṭhataḥ vāsudevārpaṇe svacche tathaiva manasī tayoḥ pūryamāṇo api cāmbhobhir bhuvam anyāṃ mahodadhiḥ yathā na yāti na yayau tathā tanmānasaṃ kvacit sarvabhūtahitau brahma vāsudevamayaṃ param manyamānau na rāgasya dveṣasya ca vaśaṃgatau smaro api na śaśākātha praveṣṭuṃ hṛdayaṃ tayoḥ vidyāmayaṃ dīpayutam andhakāram ivālayam puṣpojjvalāṃs taruvarān vasantaṃ dakṣiṇānilam tāś caivāpsarasaḥ sarvāḥ kandarpaṃ ca mahāmunī yac cārabdhaṃ tapas tābhyām ātmānaṃ gandhamādanam dadṛśāte akhilaṃ rūpaṃ brahmaṇaḥ puruṣarṣabha dāhāya nānalo vahner nāpaḥkledāya cāmbhasaḥ taddravyam eva taddravya- vikārāya na vai yataḥ tato vijñānavijñāta- parabrahmasvarūpayoḥ madhukandarpayoṣitsu vikāro nābhavat tayoḥ tato gurutaraṃ yatnaṃ vasantamadanau nṛpa cakrāte tāś ca tanvaṅgyas tatkṣobhāya punaḥ punaḥ atha nārāyaṇo dhairya- gāmbhīryodāryamānasaḥ ūror utpādayām āsa tāṃ varorubalāṃ tadā trailokyasundarīratnam aśeṣam avanīpate guṇalāghavam abhyeti yasyāḥ saṃdarśanād anu tāṃ vilokya mahīpāla cakampe mādhavānilam vasanto vismayaṃ yātaḥ saṃyātaḥ saṃsmaraṃ smaraḥ rambhātilottamādyāś ca vilakṣā devayoṣitaḥ na rejur avanīpāla tallakṣahṛdayekṣaṇāḥ tataḥ kāmo vasantaś ca pārthivāpsarasaś ca tāḥ praṇamya bhagavantau tau tuṣṭuvur munisattamau prasīdatu jagaddhātā yasya devasya māyayā mohitāḥ sma vijānīmo nāntaraṃ vandyanindyayoḥ prasīdatu sa no devo yasya rūpam idaṃ dvidhā dhāma bhūtasya lokānām anāder atra tiṣṭhati naranārāyaṇau devau śārṅgacakrāyudhāv ubhau āstāṃ prasādasumukhāv asmākam aparādhinām nidhānaṃ sarvavidyānāṃ sarvapāpendhanānalaḥ nārāyaṇo no bhagavān sarvapāpaṃ vyapohatu śārṅgacakrāyudhaḥ śrīmān ātmajñānamayo anaghaḥ naraḥ samastapāpāni hatvātmā sarvadehinām jaṭākalāpabandho ayam anayor akṣayātmanoḥ saumyā ca dṛṣṭiḥ pāpāni hantu sarvāṇi naḥ śubhā prasīdatu naro asmākaṃ tathā nārāyaṇo avyayaḥ aparādhaḥ kṛto asmābhir yayor avyaktajanmanoḥ kva mūrtir aiśvaryaguṇair yuktā divyair mahātmanoḥ kva naḥ śarīrakāṇīdṛg miśrakarmacitāni vai tathāpy avidyāduṣṭena manasā yaḥ kṛto hi vām asmābhir aparādho ayaṃ kṣamyatāṃ sumahādyutī śaraṇaṃ ca prapannānāṃ tavāsmīti ca vādinām prasādaṃ pitṛhantṝṇām api kurvanti sādhavaḥ eṣa eva varo asmākam avivekāhṛto mahān trailokyavandyau yannāthau vilobhayitum āgatāḥ prasīda deva vijñāna- ghanamūḍhadṛśām api bhavanti santaḥ satataṃ saddharmanyavatārakāḥ dṛṣṭvaitan naḥ samutpannaṃ yathā strīratnam īdṛśam tvayi nārāyaṇotpannā śreṣṭhā pāravatī matiḥ tena satyena satyātman paramātman sanātanam nārāyaṇa prasīdeti sarvalokaparāyaṇa prasannabuddhe śāntātman prasannavadanekṣaṇa prasīda yoginām īśa nara sarvagatācyuta namasyāmo naraṃ devaṃ tathā nārāyaṇaṃ harim namo narāya namyāya namo nārāyaṇāya ca prasannānām anāthānām aparādhavatāṃ prabhuḥ śaṃ karotu naro asmākaṃ śaṃ nārāyaṇa dehi naḥ evam abhyarthitaḥ stutyā rāgadveṣādivarjitaḥ prāheśaḥ sarvabhūtānāṃ sādhyo nārāyaṇo nṛpa svāgataṃ madhave kāma bhavato apsarasām api yat kāryam āgatānāṃ va ihāsmābhis tad ucyatām yūyaṃ saṃsiddhaye nūnam asmākaṃ valaśatruṇā saṃpreṣitās tato asmākaṃ nṛttageyādidarśitam na vayaṃ nṛttagītena nāṅgaceṣṭādibhāṣitaiḥ lubhyāmo viṣato manye viṣayā dāruṇātmakāḥ śabdādisaṅgaduṣṭāni yadā nākṣāṇi naḥ śubhāḥ tadā nṛttādayo bhāvāḥ kathaṃ lobhapradāyinaḥ te siddhāḥ sma na vai sādhyā bhavatīnāṃ smarasya ca mādhavasya ca śakro api svāsthyaṃ yātv aviśaṅkitaḥ yo asau parasmāt paramaḥ puruṣāt parameśvaraḥ paramātmā hṛṣīkeśaḥ sthāvarasya carasya ca utpattihetur ante ca yasmin sarvaṃ pralīyate sa sarvavāsidevatvād vāsudevety udāhṛtaḥ vayam aṃśāṃśakās tasya caturvyūhasya māyinaḥ tadādeśitavartmano jagadbodhāya dehinaḥ taṃ sarvabhūtaṃ sarveśaṃ sarvatra samadarśinaḥ paśyantaḥ kutra rāgādīn kariṣyāmo vibhedakān vasante mayi cendre ca bhavatīṣu tathā smare yadā sa eva viśvātmā tadā dveṣādayaḥ katham tanmayāny avibhaktāni yadā sarveṣu jantuṣu pṛthivy āpas tathā tejo vāyur ākāśam eva ca tathendriyāṇy ahaṃkāro buddhiś ca na pṛthag yataḥ samadṛṣṭir yataḥ kutra rāgadveṣau pravartataḥ ātmā cāyam abhedena yataḥ sarveṣu jantuṣu sarveśvareśvaro viṣṇuḥ kutra rāgādayas tataḥ brahmāṇam indram īśānam ādityān maruto akhilān viśvedevān ṛṣīn sādhyān vasūn pitṛgaṇāṃs tathā yakṣarākṣasabhūtādīn nāgasarpasarīsṛpān manuṣyapakṣigorūpa- gajasiṃhajalecarān makṣikāmaśakādaṃśāñ śalabhān alasān kṛmīn gulmavṛkṣalatāvalli- tvaksāratṛṇajātijān yac ca kiṃcid adṛśyaṃ vā dṛśyaṃ vā tridaśāṅganāḥ manyadhvaṃ rūpam ekasya tat sarvaṃ paramātmanaḥ jānamānaḥ kathaṃ viṣṇum ātmānaṃ paramaṃ ca yat rāgadveṣau tathā lobhaṃ kaḥ kuryād amarāṅganāḥ sarvabhūtasthite viṣṇau sarvage sarvadhātari nipātyatāṃ pṛthagbhūte kutra rāgādiko gaṇaḥ evam asmāsu yuṣmāsu sarvabhūteṣu cābalāḥ tanmayatvaikabhūteṣu rāgādyavasaraḥ kutaḥ samyagdṛṣṭir iyaṃ proktā samastaikyāvalokinī pṛthagvijñānam atraiva lokasaṃvyavahāravat bhūtendriyāntaḥkaraṇa- pradhānapuruṣātmakam jagad yad etad akhilaṃ tadā bhedaḥ kimātmakaḥ bhavanti layam āyānti samudre salilormayaḥ na vāribhedato bhinnās tathaivaikyād idaṃ jagat yathāgner arciṣaḥ pītāḥ piṅgalāruṇadhūsarāḥ bhavanti nāgnibhedena tathaitad brahmaṇo jagat bhavatībhiś ca yat kṣobham asmākaṃ sa puraṃdaraḥ kārayaty asad etac ca vivekādhāracetasām bhavatyaḥ sa ca devendro lokāś ca sasurāsurāḥ samudrādrivanopetā maddehāntaragocarāḥ yatheyaṃ cārusarvāṅgī bhavatīnāṃ mayorutaḥ darśitā darśayiṣyāmi tathātraivākhilaṃ jagat prayātu śakro mā garvam indratvaṃ kasya susthiram yūyaṃ ca mā smayaṃ yāta santi rūpānvitāḥ striyaḥ kiṃ surūpaṃ kurūpaṃ vā yadā bhedo na dṛśyate tāratamyaṃ surūpatve satataṃ bhinnadarśinām bhavatīnāṃ smayaṃ matvā rūpaudāryaguṇodbhavam mayeyaṃ darśitā tanvī tatas tacchamam icchatā yasmān madūror udbhūtā iyam indīvarekṣaṇā urvaśī nāma kalyāṇī bhaviṣyati tato apsarāḥ tad iyaṃ devarājāya nīyatāṃ varavarṇinī bhavatyas tena cāsmākaṃ preṣitāḥ prītim icchatā vaktavyaś ca sahasrākṣo nāsmākaṃ bhogakāraṇāt tapaścaryā na cāprāpya- phalaṃ prāptum abhīpsitam sanmārgam asya jagato darśayiṣyan karomy aham tapo nareṇa sahito jagataḥ pālanodyataḥ yadi kaścit tavābādhāṃ karoti tridaśeśvara tam ahaṃ vārayiṣyāmi nirvṛto bhava vāsava kartāsi cet tvam ābādhām aduṣṭasyeha kasyacit tavāpi śāstaitad ahaṃ pravartiṣyāmy asaṃśayam etaj jñātvā na saṃtāpas tvayā kāryo hi māṃ prati upakārāya jagatām avatīrṇo asmi vāsava yā ceyam urvaśī mattaḥ samudbhūtā puraṃdara tretāgnihetubhūteyam ailaṃ prāpya bhaviṣyati ity ukte apsarasaḥ sarvāḥ praṇipatyātivismitāḥ ūcur nārāyaṇaṃ devaṃ taddarśanakutūhalāḥ ukto bhagavatā yo ayam upadeśo hitārthinām proktaḥ sa sarvo vijñāto māhātmyaṃ viditaṃ ca te yat tv etad bhavatā proktaṃ prasannenāvyayātmanā darśiteyaṃ viśālākṣī darśayiṣyāmi vo jagat tannātha sarvabhāvena prapannānāṃ jagatpate darśayātmānam akhilaṃ darśiteyaṃ yathorvaśī yadi devāparāddheṣu nāsmāsu kupitaṃ tava manas taj jagatam īśa darśayātmānam ātmanā paśyatehākhilāṃl lokān mama dehe surāṅganāḥ madhuṃ madanam ātmānaṃ yac cānyad draṣṭum icchatha ity uktvā bhagavān devas tadā nārāyaṇo nṛpa uccair jahāsa svanavat tatrābhūd akhilaṃ jagat brahmā prajāpatiḥ śakraḥ saha rudraiḥ pinākadhṛk ādityā vasavaḥ sādhyā viśvedevā maharṣayaḥ nāsatyadasrāv anilāḥ sarve sarve tathāgnayaḥ yakṣagandharvasiddhāś ca piśācāḥ kiṃnaroragāḥ samastāpsaraso vidyāḥ sāṅgā vedās taduktayaḥ manuṣyāḥ paśavaḥ kīṭāḥ pakṣiṇaḥ pādapās tathā sarīsṛpāś ca ye sūkṣmā yac cānyaj jīvasaṃjñitam samudrāḥ sakalāḥ śailāḥ saritaḥ kānanāni ca dvīpāny aśeṣāṇi tathā nadāḥ sarvasarāṃsi ca nagaragrāmapūrṇā ca medinī medinīpate devāṅganābhir devasya dehe dṛṣṭaṃ mahātmanaḥ nakṣatragrahatārābhiḥ samavetaṃ nabhastalam dadṛśus tāḥ sucārvaṅgyas tasyāntar viśvarūpiṇaḥ nordhvaṃ na tiryaṅ nādhaś ca yadāntas tasya dṛśyate tam anantam anādiṃ ca tatas tās tuṣṭuvuḥ prabhum madanena samaṃ sarvā madhunā ca surāṅganāḥ sasādhvasā bhaktimatyaḥ paraṃ vismayam āgatāḥ paśyāma nādiṃ tava deva nāntam na madhyam avyākṛtarūpapāram parāyaṇaṃ tvā jagatām anantam natāḥ sma nārāyaṇam ātmabhūtam mahī divaṃ vāyujalāgnayas tvaṃ śabdādirūpaś ca parāparātman tvatto bhavaty acyuta sarvam etad abhedarūpo asi vibho tvam ebhiḥ draṣṭāsi rūpasya rasasya vettā śrotā ca śabdasya hare tvam ekaḥ spraṣṭā bhavān spraśavato akhilasya ghrātāsi gandhasya pṛthakśarīrī sureṣu sarveṣu na so asti kaścin manuṣyaloke ca na so asti kaścit paśvādivarge ca na so asti kaścid yo nāṃśabhūtas tava devadeva brahmādyupendrapramukhāni saumyeṣv indrāgnirūpāṇi ca vīryavatsu rudrāntakādīni ca raudravatsu rūpeṣu rūpāṇi tavottamāni samudrarūpaṃ tava dhairyavatsu tejasvirūpeṣu ravis tathāgniḥ kṣamādhaneṣu kṣitirūpam agryaṃ rūpaṃ tavāgryaṃ balavatsu vāyuḥ manuṣyarūpaṃ tava rājaseṣu mūḍheṣu sarveśvara pādapo asi darpānviteṣv acyuta dānavas tvaṃ sanatsujātaś ca vivekavatsu rasasvarūpeṇa jale sthito asi gandhasvarūpo bhavato dharitryam dṛśyasvarūpaś ca hutāśane tvaṃ sparśasvarūpo bhagavān samīre śabdātmakaṃ te nabhasi svarūpaṃ mantavyarūpo manasi prabho tvam bodhavyarūpaś ca vibho tvam ekaḥ sarvatra sarveśvara sarvabhūtaḥ paśyāma te nābhisarojamadhye brahmāṇam etaṃ ca haraṃ bhrukūṭyam tatrāśvinau karṇagatau samastāṇ avasthitān bāhuṣu lokapālān ghrāṇe anilaṃ netragatau ravīndū jihvā ca te nātha sarasvatīyam pādau dharitrīṃ jaṭharaṃ samastāṃl lokān hṛṣīkeśa vilokayāmaḥ jaṅghe viyat pādakarāṅgulīṣu piśācarakṣoragasiddhasaṅghān puṃstve prajānāṃ patir oṣṭhayugme pratiṣṭhitās te kratavaḥ samastāḥ sarveṣṭayas te daśaneṣu deva daṃṣṭṛāsu vidyā bhavataś catasraḥ romasv aśeṣās tava devasaṅghā vidyādharā nātha karāṅghrirekhāḥ sāṅghāḥ samastās tava deva vedāḥ samāsthitā bahuṣu saṃdhibhūtāḥ varāharūpaṃ dharaṇīdhṛtas te nṛsiṃharūpaṃ ca saṭākarālam paśyāma te vājiśiras tathoccais trivikrame yaś ca tavāprameyaḥ amī samudrās tava deva dehe mervādayaḥ śailavarās tavāmī imāś ca gaṅgāpramukhāḥ sravatyo dvīpāny aśeṣāṇi vanāni caiva stuvanti caite munayas taveśa dehe sthitās tvanmahimānam agryam tvām īśitāraṃ jagatām anantam yajñeśam arcanti ca yajvino amī tvatto na saumyaṃ jagatīha kiṃcit tvatto na raudraṃ ca samastamūrte tvatto na śītaṃ na ca keśavoṣṇaṃ sarvasvarūpātiśayī tvam ekaḥ prasīda sarveśvara sarvabhūta sanātanātman parameśvareśa tvanmāyayā mohitamānasābhir yat te aparāddhaṃ tad idaṃ kṣamasva kiṃ vāparāddhaṃ tava deva mūḍhair yan māyayā no hṛdayaṃ tathāpi pāpāvaśaṃ kiṃ praṇatārtihārin mano hi no viṅkalatām upaiti na te aparāddhaṃ yadi vāparāddham asmābhir unmārgavivartanībhiḥ tat kṣamyatāṃ sṛṣṭikaras tavaiva devāparādhaṃ sṛjato vivekān namo namas te govinda nārāyaṇa janārdana tvannāmasmaraṇāt pāpam aśeṣaṃ naḥ praṇaśyatu tato ananta namas tubhyaṃ viśvātman viśvabhāvana tvannāmasmaraṇāt pāpam aśeṣaṃ naḥ praṇaśyatu namo namas te vaikuṇṭha śrīvatsāṅkābjalocana vareṇya yajñapuruṣa prajāpālaka vāmana namo astu te abjanābhāya prajāpatikṛte hare tvannāmasmaraṇāt pāpam aśeṣaṃ naḥ praṇaśyatu saṃsārārṇavapotāya namas tubhyam adhokṣaja tvannāmasmaraṇāt pāpam aśeṣaṃ naḥ praṇaśyatu namaḥ parasmai śrīśāya vāsudevāya vedhase svecchayā guṇabhoktṛtve sargāntasthitikāriṇe upasaṃhāra viśvātman rūpam etat samantataḥ vardhamānaṃ na no draṣṭuṃ samarthaṃ cakṣur īśvara pralayāgnisahasrasya samā dīptis tavācyuta pramāṇena diśo bhūmir gaganaṃ ca samāvṛtam na vidmaḥ kva nu vartāmo bhavān naivopalakṣyate sarvaṃ jagad ihaikasthaṃ piṇḍitaṃ lakṣayāmahe kiṃ varṇayāmo rūpaṃ te kiṃ pramāṇam idaṃ hare māhātmyaṃ kiṃtu te deva jihvāyā yan na gocaram vaktrāṇām ayutenāpi buddhīnām ayutāyutaiḥ guṇānāṃ varṇanaṃ nātha tava vaktuṃ na śakyate tad etad darśitaṃ rūpaṃ prasādaḥ paramaḥ kṛtaḥ chandato jagatām īśa tad etad upasaṃhara ity evaṃ saṃstutas tābhir apsarobhir janārdanaḥ divyajñānopapannānāṃ tāsāṃ pratyakṣam īśvaraḥ viveśa sarvabhūtāni svair aṃśair bhūtabhāvanaḥ taṃ dṛṣṭvā sarvabhūteṣu līyamānam adhokṣajam vismayaṃ paramaṃ jagmuḥ samastā devayoṣitaḥ sa ca sarveśvaraḥ śailān pādapān sāgarān bhuvam jalam agniṃ tathā vāyum ākāśaṃ ca viveśa ha kāle dikṣv atha sarvātmā manuṣyātmany athāpi ca ātmarūpaḥ sthitaḥ svena mahimnā bhāvayañ jagat devadānavarakṣāṃsi yakṣavidyādharoragān manuṣyapaśukīṭādīn mṛgapakṣyantarikṣagān ye antarikṣe tathā bhūmau divi ye ye jalāśrayāḥ tān praviśya sa viśvātmā punas tad rūpam āsthitaḥ nareṇa sārchaṃ yat tābhir dṛṣṭapūrvam ariṃdama tāḥ paraṃ vismayaṃ gatvā sarvās tridaśayoṣitaḥ praṇemuḥ sādhyasāḥ pāṇḍu- vadanā nṛpasattama nārāyaṇo api bhagavān āha tās tridaśāṅganāḥ nīyatām urvaśī bhadrā yatrāste tridaśeśvaraḥ bhavatīnāṃ hitārthāya sarvabhūteṣv asāv iti jñānam utpāditaṃ bhūyo layaṃ bhūteṣu kurvatā tad gacchata samasto ayaṃ bhūtagrāmo madaṃśakaḥ aham apy ātmabhūtasya vāsudevasya yoginaḥ yasmāt parataraṃ nāsti yo anantaḥ paripaṭhyate tam ajaṃ sarvabhūteśaṃ jānīta paramaṃ padam ahaṃ bhavatyo devāś ca manuṣyāḥ paśavaś ca ye etat sarvam anantasya devadevasya vistṛtiḥ etaj jñātvā samaṃ sargaṃ sadevāsuramānuṣam sapaśvādigaṇaṃ caiva draṣṭavyaṃ tridaśāṅganāḥ ity uktas tena devena samastās tāḥ surastriyaḥ praṇamya tau samadanāḥ savasantāś ca pārthiva ādāya corvaśīṃ bhūyo devarājam upāgatāḥ ācakhyuś ca yathāvṛttaṃ devarājāya tat tathā tathā tvam api rājendra sarvabhūteṣu keśavam cintayan samatāṃ gaccha samataiva hi muktaye jānann evam aśeṣeṣu bhūteṣu parameśvaram vāsudevaṃ kathaṃ doṣāṃl lobhādīn na prahāsyasi sarvabhūtāni govindād yadā nānyāni bhūpate tadā vairādayo bhāvāḥ kriyatāṃ kutra pārthiva iha paśyañ jagat sarvaṃ vāsudevātmakaṃ nṛpa etad eva hi kṛṣṇena rūpam āviṣkṛtaṃ tadā paramasmād api mahad rūpaṃ yat kathitaṃ tava janmādibhāvarahitaṃ tad viṣṇoḥ paramaṃ padam saṃkṣepeṇa ca bhūpāla śrūyatāṃ yad vadāmi te yan matau puruṣaḥ kṛtvā paraṃ nirvāṇam ṛcchati sarvaṃ viṣṇuḥ samastau hi bhāvābhāvau ca tanmayau sadasat sarvam īśeśo vāsudevaḥ paraṃ padam bhavajaladhigatānāṃ dvandvavātāhatānāṃ sutaduhitṛkalatratrāṇabhārārditānām viṣamaviṣayatoye majjatām aplavānāṃ bhavati śaraṇam eko viṣṇupoto narāṇām ity uktaṃ tava dharmajña viṣṇor māhātmyam uttamam svarūpaṃ ca jagaddhātur ārādhanaviniścayaḥ ārādhitāt phalaṃ yac ca keśavāt prāpyate naraiḥ kathitaś ca mahābhāga dānānāṃ vistarād vidhiḥ yogadvaidhaṃ ca kathitam advaitaṃ dvaitam eva ca advaitabhāvanopāyo vistarāc ca tavoditaḥ saṃkṣepavistarābhyāṃ ca sarvam etat tavoditam devadevasya māhātmyaṃ sarvagasyāvyayātmanaḥ sa eṣa sarvapravaraḥ sarvabhūtaś ca mādhavaḥ sarvam atra ca sarvasminn eṣa eva pratiṣṭhitaḥ triyugaṃ puṇḍarīkākṣam apavargamahāhradam samutpatya parāhlādam anantaṃ pratipadyate śrutam etan mayā pūrvaṃ vistareṇa tvayoditam yat tv etat triyugety uktaṃ tasya nirvacanaṃ vada caturyugena kālasya parisaṃkhyā yadā dvija triyugena tadā viṣṇoḥ kriyate kiṃ viśeṣaṇam kṛtaṃ tretā dvāparaṃ ca kaliś ceti caturyugam yadā jagati vikhyātaṃ tadā triyugatā kutaḥ sādhu pṛṣṭo asmi bhūpāla bhavatā triyugāśritam viśeṣaṇam anantasya gadatas tan niśāmaya kāṣṭhā pārthiva vijñeyā nimeṣā daśa pañca ca kāṣṭhātriṃśat kalā jñeyā muhūrtaṃ tāvatīḥ kalāḥ triṃśanmuhūrtā bhūpāla tathāhorātram ucyate tatsaṃkhyātair ahorātrair māsaḥ pārthivasattama ayanaṃ dakṣiṇaṃ māsāḥ ṣaṇ māsāś ca tathottaram ayanadvitayākhyaś ca kālaḥ saṃvatsaraḥ smṛtaḥ dakṣiṇaṃ tv ayanaṃ rātrir devānām uttaraṃ dinam saṃvatsareṇa devānām ahorātram ihocyate śatatrayeṇa varṣāṇāṃ ṣaṣṭyā ca pṛthivīpate manuṣyasaṃkhyayā varṣaṃ devānām api gaṇyate iti divyena mānena caturyugavikalpanām kathyamānāṃ mayā rājan yathāvac chrotum arhasi catvāri tu sahasrāṇi varṣāṇāṃ kṛtam ucyate tasya tāvacchatī saṃdhyā saṃdhyāṃśaś ca tathāvidhaḥ tretā trīṇi sahasrāṇi divyābdānāṃ nararṣabha tasya tāvacchatī saṃdhyā saṃdhyāṃśaś ca tathāvidhaḥ dvāparaṃ dve sahasre tu varṣāṇām abhidhīyate tasya tāvacchatī saṃdhyā saṃdhyāṃśaś ca tathāvidhaḥ kaliḥ sahasram ekaṃ tu divyābdānāṃ nararṣabha tasya tāvacchatī saṃdhyā saṃdhyāṃśaś ca tathāvidhaḥ kṛtaṃ nāmayugaṃ pūrvaṃ yatra dharmaḥ sanātanaḥ kṛtam eva ca kartavyaṃ tasmin kāle nṛpepsitam na tatra dharmāḥ sīdanti na ca kṣīyanti vai prajāḥ tataḥ kṛtayugaṃ nāma guṇataḥ procyate yugam devadānavagandharvā yakṣarākṣasapannagāḥ nāsan kṛtayuge rājan na tadā krayavikrayaḥ na sāmayajurṛgvarṇāḥ kriyā nāsīc ca mānavī nābhisaṃdhāya ca phalaṃ kaścid dharme pravartate na tasmin yugasaṃsarge vyādhayo nendriyakṣayaḥ nāsūyā nāpi ruditaṃ na darpo nāpi paiśunam na vigrahaḥ kutas tandrī na dveṣo nāpi dambhanam na bhayaṃ nāpi saṃtāpo na cerṣyā nāpi matsaraḥ tataḥ paramakaṃ brahma yā gatir yogināṃ parā ātmā ca sarvabhūtānāṃ śuklo nārāyaṇas tadā tasminn ātmani lokānāṃ sarvalokamaye acyute svecchayā śauklyam āpanne sarvaṃ bhavati nirmalam brāhmaṇāḥ kṣatriyā vaiśyāḥ śūdrāś ca kṛtalakṣaṇāḥ kṛte yuge bhavantīha svakarmaniratāḥ prajāḥ svam āśramaṃ svam ācāraṃ samyagjñānasamanvitam jagad bhavati rājendra satyaprāyaṃ taporatam ekavedasamāyuktā ekamantravidhikriyāḥ pṛthagdharmās tv ekavedā dharmam ekam anuvratāḥ caturāśramayuktena karmaṇā kālayoginā akāmaphalasaṃyogāt prāpnuvanti parāṃ gatim ātmayogasamāyukto dharmo ayaṃ kṛtalakṣaṇaḥ kṛte yuge catuṣpādaś caturvarṇyasya śāśvataḥ etat kṛtayugaṃ nāma traiguṇyaparivarjitam tretām api nibodha tvaṃ yādṛgrūpaṃ pravartate pādena hrasate dharmo raktatāṃ yāti cācyutaḥ satyapravṛttāś ca narāḥ kriyādharmaparāyaṇāḥ tato yajñāḥ pravartante dharmāś ca vividhāḥ kriyāḥ tretāyāṃ bhāvasaṃkalpāḥ kriyādānaphalodayāḥ pracaranti tato varṇās tapodānaparāyaṇāḥ svakarmasthāḥ kriyāvantaḥ samatvād rajasānvitāḥ dvāpare api yuge dharmo dvibhāgonaḥ pravartate viṣṇuḥ pītatvam abhyeti caturdhā veda eva ca tato anye ca caturvedās trivedāś ca tathāpare dvivedāś caikavedāś ca anṛcaś ca tathāpare evaṃ śāstreṣu bhinneṣu bahudhā nīyate kriyā tapodānapravṛttā ca rājasī bhavati prajā alpāyuṣo narā vedaḥ sumahāṃś ceti dustaraḥ karoti bahudhā vedān vyāsarūpī tadā hariḥ sattvasya cāpy avijñānāt sattve kaścid vyavasthitaḥ sattvāt pracyavamānānāṃ vyādhayo bahavo abhavan kāmāś copadravāś caiva tadā daivatakāritāḥ yair ardyamānāḥ subhṛśaṃ tapas tapyanti mānavāḥ dhanakāmāḥ svargakāmā yajñāṃs tanvanti cāpare evaṃ dvāparam āsādya prajāḥ kṣīyanty adharmataḥ pādenaikena rājendra dharmaḥ kaliyuge api hi tāmasaṃ yugam āsādya kṛṣṇo bhavati keśavaḥ vratācārāḥ praśāmyanti dharmayajñakriyās tathā ītayo vyādhayas tandrī doṣāḥ krodhādayas tathā upadravāś ca vardhante manastāpāś ca saṃgatāḥ yugeṣv āvartamāneṣu loko vyāvartate punaḥ loke kṣīṇe kṣayaṃ yānti bhāvā lokapravartakāḥ yugadvayakṛtān dharmān prārthanā na ca kurvate etat kaliyugaṃ bhūpa yatra jāto asi pārthiva nātrāvatāraṃ kurute kṛṣṇāṃśena svarūpiṇā kṛtādiṣu jagat pāti daityebhyo rūpadhṛd dhariḥ kalau tv anyaṃ samāviśya pūrvotpannaṃ bibharti tam pratyagrarūpadhṛg devo dṛśyate na kalau hariḥ kṛtādiṣv eva tenaiṣa triyugaḥ paripaṭhyate kaler ante ca saṃprāpte kalkinaṃ brahmavādinam anupraviśya kurute vāsudevo jagatsthitim pūrvotpanneṣu bhūteṣu teṣu teṣu kalau prabhuḥ kṛtvā praveśaṃ kurute yad abhipretam acyutaḥ svecchāśukle jagac chuklaṃ rakte raktaṃ ca jāyate pīte ca pītatām asmin kṛṣṇe cātrāsitaṃ nṛpa eṣa eva jagaddevo jagatsraṣṭā jagadguruḥ yadrūpa eva devo ayaṃ tadrūpaṃ jāyate jagat caturyugaṃ naḥ kathitaṃ saṃkṣepād bhavatākhilam kaliṃ vistarato brūhi yatra jāto asmi bhārgava bhagavaty amale viṣṇau krīḍayā kṛṣṇatāṃ gate kimāhārāḥ kimācārā bhaviṣyanti prajās tadā brāhmaṇāḥ kṣatriyā vaiśyāḥ śūdrāś ca dvija kīdṛśāḥ bhaviṣyanti kalau prāpte tan mamācakṣva vistarāt tapaḥ paraṃ kṛtayuge tretāyāṃ yajña eva hi pradhānaṃ dvāpare dānaṃ satyam eva kalau yuge kṛte yuge manaḥśuddhir asty evāyatnatas tapaḥ tapo niṣpādyate bhūpa yogasaṃsādhanaṃ param rāgādidoṣaduṣṭena manasā yat tapo nṛpa kriyate kleśanāśāya tat tapo na vimuktaye tretāyāṃ tu kriyāyajñān manoyajñāṃs tato narāḥ vitanvate sthūlataraḥ panthā dharmasya sa prabho dvāpare nātividvattā yathā tretāyuge abhavat tataḥ sthūlataraḥ panthā dānātmā kriyate naraiḥ na vidvattā na śuddhārtho na śuddhir manasaḥ kalau yato ataḥ satyam evaikam ekāntenopakārakam yathā satyaṃ tathā kṣāntir ahiṃsā ca kalau yuge paropatāpād viratir narāṇām upakārikā tasmin ghore yuge prāpte kṛṣṇe kṛṣṇatvam āgate yādṛgrūpaṃ jagad idaṃ bhavatīha śṛṇuṣva tat rājāno brāhmaṇā vaiśyāḥ śūdrāś ca manujeśvara vyājadharmaparāś caiva dharmavaitaṃsikā janāḥ satyaṃ saṃkṣipyate loke naraiḥ paṇḍitamānibhiḥ satyahānyā tatas teṣāṃ svalpam āyur bhaviṣyati āyuṣaḥ prakṣayād vidyāṃ na śakṣyanty upaśikṣitum vidyāhīnān abuddhīṃs tāṃl lobho apy abhibhaviṣyati lobhakrodhaparā mūḍhāḥ kāmavaśyāś ca mānavāḥ baddhavairā bhaviṣyanti parasparavadhepsavaḥ brāhmaṇāḥ kṣatriyā vaiśyāḥ saṃkīryantaḥ parasparam śūdratulyā bhaviṣyanti tapaḥsatyavinākṛtāḥ antyā madhyā bhaviṣyanti madhyāś cāntāvasāyinaḥ īdṛśo bhavitā lokaḥ kṛṣṇe kṛṣṇatvam āgate vastrāṇāṃ pravarā śāṇī dhānyānāṃ koradūṣakaḥ bhāryāmitrāś ca puruṣā bhaviṣyanti kalau yuge matsyāmiṣeṇa jīvanto duhantaś cāpy ajāvikāḥ goṣu naṣṭāsu puruṣā bhaviṣyanti tadā nṛpa sarittīreṣu kuddālair vāpayiṣyanti cauṣadhīḥ tāś cāpy alpaphalās teṣāṃ bhaviṣyanti yugakṣaye aniṣkrāntās tu saṃbandhāḥ svagotrāt puruṣarṣabha aniṣkrāntāni śrāddhāni bhaviṣyanti ca gehataḥ na vratāni cariṣyanti brāhmaṇā vedanindakāḥ na yakṣyanti na hoṣyanti hetuvādavikūlinaḥ prāyaśaḥ kṛpaṇānāṃ ca tathā bandhimatām api vidhavānāṃ ca vittāni hariṣyanti balānvitāḥ anyāyopāttavitteṣu kariṣyanti narāḥ spṛhām veśyālāvaṇyabhāveṣu spṛhāṃ yoṣit kariṣyati kanyāṃ na yācitā kaścin na ca kanyāprado naraḥ kanyā varaś ca cchandena gṛhīṣyanti parasparam bhāryā na patiśuśrūṣāṃ tadā kācit kariṣyati narā devadvijāṃs tyaktvā bhaviṣyanty anyatomukhāḥ yajñabhāgabhujo devā ye vedapaṭhitā dvijāḥ brahmādyās tān parityajya narāḥ kālabalātkṛtāḥ hetuvādaparā devān kariṣyanty aparāṃs tadā ye yavānnā janapadā godhūmānnās tathaiva ca tān deśān saṃśrayiṣyanti narāḥ kaliyuge nṛpa na śrāddhaiś ca pitṝṃś cāpi tarpayiṣyanti mānavāḥ bahu maṃsyanti te snānaṃ nāpi śaucaparā narāḥ na viṣṇubhaktipravaṇaṃ narāṇāṃ nṛpa mānasam bhavitā tu yuge prāpte kṛṣṇe kārṣṇyopalakṣite vinindāṃ prathame pāde kariṣyanti harer narāḥ yugānte tu harer nāma naiva kaścid gṛhīṣyati dhanyās te puruṣavyāghra pāpāmbhodhāv apāpinaḥ ye nāmāpi kalau viṣṇor gṛhīṣyanty akṣayātmanaḥ dhyāyan hariṃ kṛtayuge tretādvāparayor yajan yad āpnoti kalau nāmnā tad eva parikīrtayan harir harati pāpāni nāma bhaktyā yadīritam vāsudeveti na janas tad evoccārayiṣyati bahupāṣaṇḍasaṃkīrṇe jagaty asmin kalau yuge kṛṣṇāyeti namo astv atra sukṛtī yadi vakṣyati hetuvādabalair mohaṃ kuhakaiś ca jane tadā pāṣaṇḍinaḥ kariṣyanti cāturāśramyadūṣakāḥ pāṣaṇḍabhūtam atyarthaṃ jagad etad asatkṛtam bhaviṣyati tadā bhūpa vṛthāpravrajitotkaṭam na tu dvijātiśuśrūṣāṃ na svadharmānupālanam kariṣyanti tadā śūdrāḥ pravrajyāliṅgino vṛthā utkocāḥ saugatāś caiva mahāyānaratās tathā bhaviṣyanty atha pāṣaṇḍāḥ kāpilā bhikṣavas tathā vṛddhāḥ śrāvakanirgranthāḥ siddhaputrās tathāpare bhaviṣyanti durātmānaḥ śūdrāḥ kaliyuge nṛpa niḥśaucā vakramatayaḥ parapākānnabhojanāḥ bhaviṣyanti durātmānaḥ śūdrāḥ pravrajitās tadā ete cānye ca bahavaḥ pāṣaṇḍāḥ puruṣarṣabha brāhmaṇāḥ kṣatriyā vaiśyā bhaviṣyanti tathā pare rājaśulkaharāḥ kṣudrā gṛhasthaparimoṣakāḥ muniveṣākṛticchannā vāṇijyam upajīvikāḥ na dvijān na kalau devān pūjayiṣyanti mānavāḥ mlecchabhāṣānibandhais tu hetuvādair vikūlitāḥ evaṃ teṣv atiduṣṭeṣu vimārgapathivartinaḥ bhaviṣyanty apare duṣṭās teṣāṃ mārgānuyāyinaḥ asaṃskṛtoktivaktāro vedaśāstravinindakāḥ jagadunmārgakartāro bhaviṣyanti tadā narāḥ tacchīlavartibhir bhūpa manuṣyaiḥ paripūrite jagaty atra tadā nṝṇāṃ svalpam āyur bhaviṣyati paramāyuś ca bhavitā tadā varṣāṇi ṣoḍaśa tataḥ prāṇān prahāsyanti kṛṣṇe kṛṣṇatvam āgate pañcame vātha ṣaṣṭhe vā varṣe kanyā prasūyate saptavarṣāṣṭavarṣā vā prajāsyanti narās tadā alpadravyā vṛthāliṅgā hiṃsāratiparāyaṇāḥ hartāro na tu dātāro bhaviṣyanti kalau narāḥ śuklādānaparāḥ kṣudrāḥ parapākāśino dvijāḥ vaiśyās tathā tu rājāno na tu kṣatriyavaṃśajāḥ śūdrā bhikṣavatā viprāḥ śuśrūṣāvipaṇāśritāḥ bhaviṣyanti nṛpaśreṣṭha kṛṣṇe kṛṣṇatvam āgate na śiṣyo na guruḥ kaścin na putro na pitā tathā na bhāryā na patir bhūpa bhavitā tatra saṃkule etat kālasvarūpaṃ te śatānīka mayoditam viṣṇubhaktān naraśreṣṭha na narān bādhate kaliḥ ye aharniśaṃ jagaddhātur vāsudevasya kīrtanam kurvanti tān naravyāghra na kalir bādhate narān ye tanmanaskās tiṣṭhanti prayāntaḥ saṃsthitās tathā svapantaś ca naravyāghra tān kalir na prabādhate sarvatra bhagavān viṣṇur govindaḥ keśavo hariḥ yasya bhāvo na taṃ bhūpa kadācid bādhate kaliḥ na kalau kaliceṣṭo asau mūḍheṣu na sa muhyate bhagavaty acyute nityaṃ yena bhāvaḥ samarpitaḥ kaliprabhāvo duṣṭoktiḥ pāṣaṇḍānāṃ tathoktayaḥ na krāmante manas tasya yasya cetasi keśavaḥ kalau kṛtayugaṃ tasya kalis tasya kṛte yuge yasya cetasi govindo hṛdaye yasya nācyutaḥ aniṣṭvāpi mahāyajñair akṛtvāpi pitṛsvadhām kṛṣṇam abhyarcya yad bhaktyā nainaṃ śvomaraṇaṃ tapet yasyāgratas tathā pṛṣṭhe gacchatas tiṣṭhato api vā govinde niyataṃ cetaḥ kṛtakṛtyaḥ sadaiva saḥ etad viditvā bhūpāla sarve sarveśvare harau tanmanā bhava taccittas tanmanā nāvasīdati paramārtham aśeṣasya jagataḥ prabhavāvyayam śaraṇyaṃ śaraṇaṃ gacchan govindaṃ nāvasīdati kalikalmaṣakakṣāgniṃ nirvāṇaṃ padam avyayam sarvakāraṇam avyaktaṃ viṣṇuṃ dhyāyan na sīdati yatra sarvamaye dhyāte dhyeyam anyan na vidyate yatrārcite arcanīyaś ca jāyate taṃ namāmy aham jagatsraṣṭāram iśeśam anādiṃ parataḥ param sarvāspadaṃ sarvabhūtaṃ gacchan sarvātmanā harim haraty agham aśeṣaṃ yo harir ity abhisaṃstutaḥ aśeṣāghaharaṃ viṣṇuṃ harivarṇaṃ hariṃ namaḥ yatkīrtanād aghaḥ śuddhaḥ smṛte yatrāśuciḥ suciḥ tam ātmani sthitaṃ bhūpa puṇḍarīkekṣaṇaṃ namaḥ apavitraḥ pavitro vā sarvāvasthagato api vā yaḥ smaret puṇḍarīkākṣaṃ sa bāhyābhyantaraḥ śuciḥ yady apy upahataḥ pāpair yadi vātyantaduṣkṛtaiḥ tathāpi saṃsmaran viṣṇuṃ sa bāhyābhyantaraḥ śuciḥ kalāv atrātidoṣāḍhye viṣayāsaktamānasaḥ kṛtvāpi pāpaṃ govindaṃ dhyāyan pāpair vimucyate tad dhyānaṃ yatra govindaḥ sā kathā yatra keśavaḥ tat karma yat tadarthīyaṃ kim anyair bahubhāṣitaiḥ naitat pitā tanūjāya na śiṣyāya gurur nṛpa paramārthapadaṃ brūyād yad etat te mayoditam saṃsāre bhramatā labhyaṃ putradāradhanaṃ vasu suhṛdaś ca tathivānye nopadeśo nṛpedṛśaḥ kiṃ putradārair vittair vā na mitre kṣetrabāndhavaiḥ upadeṣṭā paro bandhur īdṛśo yo vimuktaye yo naikāgramanā viṣṇāv iti jñātvāpi pārthiva sa nūnam acyutasyaiva nānugrāhyo atra pāpakṛt dvividho bhūtasargo ayaṃ daiva āsura eva ca viṣṇubhaktiparo daivo viparītas tathāsuraḥ upadeśapradānena saṃbhūtitraya āsuraḥ naiva viṣṇuparo bhūpa bhavaty akṣīṇakalmaṣaḥ upadeśeṣu so atyantaṃ saṃrambhī yuktiyojitam hetuvādāśrito mūḍho dadāty uttaram akṣayam snātasya devakāryeṣu tathāpatsu kathāsu ca āsurasyāpi tanmātrā jāyate nṛpate matiḥ iti matvātisadbhāvaṃ rahasyaṃ param īritam tvayācyutān matir bhūpa nāpaneyā kathaṃcana aprāpya vāñchati ratiṃ sarvadaiva nṛṇāṃ manaḥ ihaivācyutasaṃsargi yadi tat kiṃ prahīyate tad alaṃ tava rājyena balakośādibhis tathā cintitair acyutaś cintyo yadbhāvi na tadanyathā etat pavitram ārogyaṃ dhanyaṃ duḥsvapnanāśanam sukhaprītikaraṃ nṝṇāṃ patatāṃ nirvṛtipradam yeṣāṃ gṛheṣu likhitam etat sthāsyati nityadā na tadgṛhāṇi daivotthā bādhiṣyante hy upadravāḥ kiṃ tīrthaiḥ kiṃ pradānair vā kiṃ yajñaiḥ kim upoṣitaiḥ ahany ahany etad eva tanmayatvena śṛṇvataḥ yao dadāti tilaprasthaṃ suvarṇasya ca māsakam śṛṇoti ślokam ekaṃ ca dharmasyāsya samaṃ hi tat adhyāyapāraṇaṃ cāsya gopradānāh viśiṣyate śṛṇvaṃś cāsya daśādhyāyān sadyaḥ pāpaiḥ pramucyate rātryā yad enaḥ kurute divasena ca mānavaḥ śrotuṃ vāñchā samastaṃ tat pārthivasya vyapohati kapilānāṃ śate datte yad bhavej jyeṣṭhapuṣkare narendra viṣṇudharmāṇāṃ tadāvāpnoti pāraṇe pravṛttau ca nivṛttau ca dharmaṃ dharmabhṛtāṃ vara nāsty anyad viṣṇudhamāṇāṃ sadṛśaṃ śāstram uttamam maitrīṃ karoti bhūteṣu bhaktim atyantam acyute śrutvā dharmān imān vetti abhedenātmano jagat paṭhann anudinaṃ dharmān etāñ śṛṇvaṃs tathāpi vā bhaktyā matimatāṃ śreṣṭha sarvapāpaiḥ pramucyate nopasargo na cānartho na caurāgnibhayaṃ gṛhe tasmin bhavati bhūpāla yatraitat pustakaṃ sthitam na garbhahāriṇī bhītir na ca bālagrahā gṛhe yatraitad bhūpate tatra na piśācādikād bhayam śṛṇvan vipro vedavit syāt kṣatriyaḥ pṛthivīpatiḥ ṛddhiṃ prayāti vaiśyaś ca śūdraś cārogyam ṛcchati yaś caitān niyatān dharmān paṭhec chraddhāsamanvitaḥ viṣṇau manaḥ samāveśya sarvatra samadarśanaḥ tasya pāpaṃ tathā rogān duḥsvapnādyābhicārukān yac cānyad duritaṃ kiṃcit tat sarvaṃ hanti keśavaḥ hemante ya imān dharmāñ śṛṇoti vasudhādhipa śraddhāsamanvitaḥ samyak so agniṣṭomaphalaṃ labhet śiśire ca naravyāghra yaḥ śṛṇoti yathāvidhi puṇḍarīkasya yajñasya sa prāpnoti phalaṃ naraḥ madhumādhavasaṃjñe tu yaḥ śṛṇoti naras tv imān so aśvamedhakrator bhūpa prāpnoty avikalaṃ phalam śṛṇvann etān nidāghe ca dharmān dharmabhṛtāṃ vara vājapeyasya yajñasya phalaṃ prāpnoty asaṃśayam varṣāsu cemān yo dharmān saṃśṛṇvan vasudhādhipa rājasūyakratoḥ puṇyam akhilaṃ samavāpnuyāt śaratkāle ca saṃśṛṇvan dharmān etān nararṣabha prāpnoti gosavaphalaṃ samyak śraddhāsamanvitaḥ ṛtuṣv eteṣv etad eva paṭhatām api pārthiva phalaṃ bhavati duṣṭeṣu graheṣv ete śubhapradāḥ kapilānāṃ śatasyoktaṃ yat phalaṃ jyeṣṭhapuṣkare bhūyo bhūyas tad āpnoti pāraṇe pāraṇe gate bhaktyā paṭhati yaś caitān devasya purato hareḥ so arcayaty avanīpāla jñānayajñena keśavam sarvābādhās tathā pāpam akhilaṃ manujeśvara viṣṇudharmā vyapohanti saṃsmṛtāḥ paṭhitāḥ śrutāḥ etat te sarvam ākhyātaṃ rahasyaṃ paramaṃ hareḥ nātaḥ parataraṃ kiṃcic śrāvyaṃ śrutisukhāvaham atroktavidhiyuktasya puruṣasya vipaścitaḥ na durlabhaṃ naravyāghra paramaṃ brahma śāśvatam