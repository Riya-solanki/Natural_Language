Kaṇāda Vaiśeṣikasūtra athāto dharmaṃ vyākhyāsyāmaḥ .
yato abhyudayaniḥśreyasasiddhiḥ sa dharmaḥ .
tadvacanādāmnāyasya prāmāṇyam .
dharmaviśeṣa prasūtāt dravyaguṇakarmasāmānya viśeṣasamavāyānāṃ padārthānāṃ sādharmyavaidharmyābhyāṃ tattvajñānānniḥśreyasam .
pṛthivyāpastejo vāyurākāśaṃ kālo digātmā mana iti dravyāṇi .
ruparasagandhasparśāḥ saṃkhyāḥ parimāṇāni pṛthaktvaṃ saṃyogavibhāgau paratvāparatve buddhayaḥ sukhaduḥkhe icchādveṣau prayatnāśca guṇāḥ .
utkṣepaṇamavakṣepaṇaṃ ākuñcanaṃ prasāraṇaṃ gamanamiti karmāṇi .
sadanityaṃ dravyavat kāryaṃ kāraṇaṃ sāmānyaviśeṣavaditi dravyaguṇakarmaṇāmaviśeṣaḥ .
dravyaguṇayoḥ sajātīyārambhakatvaṃ sādharmyam .
dravyāṇi dravyāntaramārabhante guṇāśca guṇāntaram .
karma karmasādhyaṃ na vidyate .
na dravyaṃ kāraṇaṃ ca bhavati .
ubhayathā guṇāḥ .
kāryavirodhi karma .
kriyāguṇavat samavāyikāraṇamiti dravyalakṣaṇam .
dravyāśrayyaguṇavān saṃyogavibhāgeṣvakāraṇamanapekṣa iti guṇalakṣaṇam .
ekadravyamaguṇaṃ saṃyogavibhāgeṣvanapekṣa kāraṇamiti karmalakṣaṇam .
dravyaguṇakarmaṇāṃ dravyaṃ kāraṇaṃ sāmānyam .
tathā guṇaḥ .
saṃyogavibhāgavegānāṃ karma samānam .
na dravyāṇāṃ karma .
vyatirekāt .
dravyāṇāṃ dravyaṃ kāryaṃ sāmānyam .
guṇavaidharmyānna karmaṇāṃ karma .
dvitvaprabhṛtayaḥ saṃkhyāḥ pṛthaktva saṃyoga vibhāgāśca .
asamavāyāt sāmānyakāryaṃ karma na vidyate .
saṃyogānāṃ dravyam .
rūpāṇāṃ rūpam .
gurutvaprayatnasaṃyogānāmutkṣepaṇam .
saṃyogavibhāgāśca karmaṇām .
kāraṇasāmānye dravyakarmaṇāṃ karmākāraṇamuktam .
kāraṇābhāvāt kāryābhāvaḥ .
na tu kāryābhāvāt kāraṇābhāvaḥ .
sāmānyaviśeṣa iti buddhyapekṣam .
bhāvo anuvṛttereva hetutvāt sāmānyameva .
dravyatvaṃ guṇatvaṃ karmatvaṃ ca sāmānyāni viśeṣāśca .
anyatrāntyebhyo viśeṣebhyaḥ .
saditi yato dravyaguṇakarmasu sā sattā .
dravyaguṇakarmabhyor'thāntaraṃ sattā .
guṇakarmasu ca bhāvānna karma na guṇaḥ .
sāmānyaviśeṣābhāvena ca .
anekadravyavattvena dravyatvamuktam .
sāmānyaviśeṣābhāvena ca .
tathā guṇeṣu bhāvādguṇatvamuktam .
sāmānyaviśeṣābhāvena ca .
karmasu bhāvātkarmatvamuktam .
sāmānyaviśeṣābhāvena ca .
saditi liṅgāviśeṣāt viśeṣaliṅgābhāvāccaiko bhāvaḥ .
rūparasagandhasparśavatī pṛthivī .
rūparasasparśavatya āpo dravāḥ snigdhāḥ .
tejo rūpasparśavat .
sparśavān vāyuḥ .
ta ākāśe na vidyante .
sarpirjatumadhūcchiṣṭānāṃ agnisaṃyogāddravatvamadbhiḥ sāmānyam .
trapusīsa loha rajata suvarṇānāmagnisaṃyogāddravatvamadbhiḥ sāmānyam .
viṣāṇī kakudmān prāntevāladhiḥ sāsnāvān iti gotve dṛṣṭaṃ liṅgam .
sparśaśca vāyoḥ .
na ca dṛṣṭānāṃ sparśa ityadṛṣṭaliṅgo vāyuḥ .
adravyavattvena dravyam .
kriyāvattvāt guṇavattvācca .
adravyatvena nityatvamuktam .
vāyorvāyusaṃmūrchanaṃ nānātvaliṅgam .
vāyusannikarṣe pratyakṣābhāvāt dṛṣṭaṃ liṅgaṃ na vidyate .
sāmānyato dṛṣṭāccāviśeṣaḥ .
tasmādāgamikam .
saṃjñākarma tvasmadviśiṣṭānāṃ liṅgam .
pratyakṣapravṛttatvāt saṃjñākarmaṇaḥ .
niṣkramaṇaṃ praveśanamityākāśasya liṅgam .
tadaliṅgamekadravyatvāt karmaṇaḥ .
kāraṇāntarānukipti vaidharmyācca .
saṃyogādabhāvaḥ karmaṇaḥ .
kāraṇaguṇapūrvakaḥ kāryaguṇo dṛṣṭaḥ .
kāryāntarāprādurbhāvācca śabdaḥ sparśavatāmaguṇaḥ .
paratra samavāyāt pratyakṣatvācca nātmaguṇo na manoguṇaḥ .
pariśeṣālliṅgamākāśasya .
dravyatvanityatve vāyunā vyākhyāte .
tattvambhāvena .
śabdāliṅgāviśeṣādviśeṣaliṅgābhāvācca .
tadanuvidhānādekapṛthaktvañceti .
puṣpavastrayoḥ sati sannikarṣe guṇāntarāprādurbhāvo vastre gandhābhāvaliṅgam .
vyavasthitaḥ pṛthivyāṃ gandhaḥ .
etenoṣṇatā vyākhyātā .
tejasa uṣṇatā .
apsu śītatā .
aparasminnaparaṃ yugapat ciraṃ kṣipramiti kālaliṅgāni .
dravyatva nityatve vāyunā vyākhyāte .
tattvambhāvena .
nityoṣvabhāvādanityeṣu bhāvāt kāraṇe kālākhyeti .
ita idamiti yatastaddiśyaṃ liṅgam .
dravyatva nityatve vāyunā vyākhyāte .
tattvambhāvena .
kāryaviśeṣeṇa nānātvam .
ādityasaṃyogāt bhūtapūrvāt bhaviṣyato bhūtācca prācī .
tathā dakṣiṇā pratīcī udīcī ca .
etena digantarālāni vyākhyātāni .
sāmānyapratyakṣādviśeṣasmṛteśca saṃśayaḥ .
dṛṣṭañca dṛṣṭavat .
yathādṛṣṭamayathādṛṣṭatvācca .
vidyāvidyātaśca saṃśayaḥ .
śrotragrahaṇo yor'thaḥ sa śabdaḥ .
tulyajātīyeṣvarthāntarabhūteṣu viśeṣasya ubhayathā dṛṣṭatvāt .
ekadravyatvānna dravyam .
nāpi karmācākṣuṣatvāt .
guṇasya sato apavargaḥ karmabhiḥ sādharmyam .
sato liṅgābhāvāt .
nityavaidharmyāt .
anityaścāyaṃ kāraṇataḥ .
ja cāsiddhaṃ vikārāt .
abhivyaktau doṣāt .
saṃyogādvibhāgācca śabdācca śabdaniṣpattiḥ .
liṅgāccānityaḥ śabdaḥ .
dvayostu pravṛttyorabhāvāt .
prathamāśabdāt .
sampratipattibhāvācca .
sandigdhāḥ sati bahutve .
saṃkhyābhāvaḥ sāmānyataḥ .
prasiddhā indriyārthāḥ .
indriyārthāprasiddhirindriyārthebhyor'thāntarasya hetuḥ .
so anapadeśaḥ .
kāraṇājñānāt .
kāryeṣu jñānāt .
ajñānācca .
anyadeva heturityanapadeśaḥ .
arthāntaraṃ hyarthāntarasyānapadeśaḥ .
saṃyogi samavāyyekārthasamavāyi virodhi ca .
kāryaṃ kāryāntarasya .
virodhyabhūtaṃ bhūtasya .
bhūtamabhūtasya .
bhūto bhūtasya .
prasiddhipūrvakatvādapadeśasya .
aprasiddho anapadeśo asan sandigdhaścānapadeśaḥ .
yasmādviṣāṇī tasmādaśvaḥ .
yasmādviṣāṇī tasmādgauriticānaikāntikasyodāharaṇam .
ātmendriyārthasannikarṣādyanniṣpadyate tadanyat .
pravṛttinivṛttī ca pratyagātmani dṛṣṭe paratra liṅgam .
ātmendriyārthasannikarṣajñānasya bhāvo abhāvaśca manaso liṅgam .
tasya dravyatva nityatve vāyunā vyākhyāte .
prayatnāyaugapadyājjñānāyaugapadyāccaikam .
prāṇāpānanimeṣonmeṣajīvanamanogatīndriyāntara vikārāḥ sukhaduḥkhecchādveṣa prayatnāścātmano liṅgāni .
tasya dravyatvanityatve vāyunā vyākhyāte .
yajñadatta iti sannikarṣe pratyakṣābhāvāt dṛṣṭaṃ liṅgaṃ na vidyate .
sāmānyato dṛṣṭāccāviśeṣaḥ .
tasmādāgamikaḥ .
ahamiti śabdasya vyatirekānnāgamikam .
yadi dṛṣṭamanvakṣamahaṃ devadatto ahaṃ yajñadatta iti .
dṛṣṭyātmani liṅge eka eva dṛḍhatvāt pratyakṣavat pratyayaḥ .
devadatto gacchati yajñadatto gacchatītyupacārāccharīre pratyayaḥ .
sandigdhāstūpacārāḥ .
ahamiti pratyagātmani bhāvāt paratrābhāvādarthāntara pratyakṣaḥ .
devadatto gacchatītyupacārādabhimānāttāvaccharīrapratyakṣo ahaṅkāraḥ .
sandigdhastūpacāraḥ .
na tu śarīraviśeṣādyajñadatta viṣṇumitrayorjñānaviṣayaḥ .
ahamiti mukhyayogyābhyāṃ śabdavadvyatirekāvyabhicārādviśeṣa siddhernāgamikaḥ .
sukhaduḥkha jñānaniṣpattyaviśeṣādaikātmyam .
vyavasthāto nānā .
śāstrasāmarthyācca .
sadakāraṇavannityam .
tasya kāryaṃ liṅgam .
kāraṇabhāvāt kāryābhāvaḥ .
anitya iti viśeṣataḥ pratiṣedhabhāvaḥ .
avidyā .
mahatyanekadravyavattvāt rūpāccopalabdhiḥ .
satyapi dravyatve mahattve rūpasaṃskārābhāvādvāyoranupalabdhiḥ .
anekadravyasamavāyāt rūpaviśeṣācca rūpopalabdhiḥ .
tena rasagandhasparśeṣu jñānaṃ vyākhyātam .
tasyābhāvādavyabhicāraḥ .
saṃkhyāḥ parimāṇāni pṛthaktvaṃ saṃyoga vibhāgau paratvāparatve karma ca rūpadravyasamavāyāt cākṣuṣāṇi .
arūpiṣvacākṣuṣāṇi .
etena guṇatve bhāve ca sarvendriyaṃ jñānaṃ vyākhyātam .
tatpunaḥ pṛthivyādikāryadravyaṃ trividhaṃ śarīrendriyaviṣayasaṃjñakam .
pratyakṣāpratyakṣāṇāṃ saṃyogasyāpratyakṣatvāt pañcātmakaṃ na vidyate .
guṇāntarāprādurbhāvācca na tryātmakam .
aṇusaṃyogastvapratiṣiddhaḥ .
tatra śarīraṃ dvividhaṃ yonijamayonijaṃ ca .
aniyatadigdeśapūrvakatvāt .
dharmaviśeṣācca .
samākhyābhāvācca .
saṃjñāyā āditvāt .
santyayonijāḥ .
vedaliṅgācca .
ātmasaṃyoga prayatnābhyāṃ haste karma .
tathā hastasaṃyogācca musale karma .
abhighātaje musalādau karmaṇi vyatirekādakāraṇaṃ hastasaṃyogaḥ .
tathātmasaṃyogo hastakarmaṇi .
abhighātānmusalasaṃyogāddhaste karma .
ātmakarma hastasaṃyogācca .
saṃyogābhāve gurutvāt patanam .
nodanaviśeṣābhāvānnordhvaṃ na tiryaggamanam .
prayatnaviśeṣānnodana viśeṣaḥ .
nodanaviśeṣādudasanaviśeṣaḥ .
hastakarmaṇā dārakakarma vyākhyātam .
tathā dagdhasya visphoṭane .
yatnābhāve prasuptasya calanam .
tṛṇe karma vāyusaṃyogāt .
maṇigamanaṃ sūcyabhisarpaṇamadṛṣṭakāraṇam .
iṣāvayugapat saṃyogaviśeṣāḥ karmānyatve hetuḥ .
nodanādādyamiṣoḥ karma tatkarmakāritācca saṃskārāduttaraṃ tathottaramuttaraṃ ca .
saṃskārābhāve gurutvāt patanam .
nodanābhighātāt saṃyuktasaṃyogācca pṛthivyāṃ karma .
tadviśeṣeṇādṛṣṭakāritam .
apāṃ saṃyogābhāve gurutvāt patanam .
dravatvāt syandanam .
nāḍyā vāyusaṃyogādārohaṇam .
nodanāpīḍanāt saṃyuktasaṃyogācca .
vṛkṣābhisarpaṇamityadṛṣṭakāritam .
apāṃ saṅghāto vilayanaṃ ca tejaḥ saṃyogāt .
tatra visphūrjaturliṅgam .
vaidikaṃ ca .
apāṃ saṃyogādvibhāgācca stanayitnoḥ .
pṛthivīkarmaṇā tejaḥ karma vāyukarma ca vyākhyātam .
agnerūrdhvajvalanaṃ vāyostiryaggamanaṃ aṇūnāṃ manasaścādyaṃ karmādṛṣṭakāritam .
hastakarmaṇā manasaḥ karma vyākhyātam .
ātmendriyamanor'thasannikarṣāt sukha duḥkhe .
tadanārambha ātmasthe manasi śarīrasya duḥkhābhāvaḥ saṃyogaḥ .
apasarpaṇamupasarpaṇamaśita pītasaṃyogāḥ kāryāntara saṃyogāścetyadṛṣṭakāritāni .
tadabhāve saṃyogābhāvo aprādurbhāvaśca mokṣaḥ .
dravyaguṇakarmaniṣpattivaidharmyādabhāvastamaḥ .
tejaso dravyāntareṇāvaraṇācca .
dikkālāvākāśaṃ ca kriyāvadvaidharmyānniṣkriyāṇi .
etena karmāṇi guṇāśca vyākhyātāḥ .
niṣkriyāṇāṃ samavāyaḥ karmabhyo niṣiddhaḥ .
kāraṇaṃ tvasamavāyino guṇāḥ .
guṇairdik vyākhyātā .
kāraṇena kālaḥ .
buddhipūrvā vākyakṛtirvede .
brāhmaṇe saṃjñākarma siddhiliṅgam .
buddhipūrvo dadātiḥ .
tathā pratigrahaḥ .
ātmāntaraguṇānāmātmāntare akāraṇatvāt .
tadduṣṭabhojane na vidyate .
duṣṭaṃ hiṃsāyām .
tasya samabhivyāhārato doṣaḥ .
tadaduṣṭe na vidyate .
punarviśiṣṭe pravṛttiḥ .
same hīne vā pravṛttiḥ .
etena hīnasamaviśiṣṭa dhārmikebhyaḥ parasvādānaṃ vyākhyātam .
tathā viruddhānāṃ tyāgaḥ .
hīne pare tyāgaḥ .
same ātmatyāgaḥ paratyāgo vā .
viśiṣṭe ātmatyāga iti .
dṛṣṭādṛṣṭa prayojanānāṃ dṛṣṭābhāve prayojanamabhyudayāya .
abhiṣecanopavāsa brahmacaryagurukulavāsavānaprastha yajñadāna prokṣaṇadiṅnakṣatramantrakālaniyamāścādṛṣṭāya .
cāturāśramyamupadhā anupadhāśca .
bhāvadoṣa upadhādoṣo anupadhā .
yadiṣṭarūparasagandhasparśaṃ prokṣitamabhyukṣitaṃ ca tacchuci .
aśucīti śucipratiṣedhaḥ .
arthāntaraṃ ca .
ayatasya śucibhojanādabhyudayo na vidyate niyamābhāvād vidyate vār'thāntaratvād yamasya .
asati cābhāvāt .
sukhādrāgaḥ .
tanmayatvācca .
adṛṣṭācca .
jātiviśeṣācca .
icchādveṣapūrvikā dharmādharma pravṛttiḥ .
tatsaṃyogo vibhāgaḥ .
ātmakarmasu mokṣo vyākhyātaḥ .
uktā guṇāḥ .
pṛthivyādi rūparasagandhasparśā dravyānityatvādanityāśca .
etena nityeṣu nityatvamuktam .
apsu tejasi vāyau ca nityā dravyanityavāt .
anityeṣvanityā dravyānityatvāt .
kāraṇaguṇapūrvakāḥ pṛthivyāṃ pākajāḥ .
ekadravyatvāt .
aṇormahataścopalabdhyanupalabdhī nitye vyākhyāte .
kāraṇa bahutvācca .
ato viparitamaṇu .
aṇu mahaditi tasmin viśeṣabhāvāt viśeṣābhāvācca .
ekakālatvāt .
dṛṣṭāntācca .
aṇutvamahattvayoraṇutvamahattvābhāvaḥ karmaguṇairvyākhyātaḥ .
karmabhiḥ karmāṇi guṇaiśca guṇā vyākhyātāḥ .
aṇutvamahattvābhyāṃ karmaguṇāśca vyākhyātāḥ .
etena dīrghatva hrasvatve vyākhyāte .
anitye anityam .
nitye nityam .
nityaṃ parimaṇḍalam .
avidyā ca vidyāliṅgam .
vibhavānmahānākāśaḥ tathā cātmā .
tadabhāvādaṇu manaḥ .
guṇairdigvyākhyātā .
kāraṇena kālaḥ .
ruparasagandhasparśavyatirekādarthāntaramekatvam .
tathā pṛthaktvam .
ekatvaikapṛthaktvayorekatvaikapṛthaktvābhāvo aṇutvamahattvābhyāṃ vyākhyātaḥ .
niḥ saṃkhyatvāt karmaguṇānāṃ sarvaikatvaṃ na vidyate .
bhrāntaṃ tat .
ekatvābhāvādbhaktistu na vidyate .
kāryakāraṇayorekatvaikapṛthaktvābhāvādekatvaikapṛthaktvaṃ na vidyate .
etadanityayorvyākhyātam .
anyatarakarmaja ubhakarmajaḥ saṃyogajaśca saṃyogaḥ .
etena vibhāgo vyākhyātaḥ .
saṃyogavibhāgayoḥ saṃyogavibhāgābhāvaḥ aṇutvamahattvābhyāṃ vyākhyātaḥ .
karmabhiḥ karmāṇi guṇairguṇā aṇutva mahattvābhyāmiti .
yutasiddhyabhāvāt kāryakāraṇayoḥ saṃyogavibhāgau na vidyete .
guṇatvāt .
guṇo api vibhāvyate .
niṣkriyatvāt .
asati nāstīti ca prayogāt .
śabdārthāvasambandhau .
saṃyogino daṇḍāt samavāyino viśeṣācca .
sāmayikaḥ śabdādarthapratyayaḥ .
ekadikkābhyāmekakālābhyāṃ sannikṛṣṭaviprakṛṣṭābhyāṃ paramaparañca .
kāraṇaparatvāt kāraṇāparatvācca .
paratvāparatvayoḥ paratvāparatvābhāvo aṇutvamahattvābhyāṃ vyākhyātaḥ .
karmabhiḥ karmāṇi .
guṇairguṇāḥ .
ihedamiti yataḥ kāryakāraṇayoḥ sa samavāyaḥ .
tattvambhāvena .
dravyeṣu jñānaṃ vyākhyātam .
tatrātmā manaścāpratyakṣe .
jñānanirdeśe jñānaniṣpattividhiruktaḥ .
guṇakarmasu sannikṛṣṭeṣu jñānaniṣpatteḥ dravyaṃ kāraṇam .
sāmānyaviśeṣeṣu sāmānyaviśeṣābhāvāt tadeva jñānam .
sāmānyaviśeṣāpekṣaṃ dravyaguṇakarmasu .
dravye dravyaguṇakarmāpekṣam .
guṇakarmasu guṇakarmābhāvāt guṇakarmāpekṣaṃ na vidyate .
samavāyinaḥ śvaityācchvaitya buddheśca śvete budviste ete kāryakāraṇabhūte .
dravyeṣvanitaretarakāraṇāḥ .
kāraṇāyaugapadyāt kāraṇakramācca ghaṭapaṭādibuddhīnāṃ kramo na hetuphalabhāvāt .
ayameṣa tvayā kṛtaṃ bhojayainaṃ iti buddhyapekṣam .
dṛṣṭeṣu bhāvādadṛṣṭeṣvabhāvāt .
artha iti dravyaguṇakarmasu .
dravyeṣu pañcātmakatvaṃ pratiṣiddham .
bhūyastvāt gandhavattvācca pṛthivī gandhajñāne prakṛtiḥ .
tathāpastejo vāyuśca rasarūpasparśāviśeṣāt .
kriyāguṇavyapadeśābhāvāt prāgasat .
sadasat .
asataḥ kriyāguṇavyapadeśābhāvādarthāntaram .
saccāsat .
yaccānyadasadatastadasat .
asaditi bhūtapratyakṣābhāvāt bhūtasmṛtervirodhipratyakṣavat .
tathābhāve bhāvapratyakṣācca .
etenāghaṭo agauradharmaśca vyākhyātāḥ .
abhūtaṃ nāstītyanarthāntaram .
nāsti ghaṭo gehe iti sato ghaṭasya gehasaṃsargapratiṣedhaḥ .
ātmanyātmamanasoḥ saṃyogādātmapratyakṣam .
tathā dravyāntareṣu pratyakṣam .
asamāhitāntaḥ karaṇā upasaṃhṛtasamādhayasteṣāñca .
tatsamavāyātkarmaguṇeṣu .
ātmasamavāyādātmaguṇeṣu .
asyedaṃ kāryaṃ kāraṇaṃ saṃyogi virodhi samavāyi ceti laiṅgikam .
asyedaṃ kārya kāraṇasambandhaścāvayavādbhavati .
etena śābdaṃ vyākhyātam .
heturapadeśo liṅgaṃ pramāṇaṃ karaṇamityanarthāntaram .
asyedamiti buddhyapekṣitatvāt .
ātmanaḥ saṃyogaviśeṣāt saṃskārācca smṛtiḥ .
tathā svapnaḥ .
svapnāntikam .
dharmācca .
indriyadoṣātsaṃskāradoṣāccāvidyā .
tadduṣṭajñānam .
aduṣṭaṃ vidyā .
ārṣaṃ siddhadarśanaṃ ca dharmebhyaḥ .
iṣṭāniṣṭakāraṇaviśeṣādvirodhācca mithaḥ sukhaduḥkhayorthāntarabhāvaḥ .
saṃśayanirṇayāntarābhāvaśca jñānāntaratve hetuḥ .
tayorniṣpattiḥ pratyakṣalaiṅgikābhyām .
abhūdityapi .
sati ca kāryādarśanāt .
ekārthasamavāyi kāraṇāntareṣu dṛṣṭatvāt .
ekadeśe ityekasmin śiraḥ pṛṣṭhamudaraṃ marmāṇi tadviśeṣastadviśeṣebhyaḥ .
kāraṇamiti dravye kāryasamavāyāt .
saṃyogādvā .
kāraṇe samavāyāt karmāṇi .
tathā rūpe kāraṇaikārthasamavāyācca .
kāraṇasamavāyāt saṃyogaḥ paṭasya .
kāraṇākāraṇasamavāyācca .
saṃyuktasamavāyādagnervaiśeṣikam .
dṛṣṭānāṃ dṛṣṭaprayojanānāṃ dṛṣṭābhāve prayogo abhyudayāya .
tadvacanādāmnāyasya pramāṇyamiti .