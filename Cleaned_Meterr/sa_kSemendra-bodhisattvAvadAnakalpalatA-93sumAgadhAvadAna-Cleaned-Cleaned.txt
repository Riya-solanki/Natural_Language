Kṣemendra Bodhisattvāvadānakalpalatā Sumāgadhāvadāna

ślāghyā jayanti jinabhaktiviśeṣabhājāṃ śraddhāsudhāprasaranirjharaśīkarās te ।
niścetano apy ucitacetanatām ivaiti yaḥ pūjyapūjanavidhau kusumādivargaḥ ।।

śrāvastyāṃ vijanāsīnaṃ jinaṃ jetavane purā ।
anāthapiṇḍado abhyetya bhagavantam abhāṣata ।।

tvadbhaktir iva sarvatra mahārhaguṇaviśrutā ।
bhagavan prauḍhim āyātā kanyā mama sumāgadhā ।।

śrīmataḥ sārthanāthasya nagare puṇḍravardhane ।
sūnur vṛṣabhadattākhyas tatpāṇigraham iṣyate ।।

kanyāṃ dadāmi tāṃ tasmai bhagavan yadi manyase ।
tvadadhīnadhanaprāṇas tvadājñāśaraṇo hy aham ।।

ity ukte tena bhagavān vātsalyavimalāśayaḥ ।
ko doṣas tanayā tasmai dīyatām ity abhāṣata ।।

śāstuḥ śāsanam ādāya sādaraṃ pranipatya tam ।
anāthapiṇḍadaḥ śrīmān prayayau nijamandiram ।।

tataḥ sumāgadhāṃ kanyāṃ vibhavena mahīyasā ।
arhāyaṃ sa dadau tasmai bhūriratnāmbarapradaḥ ।।

dattā dūrataraṃ deśam atha yāntī sumāgadhā ।
bhagavaccaraṇasmṛtyā sabāṣpanayanābhavat ।।

cireṇa sā samāsādya nagaraṃ puṇḍravardhanam ।
śuśrūṣābhiratā patyuḥ sadā bhartṛgṛhe avasat ।।

kadācid atha tāṃ śvaśrūr bhojyasaṃbhārakāriṇī ।
uvāca dhanavatyākhyā saṃkhyātītavyayodyatā ।।

pūjyopakaraṇaṃ sajjaṃ kuru sarvaṃ sumāgadhe ।
gṛhān naḥ prātar āgantā jagatpūjyaguṇo jinaḥ ।।

guravo gauravapadaṃ pūjyāḥ sarvajanasya te ।
sameṣyanti kṣapaṇakāḥ saṃmohakṣapaṇodyatāḥ ।।

ity uktā sā tayā tatra babhūvārambhatatparā ।
jñātvā bhikṣugaṇāyeva tāṃ pūjāṃ parikalpitām ।।

athāpare ahni viviśur nagnāḥ kṣapaṇakā gṛham ।
ulluñcitakacaśmaśrusaṃkleśaniśitavratāḥ ।।

tān alajjān avasanān avalokya sumāgadhā ।
māṣaśaṣpāśanābhyāsapīvarān mahiṣān iva ।।

lajjitā vāsasācchādya vadanaṃ gurusaṃnidhau ।
khedanirvedavinatā śvaśrūjanam abhāṣata ।।

aho vatāyam ācāraḥ sucirād avalokitaḥ ।
digambarāṇām apy agre yad ihāste vadhūjanaḥ ।।

ete bhavadgṛhe adāntā bhuñjante śṛṅgavarjitāḥ ।
amānuṣatvān naiteṣāṃ lajjante nūnam aṅganāḥ ।।

asthāne bhavatāṃ bhaktiḥ ko ayam ucchṛṅkhalaḥ kramaḥ ।
na tyaktam aśanaṃ yena sa kathaṃ vastram ujjhati ।।

keśonmūlanakarmaṇaiva niśitaṃ nairghṛṇyam āveditaṃ
kaupīnāṃśukavarjanena sujane śīlasya vārtaiva kā ।
dambhārambhabhayaṃkare ca vadane krodhaḥ svayaṃ lakṣyate
nagnānām aśanaiṣiṇāṃ niyaminām eṣāṃ paśūnām iva ।।

yatraite paśavaḥ pūjyās tatrotsāryā bhavanti ke ।
athavā deśadoṣo ayaṃ gatānugatikā sthitiḥ ।।

iti bruvāṇāṃ tāṃ śvaśrūr viṣaṇṇā pratyabhāṣata ।
pitus te bhavane bhadre pūjyate vada kīdṛśaḥ ।।

sāvadan matpitur gehe pūjyate bhagavān jinaḥ ।
kāruṇyāt sarvajagatāṃ kuśalātiśayodyataḥ ।।

dhyānādhīnaḥ stimitanayanaḥ pūrṇalāvaṇasindhur
nāsāvaṃśaṃ vipulasaralaṃ setubhūtaṃ dadhānaḥ ।
bhūṣāśūnyaprasṛtarucimatkarṇapāśābhirāmaḥ
kāntyaivāsau kim api viduṣāṃ śāntim antas tanoti ।।

śirasi sahajaprājyālokaprasekamayaṃ maṇiṃ
karipatikarākārau bāhūkavat kanakadyutiḥ ।
karatalagatām lekhāṃ śaṅkhadhvajāmbujamālikāṃ
śamamayamahāsāṃrājyārhaṃ bibharti sa lakṣaṇam ।।

tasyābhilāṣajanakasya mahāmunīnāṃ sarvābhilāṣakalanārahitaḥ svabhāvaḥ ।
niḥśeṣitasmṛtibhuvaḥ pramadāśrayasya rāgojjhitasya sutarām adharaḥ sarāgaḥ ।।

mūrtir nirbharasaṃgamapraṇayinī maitrī manaḥśāyinī
kṣāntis tanmayakāriṇī hṛdi dayā gāḍhaṃ samāśleṣiṇī ।
sarvāśābharaṇasya bhūridayitāsaktasya saṃlakṣyate
tasyāpūrvamaṇer ananyamahimā vairāgyagarbhaḥ śamaḥ ।।

pūjyaḥ sa bhavane asmākaṃ yasya pravrajyayā satām ।
dhatte śīladukūlānām nirāvaraṇatāṃ manaḥ ।।

viśvarakṣāmaṇer yasya smṛtyāpi bhavabhoginā ।
rāgadveṣogradaṃṣṭreṇa bādhyate na punar janaḥ ।।

iti tasyā vacaḥ śvaśrūḥ śrutvā śrotrarasāyanam ।
sadyaḥ prasādaviśadā tāṃ jagāda pramodinī ।।

api taddarśanopāyaḥ kaścid asti varānane ।
api tvatpuṇyasaṃbandhād vayam apy amṛtāspadam ।।

iti sānunayaṃ śvaśrvā sā sādaradhiyārthitā ।
taṃ vaḥ saṃdarśayāmīti babhāṣe bhaktimāninī ।।

mahāpratijñāsaṃbhārabharanirvahaṇaiṣiṇī ।
sā saṃśayatulāruḍhā kṣaṇaṃ dhyānaparābhavat ।।

tataḥ prāsādam āruhya bhagavatsevitāṃ diśam ।
praṇipatyāsṛjat pūjyapūjārhakusumāñjalim ।।

puṣpadhūpodakair arcāṃ sā kṛtvā tatpadonmukhī ।
ānandabāṣpasaṃruddhavistīrṇanayanāvadat ।।

anukampyaiva bhagavan ratnatrayavivarjitā ।
tavāśramamṛgīvāhaṃ dūraṃ deśam imam gatā ।।

tvatpādapadmayugalaṃ śaraṇam prapannāṃ dūrasthitām api dṛśā spṛśa māṃ dayālo ।
vātsalyapeśaladhiyāṃ mahatāṃ pravāsadurīkṛteṣu karuṇā na tanutvam eti ।।

bhagavan dāsasutayā tvaṃ mayādya nimantritaḥ ।
prātar āgamanenaiva mānaṃ vitara me vibho ।।

ity udīrya tayotsrṣṭā vicitrakusumāvalī ।
sajīviteva prayayau nabhasā bhaktidūtikā ।।

sā śvetaraktaharitāsitapuṣpapālī khe dhūpadhūmaśabalā śanakaiḥ prayāntī ।
bālāmbudapraṇayinī suciraṃ cakāśe saṃcālicāpalatikeva śacīdhavasya ।।

atha jetavanaṃ prāpya kṣaṇena kusumāvalī ।
sā bhaktiśālinī śāstuḥ papāta caraṇābjayoḥ ।।

bhagavān api sarvajñaḥ sarvaṃ jñātvā samīhitam ।
sumāgadhāyāḥ kāruṇyād ānandam avadat puraḥ ।।

prātar gantavyam asmābhir nagaraṃ puṇḍravardhanam ।
sumāgadhā prārthayate sasaṃghasya mamārcanam ।।

śataṣaṣṭyadhikaṃ tatra yojanānām itaḥ param ।
ekenāhnā ca gantavyaṃ na vilambo atra yujyate ।।

vyomnā maharddhyā śaknoti gantuṃ yo yaḥ prabhāvavān ।
nimantraṇaśalākāṃ tvaṃ tasmai tasmai samarpaya ।।

preritaḥ sugateneti sa bhikṣubhyo nyavedayat ।
ekāhagamanaprāpyaṃ śalākābhir nimantraṇam ।।

śalākāsu gṛhītāsu tatra sarvair maharddhibhiḥ ।
pūrṇaḥ kumbhopadhānīyaḥ sthaviro apy agrahīt kramāt ।।

tena prāptaprabhāvena śalākāyāṃ prasārite ।
pāṇau prāha tam ānandaḥ kiṃcit smitasitānanaḥ ।।

anāthapiṇḍadagṛhaṃ na gantavyaṃ padadvayam ।
saṣaṣṭiyojanaśataṃ dinārdhenaiva laṅghyate ।।

ity uktaḥ sthaviras tena vailakṣyavinatānanaḥ ।
acintayat svavargāgre nyūnabhāvo hi duḥsahaḥ ।।

anādikālopacitāḥ kleśajanmajarādayaḥ ।
hantuṃ sapatnaiḥ śakyante prāptum ṛddhipadaṃ kiyat ।।

iti cintayatas tasya tīvrasaṃvegayā dhiyā ।
prādur āsīt kṣaṇenaiva maharddhiḥ śuddhacetasaḥ ।।

atha rātryāṃ vyatītāyāṃ prabhāte sarvabhikṣavaḥ ।
nānātridaśaveśeṇa vimānair nabhasā yayuḥ ।।

atrāntare mahārambhasambhāraparipūrite ।
sumāgadhā bhartṛgṛhe bhagavaddarśanotsukā ।।

saha prāsādam āruhya śvaśrūśvaśurabhartṛbhiḥ ।
tasthau kusumadhūpārdhyāracanāsaṃgrahonmukhī ।।

bhikṣur ājñātakauṇḍinyas tato aśvaratham āsthitaḥ ।
divyarddhivividhāścaryaḥ prathamaṃ pratyadṛśyata ।।

taṃ dṛṣṭvā sūryasaṃkāśaṃ vismitāḥ śvaśurādayaḥ ।
ūcuḥ sumāgadhāṃ prītyā kim eṣa bhagavān iti ।।

sāvadad bhagavān nāyaṃ dṛśyate taraṇiprabhaḥ ।
ayam ājñātakauṇḍinyo bhikṣur akṣuṇṇadīdhitiḥ ।।

āpatatsu krameṇātha ratheṣu śvaśurādayaḥ ।
kim ayaṃ kim ayaṃ bhadre bhagavān iti tāṃ jaguḥ ।।

sābravīn naiva śāstāyam ete tacchāsanocitāḥ ।
bhikṣavaḥ praśamaślāghyās tapodīptataratviṣaḥ ।।

yaḥ kāntahemadrumaramyaśailaśrṅgādhirūḍhaḥ parato abhyupaiti ।
āścaryakṛn mūrta iva prabhāvaḥ śrīmān mahākāśyapa eṣa bhikṣuḥ ।।

pañcānanasyandanam āsthito yaḥ satoyajīmūtagabhīraghoṣam ।
vyomnā samabhyeti gunaiḥ pragītaḥ sa eṣa bhikṣur bhuvi śāriputraḥ ।।

āruhya kailāsam ivātiśubhraṃ dvipam caturdantam anantakāntiḥ ।
āyāti yaḥ puṇyavatāṃ jagatsu maudgalyanāmā ca sa eṣa bhikṣuḥ ।।

vaidūryanālaṃ kanakāravindam āruhya ratnāṅkurakeśarāḍhyam ।
upaiti yaḥ saurabhapūritāśaḥ sa eṣa bhikṣuḥ prathito aniruddhaḥ ।।

yaś cāmbarāgraṃ garuḍādhirūḍhaḥ pakṣānilotsāritavārivāhaḥ ।
vigāhate sphitavanena bhikṣur maitrāyaṇīsūnur ayaṃ sa pūrṇaḥ ।।

anantam āsthāya nitāntaśāntam īrṣyāpathaṃ sattvamahodadhir yaḥ ।
prabhāmṛtaiḥ sarpati tarpitāśaḥ prabhāvavān eṣyajid eṣa bhikṣuḥ ।।

vilolavallīvalayābhirāmaṃ viśālam āruhya suvarṇatālam ।
yaḥ puṇyapūrṇadyutir abhyupaiti sa eṣa bhikṣur matimān upālī ।।

āruhya vaiḍūryavimānaśṛṅgaṃ suvarṇaratnojjvalapatralekham ।
limpann ivāgacchati yaḥ prabhābhiḥ kātyāyano nāma sa eṣa bhikṣuḥ ।।

śarīriṇaṃ dharmam ivādhiruhya vigāhate khaṃ vṛṣavāhano yaḥ ।
pṛṣṭhaḥ pratiṣṭhāpariniṣṭhitānāṃ gariṣṭhadhīḥ kauṣṭhila eṣa bhikṣuḥ ।।

vimānahaṃsadyutibhir muhūrtaṃ smitormiramyaṃ muhur antarīkṣam ।
kurvan samabhyeti taponidhir yaḥ pilindavatsāhvaya eṣa bhikṣuḥ ।।

yo ayaṃ samutphullalatāvitānavanāntarāle viharann upaiti ।
sa śroṇakoṭiḥ śruta eṣa bhikṣur akṣuṇṇalakṣmīr gṛhanirvyapekṣaḥ ।।

yaś cakravartī divi bhāti so ayaṃ śāstuḥ suto rāhulakābhidhānaḥ ।
hemaprabhābhūṣitadigvibhāgaḥ saṃlakṣyate merur ivānyarūpaḥ ।।

ete giribhyo atha digantarebhyaḥ kṣmāmaṇḍalād vyomataṭāntarāc ca ।
āyānty asaṃkhyādbhutabhikṣusaṃghā vicitraratnāsanavāhanasthāḥ ।।

tayā krameṇeti nivedyamānaṃ te bhikṣusaṃghaṃ vimukhaṃ vilokya ।
yayuḥ praharṣādbhutasaṃbhramāṇāṃ vidheyatāṃ tulyam ananyalakṣmyāḥ ।।

atha jvalatkāñcanacūrṇavarṇaṃ jagad babhūvārkaśataprakāśam ।
aśeṣasaṃtāpaviśeṣaśāntyā śītāṃśumālāśataśītalaṃ ca ।।

atha dhanapatiśakrabrahmamukhyair amartyair vipulagaganayātrādattasevānuyātraḥ ।
amarapurapurastrīkīrṇapuṣpaprabhāvān nayanapatham ayāsīt puṇyabhājāṃ jinendraḥ ।।

aṣṭādaśadvārapathā puraṃ tat sa tulyam aṣṭādaśamūrtir eva ।
praviśya cakre śaśikāntaratnaśikhāmayaṃ veśma sumāgadhāyāḥ ।।

abhyarcitas tatra bahuprakāraiḥ pūrṇopacāraiḥ praṇipatya sarvaiḥ ।
apūjayat paurajanaḥ samantād bahiś ca bhittipratibimbitaṃ tam ।।

sumāgadhāyā dayayā dayāluḥ pūjāṃ gṛhītvā bhagavān sasaṃghaḥ ।
anugrahālokanasaṃvibhāgaiḥ sarvānvavāyā vidadhe prasādam ।।

sumāgadhā saśvaśurādivargā sahāparaiḥ paurajanaiś ca sarvāḥ ।
śāstus tayā deśanayā babhūvuḥ śuddhāśayās tatkṣaṇadṛṣṭasatyāḥ ।।

sumāgadhāyāḥ kuśalānubandhaṃ puṇyaṃ prabhāvaṃ vipulaṃ vilokya ।
te bhikṣavas tatra kutūhalena papracchū ramyaṃ jinam ādivṛttam ।।

pṛṣṭaḥ sa taiḥ saṃsadi sarvadarśī sumāgadhāyāḥ kuśalasya hetum ।
dantaprabhābhiḥ kakubhāṃ mukheṣu diśan prakāśam bhagavān babhāṣe ।।

vārāṇasyām abhūt pūrvaṃ kṛkeḥ kantasya bhūpateḥ ।
sutā kāñcanamālākhyā kucakāñcanamālikā ।।

kāśyapākhyasya śāstuḥ sā satataṃ bhaktiśālinī ।
paricaryāṃ vyadhāt sārdhaṃ sakhīnāṃ pañcabhiḥ śataiḥ ।।

sa kadācin narapatir vikṛtasvapnadarśanāt ।
bhayasaṃśayasaṃbhrāntaḥ papraccha phalakovidān ।।

te taṃ rājasutādveṣān nimittajñā babhāṣire ।
atipriyasya hṛdayaṃ hutvāgnau labhyate śivam ।।

iti teṣām anādṛtya vacaḥ krūrataraṃ nṛpaḥ ।
bhagavantaṃ yayau draṣṭuṃ kāśyapaṃ duhitur girā ।।

sa tam etyāvadat svapnaḥ savikāraḥ paraṃ mayā ।
dṛṣṭo adya sarvaṃ sarvajña tatphalaṃ vaktum arhasi ।।

vātāyanena nirgacchan ruddhapuccho mayā gajaḥ ।
tṛṣitasya tathā paścāt kupo dhāvan vilokitaḥ ।।

tṛptaś ca śaktuprasthena mauktiprasthavikrayaḥ ।
samīkṛtāni dṛṣṭāni kudārūṇi ca candanaiḥ ।।

kalabhena mahāhastī samāhūtas tathāhave ।
parān aśuciliptāṅgaḥ pralimpan viplutaḥ kapiḥ ।।

sphītarājyām abhiṣiktaś ca kucāpalanidhiḥ kapiḥ ।
paṭo aṣṭādaśabhiḥ kṛṣṭaḥ puruṣair apy asaṃkṣayaḥ ।।

ramyapuṣpaphalārāmaś caurair api viluṇṭhitaḥ ।
dveṣopahāsakalahāsaktaś ca vipulo janaḥ ।।

svapnādbhutānām eteṣāṃ manye ghorataraṃ phalam ।
iti pṛṣṭaḥ kṣitibhujā bhagavān kāśyapo abravīt ।।

śatāyuṣi jane śāstā śāntaḥ śākyamunir jinaḥ ।
bhaviṣyaty amṛtāmbhodhiḥ sa drṣṭaḥ kuñjaras tvayā ।।

tasyāpi paścime kāle śrāvakāḥ kalisaṃśrayāt ।
tyaktaśīlaguṇācārā bhaviṣyanti saviplavāḥ ।।

apakvālpavivekānāṃ balāt te gṛhavāsinām ।
svayaṃ sevāṃ samālambya kariṣyanty eva deśanām ।।

arthanīyo arthibhāvena yasmāt sevāsu dhāvati ।
tṛṣitasya vrajan paścāt kūpas tasmād vilokitaḥ ।।

te kariṣyanti lobhāndhaḥ saṃmohopahatāḥ param ।
bodhyaṅgamuktāprasthasya śaktuprasthena vikrayam ।।

tīrthavākyakudārūṇi buddhabhāṣitacandanaiḥ ।
sāmyam āpādayiṣyanti te maugdhyād aviśeṣiṇaḥ ।।

kvacid bhadraṃ samāsādya vinītaṃ bhikṣukuñjaram ।
duḥśīlakalabho bhikṣuḥ spardhayā dhik kariṣyati ।।

cāpalāśuciliptāṅgaḥ suśīlān bhikṣumarkaṭaḥ ।
anulimpan svadoṣeṇa kariṣyaty ātmasannibhān ।।

ṣaṇḍakasyābhiṣekaś ca bhaviṣyati kaper iva ।
saṃbuddhaśāsanapaṭaṃ kṛṣyamāṇaṃ na naṃkṣyati ।।

saṃghadravyaphalārāmeṣv api yāsyanti cauratām ।
mithaḥ kalahaśīlāś ca bhaviṣyanty apavādinaḥ ।।

tava svapnavipākānte phalāny etāni bhūtale ।
iti śāstur vacaḥ śrutvā vismito abhūn mahīpatiḥ ।।

sānugasyātha nṛpateḥ sa śāstā dharmadeśanām ।
kṛtvā kāñcanamālāyā dideśa kuśalārhatām ।।

janmāntale cakārārcāṃ stūpe nāraṅgamālayā ।
sā tena sukṛtenaiva jātā hemasrajāṅkitā ।।

seyaṃ sumāgadhā puṇyaprabhāveṇa mahīyasā ।
prāptādya janakāyasya samyak kuśalasetutām ।।

adhidhāyeti bhagavān nabhasā bhikṣubhiḥ saha ।
rucā saṃpūrayann āśāṃ yayau jetavanaṃ jinaḥ ।।

puṃsāṃ satkulabhūtaye balavatī mithyaiva putraspṛhā
sūnuś ced aguṇas tad eva viphalaṃ tat kiṃ na sarvaṃ kulam ।
sā kanyā kila jāyate guṇavatī puṇyaprabhāvād yayā
saṃsārorusaritpatau kulayugam nāv eva saṃtāryate ।।

iti kṣemendraviracitāyāṃ bodhisattvāvadānakalpalatāyāṃ sumāgadhāvadānaṃ trinavatitamaḥ pallavah