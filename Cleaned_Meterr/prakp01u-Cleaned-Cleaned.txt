

oṃ
śrīmatprabhākaragurutantradhurandhareṇa
mahāmahopādhyāya-śālikanāthamiśreṇa praṇītā prakaraṇapañcikā
nyāyasiddhyākhyayā vyākhyayā viṣamasthalaṭipparāyā
ca samalaṅkṛtā

śāstramukhaṃ nāma
prathamaṃ prakaraṇam

prakaraṇārthapratijñā
svādhyāyavidhivākyārthavicāre prayatāmahe ।
prabhākaragurordṛṣṭyā mīmāṃsārambhasiddhaye ।।
bhāṭṭamatena mīmāṃsāśāstrānārambhapūrvapakṣaḥ atra kecidācakṣate
na mīmāṃsāśāstramārambhaṇīyamiti ।
taddhi vedavākyārthavicāropāyabhūtanyāyanibandhanam ।
na ca vedavākyārtho vicāryo asti, yo vicārasya viṣayabhūtaḥ ।
nāpyasau vicārya nirṇītaḥ prayojanamavakalpate, apuruṣārthatvāt ।
puruṣārthatve hi tasya codanaiva pramāṇaṃ syāt ।
na cāvivakṣitārthā sā pramāṇaṃ bhavitumarhati ।
nanu śabdānāmautpattikatvādarthaparatvasya nāvivakṣitārthatā yuktā ।
satyamevam ।
vedenaiva tvanyaparatāmavagamayatāvivakṣitārthatā'padyamānā na śakyā vārayitum ।
tathāhi
svādhyāyo adhyetavya ityatra parapreraṇātmakavidhyavaruddhābhāvanā tavyapratyayavācyā pratīyate ।
sā ca svabhāvato bhāvyaṃ karaṇamitikartavyatāñcāpekṣate ।
tatra na tāvadadhyayanameva samānapadopāttaṃ bhāvyatayā sambandhamarhati, apuruṣārthatvāt ।
tasmin hi bhāvyatayā svīkriyamāṇe puruṣapravṛttyanupapatteḥ parapreraṇātmakavidhivyāpārabhaṅgaprasaṅgāt ।
nāpyekavākyatayā samabhivyāhviyamāṇasya svādhyāyasya bhāvyatayā sambandho avakalpate, vidhyānarthakyaprasaṅgāt ।
antareṇāpi hi vidhiṃ pratīyata evādhyayanena svādhyāyo avāpyata iti ।
na ca vrīhīnavahantītivanniyamārtho vidhiriti śakyate vaktum, akratvarthatvādadhyayanasya ।
na khalvadhyayanasya hi kratāveva niyamyante, na taṇḍulādisvarūpe ।
avadhātenaiva sampāditaistaṇḍulaiḥ kratuphalasiddhiriti pramāṇāntarasyāviṣayatvāttenaiva siddhiriti na kiñcidviruddham ।
svādhyāyasvarūpagrahaṇaṃ tvadhyayanenaiva sidhyatīti niyamyamānaṃ mānāntaraviruddham, svayamanadhīyānasyāpi parapuruṣādhīyamānasvādhyāyagrahaṇadarśanāt ।
na cādhyayanasvīkṛtenaiva svādhyāyena kratuphalabhāvanāsiddhiriti akratvarthatayā kratusaṃsparśābhāvena niyamānupapatteriti ।
etenaivārthāvabodhasyāpi bhāvyatayā sambandho nirasto veditavyaḥ ।
tathā hi
yadyapyadhītātsvādhyāyātphalavatkarmāvabodho dṛśyata iti tasyaiva bhāvyatāvasīyate, tathāpi vināpi vidhinānvayavyatirekābhyāmadhyayanasyārthāvabodhasādhanatvāvamādvidhiranarthaka eva ।
na cādhyayanenaivārthāvabodho bhāvayitavya iti niyamavidherarthavattā, prakārāntareṇāpi tatsaṃbhavānniyamānupapatteḥ ।
na cādhyayanenaivārthamavabudhyānutiṣṭhatāṃ kratuphalabhāvanāsiddhiriti niyamaḥ saṃbhavati, akratvarthatvādadhyayanasya ।
asmādviśvajinnyāyena svarge eva bhāvyatayā kalpayitavye prāpte phalamātreyo nirddeśādityarthavādikamadhughṛtakulyāditṛptapitrādiprasādalabhyasavrakāmaphapalāvāptireva bhāvyatayāvasīyate ।
nanvādyādhyayane na kiñcidārthavādikaṃ phalaṃ śrūyate, tatraiṣāmarthavādānāmaśravaṇāt ।
dhāraṇajapayajñavidhyarthavādā hyete ।
tadāhurvārtikakāramiśrāḥ
"ādye tvadhyayane naiva kācidasti phalaśrutiḥ ।
dhāraṇe japayajñe ca yā sāpyevaṃ nivāritā" ।।
iti ।।
satyamevam, tathāpi teṣāmatideśato api labdheryuktaiva tadīyaphalasya bhāvyatā ।
tathā hi 
iṅādiyukteṣu vākyeṣu dve bhāvane avagamyete, śabdabhāvanārthabhāvanā ceti ।
tatra śabdabhāvanā parapreraṇātmikā ।
tasyāḥ puruṣapravṛttirbhāvyam ।
tayā ca preraṇayā saha yo liṅādīnāṃ vācyavācakabhāvaḥ sambandhaḥ, sa tatra yogyatayā karaṇam ।
tadāhurvārtikakāramiśrāḥ
"liṅādayo hi preraṇāṃ kurvantyabhidadhati ceti"।
pravartyarucyutpādanayogyatayā cārthavādikī stutiritikartavyatā ।
tadevamadhyayanavidhau sākṣādaśrutārthavādake śabdabhāvanāyāmitikartavyatābhūtārthavādākāṅkṣiṇyāṃ japayajñādhyayanādatideśenārthavādāḥ svīkriyante ।
tadāhurvārtikakāramiśrāḥ
"anuṣaṅgānumānādyairlabhyante anye atideśataḥ" iti ।
te cātidiṣṭā arthavādā arthabhāvanāyāṃ phalaṃ samarpayanti rātrisatravat ।
evamārthavādike phale bhāvyatayāvasite adhyayanaṃ samānapadopāttaṃ karaṇākāṅkṣāparipūrakatvena saṃbadhyate ।
evañca adaikasmādapūrvaṃ tadetarattadarthamiti nyāyena svādhyāyaśabdavācyo akṣararāśirapyadhyayananirvṛttyartha evāvasīyate ।
evañcānyaparatvādakṣarāṇāṃ tebhyo arthapratipattirevānupapannā, vyutpattivirahāt ।
vṛddhavyavahāre hyananyaparāṇyevākṣarāṇyarthāvabodhakatayā vyutpannāni ।
vyutpattyapekṣaśca śabdo arthāvabodhakaḥ ।
yaḥ punaranyaparebhyo apyakṣarebhyo arthāvagamaḥ, sa sāmānyatodṛṣṭanibandhanānanyaparatvabhrāntyā bhrāntireveti mantavyam ।
apratīyamānaścārtho na vicārasya viṣayaḥ, nāpi prayojanamiti vicārastāvannārabdhavyaḥ, tadanārambhe ca tadapāyabhūtanyāyaparijñānamapyanupayogi ।
tadanupayoge ca tannibandhanaṃ mīmāṃsāśātramanārambhaṇīyamiti pūrvaḥ pakṣaḥ ।।
bhāṭṭamatena mīmāṃsārambhasamarthanam
rāddhāntastu svādhyāyo adhyetavya iti svādhyāyasya armatvāvagamātsa eva bhāvyatayāvasīyate ।
yadyapi nityatvānnirvarttyakarmatā nāsti svādhyāyasya, vikāryakarmatā vā, adhyayanena tasya vikārānupapatteḥ, tathāpi prāpyatayā tasya karmatā nānupapannā ।
ata eva prāpyakarmodāharaṇaṃ vṛttikārasya vedādhyayanam ।
yacca karma, tadarthaiva kriyā yuktā ।
so ayaṃ śrauto vinayogaḥ ।
na ca svādhyāyasya saktuvaccheṣitvamanupapannam, phalavadarthāvabodhopayogitvāt ।
yadyapi cārthāvabodhopayogitvamadhyayanātprāṅnāvagamyate, tathāpi paścādbhāvyapi bhavatyeva prayojanam ।
bhāvināpi copayogena śeṣitvaṃ nānupapannam, agnivat ।
utpannānāṃ hyagnīnāṃ viniyogāvagamaḥ, nāvagataviniyogānāmutpattiḥ ।
āhavanīyādiśabdānāmalaukikārthatayā prāgvyutpattyavagamādarthānavagateḥ homādiṣu viniyogāsaṃbhavāt ।
tathā coktam
"bhūtabhāvyupayogaṃ hi dravyaṃ saṃskāramarhati ।
"nanu cārthāvabodhopayogitayā saṃskāravidhiranarthaka evetyuktam iti ।
nānarthakaḥ, niyamārthatayārthavattvāt ।
nanu ca niyamo na sambhavati, apratusaṃsparśitvāditktam ।
tanna sambhavati svābhāvikārthaparatvānusāreṇa kratvanupraveśe kratusaṃsparśitāyā evocitatvāt ।
yadi khalvadhyayanavidheḥ kratvanupraveśitā nāśrīyate, tadā śabdānāṃ vṛddhavyavahāravyutpannānāṃ svābhāvikārthaparatā hīyeta ।
jahatsvārthatvaṃ ca na nyāyyamiti kratuphalabhāvanānupraveśyevādhyayanasaṃskāro yuktaḥ ।
tatra karmavidhiṣvevaṃ niyamavarṇanā adhyayanāvirbhāvitaireva karmavidhibhirarthamavabudhyānutiṣṭhatāṃ kratuphalabhāvanāsiddhiriti ।
arthavādeṣu tvadhyayanāvirbhāvitārthavādaprarocitāḥ kriyamāṇāḥ kratavaḥ phalabhāvanāya alamiti ।
mantreṣu punaradhyayanaparigṛhītaireva mantraiḥ kratuṣu padārthasmaraṇaṃ phalabhāvanāṅgamiti ।
adhyayananiyamāśritaśca kālaniyamo vratādiniyamaśca ।
"śrāvaṇyāṃ prauṣṭhapadyāṃ vā upākṛtya yathāvidhi ।
yuktaśchandāṃsyadhīyīta māsānvipro ardhapañcamān ।।
"bhavatpūrva caredbhaikṣamupanīto dvijottamaḥ ।
bhavanmadhyaṃ tu rājanyo vaiśyastu bhavaduttaram" ।। iti ।
evañcānanyaparatvādakṣarāṇāṃ phalavatkarmāvabodhotpattervicārasya viṣayaprayojanalābhācchāstrasyārambhaṇīyatvam, viṣayaprayojanalābhe ca vicārasyādhyayanānantaramupanipatitatvād gurukulasthiterarthavattvāttannivṛttimadhyayanānantaraprāptāṃ smarad avedamadhītya snāyād'iti smṛtivacanamapanyāyamūlaṃ darśayannarthāvabodhaparatayā svādhyāyasya vivakṣitārthatāṃ manyamānaḥ sūtrakāro vicārasya viṣayaṃ prayojanaṃ cāha"athāto dharmajijñāsā"।
etacca vyākhyātam
"athāto dharmajijñāsāsūtramādyamidaṃ kṛtam ।
dharmākhyaṃ viṣayaṃ vaktuṃ mīmāṃsāyāḥ prayojanam" ।।
mīmāṃsāślokavārtikam iti bahuropi adayuktam ।
na hi liṅādiyuktavākyeṣu bhāvanā bhāvyāntaramapekṣate, apūrvasya bhāvyasya svaśabdenābhihitatvāt ।
liṅādayo hi bhāvyakoṭiniviṣṭapradhānabhūtāpūrvopasarjanatāpannāmeva bhāvanāmabhidadhatīti iṣayakaraṇīye nipuṇataramupapāditam ।
ato na pūrvapakṣe bhāvyākāṅkṣāyāmārthavādikaphalasambandhaḥ ।
nāpi siddhānte svādhyāyasya sādhyatayānvayaḥ ।
kathaṃ tarhi viśvajidādiṣu svargādiphalakalpanam? yathā tattathā niśamyatām
yadapūrva kāryabhūtaṃ pratīyate tad viṣayatvena sambaddhakaraṇībhūtayāgādyanuṣṭhānādhīnātmalābham ।
a ca vinā kartrā tadanuṣṭhānopapattiḥ ।
nacādhikāraṃ vinā kartṛtvalābhaḥ ।
naca niyojyamantareṇādhikārasiddhiḥ ।
na vāviśiṣṭo niyojyo avakalpata iti viśeṣaṇabhāvena svargakāmanā parikalpyate ।
svargakāmanā cenniyojyaviśeṣaṇaṃ tato agnihotrādivat svargasyāpi niyogataḥ siddhiriti ।
bhavatvevam, atrāpi tarhi niyojyaviśeṣaṇatayaivārthavādikaṃ phalaṃ rātrisatravatsambadhyatām ।
na ।
anyato anuṣṭhānasiddheḥ ।
kuto anyataḥ? ācāryakaraṇavidhiprayukteḥ ।
kaḥ punarācāryakaraṇavidhiḥ?"upanīya tu yaḥ śiṣyaṃ vedamadhyāpayet dvijaḥ ।
sakalpaṃ sarahasya ca tamācāryaṃ pracakṣate" ।।
iti smaraṇānumitaḥ śiṣyamupanīya vedādhyāpanenācāryakaṃ bhāveyadityevaṃrūpaḥ alaukikañcāhavanīyādivadācāryakamiti tanniṣpattyupāyavidhānaṃ yuktameva ।
tatrārthādācāryībubhūṣata evādhikāro dhanārjananiyamavat ।
tatra śiṣyaṃ prati vihitataddhitācaraṇadakṣiṇādānadarśanāttallipsorevācāryabhavanecchā ।
yathā dīkṣaṇīyayā dīkṣitatvasiddhiḥ, tathā vedādhyāpanenācāryatvasiddhiḥ ।
upanayanaṃ ca ktvāpratyayenādhyāpanasamānakartṛkamavagamyamānamekaprayogatayā vinā samānakartṛkatvāsambhavādaṅgāṅgibhāvena ca vinā ekaprayogatvānupapatterācāryakabhāvanākaraṇībhūtamadhyāpanaṃ pratyaṅgatvenāvatiṣṭhate ।
tadāśrita aścāṣṭavarṣabrāhmaṇamupanayīte'tyādiniyamaḥ ।
upanayanaṃ na svabhāvata upaneyāsattiprayojanakamiti taddvāreṇaiva tasyāṅgam ।
na cādhyāpanaṃ pratyanupayogina upaneyasyāsattiradhyāpanopayoginītyupaneyasya karmāpekṣāyāmupanayanaṃ prakramya asvādhyāyo adhyetavya' ityadhyayanaṃ vidhīyamānamupaneyasya karmetyavagamyate ।
adhyayanaṃ cādhyāpanopayogīti ।
saddhimetat ।
ena svādhyāyamadhyeṣyamāṇasya māṇavakasyopanayanama hyāpanāṅgamityadhyāpanavidhiḥ svāṅgabhūtamupanayanaṃ prayuñjānastasyānyatrānupapattyādhyayanamapi prayuṅkte ।
tatprayuktādhyayananiṣpattyā ca labdhasiddhissvādhyāyādhyayananiyogo nādhikārāntaramapekṣate ।
ato nāyaṃ viśvajinnyāyasya viṣayaḥ, nāpi rātrisatranyāyasya, ananyaprayuktaviṣayaniyogagocaratvāttayoḥ ।
ata eva prayājādiniyogeṣu tayoranavatāraḥ ।
anyathā siddhāntepi kāmaśrutiprayuktamadhyayanamiti vidyāsādhyeṣvapi karmasu śūdrādīnāmadhikāraḥ syāt ।
ato adhyāpanavidhiprayuktatvādadhyayanasya yeṣāmevopanayanaṃ teṣāmeva tatprayuktamantralābhācchūdrādīnāmanadhikāraḥ ।
evañca vidhyantaraprayukte adhyayane na rātrisatranyāyena pūrvapakṣāśaṅkocitā ।
na cātatprayuktyā pūrvaḥ pakṣaḥ, tatprayuktyā ca rāddhānta iti yuktam ।
atatprayuktatve kāraṇābhāvāt ।
yaccoktaṃ niyamārtho vidhiriti ।
tadayuktam ।
svādhyāyādhyayanasya niyoganiṣpattyarthatayā vidhānena vacanasyārthavattvāt ।
svādhyāyo adhyetavya iti tavyapratyayena vidhirabhidhīyate ।
na cāvahantyādiṣviva kratuviṣayaniyogānuvādo ayamavakalpate, asaṃnidhānāt kratuniyogānām ।
sannidhānavaśenaiva hi kratuniyogapratyabhijñānāttatra kratuniyogānuvādopagamaḥ ।
na ceha sannidhānamasti ।
nāpi aparṇamayī jujūrbhavatīti'vat padārthasambandhamukhena kratuniyogapratyabhijñānam, svādhyāyasya vyabhicaritakratusambandhatvāt, humityevamādīnāmanarthakānāṃ svādhyāyāntargatidarśanāt ।
yata evātra niyogaḥ sādhyatayāvagamyate, ata eva svādhyāyasya nepsitakarmatayā sambandho avakalpate, ekasmin vākye sādhyadvayavirodhāt ।
na ca svargādivat svādhyāyasya niyojyaviśeṣaṇatayānvayādavirodhaḥ, aniyogaphalatvātsvādhyāyagrahaṇasya ।
yadeva hi naiyogikaṃ phalam, tadeva sādhyatayā niyojyaviśeṣaṇaṃ nānyaditi tṛtīye darśitam
"anamijño bhavānviṣayaniyojyānām" ityatra ।
ato adhyayanaviṣayaniyogapratipādanenaiva tasyārthavattvānna kratupraveśakalpanayā niyamārthatā vidheḥ ।
jaratprabhākaramataṃ tatkhaṇḍanaṃ ca ।
anye punarevaṃ pūrvapakṣayanti
adhyāpanavidhiprayuktamadhyayanamadhyāpanāṅbhūtam tanniṣpattyarthatayā ca svādhyāyasyānyaparatvādavivakṣitārthatāiti ।
tadayuktam ।
prayuktimātreṇa tādarthyānupapatteḥ ।
syānmatamyathā rajāpativrateṣu svatantrakartravagamāttaddhetubhūtādhikārasiddhyarthaṃ niyojyaparikalpanaṃ, tathā prayuktidarśanāttādarthyamiti ।
tanna ।
prayuktestādarthyavyabhicārāt ।
asatyapi tādarthye kevalopakārakatāmātreṇādhyayanasya kratuvidhibhiḥ prayujyamānatvāt ।
kathaṃ tarhi aśvekatvāderaṅgatvam ।
na tāvadvibhaktireva kratusambandhitayaikatvādikamabhidhatte yenāruṇyādivadvākyena viniyogaḥ syāt ।
vibhaktayo hi prātipadikārthagatameva svārtha śrutyābhidadhati ।
nāpi karaṇabhūtasyaikatvamucyate, saṃkhyānvitasya vā karaṇatvam, karaṇatvaikatvayoryugapadabhidhānāt ।
ato na vainiyogikaṃ śeṣatvaṃ vibhaktyabhihitāyāḥ saṃkhyāyāḥ ।
iṣyate ca śeṣatvam, tacca prayuktikṛtameva ।
maivam ।
na tatrāpi śeṣatvamaupādānikaṃ kintu laiṅgikameva ।
vastusāmarthyameva liṅgamucyate ।
saṃkhyā ca svabhāvata eva saṃkhyeyāvacchediketi saṃkhyeyārthaiva, kintu saṃkhyeyabhūtaprātipadikārthamātrasambandhe grāhakānvayavyāghātāpattergrāhakīyabhūtapaśvādisambandha aupādānikaḥ ।
sannidhisamāmnānamātreṇa hi vibhaktyarthasyāpi grāhakaṃ pratyaidamarthyenānvitasyaivābhidhānam, tadanyathānupapattyā ca kevalābhidhānanibandhanaṃ svarūpasambandhamatilaṅghya sādhanībhūtasaṃkhyeyasambandhādhyavasānamiti naupādānikaṃ tatrāpi śeṣatvam ।
bhavatu tarhi liṅgādevādhyayanasyāpi adhyāpane viniyogaḥ ।
naivaṃ bhavitumarhati, sāmānyasambandhabodhakapramāṇasāpekṣatvālliṅgaviniyogasya ।
na cāsya sāmānyasambandhabodhakaṃ kiñcidasti pramāṇam ।
nanu ca ṇicchrutiḥ prakṛtyarthabhūtasyādhyayanasya śeṣatāmāpādayatīti ।
tanna ।
prayojakavyāpārasya prayojyavyāpārotpattihetutvādviparītaśeṣatvāpatteḥ ।
vākyaprakaraṇasthānasamākhyānāni tvadhyayanasyādhyāpanaṃ prati viniyojakatayā nāśaṅkanīyānyeva ।
iñca ṭīkāgranthavirodhaścāṅgatvavādinām ।
yata evamāha bhagavān 
"prayojyatvādanaṅgatvācca bhavati saṃśayaḥ" iti ।।
tasmādanaṅgatayaiva pūrvapakṣaṇīyam ।
kathaṃ punaranaṅgatayā pūrvapakṣayituṃ śakyate ।
ucyate ।
sarvo hi vidhiradhikāraparyavasāyī ।
nacādhyayanavidhau kasyacidadhikāro astītyuktameva sākṣādaśravaṇāt, adhyāpanavidhiprayojyatayā kalpanānupapatteḥ ।
tatra ya evāsau prayojakavidhāvadhikāraḥ sa eva prayojanamiti yuktam, prathamopanipātitvāt ।
yadapi ca yasyānaṅgaṃ tadapi tasya prayojanaṃ bhavatyeva ādhānasyeva homādaya iti ।
nanu cānantarabhāvikarmāvabodhaphalakatayā adhyayanasyādhyeturevādhikāro adhyayane pratīyate iti tatprayojanataiva svādhyāyavidheryuktā antaraṅgatvāt ।
na ।
tasyottarakālabhāvitvāt ।
tulyāyāṃ hi prāptāvantaraṅgatā balīyasī ।
na cānayoradhikārayostulyā prāptiḥ ।
prathamopanipātitvātprayokavidhyādhikārasya uttarakālabhāvitvāccārthāvabodhanibandhanasyādhikārasya ।
yadā cādhyāpanavidhyadhikārasiddhiradhyayanasya prayojanamityadhyayanavidhinā bodhitaṃ tadādhyayananiṣpattyarthatvātsvādhyāyasyānyaparatvādavivakṣitārthatvam ।
avivakṣitaścārtho na vicāraṇīya iti vedādhyayanamātreṇaiva gurukulasthiteḥ kṛtārthatvādadhyayanottarakālaṃ gurukulanivṛttireva yukteti matvā smṛtaṃ "vedamadhītya snāyād" ।
iti atra ca na snānamadṛṣṭārthaṃ vidhīyate,kintu yo"brahmacārī na snāyāt" bau gṛ sū iti asnānaniyamastasya paryavasānametadadhyayanāṅgatayā niyamānāṃ tannivṛttau prāptamucyate ।
asnānaniyamatulyatayā ca gurukulavāsādīnāmapi nivṛttiḥ prāptaiveti sakalabrahmacāridharmanivṛttirevādhyayanānantaramucyate ।
evaṃ cādhyayanavidhinā vicārasyānākṣiptatvāttudupāyabhūtanyāyanibandhanaṃ mīmāṃsāśāstraṃ nārambhaṇīyamiti pūrvaḥ pakṣaḥ ।
svamatena siddhāntaḥ ।
rāddhāntastuyadyapi prayojakavidhyadhikāraḥ prathamabhāvī, tathāpi tanniṣpattiḥ prayojanamiti na yuktam ।
kintu dṛṣṭārthāvabodhaphalakatayādhyayanottarakālabhāvyapyadhyeturevādhikāraḥ prayojanatayā yukta āśrayitum, kartṛsamavāyitvāt ।
yatkartṛkaṃ hi yatkarma tasyaiva tatraiśvaryamiti yuktam, antaraṅgatvāt ।
na ca sahasaiva vidhidarśanādatrādhikāraparyavasānakalpanākāraṇamasti, paraprayuktyaivānuṣṭhānasya siddhatvāt ।
yatra khalvadhikāraparyavasānakalpanāmantareṇa prāganuṣṭhānaṃ na labhyate, tatrānuṣṭhānātprāganavagato adhikāraḥ tadanupraveśātsādhyaḥ ।
iha tvadhyāpanavidhiprayuktyaivādhikāraparyavasānakalpanāmantareṇānuṣṭhānaṃ labdhamiti prāthamyamakiñcitkaram ।
antaraṅgatvādadhyeturevādhikāro yukta iti ।
tadevamadhyayanavidheranyaprayuktyaivānuṣṭhānasiddherniyojyo nāsti ।
adhikārī tu vidyata eva ।
yadatha hi yatkarma sa tatrādhikārī ।
arthāvabodhopayogena cādhyetrarthatādhyayanasyeti sa tatrādhikārī ।
sa cāyamadhikāraḥ prāgadhyayanānnāvagamyate, adhyayanottarakāle cāvagamyate ।
svādhyāyādhyayanaṃ tvevamabhinirvartyate"śrāvaṇyāṃ prauṣṭhapadyā vāpyupākṛtya yathāvidhi ।
yuktaśchandāṃsyadhīyīta māsānvipro ardhapañcamān ।।
paraṃ tu chandāsi śukleṣu niyataḥ paṭhet ।
vedāṅgāni rahasyaṃ ca kṛṣṇapakṣeṣu sampaṭhet ।।
itthaṃ cādhyayane kriyamāṇe aṅgādhyayanasaṃskṛtasya vedavākyādarthāvagamo jāyate ।
sa cāyamadhyetā manyate madupayogikarmāvabodhakatayā madarthamadhyayanamiti ।
o ayaṃ vedādhyayanasīmāṃsāśravaṇayormadhye adhikāraḥ, so ayaṃ ānmaulikaḥ śāstrārthaḥ ।
imameva tāvadadhikāramālocya pitrādayo arthadānādinā kāṃścidānamayya putrādīnupanāyayanti ।
prabuddhāśca kecana svayamevātmānam ।
anyathādhyayanāsaṃbhavāt ।
anupanītasyādhyayananiṣedhāt ।
"nābhivyāhārayed brahma svadhāninayanādṛte ।
a śūdreṇa samastāvadyāvadvedānna jāyate ।।
"।
evaṃ tāvadadhyāpanavidhiṃ smṛtyanumitamāśritya rāddhāntavarṇanā kṛtā ।
vivaraṇasiddhāntaḥ ।
nye tu sākṣācchrutādhyāpanavidhyanusāreṇaivamāhuḥ ।
yadyadhyāpanavidhyadhikāraprayojanatā svādhyāyādhyayanavidheḥ syāt, tadādhyāpanavidherapisvādhyāyāntargatatvādavivakṣitārthatvena tatprayuktatāpi na sambhavati ।
vaśākhā hi svādhyāyaśabdenocyate ।
sākṣādadhītaścādhyāpanavidhirnūnaṃ keṣāñcicchākhināṃ svaśākhāntargato bhavediti svādhyāyasyāvivakṣitārthatvena tasyāpyavivakṣitārthatvānna prayojakatvamavakalpate iti paścādbhāvyarthāvabodhopayogitayādhyeturevādhikāro adhyayanavidheḥ prayojanamiti ।
nanu svādhyāyo adhyetavya iti niyogasiddheravagamāttanniṣpattyarthatvādadhyayanasyānyaparatvādarthavivakṣā durbhaṇaiva ।
maivam ।
yadi kevalaṃ niyoganiṣpattyarthataivādhyayanasya syātsyādetadevam ।
yadā tvarthāvabodho api prayojanatayā svīkriyate, tadārtha'paratāpyastīti nāvivakṣitārthatā ।
kathaṃ punarekasminvākye prayojanadvayam ।
ucyate ।
niyoganiṣpattireva śābdaṃ prayojanam, ārthaṃ tvarthāvabodhanamiti na virodhaḥ ।
yacca tadarthāvabodhākhyaṃ prayojanaṃ tanna kevalādhyayanasādhyamiti adhyayanavidhireva svaprayojanasiddhaye vicāramākṣipati ।
vicārasya ca yāyanibandhanatvānnyāyānāṃ mīmāṃsājñānagamyatvānmīmāṃsājñānasya gurvāyattatvānna vedādhyayanānantaraṃ gurukulānnivartitavyamiti manyamāno bhagavānsūtrakāraḥ pūrvapakṣanayamūlatāṃ smṛterdarśayituṃ dharmajijñāsopadeśamukhenādhyayanānantarabhāvinīṃ gurukulanivṛttiṃ pratiṣedhannidamāha
"athāto dharmajijñāsā" ti ।
vedavākyārthavicāravirodhinī ca gurukulanivṛttireva kevalā nivāryate, na sakaletarabhikṣācaraṇabrahmacaryādidharmanivṛttiḥ ।
asamāptasakalabrahmacāriniyamaśca na snātaka iti na dārādhigamena'dhikriyate snātakasya dārādhigamasmaraṇāt,"snātakaḥ sadṛśīṃ bhāryāṃ vinded ।
tasmād gurukule sthitvā sakaletarabrahmacāridharmānparityajya vedārtho vicārayitavyaḥ, avicāritasyānirṇīyamānatvāt ।
anirṇītavedārthaśced gurukulānnivarteta, tataḥ kṛtadārasaṃgrahaḥ śrautāgnihotrādinityanaimittikadharmādhikārāpātāttadanuṣṭhānaṃ kartumasamarthaḥ pratyaveyāt ।
tasmādadhyayanasyānantarameva vedārtho vicārayitavya iti vicāropāyabhūtanyāyanibandhanaṃ mīmāṃsāśāstramārabdhavyamiti siddham ।
śāstramukhaṃ nāma gurorāviṣkartuṃ gabhīramapi bhāvam ।
śālikanāthena kṛtaṃ prakaraṇametatprasannataram ।।
iti mahāmahopādhyāya śrīśālikanāthamiśrapraṇītāyāṃ
prakaraṇapañcikāyāṃ śāstramukhaṃ nāma prathamaṃ
prakaraṇaṃ samāptam ।।