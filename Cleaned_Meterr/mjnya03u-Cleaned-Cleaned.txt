
dvitīye karmaṇāṃ bhede siddhebhinnakriyāsvayam ।
bubhutsitaḥ śeṣaśeṣibhāvo 'to 'trābhidhīyate ।

anena dvitīyatṛtīyayoradhyāyayoḥ paurvāparye nirūpitam ।
athātaḥ śeṣalakṣaṇam ।

-
tṛtīyādhyāyasya prathamapāde prathamādhikaraṇamāracayati
aśābdī śeṣatā śābdī vā na śābdyapratītitaḥ ।
kriyākārakasaṃsargamātre vyutpattisaṃbhavāt ।
guṇapradhānabhāvena saṃsarge 'ntarbhavatyasau ।
vyutpattisaṃbhavāttatra śābdatā syātkriyādivat ।

yadidamasmiṃstṛtīyādhyāye pratipādyaṃ śeṣatvam, na tacchābdam ।
kutaḥ ।
kenāpi śabdena śeṣatvasyāpratīyamānatvāt ।
vyutpanno hi śabdaḥ pratyāyakaḥ ।
vyutpatiśca na śeṣaśeṣibhāve kvaciddṛṣṭā ।
loke sarvatra kriyākārakānvayasyaiva vyutpattiprayojakatvadarśanāt ।
ataḥ śeṣatāyā aśabdatvānnāyamadhyāya ārambhaṇīya iti cet ।
maivam ।
anvaye śeṣaśeṣibhāvasyāntarbhāvāt ।
na hi guṇapradhānabhāvamantareṇānvayaḥ saṃbhavati ।
dvayorguṇayoḥ parasparākāṅkṣārahitatvenānvayayogyatvābhāvāt ।
evaṃ dvayoḥ pradhānayorapi ।
ato vyutpattisaṃbhavātkriyākārakatadanvayā yathā śābdāḥ, tathā tadanvayāntargataḥ śeṣaśeṣibhāvo 'pi śābdaḥ ।
tasmādayamadhyāya ārambhaṇīyaḥ ।
śeṣaḥ parārthatvāt ।

dvitīyādhikaraṇamāracayati-
svarūpahetū na sto 'tra sto vā naivānirūpaṇāt ।
pārārthye śeṣatāhetū rūpaṃ tenopalakṣitam ।

na tāvadatra śeṣatvasya svarūpaṃ nirūpayituṃ śakyate ।
tathā hi-śeṣatvaṃ nāma kim-avinābhūtatvam, prayojyatvaṃ vā, vidhyantavihitatvaṃ vā ।
nā'dyaḥ ।
ṣaḍadyāgānāmavinābhūtānāṃ parasparaśeṣatvaprasaṅgāt ।
na dvitīyaḥ ।
apuroḍāśakapālena tuṣānupavapati' ityatra tuṣopavāpaṃ prati śeṣasyāpi kapālasya tatprayojyatvābhāvāt ।
na tṛtīyaḥ ।
bidhyādivihitasya palāśaśākhācchedasya satyapi śeṣatve vidhyantavihitatvābhāvāt ।
tasmānnāsti śeṣatāyāḥ svarūpam ।
nāpi heturasti ।
avimataḥ śeṣaḥ, evaṃtvāt, iti kasyaciddhetoranirūpaṇāt-iti prāpte,-
brūmaḥ- 'vimataḥ prayājādiḥ śeṣaḥ, parārthatvāt, bhṛtyādivat' iti hetuḥ sunirūpaḥ ।
avinābhūtatvādīnāṃ lakṣaṇānāṃ duṣṭatve 'pi 'parārthaḥ śeṣaḥ' iti lakṣaṇasyāduṣṭatvāt ।
tena lakṣita ākāraḥ svarūpam ।
na ca pārārthyasyaiva hetutve lakṣaṇatve ca sāṃkaryam ।
ākārabhedena tadbhedāt ।
dṛṣṭānte gṛhītavyāptiṃ sahāyīkṛtya bodhaka ākāro hetuḥ ।
itakhyāvṛttyā bodhaka ākāro lakṣaṇam ।
tasmāccheṣatāyā hetusvarūpe vidyete ।
dravyaguṇasaṃskāreṣu bādariḥ ।
karmāṇyapi jaiminiḥ phalārthatvāt ।
phalaṃ ca puruṣārthatvāt ।
puruṣaś ca karmārthatvāt ।

-
tṛtīyādhikaraṇamāracayati-
kiṃ dravyaguṇasaṃskāramātraṃ śeṣo 'thavā phalam ।
pumānkarma ca pakṣo dvāvādeyau matabhedataḥ ।
śeṣatvamupakāritvaṃ dravyādāvāha bādariḥ ।
pārārthye śeṣatā tacca sarveṣvastīti jaiminiḥ ।
sphyakapālādikaṃ dravyam, arūṇimādiko guṇaḥ, avaghātaprokṣaṇādikaḥ saṃskāraḥ ।
eteṣu triṣveva śeṣatvam ।
svargaḥ phalam, tatkāmī puruṣaḥ, darśapūrṇamāsau karma ।
na hi phalādīnāṃ trayāṇāṃ śeṣatvamasti ।
upakāritvasya śeṣatvalakṣaṇasya phalādiṣvabhāvāt - iti bādarermatam ।
pārārthye lakṣaṇamabhipretya 'phalādayo 'pi śeṣāḥ' iti jaiminermatam ।
tathā ca trīṇi sūtrāṇi paṭhyante- 'karmāṇyapi jaiminiḥ phalārthatvāt' 'phalaṃ ca puruṣārthatvāt' 'puruṣaśca karmārthatvāt' iti ।
tatropakāritvamativyāptam ।
pradhānabhūte 'pi svāmini garbhadāsopakāritvadarśanāt ।
tasmājjaiminimatameva mukhyaḥ siddhāntaḥ ।
teṣām arthena saṃbandhaḥ ।
vihitas tu sarvadharmaḥ syāt saṃyogato 'viśeṣāt prakaraṇāviśeṣāc ca ।
arthalopād akarme syāt ।
phalaṃ tu saha ceṣṭayā śabdārtho 'bhāvād viprayoge syāt ।
caturthādhikaraṇamāracayati-

-
śrutā vrīhyājyasāṃnāyyadharmāḥ sāṃkaryagāminaḥ ।
vyavasthitā vā sāṃkarye phalāpūrveṇa saṃgateḥ ।
avāntarāpūrvasattvātsākṣāttenaiva saṃgatau ।
śrutyā vyavasthāpitāste sā hi prakaraṇottamā ।
vrīhidharmā avaghātaprokṣaṇādayaḥ, ājyadharmā utpavanāvekṣaṇādayaḥ, sāṃnāyyadharmā dohanātañcanādayaḥ ।
te sarve phalahetutayā darśapūrṇamāsāpūrveṇa saṃgacchante ।
avāntarāpūrvasya kasyacidabhāvāt ।
ekenaivāpūrveṇa phalasiddhāvapūrvāntarasya kalpakābhāvāt ।
phalāpūrvaprayuktyā cānuṣṭhīyamānā dharmā yasminkasminnapi dravye 'nuṣṭhitāḥ phalāpūrve janayantyeva- iti sāṃkarye prāpte, -
brūmaḥ- āgneyādayaḥ ṣaḍyāgā bhinnakṣaṇavartino vinaśvarāḥ saṃbhūya phalāpūrve janayituṃ na śaknavanti ।
tatastajjananasamarthānyāgneyādijanyāni ṣaḍavāntarāpūrvāṇi kalpyāni ।
teṣu puroḍāśadravyakayāgajanyāpūrve vrīhidharmāṇāṃ prayojakaṃ, pratyāsannatvāt ।
phalāpūrve tu tena vyavahitam ।
evam-ājyadharmāṇāṃ sāṃnāyyadharmāṇāṃ ca tattaddravyakayāgajanyāvāntarāpūrveṇaiva sākṣātsaṃgatiḥ ।
tathāsati tattadapūrvaprayuktāḥ saṃskārāstattadapūrvasādhanaprakṛtidravyeṣveva vyavatiṣṭhante ।
nanu darśapūrṇamāsaprakaraṇamatra saṃskārāṇāṃ viniyojakam ।
tacca sarvaprakṛtidravyasādhāraṇamiti tadavasthameva sāṃkaryam ।
athocyeta-'tuṣavimokasya vrīhiṣveva saṃbhavātteṣvavāvavātaḥ, na tvājyasāṃnāyyayoḥ ।
evaṃ vilāpanamājya eva ।
dohanādikaṃ sāṃnāyya eva' - iti ।
bāḍham ।
dṛṣṭārthānāṃ dharmāṇāṃ vyavasthitatve 'pyadṛṣṭārthāḥ prokṣaṇādayaḥ saṃkīryerana-iti cet ।
maivam ।
avrīhīnprokṣati' 'ājyamavekṣate' ityādidvitīyāśrutyā vyavasthāpitatvāt ।
śrutiśca prakaraṇādbalīyasī ।
tasmādvyavasthitā dharmāḥ ।
dravyaṃ cotpattisaṃyogāt tad artham eva codyeta ।

-
pañcamādhikaraṇamāracayati-
dravyasya sphyakapālādeḥ sāṃkarye vā vyavasthitiḥ ।
yajñāyudhatvaṃ sarveṣāṃ samaṃ tenātra saṃkaraḥ ।
vākyasyoddhananādeḥ syādvaiyarthye saṃkare sati ।
anuvādo hyāyudhoktirvyavasthā tena pūrvavat ।

darśapūrṇamāsayoḥ śrūyate - 'sphyaśca kapālāni cāgnihotrahavaṇī ca śūrpe ca kṛṣṇājinaṃ ca śamyā colkhalaṃ ca musalaṃ ca dṛṣaccoṣalā caitāni vai daśa yajñāyudhāni' iti ।
sphyaśabdena khaḍgākāraṃ kāṣṭhamucyate ।
tatra-vrīhyādidravyeṣvavaghātādisaṃskārāṇāṃ sāṃkarye nirākṛte 'pi sphyakapālādidravyāṇā muddhananapuroḍāśaśravaṇādyaṅgakriyāsu sāṃkarye nirākartumaśakyam ।
yena kenāpi dravyeṇa yasyāṃ kasyāṃcitkriyāyāṃ kṛtāyāmapi śrūyamāṇasya yajñāyudhatvasyāvirodhāt ।
nahyavyavasthāmātreṇa yajñasādhanatvamapaiti - iti prāpte, 
brūmaḥ- 'sphyenoddhanti' 'kapāleṣu śrapayati' 'agnihotrahavaṇyā havīṃṣi nirvapati' 'śūrpeṃṇa vivinakti' 'kṛṣṇājinamadhastādulūkhalasyāvastṛṇāti' 'śamyayā ।
dṛṣadamupadadhāti' 'ulūkhalamusalābhyāmavahanti' 'dṛṣadupalābhyāṃ pinaṣṭi' ityeteṣāṃ viśeṣasaṃyogabodhakānāṃ vākyānāṃ vaiyarthye sāṃkaryapakṣe prasajyeta ।
vyavasthāpakṣe 'pi saṃbandhasāmānyabodhakaṃ yajñāyudhavākyamanarthakam - iti cet ।
na ।
uddhananādivākyasiddhārthānuvādatvāt ।
na ca vaiparītyenoddhananādivākyānāmevānuvādatvamiti vācyam ।
bahuvaiyarthyasya jaghanyatvāt ।
na cātyantaṃ yajñāyudhānuvādasya vaiyarthyam ।
ayajñāyudhāni saṃbharanti' ityāsādanabidhānāyopayuktatvāt ।
tasmāt - avaghātādisaṃskāra iva sphyakapālādidravyāṇi vyavasthitāni ।
arthaikatve dravyaguṇayor aikakarmyān niyamaḥ syāt ।

-
ṣaṣṭhādhikaraṇamāracayati-
krīṇātyaruṇayetyetatsaṃkīrṇe vā krayaikabhāk ।
krameṇānanvayātkīrṇaḥ sarvadravyeṣu raktimā ।
dravyadvārā kraye yogāttadbhāge cānvayaḥ punaḥ ।
sākṣātkraye guṇasyārthāddravyaṃ saṃnihite tvasau ।

jyotiṣṭome śrūyate - 'aruṇayā piṅgākṣyaikahāyanyā somaṃ krīṇāti' iti ।
tatra - aruṇāśabdo 'ruṇimānaṃ guṇamācaṣṭe ।
guṇiviṣayatayā prayujyamānasyāpi 'nāgṛhītaviśeṣaṇa viśiṣṭer buddhaḥ' iti nyāyena guṇabodhakatvāt ।
anvayavyatirekābhyāṃ guṇamātre tadvyutpatteśca ।
tasya cāruṇimaguṇasya tṛtīyāśrutyā somakrayasādhanatvaṃ pratīyate taccānupapannam ।
amūrtasya guṇasya vāsohiṇyājivatkrayasādhanatvāsaṃbhavāt ।
tatastṛtīyāśruterviniyojakatvābhāvena prakaraṇasyātra viniyojakatvaṃ vaktavyam ।
prakaraṇaṃ ca grahacamasādyakhiladravyeṣvaruṇimānaṃ niveśayati ।
na cānena nyāyena piṅgākṣyekahāyanīśabdārthayorapi sarvadravyagāmitvaṃ śaṅkanīyam ।
tayoḥ śabdayordravyavācitvāt ।
piṅgalavarṇe akṣiṇī yasyāḥ sā gauḥ piṅgākṣī ।
evamekahāyanī ।
yadyapyekagovācinau śabdau, tathāpi viśeṣaṇabhūtadharmabhedācchabdadvayam ।
tacca yugapatpravṛttaṃ saddharmadvayaviśiṣṭaṃ godravyaṃ krayasādhanatvena vidadhāti ।
na cetaraddravyamitaradravye niveśayituṃ śakyam ।
aruṇimaguṇastu dravyeṣu viśeṣaṇatvenānvetuṃ yogyatvātteṣu niveśyate ।
tatraiṣākṣarayojanā - 'aruṇayā' ityetatpṛthagvākyam ।
tatra tṛtīyāśrutyā prākaraṇikāni sādhanadravyāṇi sarvāṇyanūdya prātipadikena guṇo vidhīyate-'yāni jyotiṣṭom sādhanadravyāṇi, tāni sarvāṇyaruṇāni kartavyāni' iti ।
tasmāt - guṇaḥ saṃkīrṇaḥ- iti prāpte, -
brūmaḥ- yadyapyamūrte guṇaḥ, tathāpi hāyanavadakṣivacca godravyamavacchinatti ।
tacca dravyaṃ sādhanamiti taddvārā guṇasya krayeṇānvayo bhavati ।
evaṃ sati vākyabhedo na bhaviṣyati ।
nanu vākyabhedābhāve 'pi lakṣaṇā durvārā ।
guṇavācinaḥ śabdasya guṇidravyaparatvāṅgīkārāt ।
maivam ।
gusyaivātra tṛtīyāśrutyā sādhanatvamucyate ।
tacca dravyadvāramantareṇa na saṃbhavatītyarthāpattyā dravyāvacchedakatvaṃ kalpyate ।
tarhi grahacamasādidravyamapyavacchidyatām - iti cet ।
na ।
tasya dravyasya krayasādhanatvābhāvena tadavacchede guṇasya śrūyamāṇakrayasādhanatvāsiddheḥ ।
tarhi - 'vāsasā krīṇāti' 'ajayā krīṇāti' iti vastrādīnāṃ krayasādhanatvāttadavacchedo 'stu - iti cet ।
na ।
teṣāṃ krayāntarasādhanatvāt ।
na hi tatrāgnihotre payodadhyādivikalpavatkrayānuvādena vastrādidravyavikalpo vidhīyate ।
anuvādyasya krayamātrasyāgnihotravadanyatrāvidhānāt ।
tato vastrādidravyaviśiṣṭāḥ krayāntaravidhayaḥ ।
nahi svavākyagatamekahāyanīdravyamupekṣya vastrādyavacchedo yuktaḥ ।
tasmātkrayeṇa sākṣādanvitayordravyaguṇayoḥ paścādarthāpattyā parasparavacchedakatvenānvayaḥ ।
tathā sati 'āruṇyaviśiṣṭaikahāyanyā krīṇāti' ityarthaḥ paryavasyati ।
tasmāt - āruṇyaguṇaḥ krayahetumekahāyanīmeva bhajate ।
sūtrāṇi - )
ekatvayuktam ekasya śrutisaṃyogāt ।
sarveṣāṃ vā lakṣaṇatvād aviśiṣṭaṃ hi lakṣaṇam ।
codite tu parārthatvād yathāśruti pratīyetā ।

-
saptamādhikaraṇamāracayati -
saṃmārṣṭi grahamityeko grahaḥ śodhya utākhilaḥ ।
eka uddeśyasaṃkhyāyā upādeyavadādarāt ।
prādhānyāttadguṇāvṛtterekatvamanapekṣitam ।
tadvidhau vākyabhedo 'to dravyoktyā sarvaśodhanam ।

some śrūyate- 'daśāpavitreṇa grahaṃ saṃmārṣṭi' iti ।
daśāpatritraṃ vāsaḥkhaṇḍaḥ ।
tatra - yathā 'paśunā yajeta' ityaścopādeyapaśugatamekatvaṃ vivakṣitam, tadvadddeśyagrahagatamapyekatvaṃ vivakṣitavyam ।
kiṃca grahaśabdasya jātivācitvena jāteḥ saṃskāyatve sati tadāśrayabhūte yasminkasminnapi dravye 'nuṣṭhitena saṃskāreṇa jātiḥ saṃskṛtā bhavati ।
tasmāt - eka eva grahaḥ śodhanīyaḥ-iti prāpte, -
brūmaḥ- 'graham' iti dvitīyayā grahasyoddeśyatayā prayojanavattayā ca prādhānyaṃ gamyate ।
grahaṃ prati guṇaḥ saṃmārgaḥ ।
apratipradhānaṃ ca guṇa āvartanīyaḥ' iti nyāyena yāvanto grahāḥ santi, te saṃmārjanīyāḥ ।
evaṃ niścaye sati saṃmārjayitavyagraheyattāyā avubhutsitatvāduddeśyagatamekatvaṃ śrūyamāṇamapyavivakṣitam ।
athocyeta - nedamuddeśyagatam, kiṃtu dvayaṃ vidheyam-iti ।
tanna ।
vākyabhedāpatteḥ ।
agrahaṃ saṃsṛjyāt, taṃ caikam' ityevaṃ vidheyārthabhedādvākyabhedaḥ ।
a paśunā yajeta' ityatra tu yāgaṃ prati guṇabhūtaḥ paśuḥ ।
na hi 'pratiguṇaṃ pradhānasyā'vṛttiḥ' iti kaścinyāyo 'sti ।
tata iyattāyā bubhutsitatvācchrūyamāṇamekatvaṃ vivakṣyata iti vaiṣamyam ।
na ca jātiḥ saṃskāryā ।
tasyā abhūrtatvāt ।
tato jātidvārā dravyalakṣako guṇaśabdaḥ ।
tatra cā'vṛttiruktā ।
tasmāt- sarve grahāḥ saṃmārjanīyāḥ ।
saṃskārād vā guṇānām avyavasthā syāt ।
vyavasthā vārthasya śrutisaṃyogāt tasya śabdapramāṇatvāt ।

-
aṣṭamādhikaraṇamāracayati -
camasādi ca saṃsṛjyānno vā tasyāsti mārjanam ।
ekatvavadgrahatvasyāpyanādaraṇasaṃbhavāt ।
abādho 'trā'dare heturvākyabhedastu naiva hi ।
camasādau na saṃmārgaḥ śrutyā tadviṣayārpaṇāt ।
agraham' ityatra pratyayārthabhūtamekatvaṃ yathā na vivakṣitam, tathā prātidikārthasya grahatvasyāpyavivakṣā saṃbhāvyate ।
tato grahaśabdasya somapātropalakṣakatvādgrahāṇāmiva camasānāmapi saṃmārgeṇa somāvasekanirharaṇaprayojanasaṃbhavācyamasādayo 'pi mārjanīyāḥ- iti prāpte, -
brūmaḥ- ekatvaṃ vākyabhedena duṣṭatvādavivakṣitam ।
aduṣṭaṃ tu grahatvaṃ kuto na vivakṣyeta ।
tataḥ satyapi prayojane pramāṇābhāvāccamasādau nāsti saṃmārgaḥ ।
na ca vipayāpekṣayā tatkalpanam ।
grahaśrutyaiva tadviṣayasamarpaṇāt ।
tasmānnāsti saṃmārgaḥ ।
ānarthakyāttadaṅgeṣu ।

-
navamādhikaraṇamāracayati -
bhavetsaptadaśāratnirvājapeyasya yūpakaḥ ।
unmānaṃ dravyagaṃ vājapeyasyāṅgaṃ paśoruta ।
ānantaryātprakaraṇātkarmāṅgaṃ ṣoḍaśinyadaḥ ।
ūrdhvapātre khādire 'gne saṃyujyānveti karmaṇā ।
yūpadvārā paśoraṅgaṃ paśudvārā ca karmaṇaḥ ।
saumikatvādvājapeye yūpo nāsti paśuṃ vinā ।

vājapeyaprakaraṇe śrūyate - ' saptadaśāratnirvājapeyasya yūpo bhavati' iti ।
tatra - yūpadravyagataṃ saptadaśāratniśabdoditaṃ yadūrdhvamānaṃ tadvājapeyakarmaṇo 'ṅgam ।
saptadaśāratniśabdavājapeyaśabdayorānantaryāt ।
prakaraṇaṃ caivamanugṛhyate ।
yadi karmaṇaḥ sākṣādūrdhvamānaṃ na saṃbhavet, tarhi vājapeyagataṃ khādiramūrdhve yatṣoḍaśipātraṃ tasminnada unmānaṃ prathamaṃ saṃbadhya taddvārā karmaṇānveti - iti prāpte, -
brūmaḥ- 'saptadaśāratniryūpaḥ' iti sāmānādhikaraṇyādyūpena sākṣātsaṃbadhyate ।
tasya yūpasya paśvaṅgatvādunmānaṃ yūpadvārā paśoraṅgaṃ bhavati ।
tasyāpi paśorvājapeyāṅgatvātpaśudvārā karmaṇo 'ṅgam ।
yadyapi vājapeyayūpaśabdayorānantaryamasti, tathāpi vājapeyasya somayāgatayā sākṣādyūpasaṃbandhābhāvā-
tpaśuvyavadhānamabhyupeyam ।
avājapeyasya' iti ṣaṣṭhyāḥ saṃbandhamātravācitvena vyavahitasaṃbandhamapyasāvabhidhatte ।
adevadattasya naptā' iti prayogāt ।
yattu-saptadaśāratnivājapeyaśabdayorānantaryam, pañca prakaraṇam' tadubhayamapyaviruddham ।
paśvaṅgatve 'pyantato vājapeyāṅgatvāṅgīkārāt ।
kiṃca- pūrvapakṣe yūpaśabdena ṣoḍāśipātraṃ lakṣaṇīyam ।
siddhānte tu nāsau deṣaḥ ।
kartṛguṇe tu karmāsamavāyād vākyabhedaḥ syāt ।
sākāṅkṣaṃ tv ekavākyaṃ syād asamāptaṃ hi pūrveṇa ।

-
daśamādhikaraṇamāracayati -
abhikrāmaṃ juhotīti yuktaṃ kartrākhilasya tat ।
kiṃvā prayājamātrasya kṛtsnakartṛyutaṃ bhavet ।
prayājābhikramaṇayoḥ kriyātvādubhayorapi ।
mithaḥ saṃbandharāhityānmaivaṃ te 'pi samatvataḥ ।
kartṛyogādadoṣaścotsamāneyaṃ samāhitiḥ ।
tataḥ prayājasāṃnidhyāttatkartraivāsya saṃyutiḥ ।

darśapūrṇamāsayoḥ prayājasamīpe śrūyate- 'abhikrāmaṃ juhoti' iti ।
tatra homakāle yadetadāhavanīyamabhitaḥ saṃcaraṇaṃ, tatkṛtsnadarśapūrṇamāsakartrā saṃbadhyate, na tu prayājamātrakartrā ।
kutaḥ ।
abhikramaṇasya kriyārūpasya kārakatvābhāvena prayāñakriyayā saṃbandhāsaṃbhavāt - iti cet ।
maivam ।
kriyārūpatvādeva darśapūrṇamāsakriyayāpi saṃbandhāsaṃbhavāt ।
athocyeta-abhikramaṇaṃ kartṛkārakeṇa sākṣātsaṃbadhyate, taddvārā kṛtsnadarśapūrṇamāsakarmaṇā saṃbadhyate- iti ।
tadetatsamādhānaṃ prayājasaṃbandhe 'pi samānam ।
ataḥ saṃnidhibalātprayājakartrā saṃbadhyate ।

-
etadevādhikaraṇaṃ vārtikakāramatenā'carayati -
yadvā balitvaṃ sāṃnidhyādasti prakaraṇe tataḥ ।
darśādiprakriyādhīte kramaṇe syāttadaṅgatā ।
avāntaraprakaraṇaṃ samidho yajatītyataḥ ।
tanmadhyapāṃṭhāttasyāṅgaṃ taddvārā darśaśeṣatā ।

asminnapi mate tāveva viṣayasaṃśayau ।
pūrvottarapakṣahetumātramanyat ।
prayājasaṃnidhito 'pi darśapūrṇamāsaprakaraṇasya prabalatvātprākaraṇikeṣu kṛtsneṣvapyabhikramaṇaṃ niviśate - iti pūrvaḥpakṣaḥ ।
"samidho yajati"ityāraṃbhyā'mnātamavāntaraprayājaprakaraṇam ।
tanmadhye 'bhikramaṇamāmnātam ।
tasya cābhikramaṇavidherubhayataḥ prayājaviṣayairvākyaiḥ saṃdṛṣṭatvādabhikramaṇaṃ prayājamātre niviśate - iti rāddhāntaḥ ।
asminnapi pakṣe mahāprakaraṇaṃ na virudhyate ।
prayājadvārā darśapūrṇamāsayorniveśāt ।
saṃdigdhe tu vyavāyād vākyabhedaḥ syāt ।

-
ekādaśādhikaraṇamāracayati-
upavyayata ityasya sāmidhenyaṅgatāthavā ।
darśāṅgatā prakriyaiṣāvāntarāto 'stvihāgrimaḥ ।
liṅgādagneraṅgabhūtairnivitsaṃjñakamantrakaiḥ ।
vicchede sati darśāṅgaṃ mahāprakaraṇoktitaḥ ।

darśapūrṇamāsaprakaraṇe 'viśvarūpo vai tvāṣṭraḥ"- ityasminprapāṭhake saptamāṣṭamayoranuvākayoḥ- sāmidhenībrāhmaṇamāmnātam ।
navame - nivitsaṃjñakānām"agne mahāṃ asi brāhmaṇabhārata' - ityādīnāṃ mantrāṇāṃ brāhmaṇam ।
daśame - kāmyāḥ sāmidhenīpakṣāḥ ।
ekādaśe tu - upavītamevaṃ vihitam - 'nivītaṃ manuṣyāṇām, prācīnāvītaṃ pitṝṇām, upavītaṃ devānām, upavyayate devalakṣmameva tatkurute"iti ।
tatra - pūrvanyāyena sāmidhenīprakaraṇasyāvāntarasyāṅgīkārātsāmidhenyaṅgamupavītam - iti cet ।
na ।
nividbrāhmaṇena sāmidhenīprakaraṇasya viccheditatvāt ।
na ca - nividāmapi sāmidhenyaṅgatayā tatprakaraṇapāṭhādavicchedakatvam - iti vācyam ।
liṅgena nividāmagnyaṅgatvāvagamāt ।
āhutyadhikaraṇabhūtamagniṃ saṃbodhya"mahānasi"-ityādibhirnividvākyairagnerutsāhajananāya tadguṇā āvedyante ।
ata eva nirvacanamevaṃ śrūyate -"nividbharnyavedayet, tannividāṃ nivittvam"iti ।
nanu - 'samyagidhyate 'gniryābhiṛgbhistāḥ sāmidhenyaḥ' iti vyutpattyā tā apyatra jvalanadvāreṇāgnyarthā eva - iti cet ।
santu nāma ।
naitāvatā parasparamaṅgāṅgibhāvaḥ ।
nanu vicchidyatāṃ sāmidhenīprakaraṇam, nivitprakaraṇenopavītasya nibidaṅgatvaṃ syāt - iti cet ।
na ।
pūrvottarānuvākayornividāmaśravaṇena prakaraṇābhāvāt ।
saṃnidhinā tadaṅgatvam - iti cet ।
na ।
kāmyasāmidhenībhirvyavadhānāt ।
na ca kāmyasāmidhenyaṅgatā śaṅkanīyā ।
saṃnidhitaḥ prakaraṇasya prabalatvāt ।
tasmāt - iha prayājanyāyābhāvānmahāprakaraṇena darśapūrṇamāsāṅgamupavītam ।
।
guṇānāṃ ca parārthattvād asambandhaḥ samatvāt syāt ।

-
dvādaśādhikaraṇamāracayati -
vaikaṅkatādikaṃ pātraṃ pavamānahaviḥṣvatha ।
yajñe 'khile prakaraṇādādhāne 'nvitamatra tat ।
anarthakaṃ tadaṅgeṣu haviḥṣvevāvatiṣṭhate ।
nā'dhānahaviṣāṃ sāmyādvākyādyajñe 'khile bhavet ।

ādhānaprakaraṇe dārupātraṃ homārthe yajñārthe ca śrūyate -"tasmādvāraṇo yajñāvacaraḥ syānnatvetena juhuyāt, vaikaṅkato yajñāvacaraḥ syājjuhuyādevaitena"iti ।
yajñāvacaro yajñapracārahetuḥ ।
tatra - vāraṇavaikaṅkatādipātraṃ prakaraṇabalādādhāne prathamamanveti ।
etena pātreṇā'dhāne prayojanābhāvādādhānāṅgeṣu pavamānahaviḥṣveva tatpātraṃ niviśate ।
asti hi pavamānahaviṣāmādhānāṅgatvam ।
tatprakaraṇe pāṭhāt ।
akṛttikāsvagnimādadhīta' ityasminprakaraṇe 'prajāpatirvācaḥ satyamapaśyat' ityasminnanuvāke 'trīṇi havīṃṣi nirvapati' ityādinā tāni vihitāni ।
tato yathā saptadaśāratnitvaṃ vājapeye sākṣādasaṃbhavattadaṅgapaśoraṅge niviśate, tadvadidamapi iti prāpate, brūmaḥ- agnimuddiśyā'dhānaṃ yathā vihitaṃ, tathā pavamānahavīṃṣyapi ।
ayadāhavanīye juhvati tena so 'svābhīṣṭaḥ prītaḥ' ityāhavanīyoddeśena pavamānahavirhomavidhānāt ।
tasmādagnisaṃskāratvena samāmnātānāprādhānahaviṣāṃ nāsti parasparamaṅgāṅgibhāvaḥ ।
tathā sati prakaraṇasya pātraṃ prati viniyojakatvābhāvāt ।
avaikaṅkato yajñāvacaraḥ' iti vākyena darśapūrṇamāsādisarvayajñeṣu tadviniyujyate ।
mithaś cānarthasaṃbandhāt ।

-
trayodaśādhikaraṇamāracayati 
vārtraghnyau pūrṇamāse sto vṛdhanvatyau tu darśage ।
iti pradhānaśeṣatvamuktaṃ kiṃvā vyavasthitiḥ ।
krameṇa prāpitā mantrāścatvāro 'pyājyabhāgayoḥ ।
kramādvākyaṃ balīyo 'ta eṣāṃ darśādiśeṣatā ।
na mukhye soma eko 'sti nā'dhāratvādikālayoḥ ।
darśāderavyavasthityāprāptau vākyādvyavasthitiḥ ।

darśapūrṇamāsaprakaraṇe śrūyate - 'vārtraghnī' pūrṇamāse 'nūcyete, vṛdhanvatī amāvāyāyām' iti ।
tatra - idaṃ vārtraghnīyugalaṃ vṛdhanvatīyugalaṃ ca hautrakāṇḍa ājyabhāgayoḥ krame 'agnirvṛtrāṇi jaṅghanam -' ityanuvākenā'mnātam ।
udāhṛtena tu brāhmaṇavākyena darśapūrṇamāsayāgayostadvidhiravagamyate ।
tatra vākyasya prabalatvādeṣāṃ mantrāṇāṃ darśapūrṇamāsayāgāṅgatvam, na tvājyabhāgāṅgatvam - iti prāpte, -
brūmaḥ- 'agnirvṛtrāṇi jaṅganat' ityāgneyī prathamā vārtraghnī, 'tvaṃ somāsi satpatiḥ' iti saumyā dvitīyā vārtraghnī ।
aagniḥ pratnena janmanā' - ityāgneyī prathamā bṛdhanvatī, 'soma gīrbhiṣṭvā vayam' iti saumyā dvitīyā vṛdhanvatī ।
tatra mukhyayordarśapūrṇamāsayāgayorāgneyapuroḍāśasadbhāvādāgneyīdvayasya vikalpena puronuvākyātvaṃ kathaṃcidbhavatu ।
saumyayostu tanna saṃbhavati ।
somadevatāyā abhāvāt ।
nahyagnīṣomīye 'pi kevalaḥ somo vidyate ।
kiṃca 'pūrṇamāse, amāvāsyāyām' iti saptamībhyāmādhāratvaṃ gamyate ।
tacca yāgavācitve yāgasya mukhyatvānna saṃbhavati ।
kālasya tūpasarjanatvāttadvācitvaṃ yuktam ।
kiṃca - prayājamantrānuvādakasyānantaramevāyamanuvākaḥ paṭhitaḥ ।
sa cā'jyabhāgayoraṅgayoḥ kramaḥ ।
na tu mukhyayodarśa pūrṇamāsayoḥ ।
tasmānna mantracatuṣṭayasya mukhyayāgāṅgatvama, kiṃ tvājyabhāgāṅgatvam ।
nanu - etatkrameṇaiva labdham ।
tatrāpi 'āgneye prathamājyabhāge mantro 'pyāgneyaḥ ।
saumye dvitīye saumyaḥ' ityeṣā vyavasthā liṅgenaiva labhyate ।
bāḍham ।
tathāpi 'vārtraghnīyugalaṃ paurṇamāsīkāle, vṛdhanvatīyugalamamāvāsyāyām' ityeṣā vyavasthā pūrvanaprāptā brāhmaṇavākyenābhidhīyate - iti na vaiyarthyam ।
ānantaryam acodanā ।
vākyānāṃ ca samāptatvāt ।

-
caturgaśādhikaraṇamāracayati -
hastau dvāvavanenikte stṛṇātyulaparājikām ।
darbhāstaraṇa evāṅgaṃ hastarśuddharutākhile ।
tanmātrāṅgatvamatra syādānantaryātmakātkramāt ।
liṅgaprakaraṇābhyāṃ tu sarvānuṣṭhānaśeṣatā ।

darśapūrṇamāsaprakaraṇe śrūyate - 'hastāvavanenikte, ' 'ulaparājiṃ stṛṇāti' iti ।
vedyāmāstarituṃ saṃpāditastṛṇastamba ulaparājiḥ ।
tatra - hastarśuddhadarbhāstaraṇavākyayornairantaryeṇa paṭhitatvātkramapramāṇena hastarśuddharāstaraṇamātrasyāṅgam - iti cet ।
maivam ।
avanejanaṃ hastasaṃskāraḥ ।
asaṃskṛtau ca hastau sarvānuṣṭhānayogyau' ityetādṛśaṃ sāmarthyo liṅgam ।
prakaraṇaṃ ca darśapūrṇamāsayoḥ sphuṭam ।
ataḥ prabalābhyāṃ liṅgaprakaraṇābhyāṃ kramabādhātsarvaśeṣo hastarśuddhaḥ ।
ayaṃ nyāyo vāgyame 'pi draṣṭavyaḥ ।
sa ca vāgyamo jyotiṣṭomaprakaraṇe śrutaḥ- 'muṣṭī karoti' 'vācaṃ yacchati' iti ।
tadanantaramevedaṃ śrutam - 'dīkṣitamāvedayati' iti ।
āvedanaprakāraścaivaṃ śrutaḥ- 'adīkṣiṣṭāyaṃ brāhmaṇa iti trirupāṃśvāha devebhya evainaṃ prāha, triruccairubhayebhya evainaṃ devamanuṣyebhyaḥ prāha' iti ।
atra muṣṭīkaraṇavāṅniyamābhyāṃ hastajihvāgatacāpale nivārite sati manasa ekāgrasya sarvakarmastu yogyatvaṃ liṅgam ।
tena kramo bādhyate ।
।
śeṣas tu guṇasaṃyuktaḥ sādhāraṇaḥ pratīyeta mithas teṣām asaṃbandhāt ।
vyavasthā vārthasaṃyogāl liṅgasyārthena saṃbandhāl lakṣaṇārthā guṇaśrutiḥ ।

-
pañcadaśādhikaraṇamāracayati -
caturdhā kārya āgneyaḥ puroḍāśa itīritam ।
caturdhākaraṇaṃ sarvaśeṣo vā'gneyamātragam ।
upalakṣaṇatā'gneye yuktātaḥ sarvaśeṣatā ।
agnīṣomīya aindrāgne yato 'stvāgneyatā tataḥ ।
nā'gneyatvaṃ tayormukhyaṃ kevalāgnyanupāśrayāt ।
tenaikasminpuroḍāśe caturdhākaraṇasthitiḥ ।

darśapūrṇamāsayoḥ śrūyate - 'āgneyaṃ caturdhā karoti' iti ।
tatra -āgneyavadaindrāgnāgnīṣomīyayorapi puroḍāśayoragnisaṃbandhādāgneyaśabdena puroḍāśatrayayupalakṣyate ।
tatastrayāṇāṃ śeṣaḥ- iti cet ।
maivam ।
nahi 'āgneyaḥ' ityayarṃ taddhataḥ saṃbandhamātre vihitaḥ, kiṃtu ddevatāsaṃbandhe ।
āgniśca kevalo dvidaivatyayoḥ puroḍāśayorna devatā ।
tato ddevataikadeśena kṛtsnadevatopalakṣaṇatvādāgneyatvaṃ tayorna mukhyamiti mukhya evā'gneye caturdhākaraṇaṃ vyavatiṣṭhate ।
iti śrīmādhavīye jaiminīyanyāyamālāvistare tṛtīyādhyāyasya prathamaḥ pādaḥ

atha tṛtīyādhyāyasya dvitīyaḥ pādaḥ ।
arthābhidhānasāmarthyān mantreṣu śeṣabhāvaḥ syāt tasmād utpattisambandho 'rthena nityasaṃyogāt ।
saṃskārakatvād acoditena syāt ।

-
dvitīyapāde prathamādhikaraṇamāracayati -
devopasadanaṃ barhirdāmigīrmukhyagauṇayoḥ ।
talliṅgamarthayormantraṃ niyuṅkte mukhya eva vā ।
śabdārthatvāddvayostatra yujyate viniyojanam ।
prathamāvagatatvena mukhye tadviniyamyate ।

"barhirdevasadanaṃ dāmi' iti lavanaprakāśako mantra āmnātaḥ ।
tatra - lavanaprakāśanasāmarthyalakṣaṇena liṅgenāyaṃ mantro lavanakriyāyāṃ viniyujyate ।
lavitavyaṃ ca barhirdvividham - mukhyaṃ gauṇaṃ ca ।
mukhyaṃ - kuśakāśādidaśavidhadarbharūpam ।
gauṇaṃ tu -tatsadṛśaṃ tṛṇāntaram ।
tasminbarhiḥśabdasya māṇavake 'gniśabdavadguṇayogena pravṛttatvāt ।
tathā sati mukhyavadgauṇasyāpi śabdārthatvena darbhasya tṛṇāntarasya ca lavane mantraviniyogaḥ- iti - prāpte -
brūmaḥ- mukhyasya śīghrapratītatvena mukhye mantraṃ viniyujya caritārtha liṅgaṃ vilambapratītatayā gauṇapratīkṣāṃ na karoti ।
tasmāt - mukhyasyaiva lavane mantro niyamyate ।
aindryā gārhapatye viniyogādhikaraṇe sūtre -) ।
vacanāt tv ayathārtham aindrī syāt ।
guṇād vāpy abhidhānaṃ syāt sambandhasyāśāstrahetutvāt ।
dvatīyādhikaraṇamāracayati -

-
aindryā niveśanetyagniṃ gārhapatyaṃ bhajediti ।
prakāśye mukhya indre vā gauṇe mukhye 'stu pūrvavat ।
ekasya gauṇatādhnauvye mantrasyaivānuvādataḥ ।
gauṇatāto 'gnyupasthāne mantraḥ śrutyā niyujyate ।

agnicayane - 'niveśanaḥ saṃgamanaḥ'- ityādikā kācidaindrī samāmnātā ।
tasyā uttarārdhe 'indro na tasthau' iti paṭhyamānatvāt ।
tanmantraviṣayaṃ brāhmaṇaṃ caivamāmnāyate - 'niveśanaḥ saṃgamano vasūnāmityaindyā gārhapatyamupatiṣṭhate' iti ।
etena brāhmaṇena gārhapatyopasthāne viniyujyamāno mantror'the prakāśayanmukhyamindraṃ prakāśayati ।
mukhyaścendraḥ svargādhipatiḥ sahastrākṣaḥ ।
tatrendraśabdasya rūḍhatvāt ।
gauṇastvindro gārhapatyaḥ ।
tasyaiśvarye guṇayogana yajñasādhanatvena vā mukhyendrasadṛśatvāt ।
tatra pūrvānyāyena śīghrapratītyā mukhyendra mantreṇa prakāśite sati mantrabrāhmaṇayorvisaṃvādaṃ vārayituṃ gārhapatyaśabdena mukhyendro gārhapatyasamīpadeśo vā lakṣaṇīyaḥ- iti prāpte, brūmaḥ- indragāharpatyaśabdayoranyatasya gauṇatve 'vaśyaṃbhāvini sati brāhmaṇavākyasya vidhāyakatvādaprāptārthatvena vidhau lakṣaṇāyā anyāyyatvātprāptārthatvenānuvādako mantra evendraśabdena vahniṃ lakṣayiṣyati ।
tato gārhapatyaprakāśane samarthameva mantram 'aindryā' iti tṛtīyāśrutirgārhapatyopasthāne viniyuṅkte ।
।
tathāhavānam apīti cet ।
nakālavidhiś coditatvāt ।
guṇābhāvāt ।
liṅgāc ca ।
vidhikopaś copadeśe syāt ।

-
tṛtīyādhikaraṇamāracayati -
haviṣkṛdehītyāmantrya triravaghnansamāhvayet ।
viniyogo 'vaghāte syādāhvāne vāvaghātake ।
aindrīvanmāntramāhvānaṃ gauṇaṃ hantirvṛthānyathā ।
pāṭhena prāpitaṃ tritvaṃ hvayaterupacāragīḥ ।
trirabhyāso vidhātavyo nityaprāpterabhāvataḥ ।
hantinā lakṣyate kālaḥ prāpto 'sau hvayatistathā ।
viniyoge vākyabhedo liṅgādāhvānaśeṣatā ।
naindrīnyāyaḥ śrutyabhāvādbarhirnyāyena mukhyagaḥ ।

darśapūrṇamāsayoḥ śrūyate - 'haviṣkṛdehīti triravaghnannāhvayati' iti ।
devānāmarthe yā haviḥ saṃpādayati sā haviṣkṛt ।
tāmenāṃ saṃbodhyādhvaryuḥ 'ehi' iti brūte ।
tathā cāyaṃ mantro brāhmaṇena vyākhyāyate - 'haviṣkṛdehītyāha yā eva devānāṃ haviṣkṛtastānāhvayati ' iti ।
tamimaṃ mantramuccāryādhvaryustrivāramavaghātaṃ kurvannāhvayatītyarthaḥ ।
anena vākyena mantro 'vaghāte viniyujyate ।
nanu -āhvāne samarthaḥ, na tvavaghāte - iti cet ।
na ।
tasyāvaghātalakṣakatvāt ।
yathā pūrvodāṣṭtāyā maicyāmucīndvaśabdo gauṇaḥ, tadvat 'ehi' iti padaṃ mantragatatvenāvaghāte gauṇaṃ bhavivyati ।
anyathā mantrabrāhmaṇayorāhvānaparatvācchrūyamāṇam 'avaghnan' iti padamanarthakaṃ syāt ।
prāptamavaghātamuddiśya mantrasya tritvasya ca vidhau vākyabhedaḥ- iti cet ।
na ।
tritvasya prāptatvenānuvādakatvāt ।
kasyāṃcicchākhāyāmayaṃ mantro mantrakāṇḍe trivāramabhyasyā'mnātaḥ ।
āhvayatipadaṃ tu 'ehi' itivadavaghātaparatayopacaraṇīyam-iti prāpte -
brūmaḥ- trirabhyāsasya nityavatprāptiḥ pāṭhamātreṇa na sidhyati ।
kasyāṃcicchālāyāṃ dviḥpāṭhāt ।
kasyāṃcitsakṛtpāṭhāt ।
ato 'sau nityavadvidhīyate ।
na ca 'avatran' ityasya vaiyarthyam ।
tasya kālalakṣakatvāt ।
kālasyāpi vidhau vākyabhedaḥ- iti cet ।
na ।
prāptatvāt ।
na hyavaghāte sahāyahvānamanyasminkāle bhavati ।
tator'thaprāptaḥ kālaḥ ।
āhvānamapi mantrasāmarthyādeva prāptatvānna vidheyam ।
na hi 'ehi' iti mantrapāṭha āhvānamantareṇopapadyate ।
mantravyākhyānaṃ codahṛtam ।
tatrāyaṃ vākyārthaḥ saṃpannaḥ- 'avaghātakāle yadāhvānaṃ tasya trirabhyāsaḥ kartavyaḥ' iti ।
ata eva śākhāntare vispaṣṭamāhvānānuvādenābhyāso vidhīyate ।
atrirāhvayati triḥsatyā hi devāḥ' iti ।
evaṃsati mantrasyāpi viniyoge vākyabhedaḥ syāt ।
liṅgena tvāhvāne viniyujyate, nāvaghāte ।
na caindrīnyāyo 'tra prasarati ।
tṛtīyāśrutyabhāvāt ।
abarhiddevasadanaṃ dāmi' ityatroktena tu nyāyena mukhya evā'hvāne liṅgena mantraviniyogaḥ, na tvavavātarūpe gauṇāhvāne ।
tasmāt - āhvānaśeṣo 'yaṃ mantraḥ ।
।
tathotthānavisarjane ।

-
caturthādhikaraṇamāracayati -
uttiṣṭhanpravadedagnadignīnityādikaṃ tathā ।
kṛṇuta vratamityevaṃ paṭhanvācaṃ vimuñcati ।
mantrau vidheyau kālo vā mantrāvutthānamokayoḥ ।
viniyojyau na kālasya lakṣaṇā yujyate vidhau ।
mantrārthānanvayāttatra tadvidhirnaiva śakyate ।
agatyā lakṣaṇāpyastu tena kālo vidhīyate ।

jyotiṣṭome samāmananti - 'uttiṣṭhannanvāhāgnīdagnīnvihara' iti ।
tathā - 'vrataṃ kṛṇuteti vācaṃ visṛjati' iti ।
tatra - āgnīdhraṃ saṃbodhyāgniviharaṇādipraiṣarūpo mantro 'nena vākyenotthānaśeṣatayā viniyujyate ।
tathā- muṣṭiṃ kṛtvā niyamitavāco dīkṣitasya vāgvimoke 'vrataṃ kṛṇuta' iti mantro viniyujyate ।
na cātra pūrvoktāvaghātaśabdavadutthānavimokaśabdau kālalakṣakau ।
tatkālayoravaghātakālavadarthaprāptyabhāvena vidheyatve sati lakṣaṇāyā anyāyyatvāt - iti prāpte, brūmaḥ- agniviharaṇapraiṣe payaḥpānarūpavratasaṃpādanapraiṣe cānvitāvetau mantrau, na tūtthāne vāgvimoke ca ।
ato 'samarthayorviniyogāsaṃbhavādagatyā lakṣaṇāmapyaṅgīkṛtya kālo vidhīyate ।
sūtrāṇi -) ।
sūktavāke ca kālavidhiḥ parārthatvāt ।
upadeśo vā yājyāśabdo hi nākasmāt ।
sadevatārthas tatsaṃyogāt ।
pratipattir iti cet sviṣṭakṛdvadubhayasaṃskāraḥ syāt ।

-
pañcamādhikaraṇamāracayati 
prastaraṃ sūktavākena praharediti kāladhīḥ ।
aṅgāṅgitā vā syātkālo 'jupatetyādyananvayāt ।
prahṛteriṣṭadevārthasaṃskāratvāttadanvayaḥ ।
saṃpādyo devatādvārā tṛtīyāśrutito 'ṅgatā ।

darśapūrṇamāsayorāmnāyate - 'sūktavākena prastaraṃ praharati' iti ।
aidaṃ dyāvāpṛthivī bhadramabhūt' ityādiko mantraḥ sūktavākaḥ ।
tasminmantre 'gniṃ saṃbodhya 'tvaṃ sūktavāgasi' ityāmnānāt ।
prastaro darbhamuṣṭiḥ, tasya praharaṇamagnau prakṣepaḥ ।
tatra - 'sūktavākena' ityetatpadaṃ kālaṃ lakṣayati ।
hotrā mantre 'sminpaṭhyamāne tatpāṭhakāle 'dhvaryuḥ prastaraṃ praherat ।
na tvatra praharaṇe mantro 'yaṃ viniyoktuṃ śakyaḥ ।
pūrvoktapraiṣamantravadatrānvayābhāvāt ।
aagniridaṃ havirajuṣatāvīvṛdhata maho jyāyo 'kṛta'- ityādikaṃ mantre paṭhyate ।
apuroḍāśasevayā vṛddho'gnistasminyajapāne tejobāhulyaṃ kṛtavān' iti tasyārthaḥ ।
na cāsau prastarapraharaṇe 'nvetuṃ śakyaḥ - iti prāpte, -
brūmaḥ- 'sūktavākena' iti tṛtīyāśrutyā praharaṇe mantro viniyujyate ।
na cātyantamanvayābhāvaḥ ।
mantro hyayaṃ pūrvamiṣṭānagnyādidevānanusmārayati ।
prastapapraharaṇaṃ ceṣṭadevatāsaṃskāraḥ ।
ato devatādvārā mantrapraharaṇayoranvayānmantro viniyujyate ।
nanu- praharaṇaṃ nāma prakṣepamātram, na tu devatoddeśena prakṣepaḥ ।
yajidhātoraśravaṇāt ।
tathā sati devatānāmātrābhāvāttadvārāpi nānvayaḥ- iti cet ।
maivam ।
devatānāṃ sadbhāvāt ।
agnyādidevatāprakāśakasya sūktavākasya tṛtīyāśrutyā praharaṇāṅgatvaṃ bodhyate ।
yadi prakaraṇe 'gnyādayo devatā bhaveyuḥ, tadā tatprakāśanena dṛṣṭor'tho mantrasya labhyeta ।
tato devatākalpanena taduddeśapūrvakasya prakṣepasya yāgatvaṃ sidhyati ।
tasmāt devatādvārāstyevānvayaḥ ।
ṣaṣṭhe -dgasūktavākānāmarthānusāreṇa vini-dghasūtrāṇi -) ।
yogādhikaraṇe 
kṛtsnopadeśād ubhayatra sarvavacanam ।
yathārthaṃ vā śeṣabhūtasaṃskārāt ।
vacanād iti cet ।
prakaraṇāvibhāgād ubhe prati kṛtsnaśabdaḥ ।

-
ṣaṣṭhādhikaraṇamāracayati -
prahṛterakhilaḥ sūktavāko 'ṅgaṃ syādvibhajya vā ।
samākhyā kṛtsnagā tena vibhaktasyāṅgatā nahi ।
darśapūrṇimayordevānanusṛtya vibhajyatām ।
ākhyāṃ liṅgena bādhitvā bhāge nāma nirucyate ।

pūrvodāhṛte mantre sūktavākasamākhyā kṛtsnamantraviṣayā ।
yājñikaḥ kṛtsne tacchabdaprayogāt ।
tataḥ sarvo 'pi praharaṇāṅgam - iti cet ।
na ।
liṅgena samākhyāyā bādhitatvāt ।
tasminmatre pūrṇamāsadevatāmnānaṃ kasmiṃścidbhāge dṛśyate- 'agnīṣomāvidaṃ havirajuṣetām' iti ।
bhāgāntare tu darśadevatāmnānam- 'indrāgnī idaṃ havirajuṣetām' iti, 'indra idaṃ havirajuvata' iti, 'mahendra idaṃ havirajuṣata' iti ca ।
imdrāgnīndramahendrāḥ puruṣabhedena darśe vyavasthitāḥ ।
tathā sati mantraliṅgena tattadbhāgavattattatkāle vyavatiṣṭhate ।
sūktavākaśabdaśca bhāge yaugikaḥ ।
asūktaṃ vakti' iti tadvyutpatteḥ ।
yāgakāle tattanmantreṇa samyaguktaṃ devaṃ vaktītyarthaḥ ।
ata eva brāhmaṇena vyākhyātam- 'agniridaṃ havirajuvatetyāha, yo āyākṣma devatāstā arīradhāmeti bāvaitadāha' iti ।
arīradhāmā'rādhitāṃstuṣṭānakurmetyarthaḥ ।
tasmādayaṃ vibhajya viniyujyate ।
।
liṅgakramasamākhyānāt kāmyayuktaṃ samāmnātam ।

-
saptamādhikaraṇamāracayati-
aindrāgnādīṣṭayaḥ kāmyā yājyā apyuditāḥ kramāt ।
kāṇḍayostā yathāliṅgaṃ saṃcāryā niyamo 'thavā ।
liṅgaṃ kramasamākhyābhyāṃ prabalaṃ tadvaśādamūḥ ।
akāmyāsvapi saṃcāryā yājyāḥ sarvatra kā kṣatiḥ ।
samākhyānātkāṇḍayogaḥ kramādiṣṭiṣu yojanam ।
apekṣate devamātraṃ śaktiḥ kāmyaikagāstataḥ ।

kāmyeṣṭayastatkāṇḍe krameṇā'mnātāḥ- 'aindrāgnamekādaśakapālaṃ nirvapet, yasya sajātā vīyuḥ' ityādinā ।
sajātā jñātayaḥ ।
vīyurvigatā vipratipannā ityarthaḥ ।
aidrāgnī rocana' - ityādike mantrakāṇḍe yājyānuvākyāḥ krameṇā'mnātāḥ ।
tatra 'idaṃ kāmyayājyānuvākyākāṇḍam' iti yājñikānāṃ samākhyayo 'vagamyate ।
tayoriṣṭikāṇḍamantrakāṇḍayoḥ prathamāyāmiṣṭau prathamapaṭhite yājyānuvākye ityādivyavasthā krameṇa kriyate ।
mantragataṃ tvaindrāgnaliṅgaṃ kāmyāyāṃ nityāyāṃ caindrāgneṣṭau te yājyānuvākye viniyuṅkte ।
liṅgaṃ ca prabalamiti sarvatra tayorviniyogaḥ- iti prāpte, -
brūmaḥ- nātra liṅgena kramasamākhye bādhituṃ śakyete ।
upajīvyatvāta ।
indrāgnidevatārūpamātraprakāśanaṃ liṅgam ।
na ca tāvanmātreṇa mantrakarmaṇoraṅgāṅgibhāvaḥ ।
tataḥ samākhyābalānmantrakāṇḍakarmakāṇḍayoḥ saṃbandhāvagatau sāmānyena mantrakarmaṇoḥ saṃbandho 'vagamyate ।
viśeṣatastu 'asminprathame karmaṇyayaṃ mantraḥ prathamaḥ' iti kramādavagamyate ।
nanu - 'aindrāgneṣṭāvaindrāgnamantraḥ, vaiśvānareṣṭau vaiśvānaramantraḥ' ityetādṛśī viśeṣo liṅgenaivāvagamyate- iti cet ।
na ।
liṅgasādhāraṇye kramāpekṣaṇāt ।
"aindrāgnamekādaśakapālaṃ nirvapedbhrātṛvyavān"iti dvitīyeṣṭirapi ।
tatraindrāgnī paṭhitau ।
mantrakāṇḍe 'pi"indrāgnī navatim"ityādikamaparamaindrāgnaṃ yājyānuvākyāyugalamāmnātam ।
na hi tatra kramamantareṇa nirṇetuṃ śakyam ।
na ca krameṇaiva tatsiddherliṅgamaprayojakamiti vācyam ।
kvacilliṅgasyaiva vyavasthāpakatvāt ।
aindrābārhaspatyeṣṭirakaivā'mnātā- 'yaṃ kāmayeta rājanyamanayoddho jāyeta vṛtrānghnaṃścaret-iti tasmā enamaindrābārhaspatyaṃ caruṃ nirvapet' iti ।
yaṃ rājaputraṃ jāyamānaṃ prati rājñaḥ purohitasya ca kāma evaṃ bhavati- 'ayaṃ mātṛgarbhe devakṛtavighnena kenāpyapratibaddho jāyatām ।
jātaśca śatrūnmārayansaṃcaret' iti ।
tadrājaputrārtheyamiṣṭiḥ ।
mantrakāṇḍe tadiṣṭikrame yājyāpuronuvākye indrābṛhaspatidevatāke dvividhe āmnāte ।
aidaṃ vāmāsye haviḥ- ' - ityekaṃ yugalam ।
aasme indrābṛhaspatī' - ityādikamaparam ।
tayoḥ prathamayugalasya krameṇa viniyoge 'pi dvitīyayugalaṃ liṅgenaiva viniyoktavyam ।
tasmāt- kramasamākhyāsahakṛtena kāmyeṣṭiṣvevaitā yājyāniyamyante ।
।
adhikāre ca mantravidhir atadākhyeṣu śiṣṭatvāt ।
tadākhyo vā prakaraṇopapattibhyām ।
anarthakaś copadeśaḥ syād asambandhāt phalavatā ।
sarveṣāṃ copadiṣṭatvāt ।

-
aṣṭamādhikaraṇamāracayati -
āgneyyā'gnīdhramityagnidevatākā ṛco 'khilāḥ ।
upasthāne prayoktavyāḥ prakṛtā eva tā uta ।
sādhāraṇyena śabdokteḥ sarvābhistadupasthitiḥ ।
viśeṣe vidhisaṃkrāntyā prakṛtābhiritīṣyatām ।

jyotiṣṭome śrūyate - 'āgneyyā'gnīdhramupatiṣṭhate' iti ।
tatra- āgnīdhanāmakasya maṇḍapasya yadupasthānaṃ tat, yayā ca kayācidṛcā dāśatayīgatayāgnisaṃbandhinyā kartavyam ।
aagnirdevatā yasyā ṛcaḥ sā'gneyī' iti sādhāraṇoktāvṛgviśeṣasyāpratīteḥ- iti cet ।
maivam ।
kratuprakaraṇapaṭhitānāmāgneyīnāmṛcāṃ kratuprayuktavyāpārasādhanatvaṃ prakaraṇādevāvagatam ।
ako 'sau vyāpāraḥ' iti viśeṣabubhutsāyām 'āgnīdhropasyānarūpo 'yam, iti bodhayannayaṃ vidhirviśeṣamātre saṃkrāmatīti lāghavam ।
aprakṛtānāṃ kratūpayuktavyāpārasādhanatvaṃ tadvyāpāraviśeṣaṣcetyubhayamanena bodhyata iti gauravam ।
tasmātprakṛtābhirāgnepībhistadupasthānam ।
evam 'aindyā sado vaiṣṇavyā havirdhānam' ityatra sadohavirdhānanāmakayormaṇḍapayorupasthāne prakṛtānāmevaindrīṇāṃ vaṣṇaivīnāṃ ca prayoga iti draṣṭavyam ।
।
liṅgasamākhyānābhyāṃ bhakṣārthatānuvākasya ।
tasya rūpopadeśābhyām apakarṣo 'rthasya coditatvāt ।
navamādhikaraṇamāracayati -
bhakṣehītyanuvāko 'yaṃ sarvo bhakṣaṇagāmyuta ।
grahaṇādau yathāyogaṃ vibhajya vyavatiṣṭhate ।
avidhergrahaṇādīnāṃ bhakṣaṇe nikhilo 'stu saḥ ।
arthākṣipteṣu teṣveva yathāliṅgaṃ vibhajyate ।
jyotiṣṭome hutasya somasya śeṣabhakṣaṇaṃ vihitam ।
ata evā'mnātam - 'abhiṣutyā'havanīye hutvā pratyañcaḥ paretya sadasi somaṃ bhakṣayanti' iti ।
tasminmakṣaṇe grahaṇāvekṣaṇanigaraṇasamyagjaraṇarūpāścatvāro vyāpārāḥ santi ।
mantracca 'bhakṣehi'- ityādyanuvāke samāmnātaḥ ।
tatra bhakṣaṇaṃ yathā sākṣāccoditaṃ, na tathā grahaṇāvekṣaṇanigaraṇasamyagjaraṇāni coditāni ।
na cāvihiteṣu mantro viniyogamarhati ।
samākhyā tu 'bhakṣānuvākaḥ' ityevaṃrūpā bhakṣaṇamātraviṣayā ।
tasmātkṛtsnasyāpyanuvākasya bhakṣaṇa eva viniyogaḥ- iti prāpte, -
brūmaḥ- avihitānyapi grahaṇādīnyarthākṣiptāni ।
tadvyatirekeṇa bhakṣaṇāsaṃbhavāt ।
atasteṣvanuvāko yathāliṅgaṃ vibhajya viniyoktavyaḥ ।
tatra 'bhakṣehi'- ityārabhya 'aśvinostvā bāhubhyāṃ sādhyāsam' ।
ityanto grahaṇaṃ prakāśayati ।
aehi' ityāhvānasya bāhubhyāṃ svīkaravāṇi' ityetasya ca darśanāt ।
anṛcakṣasaṃtvā deva soma sucakṣā avakhyeṣam' ityayaṃ bhāgo 'vekṣaṇaṃ prakāśayati ।
aśobhanacakṣurahaṃ manuṣyeṣu makhyātaṃ tvāmavekṣiṣīya' ityabhidhānāt ।
ahinva me gātrā'- ityādiḥ 'mā me 'vāṅnābhimatigāḥ'aityantaḥ samyagjaraṇaṃ prakāśayati ।
gātraprīṇanenādhobhāge nāmyatikramaṇaniṣedhena ca tadavagamāt ।
jaraṇaṃ nārthākṣiptam, tena vināpi bhakṣasiddheḥ- iti set ।
na ।
jaraṇaparyantasyaiva sārthakabhakṣaṇatvāt ।
na ca - jaraṇe puruṣavyāpārābhāvaḥ ।
samyagupaveśanāderjaraṇārthatvāt ।
amandrābhibhūtiḥ' - ityādiḥ 'bhakṣayāmi' ityanto bhakṣaṇaṃ prakāśayati ।
tasmāt- liṅgena samākhyāṃ bādhitvā viniyogaḥ kartavyaḥ ।
guṇābhidhānān mandrādir ekamantraḥ syāt tayor ekārthasaṃyogāt ।

-
daśamādhikaraṇamāracayati-
mandreti vasumadveti dvayaṃ tarpaṇabhakṣayoḥ ।
vibhaktavyamutāśeṣaṃ tṛptisaṃyuktabhakṣaṇe ।
liṅgādvibhāgo maivaṃ no tṛptirbhakṣaṇato 'nyataḥ ।
liṅgasyāsaṃbhave vākyaśeṣātsarve 'stu bhakṣaṇe ।

amandrābhibhūtiḥ' - ityādiḥ 'juṣāṇā somasya tṛpyatu' ityanto bhāgo hṛṣṭāyā arucimabhibhavantyāḥ somaṃ sevamānāyā jihvāyāstṛptiṃ prakāśayati ।
avasumadgaṇasya'- ityādiḥ 'bhakṣayāmi' ityanto bhāgo bhakṣaṇaprakāśakaḥ ।
tatra pūrvaballiṅgena vibhajya viniyogaḥ- iti cet ।
maivam ।
na khalu tṛptirbhakṣaṇādanyena vyāpāreṇa jāyate ।
kiṃ tarhi-bhakṣaṇāmuniṣpādinī hi sā ।
tathā sati kasminvyāpāre tṛptiprakāśako bhāgo viniyujyeta ।
tato liṅgena viniyogāsaṃbhavādbhakṣaṇavākyasya śeṣastṛptiprakāśakabhāgo bhaviṣyati ।
upayuktaśca tatrāyaṃ bhāgaḥ ।
tṛptisahitabhakṣaṇaprakāśanena puruṣotsāhajananāt ।
tasmānmandrādiḥ sarvo bhakṣaṇe viniyujyate ।
।
liṅgaviśeṣanirdeśāt samānavidhāneṣv anaindrāṇām amantratvam ।
yathādevataṃ vā tatprakṛtitvaṃ hi darśayati ।

-
ekādaśādhikaraṇamāracayati -
indrapītasyeti makṣamantrāṃśaḥ kimihaindrake ।
kevale 'nyatra vohācca sarvatrota yarthāśrutam ।
aindra eva samarthatvāttūṣṇīmevānyabhakṣaṇam ।
ūho vānyeṣu karmaikye 'pyastyūho bhakṣabhedataḥ ।
indreṇa yasminsavane somaḥ pīta itīraṇāt ।
savanastheṣu sarveṣu mantro 'nūhena paṭhyatām ।

bhakṣamantre kaścidaṃśaḥ 'indrapītasya' ityevaṃvidhaḥ śrūyate ।
tatra- 'indreṇa pūtasya somasya śeṣaṃ bhakṣayāmi' ityartho bhavati ।
tathā satyasya mantrasyendrapradānaśeṣabhakṣaṇa eva samarthatvāttatraivāyaṃ mantro viniyujyate, na tu maitrāvaruṇādiśeṣabhakṣaṇe ।
tasmādamantrakameva tadbhakṣaṇam, ityekaḥ pūrvapakṣaḥ ।
aindrapītasya' iti padasyāsamarthatve 'pi 'mitrāvaruṇapītasya' ityeṣamūhe sati sāmarthye bhaviṣyati ।
nanu-āgneyayāgasya prakṛtitvāttadvatasya 'agnaye juṣṭam' ।
iti mantrasya vikṛtau saurye carau 'sūryāya juṣṭam' ityevamūhaḥ kriyate ।
iha tu karmaikyānnohaḥ- iti cet ।
na ।
karmabheda iva bhakṣabhede 'pyūhituṃ śakyatvāt ।
iti dvitīyaḥ pūrvapakṣaḥ ।
aindrapītasya' ityatra bahuvrīhirdraṣṭavyaḥ ।
tatpurūṣatve 'samāsasya' iti sūtreṇāntodāttatvaprasaṅgāt ।
ādyudāttaṃ hyetatpadamāmnātam ।
indrapratipādikaṃ tu svata ādyudāttam ।
tathā sati 'bahuvrīhau prakṛtyā pūrvapadam'[pāsū ] iti sūtreṇa pūrvapadaprakṛtisvaravidhānātsamastapadamapyādyudāttameva saṃpadyate ।
aindreṇa pītaḥ somo yasminsavane' iti vigrahātsavanaparatve sati 'aindrabhakṣaṇa eva' iti niyantumasamarthatvātsarvabhakṣaṇeṣvanūhenaivāyaṃ mantraḥ prayoktavya iti rāddhāntaḥ ।
।
punarabhyunnīteṣu sarveṣām upalakṣaṇaṃ dviśeṣatvāt ।
apanayād vā pūrvasyānupalakṣaṇam ।
grahaṇād vāpanayaḥ syāt ।

-
dvādaśādhikaraṇamāracayati-
ūhapakṣe yadūhyaṃ taccintyate nyāyapañcake ।
indre hute 'tha taccheṣe hotrakaiścamasasthite ।
somo 'bhyunnīya devebhyo hutvā saṃbhakṣyate tadā ।
indro na lakṣyo lakṣyo vā na śeṣe 'nyārthatā yataḥ ।
unnīta eva saṃbaddho na pūrvo devatāntaraiḥ ।
ata indrasya siddhyarthe lakṣyo 'sāvitaraiḥ saha ।

pūrvādhikaraṇe yo 'yamūharūpo dvitīyaḥ pūrvapakṣaḥ, tatprasaṃṅgātkṛtvācintārūpeṇa nyāyapañcakenohaviṣayaścintyate ।
maitrāvaruṇabrāhmaṇācchaṃsipotrādaya ṛtvijo hotrakāḥ ।
teṣāṃ ca santi camasāḥ ।
pātraviśeṣasthitāḥ somarasāścamasāḥ ।
tairvaṣaṭkārānuvaṣaṭkārayorhotavyam ।
camasānāmaindratvāddhoturvaṣaṭkāre prathamamindro hutaḥ ।
anantaraṃ camasasthite hutaśeṣe punaḥ somāntaramabhyunnīya devatāntarebhyo hotrakā anuvaṣaṭkāre juhvati ।
tatra maitrāvaruṇaḥ 'mitraṃ vayaṃ havāmahe' - iti mantreṇa mitrāvaruṇau yajati ।
brāhmaṇācchaṃsī 'indra tvā vṛṣabhaṃ vayam' - iti mantreṇendraṃ yajati ।
potā 'maruto yasya hi kṣaye'- iti mantreṇa maruto yajati ।
evaṃ hutvā paścātsomo bhakṣyate ।
tasminbhakṣaṇe 'mitrāvaruṇapītasya' iti mantra ūhanīyaḥ ।
tadānīm 'indramitrāvaruṇapītasya' ityevaṃ mitrāvaruṇābhyāṃ saha nendra upalakṣaṇīyaḥ ।
kutaḥ ।
indraśeṣe punarabhyunnītasya tena saha mitrāvaruṇādyarthatve sati tasya śeṣasyendrasaṃbandharāhityāt ।
punarunnītasyaivānyārthatvam, na pūrvasya- iti cet ।
na ।
unnayanakāle 'mitrāvaruṇādyartho 'yam' iti saṃkalpābhāvāt ।
pradānakāle tu pūrvaśeṣeṇa sahaiva mitrāvaruṇādibhyaḥ pradīyate ।
tasmāt- indrasaṃbandharāhityānnendro lakṣaṇīyaḥ- iti prāpte -
brūmaḥ- mā bhūtsaṃkalpaḥ, tathāpyunnayanaṃ kariṣyamāṇaṃ maitrāvaruṇādiyāgārthameva ।
na tu tasya pūrvānuṣṭhitendrayāgārścatvaṃ saṃbhavati ।
tasmādunnīto mitrāvaruṇādisaṃbaddhaśeṣa indrasaṃbaddha evetyubhayabhakṣaṇe mitrāvaruṇādibhiḥ sahendro 'pyupalakṣaṇīyaḥ ।
।
pātnīvate tu pūrvavat ।
grahaṇād vāpanītaṃ syāt ।

-
trayodaśādhikaraṇamāracayati -
dvidevaśeṣa ādityasthālyā āgrayaṇābhidhām ।
sthālīṃ prāptastataḥ pātnīvatasya grahaṇe sati ।
tadbhakṣaṇe dvidevāḥ kiṃ sārdhe pātnīvatena te ।
upalakṣyā na vā pūrvanyāyenāstūpalakṣaṇam ।
anya āgrayaṇātpātnīvato naitasya vidyate ।
ākāṅkṣā pūrvadeveṣu patnīvāneva lakṣyate ।

aindravāyavādayo dvidevatyāḥ ।
teṣāṃ śeṣa ādityasthālīmāgacchati, punarapi tasyāḥ sthālyā āgrayaṇasthālīmāgacchati ।
tasyā āgrayaṇasthālyāḥ pātnīvato gṛhyate ।
tasya pātnīvatasya bhakṣaṇa indravāyvādaya upalakṣaṇīyāḥ ।
pūrvādhikaraṇe yathā mitrāvaruṇādibhiḥ sahendra upalakṣitaḥ, tadvat - iti prāpte, -
brūmaḥ- 'yadupāṃśu pātreṇa pātnīvatamāgrayaṇādgṛhṇāti' ityāgrayaṇapātrasyāpādānatvaśravaṇāttato niḥsṛtasomarasasya tatsaṃbandhe 'pete sati paścātpatnīvaddevatāyai grahaṇaṃ bhavati ।
tathā satyatyantabhinnasya pātnīvatasya pūrvadeveṣvākāṅkṣā nāsti ।
punarabhyannītastu soma aindraśeṣeṇa saṃsṛṣṭaḥ ।
tasya saṃsṛṣṭasya bhakṣaṇe maitrāvaruṇādīnāmivendrasyāpi saṃbandho nāpaitīti vaiṣamyam ।
tasmātpātnīvatabhakṣaṇa indravādhvādayo nopalakṣaṇīyāḥ ।
।
tvaṣṭāraṃ tūpalakṣayet ।
atulyatvāt tu naivaṃ syāt ।

-
catudarśādhikaraṇamāracayati-
saha patnīvatā tvaṣṭā tadgrahe lakṣyate na vā ।
saha tvaṣṭrā pibetyukterdevatvātso 'pi lakṣyate ।
sahatvamātraṃ tvaṣṭuḥ syānna pātṛtvamaśabdanāt ।
codanāyā abhāvācca na devo 'to na lakṣyate ।

tasminneva pātnīvatagrahe śeṣabhakṣaṇamantre patnīvatā saha tvaṣṭāpyupalakṣaṇīyaḥ ।
kutaḥ ।
tvaṣṭurapi taddevatvāt ।
tacca homamantrādavagatam ।
aagnī i patnībantsajūrdevena tvaṣṭrā somaṃ piba svāhā' ityasminmantre patnīvantamagniṃ plutāntena saṃbodhya'tvaṣṭrā devena saha piba' ityabhidhānātpātṛtvena patnīvata iva tvaṣṭustaddevatvam ।
tataḥ- 'patnīvattvaṣṭṛpītasya' ityupalakṣaṇam-iti prāpte -
brūmaḥ- pānakāle sahāvasthānamātraṃ tvaṣṭuḥ 'sajūḥ' ityanena padena pratīyate, na tu pātṛtvam ।
asaṃbodhitasya tvaṣṭuḥ 'piba' ityanena śabdena sāmānādhikaraṇyābhāvāt ।
na ca pātṛsahabhāvamātreṇa pātṛtvam -
"sahaiva daśabhiḥ putrairbhāraṃ vahati gardagrī" ।
ityatra putrāṇāṃ voḍhṛtvādarśanāt ।
āstāṃ mantraḥ ।
vidhibalātvaṣṭurdevatvam - iti cet ।
na ।
apātnīvatamāgrayaṇādgṛhṇāti"ityatra tvaṣṭurapratīteḥ ।
tasmāt - adevatvāttvaṣṭā nopalakṣaṇīyaḥ ।
।
triṃśac ca parārthatvāt ।

-
pañcadaśādhikaraṇamāracayati -
patnīvantastrayastriṃśaddevāstānmādayetyamī ।
lakṣyā na vā yājyayākterdevatvādupalakṣaṇam ।
eko 'gniryajamānena mādito 'nye tu vahninā ।
ato 'gnereva devatvānnānyeṣāmupalakṣaṇam ।

tasyaiva pātnīvatagrahasya yājyāyāmagniṃ saṃbodhya 'patnīvannāmadhāriṇastrayastriṃśaddevānmādaya' ityabhidhīyate - 'patnīvatastriṃśataṃ trīṃśca devānanuṣvadhamāvaha mādayasva' iti ।
anuṣvadhamanupradānam ।
atra hūyamānena somarasena mādanīyatvātrayastriṃśatāṃ taddevatvam ।
attaste 'pi bhakṣaṇe lakṣaṇīyāḥ- iti cet ।
na ।
yajamānena mādanīyasyāgnereva taddevatvāt ।
trayastriṃśaddevāstu vahninā mādyanta iti na teṣāmatra devatvam ।
tasmānnopalakṣaṇam ।
।
vaṣaṭkāraś ca pūrvavat ।

-
ṣoḍaśādhikaraṇamāracayati-
somasyāgna iti proktānuvaṣaṭkāradevatā ।
lakṣyā na vā devatātvāllakṣyā triṃśadvilakṣaṇā ।
prakṛtau vidyamāno 'gniranuddeśadilakṣitaḥ ।
uddeśyendro lakṣito 'tto vikṛtāvapi tattathā ।

"somasyāgne vīhī ।
tyanuyajati"iti śrūyate ।
tatra-anuvaṣaṭkārasya māntravarṇiko 'gnirdevatā ।
na ca trayastriṃśatāmiva vahneradevatātvam ।
mantre vahniṃ saṃbodhya somapātṛtvāmidhānāt ।
tasmāt-agnirlakṣaṇīyaḥ- iti cet ।
na ।
prakṛtāvalakṣitatvāt ।
aindraśvamasaḥ prakṛtiḥ ।
itare vikṛtirūpāḥ ।
tathā hi-aindraśca somo gṛhyate mīyate ca ।
tenaindroṣveva somaḥ, anaindreṣu soma eva nāstīti sarve somadharmā aindreṣveva ।
anaindrā adharmakāḥ ।
dharmatākāṅkṣāścodakena sadharmakā iti vikṛtitvam ।
gṛhyamāṇasya mīyamānasya ca somasyaindratvam 'indrāya tvā vasumate' ityādigrahaṇamantrādavagamyate ।
tasya prakṛtibhūtasyendracamasasya bhakṣaṇe 'gniranuvaṣaṭkāradevo nopalakṣitaḥ ।
kutaḥ ।
grahaṇe taduddeśābhāvāt ।
indrastūddeśyatvādupalakṣitaḥ ।
evaṃ vikṛtāvapyuddeśyadevānāmevolakṣaṇaṃ nyāyyam ।
tasmāt- agnirnopalakṣyaḥ ।
anaindrāṇāmamantrakabhakṣaṇādhi karaṇe sūtram) ।
chandaḥ pratiṣedhas tu sarvagāmitvāt ।

-
saptadaśādhikaraṇamāracayati -
amantrapakṣamāśritya kṛtvācintāntaratrayam ।
ūho 'sti no vā so 'styatra vikṛtau tasya saṃbhavāt ।
someneti vidheḥ sarvapradāneṣu samatvataḥ ।
avikāre 'pyanūho 'to naindro nirmantrabhakṣaṇam ।
uktābhyaḥ pañcamyaḥ kṛtvācintābhyaḥ pūrvasminnevādhikaraṇe yo 'yam 'anaindreṣvamantrakaṃ bhakṣaṇam' ityevaṃrūpaḥ prathamaḥ pūrvapakṣaḥ, tameva manasi nidhāya punaḥ kṛtvācintānāṃ trayamabhidhīyate - anaindrapūktarītyā vikṛtitvenohasaṃbhavādaratyūhaḥ- iti cet ।
na ।
anaindraṇāṃ vikṛtitvāsaṃbhavāt ।
asomena yajeta' ityutpattiśrutaḥ somaḥ karmaṇo 'ṅgam, na tu pradānaviśeṣasya kasyacidaṅgam ।
sa eva somaḥ sarvapradāneṣvabhyasyata iti sarvāṇi samapradhānāni ।
ata aindrāṇāmanaindraṇāṃ ca prakṛtivikṛtibhāvāsaṃbhavānnāstyatrohaḥ ।
aindrāya tvā vasumate' ityādimantro liṅgādaindraviṣayo 'stu ।
naitāvatā prakṛtivikṛtibhāvaḥ sidhyati ।
tasmāduktamantrasya liṅgādaindraviṣayatvādanaindreṣvamantrakaṃ bhakṣaṇam ।
aindrāgne tu liṅgabhāvāt syāt ।
ekasmin vā devatāntarād vibhāgavat ।

-
aṣṭādaśādhikaraṇamāracayati -
samantrakamamantraṃ vā syādaindrāgnādibhakṣaṇam ।
aindrāgne 'tīndrapītatvasaṃbhavāttatsamantrakam ।
na pānamaśarīrasya yuktaṃ dānaṃ tu miśragam ।
mantro 'yaṃ tu na miśrārhastasmādetadamantrakam ।

yadetat 'aindrāgnaṃ gṛhṇāti' iti vihitaṃ śeṣabhakṣaṇam, tatra- indrāgnibhyāṃ pītaḥ soma indreṇāpi pīto bhavati' iti leṅgenaiva viniyogātsamantrakaṃ bhakṣaṇam - iti cet ।
maivam ।
navamādhyāye vakṣyamāṇadevatādhikaraṇanyāyenāśarīrasyendrasya pānāsaṃbhavāt ।
atha- patiśabdena dānaṃ vivakṣyeta, tadānīm 'indrāya dattaḥ somaḥ' iti mantrārtho bhavati ।
na cātra yajamāna indramuddiśya dadau, kiṃtvindrāgnī uddīśya ।
tasmāt 'dānaṃ miśraviṣayam ।
mantrastu na miśraviṣayaḥ' ityamantrakaṃ bhakṣaṇam ।
।
chandaś ca devatāvat ।
sarveṣu vābhāvād ekacchandasaḥ ।
sarveṣāṃ vaikamantryam aitiśāyanasya bhaktipāvanatvāt savanādhikāro hi ।

-
ekonaviṃśādhikaraṇamāracayati -
aindradāne 'pi gāyatramātrayukte 'thavetaraiḥ ।
chandobhirapi yukte syādādyo mantre tathoktitaḥ ।
dvayoḥ samo bahuvrīhirekacchandāstu na kvacit ।
nānācchandasyaindra eva kṛtvācinteyamīritā ।
savanārthendrapītoktirityudghaṭanamīritam ।
tena sarvapradāneṣu mantrapāṭho yathā sthitaḥ ।

tasminneva bhakṣamantre 'gāyatracchandasa indrapītasya' iti śrūyate ।
agāyatrameva chando yasya' iti mantrapade samāsābhidhānādekacchandoyukta aindre some bhakṣamantraḥ- iti cet ।
maivam ।
bahucchandoyukte 'pi bahuvrīheḥ samānatvāt ।
evakāraṃ parityajya 'gāyatraṃ chando yasya' iti vigrahasaṃbhavāt ।
ekacchandaskastu somo na kvāpyasti ।
tasmānnānāchandaske soma aindrapradāna eva mantraḥ, nānyatra ।
tadevaṃ kṛtvācintātrayaṃ samāptam ।
dvividhakṛtvācintodghāṭanā tu prāgeva siddhāntinā darśitā ।
iti śrīmādhavīye jaiminīyanyāyamālāvistare tṛtīyādhyāyasya dvitīyaḥ pādaḥ

atha tṛtīyādhyāyasya tṛtīyaḥ pādaḥ ।
।
śruter jātādhikāraḥ syāt ।
vedo vā prāyadarśanāt ।
liṅgāc ca ।
dharmopadeśāc ca na hi dravyeṇa saṃbandhaḥ ।
trayīvidyākhyā ca tadvid dhi ।
vyaktikrame yathāśrutīti cet ।
na sarvasmin niveśāt ।
vedasaṃyogān na prakaraṇena bādhyate ।

-
tṛtīyapāde prathamādhikaraṇamāracayati-
kartavyamuccaiḥ sāmagarbhyāmupāṃśu yajuṣetyamī ।
mantrāṇāṃ vātha vedānāṃ dharmā mantragatā yataḥ ।
vidhyuddeśe mantravāciśabdāḥ proktā ṛgādayaḥ ।
ṛgvedo 'gneḥ samutpanna ityupakramavedagīḥ ।
asaṃjātavirodhātastadvaśādupasaṃhṛteḥ ।
nayane sati vākyena dharmāṇāṃ vedagāmitā ।

jyotiṣṭome śrūyate- 'uccaiṛcā kriyate ।
upāṃśu yajuṣā ।
uccaiḥ sāmnā' iti ।
tatra vidhivākye mantravācināmṛgādiśabdānāṃ prayogānmantradharmā uccaistvādayaḥ ।
tathā sati yajurvedotpannā adhvaryuṇā prayujyamānā apyṛca uccaireva paṭhitavyāḥ- iti cet ।
maivam ।
asaṃjātavirodhitvena prabalamupakramamanusṛtya tadvaśenopasaṃhārasya naitavyatvāt ।
upakrame hi vedaśabdaḥ śrutaḥ- 'trayo vedā asṛjyanta ।
agneṛgvedaḥ ।
vāyoryajurvedaḥ ।
ādityātsāmavedaḥ' iti ।
ata upakramagatavedānusāreṇa vidhyuddeśagatānāmapyṛgādiśabdānāṃ vedaparatve satyṛco 'pi yajurvedotpannā upāṃśu paṭhanīyāḥ ।
nanu- upakramo 'trārthavādatvāddurbalaḥ ।
upasaṃhāro vidhyuddeśatvātprabalaḥ- iti cet ।
bāḍham ।
labdhātmano hi vidhyuddeśasya prābalyam ।
iha tu prathamato buddhyīṃtpādaka upakramaḥ ।
tadānīmalabdhātmatvānna tasya bādhakatvam ।
paścāttu vākyaikatvāya tadavirodhenaivā'tmānaṃ lapsyate ।
tadevamupakramopasaṃhāraikavākyatābalena nirṇayādvākyaviniyogo 'yam ।
।
guṇamukhyavyatikrame tadarthatvān mukhyena vedasaṃyogaḥ ।

-
dvitīyādhikaraṇamāracayati-
yajurvedasthamādhānaṃ tadaṅgaṃ sāma tatra kim ।
uccairupāṃśu vā gānamuccaiḥ śīghrapratītitaḥ ।
utpatterviniyogo 'tra prabalo 'nusṛtiryataḥ ।
mukhyasyāṅgena kartavyā tasmādgāna upāṃśutā ।
ādhānasyātra mukhyatvaṃ gānasya guṇatāthavā ।
viniyogasya mukhyatvamutpatterguṇatāstviha ।

ādhāne vāmadevyādisāmānyaṅgatvena vihitāni ।
tatra- yadyapyetāni yajurvedagatasyā'dhānasyāṅgāni, tathāpi sāmavede teṣāmutpannatvāt, utpatteśca śīghrabuddhihetutvātsāmavedadharmeṇa geyāni - iti cet ।
na ।
viniyogasya prabalatvāt ।
sa ca yajurvede śrutaḥ- 'ya evaṃ vidvānvāmadevyaṃ gāyati' iti ।
guṇena hi mukhyasyānusaraṇaṃ nyāyyam ।
ko guṇaḥ, kiṃ mukhyam- iti cet ।
atrāṅgitvādādhānaṃ mukhyam, sāmagānamaṅgatvena guṇaḥ ।
tathā sāti 'dharmaḥ śiraḥ' - ityādaya ādhānāṅgabhūtā mantrā yathopāṃśu paṭhyante, tathā sāmānyapyādhānānusāreṇopāṃśu geyāni ।
athavā viniyogo 'nuṣṭhāpakavidhitvānmukhyaḥ ।
utpattividhiratathāvidhatvādguṇaḥ ।
tasmāt- atra viniyogavedānusāreṇopāṃśugeyāni ।
।
bhūyastvenobhayaśruti ।

-
tṛtīyādhikaraṇamāracayati-
jyotiṣṭomo yajuḥsāmavedayorasti tatra kim ।
uccaistvamuta nīcaistvaṃ hetvabhāvādanirṇayaḥ ।
yajuṣyadhigate dravyadevate tatra tadvidhiḥ ।
tadvaśātsvaranirṇīterupāṃśu syādanuṣṭhitiḥ ।

ajyotiṣṭomena svargakāmo yajeta' ityetadvākyaṃ vedadvaye samāmnātam ।
tatra-'ko vidhiḥ, kaśca guṇavidhānāyānuvādaḥ, iti jijñāsāyāṃ niyāmakahetorapratimānāt 'etasya vedasya dharmo 'nuṣṭheyaḥ' ityanirṇayaḥ- iti cet ।
na ।
somadravyasya, indravāyvādidevatāyāśca yajurvede 'dhigatatvādaṅgabāhulyaśravaṇācca tatraiva vidhiḥ, iti - upāṃśuprayogaḥ ।
asaṃyuktaṃ prakaraṇād iti kartavyatārthitvāt ।

-
caturthādhikaraṇamāracayati -
na kratvaṅgaṃ prayājādi kratvaṅgaṃ vā na cāṅgatā ।
prakriyāyā amānatvānnairākāṅkṣyeṇa vākyayoḥ ।
prayājādeḥ phale 'pekṣā kathaṃbhāve 'pi ca kratoḥ ।
tena prakaraṇāmnānaṃ tasmādaṅgāṅgitā tayoḥ ।

sārdhapādadvaye viniyojakatvenoktāni yāni śrutiliṅgavākyāni, tebhyo 'tiriktaṃ prakaraṇanāmakaṃ kiṃcitpramāṇaṃ na vede paśyāmaḥ ।
nahi padatatsāmarthyānvayairasaṃtṛṣṭaḥ kaścidvedabhāgaḥ kenacidāmnāyate ।
ekavākyatāmāpanno vākyasamūhaḥ prakaraṇama-iti cet ।
na ।
vākyayoḥ satoḥ paścādekatākyatāyā abhāvāt ।
na hi 'darśapūrṇamāsābhyāṃ svargakāmo yajeta' 'samidho yajati' ityanayorvākyayoḥ parasparākāṅkṣāsti, yena vākyaikavākyatā kalpyeta ।
tasmāt - na prayājādīnāṃ darśapūrṇamāsāṅgatvam- iti prāpte, -
brūmaḥ- prayojādayaḥ phalahetavaḥ, puruṣapravṛttirūpatvāt, sevādivat ।
darśapūrṇamāsāvupakaraṇairupakāryau, karaṇatvāt, pradīpopakṛtacakṣurvat ।
tathā sati 'kiṃ prayājādeḥ phalam, kiṃvā darśapūrṇamāsayorupakaraṇam' ityākāṅkṣāyāṃ saṃpannavākyaikavākyatārūpaṃ prakaraṇam ।
tena ca prayājādīnāmaṅgatvaṃ pratīyate ।
।
kramaś ca deśasāmānyāt ।

-
pañcamādhikaraṇamāracayati-
dabdhirnāmeti mantro 'ṅgamupāṃśuyajaterna vā ।
sādhāraṇatvālliṅgādermānābhāvādanaṅgatā ।
mantrāṇāṃ karmaṇāṃ cātra krameṇā'mnānamīkṣyate ।
prakriyāvatkramo mānaṃ yathāsaṃkhyaṃ tato 'ṅgatā ।
kramaḥ samānadeśatvaṃ pāṭhādarthācca pāṭhataḥ ।
yathāsaṃkhyaṃ saṃnidhiśca yathāsaṃkhyamudāhṛtam ।
śundhatvamiti sāṃnāyyapātrāṅgaṃ saṃnidhermatam ।
paśudharmor'thasādeśyādagnīṣomīyato bhavet ।

darśapūrṇamāsayoryājamāne - mantrakāṇḍe kaścinmantra āmnāyate-'dabdhirasyadabdho bhūyāsam, amuṃ dabheyam' iti ।
asya mantrasyopāṃśuyājāṅgatāyāṃ śrutivākye na vidyete ।
brāhmaṇe viniyogamanāmnāyārthavivaraṇasyaivā'bhnānāt ।
aetayā vai dabdhyā devā asurānadabhnuvan ।
tayaiva bhrātṛvyaṃ dabhnoti' iti brāhmaṇam ।
dabdhirdhātukamāyudham ।
āgneyāgnīṣomīyayorapyaniṣṭanivārakatvālliṅgaṃ sādhāraṇam ।
prakaraṇaṃ ca trayāṇāmekameva ।
tato mānābhāvādayaṃ mantro nopāṃśuyājāṅgam - iti prāpte, -
brūmaḥ- ādhvaryave kāṇḍa āgneyopāṃśuyājāgnīṣomīyakarmāṇi krameṇā'mnātāni ।
yājamāne ca kāṇḍe tadviṣayā mantrāḥ krameṇā'mnātāḥ- 'agnerahaṃ devayajyayānnādo bhūyāsam', 'dabdhirasyadabdho bhūyāsamamuṃ dabheyam','agniṣomayārehaṃ devayajyayā vṛtrahā bhūyāsam' iti ।
tatra yathā vākyadvayānusaṃdhāna saṃpannaṃ prakaraṇaṃ pṛthakpramāṇam, tathā prakaraṇadvayānusaṃdhānasaṃpannaḥ kramaḥ kuto na mānaṃ syāt ।
na cāsya prakaraṇe 'ntarbhāvaḥ ।
dvayorvākyayoriva prakaraṇayorekavākyatvābhāvāt ।
tasmātkramapramāṇena madhyavartina upāṃśuyājasya madhyavartī mantro 'ṅgam ।
asamānadeśatvaṃ kramaḥ' iti kramasya svarūpam ।
tacca dvividham- pāṭhakṛtamarthakṛtaṃ ca ।
tatra pāṭhakṛtamapi dvividham- yathāsaṃkhyaṃ saṃnidhiśceti ।
tayorādyasya dabdhimantra udāharaṇam ।
"śundhadhvaṃ daivyāya karmaṇe"-ityayaṃ mantraḥ śodhanīyeṣu vastuṣu sādhāraṇobhāsate ।
tatra sāṃnāyyapātrāṇi kumbhīśākhāpavitrādīnyanantareṣu 'mātariśvanaḥ'- ityādimantreṣvavabhāsanta iti saṃnidhinā tatpātraprokṣaṇe 'śundhadhvam' iti mantro viniyujyate ।
anuṣṭhānasādeśyānpaśudharmāṇāmagnīṣo mīyāṅgatvam ।
tadevaṃ kramasya traividhyaṃ draṣṭavyam ।
ākhyā caivaṃ tadarthatvāt ।

-
ṣaṣṭhādhikaraṇamāracayati-
vedatrayoktadharmāṇāmṛtvigbhiḥ saṃgatistribhiḥ ।
aniyatyā niyatyā vā niyatirnānirūpaṇāt ।
hautratvādisamākhyānaṃ niyatergamakaṃ svataḥ ।
nirbādhaṃ cānyavattacca tenātra viniyojakam ।

yājyāpuronuvākyaṃpāṭhādayo dharmā ṛgvede proktāḥ ।
dohananirvāpādayo yajurvede ।
ājyastotrapṛṣṭhastotrādayaḥ sāmavede ।
tatra 'asyaivaite dharmāḥ' iti niyāmakasya durnirūpatvādyena kenāpyṛtvijā yaḥ ko 'pi dharmaicchayāsaṃgacchate- iti cet ।
maivam ।
ahautram, ādhvaryavam, audrātram' iti samākhyānena niyatirbodhyate ।
na ca samākhyānasya bādhakaṃ kiṃcitpaśyāmaḥ ।
tasmādabodhakatvabādhitatvayoraprāmāṇyakāraṇayorabhāvācchruti liṅgādipañcakavatpramāṇena samākhyānena dharmā vyavasthāpyante ।
।
śruti-liṅga-vākya-prakaraṇa-sthāna-samākhyānāṃ samavāye pāradaurbalyam arthaviprakarṣāt ।

-
saptamā dhikaraṇamāracayati-
aindryopasthīyatāṃ vahniritīndrāgnyorvikalpanam ।
samuccayo vote śakra evāgniḥ kevalo 'thavā ।
vikalpaḥ śrutiliṅgābhyāṃ guṇāvṛttyā samuccayaḥ ।
śratiḥ śaktyanusāreti śakra eko 'tra liṅgataḥ ।
śaktiruktā śrutiḥ śīghrā liṅgaṃ kṣutyanumāpakam ।
nairākāṅkṣyātmake bodhe śrutyāgnau kevale sthitiḥ ।

aaindyā gārhapatyamupatiṣṭhate' iti śrūyate ।
akadācana starīrasi nendra saścasi dāśuṣe' ityasāvṛgaindrī ।
tatrendrasya prakāśanāt ।
abho indra, kadācidapi ghātako na bhavasi ।
kiṃtvāhutiṃ dattavate yajamānāya prīyase' ityarthaḥ ।
tatra-indraprakāśanasāmarthyarūpālliṅgānmantrasyendraviṣayakriyā sādhanatvaṃ gamyate ।
yadyasau mantra indrapradhānakakriyāyāḥ sādhako na bhavet, tadānīmanena mantreṇendraprakāśanaṃ vyarthe syāt ।
tasmāt 'etanmantrakaraṇakakriyāṃ pratīndraḥ pradhānam' ityetādṛśabuddhyīṃ- tpādanaṃ liṅgaviniyogaḥ ।
akāsau kriyā' iti viśeṣajijñāsāyām 'aindyopatiṣṭhate' ityanenāviruddhapada- dvayarūpeṇa vākyenopasthānakriyāyāṃ paryavasānaṃ kriyate ।
tathāsati 'aindramantreṇendramupatiṣṭheta' ityayamarthaḥ paryavasyati ।
tathā 'gārhapatyam' iti dvitīyāntapadarūpayā śrutyā gārhapatyasya prādhānyaṃ gamyate ।
tacca guṇabhūtāṃ yatkiṃcitkaraṇakakriyāmantareṇa na saṃbhavati ।
tataḥ 'tādṛśīṃ kāṃcitkriyāṃ prati gārhyatyaḥ pradhānam' ityetādṛśabuddhyīṃtpādanaṃ śrutiviniyogaḥ ।
aaindyā, upatiṣṭhate' iti padadvayena mantraviśeṣakriyāviśeṣayoḥ paryavasānaṃ bhavati ।
tathā sati 'aindreṇa mantreṇa gārhapatyamupatiṣṭhate' ityartho bhavati ।
tadevaṃ śrutiliṅgayorvirodhe sati pramāṇatvāviśeṣādbrīhiyavavadvikalpaḥ- ityekaḥ pūrvapakṣaḥ ।
indragārhapatyayoḥ pradhānatvāviśeṣadupasthānasya ca guṇatvāt 'pratipradhānaṃ guṇaḥ' iti nyāyenopasthānāvṛtyā śrutiliṅgayoḥ samuccayaḥ- iti dvitīyaḥ pūrvapakṣaḥ ।
śrutirviniyuñjānā vastusāmathyamanukṛtyaiva viniyuṅkte ।
anyathā 'vahninā siñcet' 'vāriṇā dahet' ityapi viniyujyeta ।
tata upajīvyatvena liṅgasya prabalatvādindra eva mantreṇopastheyaḥ- iti tṛtīyaḥ pūrvapakṣaḥ ।
aindramantrasya gārhapatye mukhyavṛttyā śaktyabhāve 'pi gauṇavṛttyā śaktirastīti 'niveśanaḥ'- ityasminnudāharaṇe pūrvameva darśitam ।
tathā sati sāmarthyābhāvakṛtapratibandhābhāvānnirvighnā śrutiḥ śīghraṃ viniyuṅkte, liṅgaṃ tu vilambate ।
mantrapadānyādau svābhidheyamarthe pratipādayanti ।
tata ūrdhva mantrasya sāmarthye nirūpyate ।
paścātsāmarthyavaśātsādhanatvavācinī prādhānyavācinī ca śrutiḥ kalpate ।
sā ca śrutiḥ 'mantreṇendramupatiṣṭheta' iti viniyuṅkte ।
tathā sati pratyakṣaśrutau svābhidheyapratipādanaviniyogayo rmadhyavartinau sāmarthyanirūpaṇa- śrutikalpanavyāpārau na sta iti prābalyāttayā liṅgaṃ bādhyate ।
na ca - pratyakṣaśrutiviniyogavelāyāmalabdhātmakatvenāprāptaṃ liṅgaṃ kathaṃ bādhyeta- iti śaṅkanīyam ।
bhaviṣyatpraptimatibandhasyaivātra bādhatvāt ।
śrutyā viniyuktasya mantrasya punarviniyogākāṅkṣāyā anudayātkathaṃ viniyojakaṃ liṅgaṃ prāpsyati ।
tasmāt - gārhapatyopasthāne mantraḥ pratyakṣaśrutyā viniyujyate ।

-
aṣṭamā dhikaraṇamāracayati-
syonaṃ ta iti pūrvārdha tasminsīdeti cottaram ।
sadane sādane cāyaṃ sarvai vār'dhe vyavasthite ।
tacchabdādekavākyatve bhavedādyaḥ śrutiṃ prati ।
liṅgasya saṃnikṛṣṭatvādvākyabādhe vyavasthitiḥ ।
udāhṛtiriyaṃ vākyabādhe na tvaindriyetyasau ।
bādhādūrdhva nirarthatvādaprāmāṇyaprasaṅgataḥ ।

darśapūrṇamāsayoḥ śrūyate- 'syonaṃ te sadanaṃ kṛṇomi ghṛtasya dhārayā supevaṃ kalpayāmi ।
tasminsīdāmṛte pratitiṣṭha vrīhīṇāṃ megha sumanasyamānaḥ' iti ।
abhoḥ puroḍāśa, tava samīcīnaṃ sthānaṃ karomi ।
tacca sthānaṃ ghṛtasya dhārayā suṣṭhu sevituṃ yogyaṃ kalpayāmi ।
bho vrīhisārabhūta, tvaṃ samāhitamanaskastasminsamīcīne sthāna upaviśa ।
tatra sthiro bhava' ityarthaḥ ।
tatra-'tasmin' ityanena tacchabdena prakṛtavācinā pūrvottarārdhayorekavākyatve sati mantradvayābhāvātsarvo 'pyayaṃ mantraḥ sthānakaraṇe 'ṅgaṃ syāt ।
mantraviniyojikā śrutirevaṃ kalpanīyā- 'sarveṇānena mantreṇa sthānaṃ kartavyam' iti ।
tathā 'sarveṇa mantreṇa puroḍāśaḥ sthāpanīyaḥ, ityapi kalpanīyā ।
sadanāṅgatvavatpratiṣṭhāpanāṅgatvasyāpi tadvākyabodhitatvāt ।
tathā sati sadanasthāpanayorasya mantrasya vikalpaḥ samuccayo vā nijecchayā bhaviṣyati- iti prāpte,-
brūmaḥ- yadetatpūrvottarārdhayoḥ parasparānvayena saṃpannamekaṃ vākyam, tadetaduttarādhasya sadanakaraṇe śaktimakalpayitvā kṛtsnaṃ mantraṃ sadane viniyoktuṃ nārhati ।
tathā pūrvārdhasya sthāpane śaktimakalpayitvā na tatra prabhavati ।
ato liṅgakalpanavyavadhānena vākyaṃ śrutiṃ prati viprakṛṣyate ।
pratyakṣaṃ tu liṅgadvayaṃ saṃnikṛṣyate ।
tathā sati liṅgena vākyabādhādarthadvayamubhayorvyavasthitam ।
nanu-'aindyā gārhapatyam ।
ityatrāpi padadvayānvayarūpasya vākyasya viniyojakatvapratīterliṅgavākyavirodhāya tadevodāhniyatām- iti cet ।
na ।
tatra liṅgena vākye bādhite satyekaikapadasyārthapratyāyakatvābhāvena śrutikṛtaviniyogasyāpyasiddheraprāmāṇyamevodāhṛtasya prasajyeta ।
iha tu mahāvākye bādhite 'pyavāntaravākyayorarthapratītau liṅgaviniyogaḥ sidhyatītyetadevodāharaṇam ।

-
navamā dhikaraṇamāracayati-
agnīṣomāvidaṃ havyamajuṣetāmitīritāt ।
apacchidyedamityādiḥ sarvaśeṣo bhavenna vā ।
prakriyāto mavenmaivaṃ prakriyāntaritā tribhiḥ ।
vākyaṃ dvayantaritaṃ tena bhavetprakaraṇādbali ।
sūktavāke śrūyate- 'agniṣomāvidaṃ havirajuṣetām, avīvṛdhetām, mahojyāyo 'krātām ।
indrāgnī idaṃ havirajuṣetām, avīvṛghetām, 'maho jyāyo 'krātām' iti ।
tatra-devatāvācakamagnīṣomādipadaṃ paurṇamāsyādikāle yathādevataṃ vibhajya prayoktavyam- iti pūrvapāde nirṇītam ।
yattu 'idaṃ haviḥ'- ityādikamavaśiṣṭaṃ padajātaṃ, tadagnīṣomamantragatamapyamāvāsyāyāmagnīṣomapadaparityāgena paṭhanīyam ।
evam- indrāgnimantragatamapi paurṇamāsyāmindrāgnipadaparityāgena paṭhanīyam ।
tathā satyeṣāṃ mantrabhāgāṇāṃ sarvaśeṣatvabodhako darśapūrṇamāsaprakaraṇapāṭho 'nugṛhyate- iti prāpte, brūmaḥ- agnīṣomamantraśeṣasyendrāgnipadānvayāśravaṇāt ।
prakaraṇena prathame tadanvayarūpaṃ vākyaṃ kalpanīyam ।
tena ca vākyenendrādiprakāśanasāmarthyarūpaṃ liṅgaṃ kalpyate ।
tacca liṅgam 'anena mantrabhāgeṇendrāgniviṣayakriyānuṣṭheyā' iti viniyojikāṃ tṛtīyāśrutiṃ kalpayati ।
tataḥ prakaraṇaviniyogayormadhye tribhirvyavadhānaṃ bhavati ।
agnīṣomapadānvayarūpaṃ tu vākyaṃ śrūyamāṇatvālliṅgaśrutibhyāmeva vyavadhīyate ।
tasmādvākyena prakaraṇasya bādhitatvāttaccheṣastatraiva vyavatiṣṭhate ।

-
daśamā dhikaraṇamāracayati-
rājasūye 'bhiṣecyākhyayāge ye devanādayaḥ ।
taccheṣāste 'khilārthā vā taccheṣāstasya saṃnidheḥ ।
rājasūyakathaṃbhāvānuvṛtteḥ sarvaśeṣatā ।
kalpyākāṅkṣābhiṣecyasya prakriyā prabalā tataḥ ।

rājasūye paśviṣṭhisomayāgā bahavaḥ pradhānabhūtāḥ ।
tatrābhiṣecanīyākhyaḥ kaścitsomayāgaḥ ।
tasya saṃnidhau devanādayaḥ śrūyante-'akṣairdīvyati ।
rājanyaṃ jināti ।
śaunaḥśepamākhyāpayati' iti ।
jināti jayati ।
bahvṛcabrāhmaṇe samāmnātaṃ śunaḥ śepaviṣayamupākhyānaṃ śaunaḥśepam ।
tatra saṃnidhibalāddevanādayo 'bhiṣecanīyāṅgam- iti cet ।
maivam ।
rājasūyasya kathaṃbhāvākāṅkṣāyāmanuvṛttāyāṃ vihitā devanādayaḥ prakaraṇena rājasūyaśeṣāḥ ।
rājasūyaśca bahuyāgātmaka iti tatratyasarvayāgaśeṣatvam ।
na cābhiṣecanīyasya kācidākāṅkṣā devanādiṣvasti ।
jyotiṣṭomavikṛtitvenātidiṣṭaiḥ prākṛtāṅgaireva tadākāṅkṣānivṛtteḥ ।
saṃnihitavidhibalādākāṅkṣotthāpyate- iti cet ।
ata evā'kāṅkṣārūpamavāntaraprakaraṇamādau parikalpya taddvārā vākyaliṅgaśrutīkalpanayā saṃnidhirviprakṛṣyate ।
rājasūyākāṅkṣārūpaṃ tu mahāprakaraṇaṃ kḷptatvādekaryā kakṣayā saṃnikṛṣyate ।
tasmāt-prakaraṇena saṃnidhibādhātsarvaśeṣā devanādayaḥ ।

-
ekādaśā dhikaraṇamāracayati-
śundhadhvamiti mantro 'ṅgaṃ pauroḍāśikaśodhane ।
sāṃnāyyapātraśuddhau vā prathamo 'stu samākhyayā ।
pauroḍāśikamityatra prakṛtyā taddhitena vā ।
saṃnidhyanuktitaḥ kalpyaḥ kḷptatvāccaramaḥ kramāt ।

aśudhadhvaṃ daivyāya karmaṇe' ityayaṃ mantraḥ 'pauroḍāśikam' iti yājñikaiḥsamākhyāte kāṇḍe paṭhitatvātsamākhyayā puroḍāśakāṇḍoktānāmulūkhalajuhvādīnāmapi śodhane 'ṅgam- iti cet ।
maivam ।
apauroḍāśikam' iti samākhyāyāṃ prakṛtiḥ puroḍāśamātramabhidhatte ।
taddhitapratyayaśca kāṇḍam ।
na caitāvatā kṛtsnapuroḍāśapātrāṇāṃ mantrasaṃnidhiḥ pratyakṣo bhavati, kiṃtvarthāpattyā kalpyate ।
yadyuktasaṃnidhirna syāt, tadā mantrapratipādakagranthasya pauroḍāśikasamākhyā na syāt ।
na hyagnyasaṃnihitānām 'iṣe tvā-' dimantrāṇāmāgneyakāṇḍasamākhyā bhavati ।
saṃnihitānāṃ tu 'yuñjānaḥ prathamaṃ manaḥ'- ityādimantrāṇāṃ bhavatyeṣā samākhyā ।
tasmāt- kāṇḍasamākhyayā saṃnidhiṃ parikalpya tatsaṃnidhyanyathānupapattyā parasparākāṅkṣārūpaṃ kṛtsnaṃ pātraprakaraṇaṃ kalpayitvā taddvārā vākyaliṅgaśrutīḥ kalpayitvā tayā śrutyā viniyoga iti samākhyāyā viprakarṣaḥ ।
sāṃnāyyapātrāṇāṃ śodhane mantrasaṃnidhistu pratyakṣaḥ ।
idhmābarhiḥ saṃpādanasya muṣṭinirvāpasya cāntarālaṃ sāṃnāyyapātrāṇāṃ deśa uktaḥ ।
mantraśvedhmābarhirnirvāpaviṣayayormantrānuvākayomadhyoma'nuvāke paṭhyate ।
tena ca pratyakṣasaṃnidhinā prakaraṇādīnāṃ caturṇāmeva kalpanātsaṃnidhiḥ saṃnikṛṣyate ।
tasmāt- krameṇa samākhyāṃ bādhitvā 'sāṃnāyyapātraśodhanaśeṣo mantraḥ' ityayaṃ caramaḥ pakṣo 'bhyupeyaḥ ।

-
dvādaśā dhikaraṇamāracayati-
bādho na yukto yukto vā prāptyaprāptyorna yujyate ।
apravṛttaṃ prasaktaṃ yaddhiyā tasyāstu bādhyatā ।
pramāṇataḥ prasaktasya bādho dāśamiko 'tra tu ।
vibhrameṇa prasaktasya tasmādapraptabādhanam ।

prāptasya pravṛttirastīti na tannivāraṇaṃ śakyam ।
aprāptasya bādhaviṣayatvenāvasthānameva nāsti ।
tasmāt-na yukto bādhaḥ- iti cet ।
maivam ।
buddhyāviṣayīkṛtasya vārayituṃ śakyatvāt ।
na caitadatyantaṃ pravṛttam ।
anuṣṭhānarūpaphalaparyavasānābhāvāt ।
nāpyatyantamapravṛttam ।
tadbuddherutpannatvāt ।
ato noktadoṣadvayam ।
daśame codakapramāṇenāvabuddhor'tho bādhyata iti prāptabādhaḥ ।
iha tu pūrvapūrvapramāṇaviruddhairuttarottaraiḥ pramāṇābhāsairavabuddhasyetyaprāptabādhaḥ ।
sūtre) ।
ahīno vā prakaraṇād gauṇaḥ ।
asaṃyogāt tu mukhyasya tasmād apakṛṣyeta ।

-
trayodaśādhikaraṇamāracayati-
tistra eva hi sāhne syurahīne dvādaśetyataḥ ।
jyotiṣṭome dvādaśatvamathavāhagaṇe bhavet ।
astu prakaraṇādādyo nāhīmatvaṃ virudhyate ।
prakṛtitvānna kenāpi hīno 'to 'tra vikalpyatām ।
sāhlādbhinnāhīnasaṃjñā rūḍhaipāhargaṇe bhavet ।
ṣaṣṭhīśrutyā dvādaśatvaṃ prakriyāto 'pakṛṣyatām ।

jyotiṣṭomaprakaraṇe śrūyate-'tistra eva sāhnasyopasado dvādaśāhīnasya' iti ।
ekenāhnā niṣpādyatvātsāhno jyotiṣṭomaḥ ।
dīkṣādivasādūrdhve somābhiṣavadivasātpūrva kartavyā homā upasadaḥ ।
tāsāṃ dvādaśatvaṃ prakaraṇabalājjyotiṣṭome niviśate ।
ahīnaśabdaśca tasminneva kalpate ।
jyotiṣṭomasya nikhilasomayāgaprakṛtitvena sarveṣāmaṅgānāṃ tatropadeśe sati tadupadeśavikalavikṛtīnāmiva hīnatvābhāvāt ।
ato dvādaśatvatritvayorvikalpaḥ- iti prāpte, -
brūmaḥ- āvṛttasomayāgarūpo dvirātratrirātrādirahargaṇaḥ ।
tasminnahīnaśabdo rūḍhaḥ ।
yaugikatve tu 'na hīnaḥ' iti vigṛhya samāse kṛte satyayajñādiśabdabadādyudāttaḥ syāt ।
madhyodāttastvāmnāyate ।
rūḍhiśca vigrahanirapekṣatvācchīprabuddhihetuḥ ।
ato jyotiṣṭomavācinaḥ sāhnaśabdādbhinneyamahīnasaṃjñā jyotiṣṭomādbhinnamahargaṇamabhidhatte ।
tasminnahargaṇe ṣaṣṭhīśrutyā taduktaṃ dvādaśatvaṃ niveśyate ।
tatsiddhaye prakaraṇādidamapanetavyam ।
।
dvitvabahutvayuktaṃ vā codanāt tasya ।
pakṣeṇārthakṛtasyeti cet ।
na prakṛter ekasaṃyogāt ।

-
caturdaśādhikaraṇamāracayati-
yuvaṃ hīti dvayoḥ kartrorbahūnāṃ caita ityamūm ।
kuryātpratipadaṃ jyotiṣṭome sāhargaṇe 'thavā ।
ekasya śaktirāhitye dvābhyāṃ bahubhireva vā ।
jyotiṣṭomasya kāryatvātprakṛte 'traiva sā bhavet ।
yajamānasya nānātvaṃ sākṣādvikṛtiṣu śrutam ।
utkṛṣya pratipattena kulāyādiṣu nīyatām ।

jyotiṣṭome śrūyate- 'yuvaṃ hi sthaḥ svarpatī'- iti dvayoryajamānayoḥ pratipadaṃ kuryāt ।
ete asṛgramindavaḥ'- iti bahubhyo yajamānebhyaḥ' iti ।
stotrasyopakrame paṭhanīyāmṛcaṃ pratipacchabdo 'bhidhatte ।
sā codāhṛtā pratipatprakaraṇājjyotiṣṭome niviśate ।
na ca tatra yajamāsadvitvabahutvayorasaṃbhavaḥ ।
ekasya yajamānasya dravyalābhādinā tadaśaktau nityakarmaṇaḥ parityāgāsaṃbhavena dvābhyāṃ bahubhirvā tasyāvaśyakartavyatvāt- iti prāpte, -
brūmaḥ- yajamānadvitvaṃ kulāyanāmake yajñe sākṣādāmnātam-'etena rājapurohitau sāyujyakāmau yajeyātām' iti ।
yajamānabahutvaṃ satreṣvāmnātam- 'caturviṃśatiparamāḥ sattramāsīran' iti ।
tato dviśabdabahuśabdarūpābhyāṃ śrutibhyāṃ prakaraṇaṃ bādhitvā kulāyādiṣu yathoktapratipadorutkarṣaḥ kartavyaḥ ।
na cāśaktāvapi yajamānadvitvabahutve saṃbhavataḥ ।
aśaktena svīkṛtasya puruṣāntarasya pratividhitve yajamānatvābhāvāt ।
ayajamānasya pratinidhirnāsti' iti vakṣyate ।
yadyanyaḥ puruṣaḥ svayameva pravartate tadānīṃ svakīyameva prayogaṃ kuryāt, natvaśaktasya sāhāyyamācaret ।
tasmāt- śrūyamāṇasya yajamānaikatvasya kālādivadanupādeyāṅgatvena tyaktumaśakyatvānna jyotiṣṭome yajamānasya dvitvabahutve saṃbhavataḥ ।
।
jāghanī caikadeśatvāt ।
codanā vāpūrvatvāt ।
ekadeśa iti cet ।
na prakṛter aśāstraniṣpatteḥ ।

-
pañcadaśādhikaraṇamāracayati-
saṃyājayanti jāghanyā patnīretatpaśāvuta ।
darśādau tatpaśau yuktaṃ jāghanyāḥ samavāyataḥ ।
jāghanī nāma bhāgo 'sau darśādau samavaiti hi ।
notkraṣṭavyaṃ na saṃskāryā sādhanatvāttṛtīyayā ।
darśapūrṇamāsaprakaraṇe śrūyate-'jāghanyā patnīḥ saṃyājayanti' iti ।
jāghanī paśoḥ puccham ।
patnīśabdo 'trā'huticatuṣṭayātmakasya karmaṇo nāmadheyaikadeśaḥ ।
ata eva śrūyate-'pañca prayājā ijyante, catvāraḥ patnīsaṃyājāḥ' iti ।
tatra tṛtīyāhutau devapatnīnāṃ devatātvāttaddvārā karmanāmnaḥ patnīsaṃyājaśabdasya pravṛttiḥ ।
tatra jāghanīmuddiśya patnīsaṃyājasaṃskāro vidhīyate ।
jāghanī ca paśau samavetā na tu darśapūrṇamāsayoḥ ।
ataḥ prakaraṇādutkṛṣya paśau niveśanam- iti prāpte, -
brūmaḥ- jāghanīśabdena paśorbhāmo 'bhidhīyate ।
sa ca darśapūrṇamāsayoḥ paśuyāgatvābhāve 'pi krayādinā saṃpādayituṃ śakyate ।
na cātra paśau vidyamānāyāṃ jāghanyāṃ patnīsaṃyājaiḥ saṃskāryatvam ।
tṛtīyayā sādhanatvāvagamāt ।
tasmāt-na prakaraṇādutkarṣaḥ ।
।
saṃtardanaṃ prakṛtau krayaṇavadanarthalopāt syāt ।
utkarṣo vā grahaṇād viśeṣasya ।
kartṛto vā viśeṣasya tannimittatvāt ।
kratuto vārthavādān upapatteḥ syāt ।
saṃsthāś ca kartṛvad dhāraṇārthāviśeṣāt ।
ukthyādiṣu vārthasya vidyamānatvāt ।
aviśeṣāt stutir vyartheti cet ।
syād anityatvāt ।

-
ṣoḍaśādhikaraṇamāracayati-
saṃtṛdyeddīrghasome tatprakṛtau vikṛtābuta ।
dīrghasya soma ityukte prakṛtāvastu tardanam ।
sāmānādhikaraṇyasya ṣaṣṭhīto balavattvataḥ ।
dairdhyayuktaukthyasaṃsthādāvutkarṣo 'nyatra bādhanāt ।

jyotiṣṭome śrūyate- 'dīrghasome saṃtṛdyeddhṛtyai' iti ।
somayāgaviśeṣo dīrghasomaḥ ।
tasminsomābhiṣavādhārayoradhiṣavaṇaphalakayoḥ saṃtardanaṃ kāryam ।
anyonyaviyogena śaithilyaṃ mā bhūditi dṛḍhasaṃśleṣaḥ saṃtardanam ।
tadetatprakaraṇabalātprakṛtau niviśate ।
na ca tatra dīrghasomatvānupapattiḥ ।
adīrghasya somaḥ' ityevaṃ dīrghaśabdasya yajamānaviśeṣaṇatvenāpyupapatteḥ- iti prāpte-
brūmaḥ- 'ṣaṣṭhīsamāsātkarmadhārayo balīyān' iti vakṣyate ।
tathā sati dīrghatvaṃ somasya dharmaḥ, na tu yajamānasya ।
nanvevamapi prakṛtibhūtasya somasyeṣṭipaśvapekṣayā dīrghatvamastyeva - iti cet ।
na ।
somaśabdenaiva tadavagatau dīrghaśabdasya vaiyarthyāt ।
na hīṣṭipaśvapekṣayā hrasvaḥ kaścitsomo 'sti, yasya vyāvṛttaye dīrghaśabdaḥ prayujyeta ।
tasmātprakṛtirūpaṃ hrasvaṃ soyaṃ vyāvartayitumayaṃ dīrghaśabdaḥ ।
vikṛtiṣūkthyādiṣu grahādhikyāddīrghatvam ।
dvirātrādiṣu cā'vṛttyā dīrghatvam ।
tasmādvākyena prakaraṇaṃ bādhitvā vikṛtiṣu tanniveśaḥ ।
prakṛtau tu dīrghaśabdasya bādhaḥ pūrvamuktaḥ ।
saṃtardanabādhaśca sākṣācchrūyate- 'hanū vā ete yajñasya yadadhiṣavaṇe na saṃtṛṇatti, asaṃtṛṣṇe hi han' iti ।
tasmāt- na prakṛtau niveśaḥ ।
।
saṃkhyāyuktaṃ kratoḥ prakaraṇāt syāt ।
naimittikaṃ vā kartṛsaṃyogāl liṅgasya tannimittatvāt ।

-
saptadaśādhikaraṇamāracayati-
na pravṛñjyādādyayajñe kratau so 'nuṣṭhitāvuta ।
pratiṣedhaḥ kratau yukta uktā hyasyā'dyayajñatā ।
pravṛṇaktyupasadbhyaḥ prāgiti vākyātkratau vidheḥ ।
ādyaprayoge prāthamyānniṣedhaḥ kvacideva saḥ ।

jyotiṣṭome pravargyākhyaṃ karma prakṛtya śrūyate- 'na prathamayajñe pravṛñjyāt' iti ।
so 'yaṃ pratiṣedho jyotiṣṭomakratau draṣṭavyaḥ' na tu tadīyaprathamaprayoge ।
kutaḥ ।
aevavāva prathamo' yajño yajñānāṃ yajjyotiṣṭomaḥ' iti tasya prathamayajñatvāmidhānāt- iti cet maivam ।
apurastādupasadāṃ pravargye pravṛṇakti' iti vākyena ktatau pravargyasya vihitatvāt ।
na ca vidhiniṣedhavākyayoḥ samānabalatvādanirṇayaḥ ।
niṣedhavākye prathamaśabdena niṣedhasya prayogaparatvanirṇayāt ।
prathamadvitīyādiśabdāḥ kriyāyā āvṛttau mukhyāḥ, tatsaṃbandhādvastuṣūpacaryante ।
prathamamadhyetavyatvātprathamaṃ kāṇḍam, tadanantaramadhyetavyatvāddvitīyaṃ kāṇḍam ।
evam- ādāvutpannatvātprathamaḥ putraḥ, tadanantaramutpannatvāddvitīyaḥ ।
tathā sati prayogakriyāyā āvṛttiviśeṣe prathamaśabdo mukhyaḥ ।
tadāvṛttiviṣayatayā yajñe lākṣaṇikaḥ ।
tvatpakṣe 'pi kratau mukhyo yajñaśabdaḥ, prayoge lākṣaṇikaḥ syāt- iti cet ।
bāḍham ।
tathāpyasaṃjātavirodhinilākṣaṇikatvakalpanādvaramuttara pade tatkalpanam ।
tasmājjyotiṣṭomasya prathamaprayoge pravargyaniṣedhaḥ ।
nanu-saptasaṃsthāyuktasya jyotiṣṭomasya prathamasaṃsthārūpo 'gniṣṭomaḥ, tatrāyaṃ niṣedhaḥ paryavasyati ।
vidhiśca tatra śrūyate- agniṣṭome pravṛṇakti' iti ।
evaṃ tarhyadhikāribhedena vidhiniṣedhayorvyavasthāstu ।
tathā hi śrūyate- 'kāmaṃ tu yo 'nūcānaḥ syāt, tasya pravañjyāt' iti ।
tasmāt- anūcānavyatiriktakartṛke 'gniṣṭomaprathamaprayoga evāyaṃ niṣedhaḥ ।
।
pauṣṇaṃ peṣaṇaṃ vikṛtau pratīyetācodanāt prakṛtau ।

-
aṣṭādaśādhikaraṇamāracayati-
prapiṣṭabhāgaḥ pūṣeti prakṛtau vikṛtāvuta ।
iṣṭiprakaraṇādeva prakṛtāviti yujyate ।
saṃtardanādivadvākyādvikṛtau pūṣasaṃbhavāt ।
siddhasya punarapyuktiradhikasya vivakṣayā ।

darśapūrṇamāsaprakaraṇe śrūyat- 'tasmātpūṣā prapiṣṭabhāgo 'dantako hi' iti ।
tatra- dantarahitasya pūṣṇaḥ piṣṭabhāgatvaṃ saṃtardanapratipadādivatsiddham ।
tathāpyuttarā ।
dhikaraṇe tasminneva viṣaye viśeṣaṃ vaktumiha prastūyate ।
।
tatsarvārtham aviśeṣāt ।
carau vārthoktaṃ puroḍāśe 'rthavipratiṣedhāt paśau na syāt ।
carāv apīti cet ।
na paktināmatvāt ।

-
ekonaviṃśādhikaraṇamāracayati-
carau paśau puroḍāśe carāvevota peṣaṇam ।
viśeṣādarśanādetatsarveṣvapi vidhīyate ।
prāptatvānna puroḍāśe hṛdādyākāranāśanāt ।
na paśau pāriśeṣyeṇa carāveva hi peṣaṇam ।

apauṣṇaṃ carumanunirvapet' iti carurvihitaḥ ।
apauṣṇaṃ śyāmamālametānnakāmaḥ' iti paśuvidhiḥ ।
apaśumālabhya puroḍāśaṃ nirvapati' ityetaccodakena pauṣṇapaśau prāptam ।
tatra- 'yaddevatyaḥ paśustaddevatyaḥ puroḍāśaḥ' iti nyāyena puroḍāśasya pūṣā devatā ।
tatra pūrvoktaṃ peṣaṇaṃ viṣayīkṛtyocyamānāḥ saṃśayapūrvottarapakṣā vispaṣṭāḥ ।
।
ekasminn ekasaṃyogāt ।
dharmavipratiṣedhāc ca ।
api vā sadvitīye syād devatānimittatvāt ।
liṅgadarśanāc ca ।
vacanāt sarvapeṣaṇaṃ taṃ prati śāstravatvād arthābhāvād vicarāv apeṣaṇaṃ bhavati ।
ekasmin vārthadharmatvād aindrāgnav adubhayor na syād acoditatvāt ।
hetumātram adantatvam ।
vacanaṃ param ।

-
viṃśādhikaraṇamāracayati-
dvidevake 'pi kiṃ piṃṣyāduta pūṣaikadaivake ।
dvidevake 'pi tatpūṣṇaḥ sattvātpeṣaṇabhāginaḥ ।
devatā viphalatvena peṣaṇaṃ na prayojayet ।
yāgasya tattve bhāgokterna yāgāntaragāmi tat ।

rājasūye śrūyate- 'saumāpauṣṇaṃ caruṃ nirvapati, aindrāpauṣṇaṃ carum' iti ।
tatra dvidevake 'pi carau piṣṭabhājaḥ pūṣṇaḥ sattvāttatpeṣaṇaṃ pūṣārthe kartavyam- iti cet ।
tatra vaktavyam- kiṃ peṣaṇasya devatā prayojikā, kiṃvā yāgaḥ ।
nā'dyaḥ ।
yāgamantareṇa kevaladevatā phalajanakatvābhāvena peṣaṇaṃ prayoktuṃ na prabhavati ।
pauṣṇasya yāgasya peṣaṇaprayojakatve tu tatpeṣaṇaṃ dvidevake yāgāntare gantuṃ nārhati ।
- 'pūṣā prapiṣṭabhāgaḥ' ityatra yāgau na śrutaḥ- iti cet ।
maivam ।
bhāgaśabdānyathānupapattyā yāgasya kalpyatvāt ।
nahi devatātvamantareṇa piṣṭadravyabhāktvaṃ sidhyati ।
sati ca devatātve dravyadevatayorlābhādyāgaḥ kalpyate ।
tasmāt- ekadevakrayāgasya peṣaṇaprayojakatvāt, na dvidevakayāge peṣaṇamasti ।
iti śrīmādhavīye jaiminīyanyāyamālāvistare tṛtīyādhyāyasya tṛtīyaḥ pādaḥ

atha tṛtīyādhyāyasya caturthaḥ pādaḥ ।
nivītām iti manuṣyadharmaḥ śabdasya tatpradhānatvāt ।
apadeśo vārthasya vidyamānatattvāt ।
vidhis tv apūrvatvāt syāt ।
sa prāyāt karmadharmaḥ syāt ।
vākyaśeṣatvāt ।
tatprakaraṇe yat tat saṃyuktam avipratiṣedhāt ।
tatpradhāne vā tulyavat prasaṃkhyānād itarasya tadarthatvāt ।
arthavādo vā prakaraṇāt ।
vidhinā caikavākyatvāt ।

-
caturthapādasya prathamādhikaraṇamāracayati -
nivītaṃ tu manuṣyāṇāṃ vidhirvaiṣor'thavādakaḥ ।
apūrvatvātprakaraṇānnuḥ kratorvā vidhīyate ।
prāptaṃ nivītaṃ martyeṣu prāyeṇaitasya darśanāt ।
upavītavidhāvekavākyatvādarthavādatā ।

darśapūrṇamāsaprakaraṇe śrūyate-'nivītaṃ manuṣyāṇām ।
prācīnāpītaṃ pitṝṇām ।
upavītaṃ devānām ।
upavyayate devalakṣmameva tatkurute' iti ।
tatra- nivītasya pūrve mānāntareṇāprāhatvā- dvidheyatvamabhyupetavyam ।
tacca nivītaṃ 'manuṣyāṇām' iti ṣaṣṭhyā puruṣārthatvena vidhīyate- ityekaḥ pūrvapakṣaḥ ।
asminpakṣe manuṣyasaṃbandho dvividhaḥ- suvarṇadhāraṇavatsarvapuruṣasyabandhaḥ, ityekaḥ prakāraḥ ।
aupavītaprācīnāvītayoḥ kratupraveśarahitayoḥ svatantradaivikapaitṛkakarmaṇorapi darśanāttatsāhacaryeṇa svatantra ācāryātithyādimanuṣyaviṣaye karmaṇi nivītam' ityaparaḥ prakāraḥ ।
prakaraṇabalātprayājādivadyāgadharṣaḥ- iti dvitīyaḥ pūrvapakṣaḥ ।
asminpakṣe manuṣyagrahaṇaṃ kartṛsaṃbandhānuvādaḥ ।
aṣaṣṭhīśrutiprakaraṇayoravirodhādubhayāvalambanena kratusaṃbandhimanuṣyadharmaḥ' iti pakṣāntaramudeti ।
tacca dvividham-'lohitoṣṇīpādivadṛtvigdharmaḥ, ityekaḥ prakāraḥ ।
akratāveva yanmanuṣyapradhānaṃ karmānvāhāryadānādi, taddharmatve satyupavītasāhacaryamapyanugṛhyate' ityaparaḥ ।
sarvathāpi nivītaṃ nārthavādaḥ- iti prāpte, -
brūmaḥ- atra pratīyamānaṃ nivītādikaṃ vāsoviṣayam, na tu trivṛtsūtraviṣayam ।
aajinaṃ vāso vā dakṣiṇata upavīya' ityanena sadṛśatvāt ।
vastrasya ca nivītaṃ saukaryāya prāptam ।
cīnāvītopavītayoravaśyamekamekasminpārśve vastramadhaḥ patet ।
ataḥ prāpter'the 'manuṣyāṇām' iti ṣaṣṭhīśrutirna vidhāyikā ।
na ca prakaraṇātkratvaṅgatvena vidhiḥ ।
vākyabhedaprasaṅgāt ।
upavītaṃ tāvadvidhīyate ।
anyathā 'devalakṣmameva tatkurute' iti praśaṃsābaiyarthyāpatteḥ ।
tasmiṃścopavīta vidhāvarthavādatvena nivītaprācīnāvītayorekavākyatvasaṃbhave pṛthagvidhānamayuktam ।
navīta prācīnāvīte manuṣyapitṛviṣayavattvāddaivike karmaṇyayogye, upavītaṃ tu yogyam- iti vyatireka- mukheṇa stāvakaṃ nivītam ।
tasmāt-arthavādaḥ ।
upavītaṃ liṅgadarśanāt sarvadharmaḥ syāt ।
na vā prakaraṇāt tasya darśanam ।

-
dvitīyādhikaraṇamāracayati-
sarvārthamuta darśārthamupavyayata ityadaḥ ।
sarvārthamagnihotre syādupavītīti liṅgataḥ ।
darśādyarthe prakaraṇālliṅge syātsiddhiranyathā ।
dohaṃ mṛtāgnihotrasya stotumetadanūditam ।

ayajñopavītī hi devebhyo dohayati' ityevamagnihotre yajñopavītasya siddhavadanuvādena liṅgena sarvakarmārthamupavītam- iti cet ।
na ।
liṅgasyānyathopapatteḥ ।
mṛtāgnihotraṃ tasmindine 'nyena hūyate ।
tatra 'prācīnāvītī dohayet' iti vidhāya tasya stutaye 'yajñepavītī'- ityādyanūditam ।
ato liṅgābhāsena bādhāsaṃbhavātprakaraṇāddarśapūrṇamākṣāṅgamupavītram ।
vidhir vā syād apūrvatvāt ।

tṛtīyādhikaraṇamāracayati-
upavyāne 'nuvādo vā vidhirvā'dyo yataḥ smṛtau ।
prāptaṃ maivamapūrvatvātkratau leṭā vidhīyate ।

anityodakī nityayajñopavītī' iti smṛtyā prāptasya 'upadhyayate' ityavamanuvādaḥ- iti cat ।
maivam ।
puruṣārthasya prāptāvapi kratvarthasya prāptyabhāvātpañcamalakāreṇa darśapūrṇamāsāṅgatayā vidhīyate ।
udaktvaṃ cāpūrvatvāt ।
sato vā liṅgadarśanam ।

-
caturthādhikaraṇamāracayati -
upavītī hi devebhyaḥ purodañco dvayaṃ vidhiḥ ।
vādo vāsyānyato 'prāpterapūrvārtho vidhīyate ।
hiyacchabdadvayādvādaḥ smṛtyupavyānato dvayam ।
saṃprāptaṃ dakṣiṇāgratvaprācīnāvītayoḥ stutiḥ ।

pretāgnihotre śrūyate- 'prācīnāvītī dohayedyajñopavītī hi devebhyo dohayati' iti ।
aye purodañco darbhāḥ, tāndakṣiṇāgrānstṛṇīyāt' iti ।
tatra- mṛtasyāgnihotre dohane prācīnāvītam, darbhāstaraṇe dakṣiṇāgratvaṃ ca yathā vidhīyate, tathā maraṇātpūrve jīvato 'gnihotre dohanāṅgamupavītam, darbhāstaraṇāṅgamuttarāgratvaṃ vidhātavyam ।
adeṣebhyo yajñopavītī dohayet' 'maraṇātpurā ye darbhāsta udañcaḥ kāryāḥ' iti vacanavyaktiḥ ।
nahyetadubhayamanyataḥ prāptam ।
tasmāt- apūrvārtho vidhīyatām- iti cet ।
maivam ।
hiśabdena yacchabdena cobhayatrānuvādatvapratīteḥ ।
asti ca tayoḥ prāptiḥ ।
aagravantyudagagrāṇi'- iti smṛtyā sarvasmindaivike karmaṇi prāptamuttarāgratvamanūdya vidheyaṃ dakṣiṇāgratvaṃ stūyate ।
tathā- darśapūrṇamāsayoḥ 'upavyayate' ityanena vidhinā prāptaṃ daivikamupavītamanūdya vidheyaṃ prācīnāvītaṃ stūyate ।
tasmād- anuvādaḥ ।
vidhis tu dhāraṇe 'pūrvatvāt ।

-
pañcamādhikaraṇamāracayati-
dhārayatyupariṣṭāddhi devebhya iti saṃstavaḥ ।
vidhirvā'dyo dhṛteḥ pitrye proktāyāḥ pūrvavatstutiḥ ।
ūrdhva vidhāraṇaṃ prāptaṃ samidho nānyamānataḥ ।
ato hi śabdasaṃtyāgādapūrvārtho vidhīyate ।

pretāgnihotra evaṃ śrūyate-'adhastātsamidhaṃ dhārayannanudravet, upari hi devebhyo dhārayati' iti ।
atra- 'pitryaṃ havirhotuṃ haste dhārayanyadā mantraṃ paṭhati, tadānīṃ strugdaṇḍasyādhastātsamidhaṃ dhārayet- iti yadvidhīyate, tadetaddaivikenoparidhāraṇena stūyate ।
hiśabdena pūrvādhikaraṇa ivānuvādatvapratīteḥ- iti cet ।
maivam ।
daivike haviṣi strugdaṇḍasyopari samiddhāraṇasyāpūrvārthatvena vidhātavyatvāt ।
anuvādatvagamako hiśabda'saṃbhavādupekṣaṇīyaḥ ।
digvibhāgaś ca tadvat saṃbandhasyārthahetutvāt ।

-
ṣaṣṭhādhikaraṇamāracayati-
diśaṃ pratīcīṃ manujā vyabhajantetyasau vidhiḥ ।
vādo vātra purākalpastutyartho vidhimarhati ।
prācīnavaṃśavākyoktervidhāvasyaikavākyataḥ ।
digvibhāgor'thavādo 'yamupavīte nivītavat ।

jyotiṣṭome śrūyate-'prācīnavaṃśaṃ karoti ।
devamanuṣyā diśo vyabhajantaprācīṃ devāḥ, dakṣiṇāṃ pitaraḥ, pratīcīṃ manuṣyāḥ, udīcīṃ rudrāḥ, yatprācīnavaṃśaṃ karoti devalokameva tadyajamāna upāvartate' iti ।
tatra- devādīnāṃ karmānadhikārānna tatra vidhiśaṅkā ।
amanuṣyāḥ pratīcīṃ vibhajoyuḥ' ityevaṃ vidhiḥ syāt ।
kutaḥ ।
purākalparūpeṇārthavādena stūyamānatvāt ।
pūrvapuruṣācaritatvābhidhānaṃ purākalpaḥ ।
avyabhajanta' ityanena bhūtārthavācinā tadabhidhīyate ।
tasmāt- vidhiḥ- iti pūrvapakṣaḥ ।
yasya maṇḍapaviśeṣasyoparivaṃśāḥ prāgagrā bhavanti sa prācīnavaṃśaḥ ।
tadvidhyekavākyatvāvagamādarthavādaḥ ।
sāyaṃkālīnāptyāṃdau pratīcī prāptā ।
paruṣi ditapūrṇaghṛtavidagdhaṃ ca tadvat ।

-
saptamādhikaraṇamāracayati-
paruṣi cchinnamityuktyā barhiṣastu samūlatām ।
ghṛtaṃ daivaṃ mastu pitryamityuktyā navanītakam ।
yo vidagdhaḥ sa ityuktyā puroḍāśasya pakvatām ।
stauti pūrvottarau pakṣau yojanīyau nivītavat ।

darśapūrṇamāsayoḥ piṇḍapitṛyajñe śrūyate- 'yatparuṣi ditaṃ taddevānām, yadantarā tanmanuṣyāṇām, yatsamūlaṃ tatpitṝṇām, samūlaṃ barhirbhavati vyāvṛtyai' iti ।
paruḥ parva ।
ditaṃ khaṇḍitam ।
tathā jyotiṣṭome dīkṣārthābhyaṅge śrūyate- 'ghṛtaṃ devānāṃ, mastu pitṝṇām, niṣpakvaṃ manuṣyāṇām, tadvā etatsarvadevatyaṃ yannavanītam, yannavanītanābhyaṅkte sarvā eva devatāḥ prīṇāti' iti ।
mastu dadhibhavaṃ maṇḍam ।
niṣpakvaṃ śirasiprakṣeptumīṣadvilīnaṃ navanītaṃ takraṃ vā ।
darśapūrṇamāsayoḥ puroḍāśaśrapaṇe śrūyate-"yo vidagdhaḥ sa naiṛtaḥ, yo 'śṛtaḥ sa raudraḥ, yaḥ śataḥ sa daivaḥ, tasmādavidahatā śrapayitavyaḥ sa daivatvāya'' iti ।
vidagdho 'tyantapakvaḥ ।
aśṛto 'pakvaḥ ।
tatra - varhiṣi samūlacchedasya, abhyaṅge navanītasya puroḍāśe yathocitapākasya ca vidheyatayā sarvamavaśiṣṭaṃ stāvakam ।
nivītavicārasyaivāyaṃ prapañcaḥ ।
evam 'yatpūrṇe tanmanuṣyāṇām' ityatrāpi draṣṭavyam ।
tacca cāturmāsyeṣu mahāpitṛyajñe 'pitṛbhyo 'gniṣvāttebhyo 'bhivānyā gordugdhe mantham'ityatra vatsarahitāyā abhidānīśabdābhidheyāyā dhenvā dugdhe piṣṭaṃ prakṣipya kriyamāṇe manthane śrūyate- 'yatpūrṇe tanmanuṣyāṇāmupari, ardho devānām, ardhaḥ pitṛṇāma, ardha upamanthati, artho hi pitṝṇām' iti ।
tatra pātrasyādhobhāgarūpeṇār dhena parimite dugdhe manthanasya kartavyatvātsor'dho vidhīyate ।
sa ca pūrṇādivākyena stūyate ।
akarma kratusaṃyuktaṃ saṃyogān nityānuvādaḥ syāt ।
vidhir vā saṃyogāntarāt ।

-
aṣṭamādhikaraṇamāracayati-
anṛtaṃ na vadedvaidhaḥ puṃdharmo vānuvaidagīḥ ।
sakratau puṃsi śuddhevā kratau yadvā vidhiḥ kratau ।
anṛtoktaiḥ pumarthatvāttanniṣedhastathābidhaḥ ।
smārtānubādaḥ puṃskratvoḥaśrutiprakriyayovaṃśāt ।
nā'khyāte puruṣānuktiḥ kratāveva prayājavat ।
satyoktiniyamādanyaḥ saṃyogo 'taḥ kratau vidhiḥ ।

darśapūrṇamāsaprakaraṇe śrūyate- 'nānṛtaṃ vadet' iti ।
tatra-puruṣadharmatvenāyaṃ pratiṣedho vidhīyate ।
kutaḥ ।
pratiyogino 'nṛtavadanasya puruṣadharmatayā tanniṣedhasyāpi puruṣadharmatvenaiva vidhātavyatvāt ।
avadet' ityākhyātaṃ tāvatkartṛvācakam ।
tenā'khyātena kartṛḥ pratīyamānatvāt ।
puruṣasyā'khyātapratyayavācyatve sati prakṛtyarthasya vadanasya puruṣadharmatvaṃ yuktam ।
aprakṛtipratyayau pratyayārthe saha brūtaḥ, tayostu pratyayaḥ prādhānyena' iti śābdikairuddhoṣaṇāt ।
vadanasya puruṣadharmatve tanniṣedhasyāpi puruṣadharmatvaṃ yuktam ।
anyathā bhinnaviṣayatve bādhakatvaṃ na syāt ।
tasmātpurūṣavācakākhyātaśrutyā prakaraṇaṃ bādhitvā puruṣārtho 'yaṃ pratiṣedho vidhīyate ।
astyeva smārtaḥ pratiṣedhaḥ- iti cet ।
tarhi tasyaitacchrutivākyaṃ mūlamastu ।
tasmāt- puruṣārthaḥ- ityekaḥ pūrvapakṣaḥ ।
ākhyātaśruteḥ prakaraṇasya cāvirodhāya kratuyuktapuruṣadharmo 'stu ।
nahyetadvākyaṃ smṛtermūlam ।
bhinnaviṣayatvāt ।
smṛtiścopanayanamārabhyā'maraṇaṃ puruṣasyānṛtaṃ pratiṣedhati ।
tanmadhyapatitatvātkratāvapi smārto niṣedhaḥ prāpta eva ।
tata ubhayārtho 'pyayaṃ pratiṣedho na vidhīyate, kiṃtvanūdyate- iti dvitīyaḥ pūrvapakṣaḥ ।
ākhyātena bhāvanābhidhīyate ।
kartā tu tadavinābhūtor'thātpratīyate ।
ataḥ śrutyabhāvātkevalena prakaraṇena prayājādivadārādupakārakaḥ kratāveva niviśate ।
na ca tatrāpi vidhīyate, kiṃtu sārvatrikasya niṣedhasya kratāvapi prāptatvādanūdyate- iti tṛtīyaḥ pūrvapakṣaḥ ।
asatyameva vadet, natvanṛtam' iti yo 'yaṃ smārtāniyamarūpaḥ puruṣārthaḥ saṃyogaḥ, tasmādayamanyaḥ kratvarthaḥ saṃyogaḥ ।
ato 'prāptatvādvidhīyate ।
etadvyatikrame kratoreva vaiguṇyam, na tu puruṣasya pratyavāyaḥ ।
ato 'tra kratugāmi prāyaścittam ।
puruṣārthaniyamātikrame tu puruṣasyaiva pratyavāyo na kratorvaiguṇyam ।
tatra smārte prāyaścitam- iti viśeṣaḥ ।
ahīnavat puruṣas tadarthatvāt ।
prakaraṇaviśeṣād vā tadyuktasya saṃskāro dravyavat ।
vyapadeśād apakṛṣyeta ।

navamādhikaraṇamāracayati-
jañjabhyamānamantroktiḥ puṃso dharmaḥ kratoruta ।
vākyādādyaḥ prakriyayā dvitīyo 'stvaviruddhayā ।

darśapūrṇamāsaprakaraṇe śrūyate-'prāṇo vai dakṣaḥ ।
apānaḥ kratuḥ ।
tasmājjañjanyamāno brūyāt- mayi dakṣakratū-iti, prāṇāpānāvevā'smanyadhatta' iti ।
gātravināmena vidāritamukhaḥ puruṣo jañjabhyamānaḥ ।
tasya vākyānmantroktiḥ pratīyate ।
vākyaṃ ca prakaraṇādbalīyaḥ ।
tasmāt- kevalaṃ puṃdharmaḥ- iti cet ।
maivam ।
kratāvapi jañjabhyamānapuruṣasaṃbhavena vākyaprakaraṇayorvirodhābhāve satyubhābhyāṃ kratuyuktapuruṣasaṃskāratvāvagamāt ।
śaṃyau ca sarvaparidānāt ।

-
daśamādhikaraṇamāracayati-
viprāyāvagurenneti kratvartho vā pumarthatā ।
phalavatkratusāṃnidhyātkratvarthaḥ pūrvamantravat ।
yātanāparihārasya niṣedhaphalatocitā ।
niṣedho 'yaṃ pumarthatvātprakriyāto 'pakṛṣyatām ।

darśapūrṇamāsaprakaraṇe śrūyate- 'yo brāhmaṇāyāvagurettaṃ śatena yātayet ।
tasmādbrāhmaṇāya nāvagureta' iti ।
tatra- yathā pūrvādhikaraṇe mantrapāṭhasya phalarahitasya phalavati kratāvaṅgatvaṃ prakaraṇenāvagamyate, evamatrāpi brāhmaṇāvajñāniṣedhasya kratvaṅgatvam- iti cet ।
na ।
vaiṣamyāt ।
pūrvatra hi - ātmani māṇāpānadhāraṇaṃ mantroccāraṇaphalaṃ na saṃbhavati ।
tasya prāgeva siddhatvāt ।
iha tu- avagoraṇe śatasaṃvatsarayātanāmupanyasyāvagoraṇaniṣedhā- dyātanāparihārasya niṣedhaphalatvamucitam ।
tasmāt- niṣedhasya kevalapuruṣārthatayā prakaraṇā dutkarṣo yuktaḥ ।
prāgaparodhān malavad vāsasaḥ ।
annapratiṣedhāc ca ।

ekādaśādhikaraṇamāracayati-
na saṃvadeta malavadvāsasetyapi pūrvavat ।
pumarthaḥ syātkratau kvāpi saṃvādasyāprasaktitaḥ ।

darśapūrṇamāsaprakaraṇe śrūyate- 'malavadvāsattā na saṃvedata' iti ।
-asya niṣedhasya prakaraṇā tkratvaṅgatvam- iti cet ।
maivam ।
aprasaktapratiṣedhaprasaṅgāt ।
yasya vratye 'hani patnvanālambhukā bhavati, tāmaparudhya yajeta' iti rajasvalāyā niḥsāraṇena kratau tatsaṃvādasyāprasaktiḥ ।
tasmāt- kevalapuruṣārthasyāsya prakaraṇādutkarṣaḥ ।
aprakaraṇe tu taddharmas tato viśeṣāt ।
adravyatvāt tu śeṣaḥ syāt ।
vedasaṃyogāt ।
dravyasaṃyogāc ca ।
syād vāsya saṃyogavat phalena saṃbandhas tasmāt karmaitiśāyanaḥ ।

-
dvādaśādhikaraṇamāracayati-
hiraṇyaṃ varṇavadbhārye kratvaṅgaṃ bharaṇaṃ bhavet ।
hiraṇyasaṃskṛtirvātra varṇo vota pumarthatā ।
vaidikatvātkratusmṛtyā tadaṅgaṃ karmakārake ।
prādhānyātsaṃskṛtivarṇo guṇo 'stu vidhilāghavāt ।
anārabhya śrutatvena niyatā na kratusmṛtiḥ ।
ataḥ pumarthatā svargaḥ kalpyo 'nyadvāstu rātrivat ।

anārabhya śrūyate- 'tasmātsuvarṇe hiraṇyaṃ bhāryam ।
suvarṇa eva bhavati ।
duvarṇo 'sya bhrātṛvyo bhavati' iti ।
tatra-yadetacchobhanavarṇopetahiraṇyadhāraṇaṃ tasya vaidikakriyārūpatvena kratusmārakatvātkratvaṅgaṃ dhāraṇam- ityekaḥ pakṣaḥ ।
kratvaṅgatve 'pi nā'rādupakārakam, kiṃtu kratṛgataṃ hiraṇyaṃ dhāraṇena saṃskriyate ।
abhāryam' ityatra ṇyatpratyayasya karmaṇi vihitatvena karmakārakasya hiraṇyasya prādhānyāvagamāt - iti dvitīyaḥ pakṣaḥ ।
varṇaviśiṣṭadhāraṇavidhāne gauravāddhāraṇasahitaṃ hiraṇyamanūdya śobhanavarṇamātraṃ vidheyam- iti tṛtīyaḥ pakṣaḥ ।
tredhāpi- kratvartho vidhiḥ, na tu puruṣārthaḥ- iti prāpte-
brūmaḥ- yaddhikratuprakaraṇe śrutam, tasyāsti niyamena kratusmārakatvam ।
idaṃ tvanārabhyādhītam ।
na cātra hiraṇyaṃ juhvādivatkratāvavyabhicaritam, yena kratusmṛtirniyamyeta ।
nanu saṃskāryatvānyathānupapattyā kratupraveśaḥ syāt ।
nahi dhāraṇena saṃskṛtasya hiraṇyasya laukikaḥ kaścidupayogo 'sti- iti cet ।
na ।
kratāvapyupayogābhāvāt ।
- kratūpayogo 'pi kalpyate- iti cet ।
na ।
akratūpayogitvena saṃskāryatvam, tena ca kratūpayogaḥ' ityanyonyāśrayatvāt ।
ataḥ kratau niyantumaśakyatvātpuruṣārthamidaṃ dhāraṇam ।
na cātra phalābhāvaḥ ।
viśvajinnyāyena svargasya kalpyatvāt ।
athavā rātrisanne yathā vākyaśeṣeṇārthavādena śrutā pratiṣṭhā kalatvena kalpitā tathātrāpi 'suvarṇa eva bhavati, durrvaṇo 'sya bhrātṛvyaḥ' ityarthavādagataṃ phalamastu ।
tasmāt- puruṣārtho dhāraṇavidhiḥ ।
śeṣāḥ prakaraṇe 'viśeṣāt sarvakarmaṇām ।
homās tu vyavatiṣṭher annāhavanīyasaṃyogāt ।
śeṣaś ca samākhyānāt ।

-
trayodaśādhikaraṇamāracayati-
yenertsetkarmaṇā tatra jayāhome 'khilārthatā ।
vaidikeṣveva vā sarvaśeṣo 'saṃkocakatvataḥ ।
homa āhavanīye syātkṛṣyādiṣu na so 'sti hi ।
tenānārabhyapāṭhe 'pi vaidikeṣveva te jayāḥ ।

anārabhya śrūyate- 'yena karmaṇertset ।
tatra jayāṃ juhuyāt ।
rāṣṭrabhṛto juhoti ।
abhyātānāñjuhoti' iti ।
īrtsedṛddhimicchet ।
acittaṃ ca svāhā' ityādayo jayāḥ 'ṛtāṣāḍ' ityādayo rāṣṭrabhṛtaḥ ।
aagnirbhūtānām'- ityādayo 'bhyātānāḥ ।
tatra- vaidikakarmaṇeva laukikakṛṣyādikarmaṇāpyṛddheriṣyamāṇatvāt, saṃkoce kāraṇāmāvājjayādihomaḥ sarvaśeṣaḥ- iti cet ।
maivam ।
ayadāhavanīye juhvati tena so 'syābhīṣṭaḥ prītaḥ' iti vākyena homamuddiśyā' havanīyavidhānāt ।
kṛṣyādau tadabhāvādvaidikeṣveva jayādihomaḥ ।
doṣāt tv iṣṭir laukike syāc chāstrād dhi vaidika na doṣaḥ syāt ।
arthavādo vānupapātat tasmād yajñe pratīyeta ।

-
caturdaśādhikaraṇamāracayati-
aśvapratigraheṣṭistu dāturityabhidhāsyate ।
dānadvaye laukike vā vaidike vā bhavediyam ।
aviśeṣāddvayoryadvā na deyaḥ kesarītyataḥ ।
niṣedhāllaukikāttatra prāyaścittiriyaṃ bhavet ।
na jalodarahetutvaṃ pramitaṃ laukike kvacit ।
vaidike tu śrutaṃ tasmāttatprāyaścittaye 'tra sā ।

idamāmnāyate-'yāvato 'śvānpratigṛhṇīyāttāvato vāruṇāścatuṣkapālānnirvapet' iti ।
tatra 'pratigrahaśabdo dānaparaḥ' ityanantarameva vakṣyate ।
tatra-viśeṣāśravaṇāllaukikavaidikadānayorubhayo rapyasāviṣṭiḥ- ityekaḥ pakṣaḥ ।
ana ketariṇo dadāti' iti smṛtyā mitradāyādādibhyaḥ prītyā kriyamāṇaṃ lokikamaśvadānaṃ niṣiddham ।
tadanuṣṭhāne prāyaścittarūpeyāmiṣṭiḥ- iti dvitīyaḥ pakṣaḥ ।
avaruṇo vā etaṃ gṛhṇāti yo 'śvaṃ pratigṛhṇāti' ityaśvadāne jalodakhyādhirūpo dṛṣṭadoṣo varuṇagrahavākyenocyate ।
na ca laukikasyāśvadānasya taddhetutvaṃ pramitam ।
vaidikasya tu janmāntaraviṣayaṃ doṣaśravaṇam ।
ato vaidikadāne seṣṭiḥ prāyaścittam ।
asti hi vaidikamaśvadānam ।
avaḍavā dakṣiṇā' ityādiśravaṇāt ।
acoditaṃ ca karmabhedāt ।
sā liṅgād ārtvije syāt ।

-
pañcadaśādhikaraṇamāracayati-
yāvataḥ pratigṛhṇīyādaśvāṃstāvatya iṣṭayaḥ ।
pratigrahīturdāturvā syādādyo 'stu yathāvidhi ।
asaṃjātavirodhyarthavādāddātuḥ prajāpateḥ ।
iṣṭiḥ śrutā tato dāturṇijarthe 'pi vidhiṃ nayet ।

pūrvodāhṛte vākye 'pratigṛhṇīyāt' iti vidhipadaśravaṇātpratigrahīturiṣṭiḥ- iti cet ।
na ।
upakramarūpeṇārthavādena dātustadiṣṭipratīteḥ ।
upakramaścaivaṃ śrūyate- 'prajāpativaruṇāyāśvamanayat, sa svāṃ devatāmārchat ।
sa paryadīryata, sa etaṃ vāruṇaṃ catuṣkapālamapaśyat, taṃ niravapat, tato vai sa varuṇapāśādamucyata' iti ।
anayadvattavān ।
sa ca dātā prajāpatiḥ svakīyāṃ varuṇadevatāṃ jalodararogapradāṃ prāptavāna ।
tena ca rogeṇa grastaḥ sa prajāpatirvidīrṇo bhūtvā rogaparihārāyeṣṭiṃ kṛtvā rogādamucyata, ityatra- dāturiṣṭiḥ- ityavagamyate ।
asaṃjātavirodhyupakramānusāreṇa vidhāvakapadamapi 'pratigrāhayet' ityevamantarbhāvitaṇijarthaparatayā vyākhyaiyam ।
pānavyāpac ca tadvat ।
doṣāt tu vaidike syād arthād dhi laukike na doṣaḥ syāt ।

-
ṣoḍaśādhikaraṇamāracayati-
somavāmicarurloke vede vendriyasaṃkṣayaḥ ।
dṛṣṭadoṣo lokike 'to vamane vihitaścaruḥ ।
adoṣo vamanāyaiva loke pānaṃ śrutau punaḥ ।
jaraṇāya tato vāntidoṣaśāntyai bhaveccaruḥ ।

idamāmnāyate- 'saumendraṃ caruṃ nirvapecchyāmākaṃ somavāminaḥ'' iti ।
tatra-laukike somavamane vihito 'yaṃ caruḥ ।
kutaḥ ।
avi vā eṣa indriyeṇa vīryeṇa vyṛdhyave yaḥ somaṃ vamati' iti dṛṣṭadoṣamupanyasya tacchāntaye caruvidhānāt - iti cet ।
maivam ।
loke dhātusāmyārthino vamanāyaiva somasya pāne sati vamanasya doṣahetusvābhāvāt ।
vede tu 'hinva me gātrā harivaḥ' ityanena mantreṇa jarayituṃ somaḥ pīyate ।
tatra vamanaprāyaścittārtho 'yaṃ caruḥ ।
tatsarvatrāviśeṣāt ।
svāmino vā tadarthatvāt ।
liṅgadarśanāc ca ।

saptaśādhikaraṇamāracayati-
ṛtvijāṃ vamane 'pyeṣa karturevota varjanāt ।
viśeṣasyāgrimo maivaṃ kartureva niruptitaḥ ।

aīdṛśasya somasya vamane caruḥ' iti viśeṣasyābhāvādṛtvijāṃ yajamānasya ca vamane sarvatrāsau caruḥ- iti cet ।
maivam ।
ayo vamati sa nirvapati' iti nirvapturvamanaṃ carunimittam ।
nirvaptā ca yajamānaḥ ।
ṛtviyo nirvaptṛtve 'dhikāryantaratvaprasaṅgāt ।
tasmāt- yajamānasyaiva vamane caruvidhiḥ ।
(aṣṭādaśe - āgneyāṣṭākapālacarordvyavadānamā-
trasya hotavyatādhikaraṇe sūtrāṇi -)
sarvapradānaṃ haviṣas tadarthatvāt ।
niravadānāt tu śeṣaḥ syāt ।
upāyo vā tadarthatvāt ।
kṛtatvāt tu karmaṇaḥ sakṛt syād dravyasya guṇabhūtatvāt ।
śeṣadarśanāc ca ।

aṣṭādaśādhikaraṇamāracayati-
yāge havistyajetkṛtsnaṃ ko 'pyaṃśaḥ śiṣyate 'pi vā ।
devārthatvādyajetsarve śiṣyate dviravattataḥ ।

aāgneyo 'ṣṭākapālaḥ' ityatra kṛtsno 'pi puroḍāśo 'gnaye tyaktavyaḥ ।
taddhitena kṛtsnasyāgnidevatāsaṃbandhāvagateḥ ।
tyāgamantareṇaitadanupapattiḥ- iti cet ।
maivam ।
advirhaviṣo 'vadyati' ityavadānadvayaṃ śrūyate ।
avadeyaṃ cāṅguṣṭhaparvamāvam ।
tathā ca kalpasūtrakāraḥ- 'āgneyasya puroḍāśasya madhyādaṅguṣṭhaparvamātramavadānaṃ tiraścīnamavadyati' iti ।
tato haviṣaḥ sakāśādaṅguṣṭhaparvadvayamātraṃ khaṇḍayitvā tyaktavyam ।
itaraccheṣaṇīyam ।
devatāsaṃbandhaścāṃśadvāreṇāpyupayujyate ।
aprayojakatvād ekasmāt kriyerañ śeṣasya guṇabhūtatvāt ।
saṃskṛtatvāc ca ।
sarvebhyo vā kāraṇāviśeṣāt saṃskārasya tadarthatvāt ।
liṅgadarśanāc ca ।

ekonaviṃśādhikaraṇamāracayati-
śeṣātsviṣṭakṛdekasmātsarvebhyo vaikataḥ kṛte ।
śāstrārthasiddhiḥsarvebhyaḥ kāryaḥ saṃskārasāmyataḥ ।

darśapūrṇamāsayoḥ śrūyate- 'śeṣātsviṣṭakṛte samavadyati' iti ।
tatra-āgneyādīnāṃ trayāṇāṃ haviṣāṃ madhye yasya kasyacidekasya haviṣaḥ śeṣādavadātavyam ।
tāvataiva śāstrārthānuṣṭhānasiddhaḥ- iti cet ।
maivam ।
upayuktaṃ haviḥ saṃskartumidamavadīyate ।
saṃskāraśca sarveṣvapi haviḥṣu samānaḥ ।
tasmāt- sarvebhyo haviḥśeṣebhyaḥ sviṣṭakṛdanuṣṭheyaḥ ।
ekasmāc ced yathākāmyam aviśeṣāt ।
mukhyād vā pūrvakālatvāt ।

viṃśādhikaraṇamāracayati-
yadaikasmāttadā mukhyaniyātirnota vidyate ।
nāśruterasti mukhyātikramaṇe hetvabhāvataḥ ।

aekasmādeva haviḥśeṣātsviṣṭakṛt' iti yaḥ pūrvādhikaraṇe pūrvapakṣaḥ, tasminpakṣe niyāmakasyāśrutatvāt-
yasmātkasmācciddhaviḥśeṣāt- iti prāpte, -
brūmaḥ- prathamātikrame mānābhāvātprathamahaviḥśeṣeṇaiva saṃskārāsiddhāvitaratra prāptyabhāvādasti niyatiḥ ।
bhakṣāśravaṇād dānaśabdaḥ parikraye ।
tatsaṃstavāc ca ।
bhakṣārtho vā dravye samatvāt ।
vyādeśād dānasaṃstutiḥ ।

-
ekaviṃśādhikaraṇamāracayati-
idaṃ brahmaṇa ityaktiḥ krayārthā bhakṣaṇāya vā ।
bhakṣāśruteḥ krayārthāto yatheṣṭaṃ tairniyujyatām ।
devatāya samastasya kḷptatvātsvāmitā na hi ।
śeṣasya pratipattyarthe bhakṣaṇaṃ tatra yujyate ।

caturdhākṛtapuroḍāśasya bhāgānyajamāna evaṃ nirdiśet- 'idaṃ brahmaṇaḥ, idaṃ hotuḥ, idamadhvaryoḥ, idamagnīdhaḥ, iti ।
so 'yaṃ nirdeśa na bhakṣaṇārthaḥ ।
bhakṣaṇasyāśrutatvāt ।
tato bhṛtidānena tānṛtvijaḥ parikretumayaṃ nirdeśaḥ kṛtaḥ ।
krayaśca tadaṅgīkārānusāreṇa svalpenāpyupapadyate ।
tasmātsvakīyā bhāgāstairicchayopayoktuṃ śakyāḥ- iti prāpte, -
brūmaḥ- 'agneya juṣṭaṃ nirvapāmi' iti kṛtsnasya haviṣo devatārthe saṃkalpitatvena tatra yajamānasya svāmitvābhāvānna yuktaḥ parikrayaḥ ।
bhakṣaṇaṃ tu pratipattyarthatvādyuktam ।
avaśiṣṭasya yaḥ ko 'pyupayogaḥ pratipattiḥ ।
puroḍāśasya bhakṣaṇāhatvādbhakṣaṇena karmakarāṇāmṛtsāhajananācca bhakṣaṇārtho 'yaṃ nirdeśo yujyate ।
iti śrīmādhavīye jaiminīyanyāyamālāvistare tṛtīyādhyāyasya caturthaḥ pādaḥ

atha tṛtīyādhyāyasya pañcamaḥ pādaḥ ।
ājyāc ca sarvasaṃyogāt ।
kāraṇāc ca ।
ekasmin samavattaśabdāt ।
ājye ca darśanāt sviṣṭakṛdarthavadasya ।
aśeṣatvāt tu naivaṃ syāt sarvādānād aśeṣatā ।
sādhāraṇyān na dhruvāyāṃ syāt ।
aktatvāc ca juhvāṃ tasya ca homasaṃyogāt ।
camasavad iti cet ।
na codanāvirodhād dhaviḥ prakalpanāc ca ।
utpannādhikārāt sati sarvavacanam ।
jātiviśeṣāt param ।
antyam arekārthe ।

-
pañcamapādasya prathamādhikaraṇamāracayati
upāṃśuyājadravyeṇa śeṣakārye bhavenna vā ।
bhaveddhavirbhyaḥ sarvebhya ityuktyā prāpitatvataḥ ।
uktājyadravyaśeṣastu bhāvyupastaraṇādikṛt ।
ato na pratipattyarhaḥ śeṣakārye tataḥ katham ।

dhrauvādājyājupāṃśuyājārthamavadāne kṛte taccheṣeṇa dhrauveṇa dravyeṇa sviṣṭakṛdādikaṃ śeṣakārya kartavyam ।
kutaḥ ।
atadyatsarvebhyo havirbhyaḥ samavadyati' iti vākyena prāpitatvāt- iti cet ।
maivam ।
kṛtārthadravyaśeṣo hyupayogāpekṣaḥ pratipattimarhati ।
dhrauvaṃ tvājyaṃ na kṛtārtham ।
tena kartavyānāmupastaraṇādīnāṃ sadbhāvāt ।
tasmāt - na tena śeṣakārye bhavati ।
sākaṃprasthāyye sviṣṭakṛd iḍaṃ ca tadvat ।

-
dvitīyādhikaraṇamāracayati-
ākrāmansaha kumbhībhirasti śeṣakriyā na vā ।
juhvāvadānātprakṛtāviva śeṣakriyocitā ।
kumbhīṣu śeṣāsaṃsiddhaḥsākaṃprasthāyyakarmaṇi ।
na sviṣṭakṛdiḍaṃ kāryamagnīdhaḥ strukpradānataḥ ।

asākaṃprasthāyīyena yajeta paśukāmaḥ' iti vihite karmaṇi śrūyate- 'saha kumbhībhirabhikrāmannāha' iti ।
tatra catasṛbhirdadhipayaḥkumbhībhiḥ sahā'havanīyadeśe 'bhikramaṇa mātraṃ śrutam ।
na tu tatra kumbhībhirhomaḥ śrutaḥ ।
tathā satyasya karmaṇaḥ sāṃnāyyavikṛttitvājjuhvā kumbhībhyo 'vadāya hotavyam ।
hutaśeṣeṇa ca sviṣṭakṛdādikaṃ sāṃnāyyaśeṣeṇaiva kartavyam- iti prāpte, -
brūmaḥ- nātra kumbhīṣu hutaśeṣaḥ sidhyati ।
sāṃnāyyavajjuhvā tadavadānābhāvāt ।
aagnīdhe strucau pradāya saha kumbhībhirabhikrāman' ityuktyā juhūpabhṛtoḥ prattatvādabhikramaṇasya homārthatvācca kumbhībhireva dadhipayasorhome sati kumbhīmātrāmavaśiṣyate, na tu haviḥśeṣaḥ ।
tatra kutaḥ śeṣakāryam ।
sautrāmaṇyāṃ ca graheṣu ।
tadvac ca śeṣavacanam ।

tṛtīyādhikaraṇamāracayati-
sautrāmaṇyāṃ grahe sviṣṭakṛdādyasti na vāsti tat ।
śeṣaṇānna surākṣīrayoranyatropayogataḥ ।

sautrāmaṇināmake yāge śrūyate - 'payograhāḥ surāgrahāśca gṛhyante' iti ।
tatra prakṛtigata somadyaheṣviva śeṣakārye sviṣṭakṛdādikamasti ।
na cātra pūrvavaccheṣābhāvaḥ ।
aucchinaṣṭi, na sarve juhoti' ityavaśeṣayitavyatvaśravaṇāt- iti cet ।
maivam ।
avaśiṣṭasyānyatropayogaśravaṇāt ।
abrāhmaṇaṃ parikrīṇīyāduccheṣaṇasya pātāram' iti śrūyate ।
ayadi brāhmaṇaṃ na vindeta, valmīkavapāyāmavanayet' iti ca ।
aśatātṛṇāyāmavaneyat' iti ca ।
śatacchidrā kumbhī śatātṛṇā ।
tasmāt- nāsti sviṣṭakṛdādikam ।
dravyaikatve karmabhedāt pratikarma kriyeran ।
avibhāgāc ca śeṣasya sarvān pratyaviśiṣṭatvāt ।

-
caturthādhikaraṇamāracayati-
rathaṃtarādibhirminnā indrāsteṣāṃ na bhidyate ।
puroḍāśastatra śeṣakārye kiṃ bhidyate na vā ।
bhidyate karmaṇāṃ bhedāccauddakaiḥ pṛthaguktitaḥ ।
śeṣasya sarvatulyatvāttatkārye sakṛdiṣyatām ।

aya indriyakāmo vīryakāmaḥ syāt, tametayā sarvapṛṣṭhayā yājayet' iti vihitāyāmiṣṭau ṣaḍindrā evaṃ śrūyante- 'indrāya rāthaṃtarāya, indrāya bārhatāya, indrāya vairājāya, indrāyaśākvarāya, indrāya raivatāya' iti ।
tatra svarūpeṇaiko 'pīndraḥ pṛṣṭhastotreṣu ṣaṭsu vihitānāṃ ṣaṇṇāṃ rathaṃtarādi sāmnāṃ saṃbandhena viśeṣyamāṇaḥ ṣoṭhā bhidyate ।
tāsāṃ sarvāsāmindradevatānāmeka eva puroḍāśo vidhīyate- 'dvādaśakapālaḥ puroḍāśo bhavati ।
vaiśvadevatvāya' iti ।
tasmiṃśca puroḍāśe proktadevatābhyaḥ pṛthakpṛthakpradānāya bahubhyaḥ pradeśebhyo 'vadānaṃ śrūyate- 'samantaṃ paryavadyati' iti ।
tatra devatābhedena pradānabhedena ca karmaṇāṃ bhede sati pṛthagatideśātsviṣṭakṛdiḍādi śeṣakārye ṣaṭkṛtvaḥ pṛthakkartavyam - iti cet ।
maivam ।
śeṣasyaikatvena tatpratipatteḥ pṛthaktvāsaṃbhavāt ।
tasmāt- sakṛdeva kāryam ।
aindravāyave tu vacanāt pratikarma bhakṣaḥ syāt ।

pañcamādhikaraṇamāracayati-
aindravāyavaśeṣasya sakṛdbhakṣa utāsakṛt ।
pūrvanyāyātsakṛtprāptau dvirbhakṣo vacanādbhavet ।

jyotiṣṭome yo 'yamaindravāyavagrahaḥ' tatra saṃskāryasya somasyaikatvātsakṛdeva śeṣakāryam- iti cet ।
maivam ।
adviraindravāyavasya bhakṣayati, dvirhyetasya vaṣaṭkaroti' iti vacanādvirbhakṣaṇam ।
some 'vacanād bhakṣo na vidyate ।
syād vānyārthadarśanāt ।
vacanāni tv apūrvatvāt tasmād yathopadeśaṃ syuḥ ।

ṣaṣṭhādhikaraṇamāracayati -
someṣvabhakṣo bhakṣo vā na bhakṣo grahahomataḥ ।
alpokterasti śeṣo 'sya bhakṣo 'pūrvavacobalāt ।

somayāgeṣu śeṣabhakṣo nāsti, 'yadgrahāñjuhoti' iti kṛtsnagraheṇā'huti śravaṇātkumbhīṣviva śeṣābhāvāt- iti cet ।
maivam ।
aalpaṃ juhoti' iti viśeṣavacanāccheṣaḥ sidhyati ।
tadbhakṣaṇaṃ tvapūrvārtha pratipādakavacanebhyo 'vagamyate ।
aāśvinaṃ bhakṣayanti' dviraindravāyavasya bhakṣayanti' 'sadasi bhakṣayanti' ityādīni vacanānyapūrvārtha pratipādayanti ।
tato bhakṣavidhānādasti someṣu bhakṣaḥ ।
camaseṣu samākhyānāt saṃyogasya tannimittattvāt ।

saptamādhikaraṇamāracayati-
kiṃ praitu hotuśrcamasa ityabhakṣo 'tha bhakṣaṇam ।
abhakṣo 'nuktito hotuśrvamasetyākhyayāstu tat ।

jyotiṣṭome śrūyate- 'praitu hotuśrvamasaḥ, pra brahmaṇaḥ, prodvātṝṇāṃ, pra yajamānasya, prayantu sadasyānām' iti ।
tatra- vacanāmāvādabhakṣaḥ- iti cet ।
maivam ।
samākhyāgate camasaśabde bhakṣaṇasya pratīyamānatvāt ।
acamvate bhakṣyate somo 'sminpātraviśeṣe' iti hi tadvyutpattiḥ ।
tasmāt-ḥasti tadbhakṣaṇam ।
udgātṛcamasamekaḥ śrutisaṃyogāt ।
sarve vā sarvasaṃyogāt ।
stotrakāriṇāṃ vā tatsaṃyogād bahuśruteḥ ।
sarve tu vedasaṃyogāt kāraṇād ekadeśe syāt ।

-
aṣṭamādhikaraṇamāracayati -
prodvātṝṇāmiti hyeka udgātā bhakṣayeduta ।
sarve 'pi kiṃvā subrahmaṇyenoktāḥ sāmagāyinaḥ ।
sahitāstena te vā'dya udgātṛśrutito 'khilāḥ ।
bahutvādgānayogena tṛtīyo rūḍhibādhite ।
yoge samākhyayā daṇḍinyāyādantyo 'tra bhāṣyagaḥ ।
sadasi sthityabhāvena tṛtīyo vātiṃkoditaḥ ।

pūrvodāhṛtavākye 'prodvātṝṇām' ityatraikasyaiva bhakṣaḥ ।
udvīthaśabdābhidheyāyāḥ sāmabhakteru- dgātaryudgātṛprātipadikasya rūḍhatvāt - ityekaḥ pūrvapakṣaḥ ।
audgātṝṇām' ityasya bahutvasyaikasmi nnasaṃbhavādudgātropalakṣitāḥ ṣoḍaśartvijaḥ sarve 'pi bhakṣayeyuḥ- iti dvitīyaḥ ।
udgīthaprastāvaprati hārāntāmabhāgānudvātṛprastotṛpratihartāraḥ prayogakāle gāyanti ।
audutkarṣeṇa gāyanti' iti yogenodvātārastrayo bhakṣayeyuḥ- iti tṛtīyaḥ pakṣaḥ ।
arūḍhiryogamapaharati' iti nyāyādeka evodgātā ।
tena ca bahuvacanopapattaye pratyāsannā upalakṣyante ।
pratyāsattiśca prastotṛpratihartroriva subrahmaṇyasyāpyasti ।
sāmavedādhyāyitvena subrahmaṇyāhvānarūpe tadīyakarmaṇyapyaudgātrasamākhyāyāḥ sattvāt ।
tasmāt- 'subrahmaṇyena sahitāścatvāraḥ sāmagā bhakṣayeyuḥ'- ityayamantyaḥ pakṣo bhāṣyakārasyābhimataḥ ।
vārtikakārastu - sadaso bhakṣaṇasthānatvātsubrahmaṇyasya sadasyapraveśāttena virahitā avaśiṣṭāḥ sāmagā bhakṣayanti- iti tṛtīyaṃ pakṣamaṅgīcakāra ।
grāvastuto bhakṣo na vidyate 'nāmnānāt ।
hāriyojane vā sarvasaṃyogāt ।
camasināṃ vā saṃnidhānāt ।
sarveṣāṃ tu vidhitvāt tadarthā camasiśrutiḥ ।

-
navamādhikaraṇamāracayati-
kiṃ syāccamasināmeva hāriyojanabhakṣaṇam ।
sarveṣāṃ vāgrimasteṣāṃ pūrvavākyeṇa saṃnidheḥ ।
lipsante sarva eveti hāriyojanavākyataḥ ।
prāvastuto 'pyasti bhakṣaścamasitvamakāraṇam ।

aharirasi hāriyojanaḥ' ityanena mantreṇa gṛhyamāṇo graho hāriyojanaḥ ।
hotṛbrahmādaya ścamasimaḥ ।
yastu caturṇo hotṝṇāṃ madhye caturtho grāvastunnāmake 'sti, nāsau camasī ।
tatra camasināmeva hāriyojanabhakṣaṇam ।
kutaḥ-"yathācamasamanyāṃścamasāṃścamasino bhakṣayanti, athaitasya hāriyojanasya sarva eva lipsante' ityatra pūrvavākye camasināṃ saṃnihitvenottaravākye sarvaśabdena teṣāmevābhidhātavyatvāt ।
ato nāsti grāvastutastatra bhakṣaḥ- iti prāpte-
brūmaḥ- athaśabdenaivakāreṇa ca camasimātraśaṅkāmapodya vākyena vihitasya sarvamakṣaṇasya saṃnidhimātreṇa saṃkocāyogādasti grāvastuto 'pi bhakṣaḥ ।
tasmāt- camasitvaṃ na bhakṣaṇe kāraṇam ।
vaṣaṭkārāc ca bhakṣayet ।

-
daśamādhikaraṇamāracayati-
ādyamakṣo vaṣaṭkarturvidhiḥ prāthamya eva kim ।
kiṃvā tadyuktabhakṣe syādvaṣaṭkāranimittake ।
aprāpteragrimo maivaṃ samāsasthityasaṃbhavāt ।
viśiṣṭasya vidhistasmādvaṣaṭkāro 'pi kāraṇam ।

avaṣaṭkartuḥ prathamabhakṣaḥ' ityevaṃ śrūyate ।
vaṣaṭkartā hotā ।
tasya bhakṣaṇaṃ samākhyāyā prāptam ।
prāthamyaṃ tvaprāptamiti tadevātra vidhiyate - iti cet ।
maivam ।
aprathamabhakṣaḥ' ityasya samastapadatvena 'yo bhakṣaḥ, sa prathamaḥ' ityeyaṃ vicchidyānve tumayogyatvātprāthampaviśiṣṭabhakṣaṇamatra vidhīyate ।
tasminbhakṣaṇe vaṣaṭkāraḥ kāraṇam ।
homābhiṣavābhyāṃ ca ।

-
ekādaśādhikaraṇamāracayati-
ākhyāvacovaṣaṭkārā eva kiṃ bhakṣahetavaḥ ।
kiṃvābhiṣavahomau ca tatrā'dyo 'stūktayā diśā ।
havirdhāne 'bhiṣutyātha hutvā sadasi bhakṣayet ।
iti śrutatvatastau ca bhakṣahetū yathettare ।

apraitu hotuścamasaḥ' ityatra samākhyā bhakṣahetuḥ ।
hāriyojane vākyam ।
avaṣaṭkartuḥ prathamabhakṣaḥ' ityatra vaṣaṭkāraḥ ।
ityevamuktatvātraya eva bhakṣahetavaḥ- iti cet ।
maivam ।
ahavirdhāne grāvabhirabhiṣutyā'havanīye hutvā pratyañcaḥ paretya sadasi bhakṣānbhakṣayanti' iti śrūyate ।
uttaravedyāḥ pratīcīne sadasaḥ prācīne maṇḍale 'miṣavaḥ ।
uttaravedyāṃ homaḥ ।
sadasi bhakṣaṇam ।
tatra- abhiṣavahomayorvacanāntaraprāptayoravidheyatayā tau nimittatvenānūdya bhakṣaṇaṃ vidhīyate ।
tasmāt- samākhyādivadetayorapi bhakṣaṇahetutvamasti ।
pratyakṣopadeśāc camasānām avyaktaḥ śeṣe ।
syād vā kāraṇabhāvād anirdeśaś camasānāṃ kartus tadvacanatvāt ।
camase cānyadarśanāt ।

-
dvādaśādhikaraṇamāracayati-
hetusaṃghe vikalpaḥ kiṃ bādho vātha samuccayaḥ ।
sāmyādvikalpo bādhyantāṃ sāvakāśāḥ samākhyayā ।
naiva vācanikaṃ bādhyaṃ bhakṣaṇe 'tra vibhāgaśaḥ ।
siddhevikalpo no yuktaḥ svīkāryo 'taḥ samuccayaḥ ।

apraitu hotuścamasaḥ, pra brahmaṇaḥ'- ityatra cimasiṣu samākhyā bhakṣaṇe hetuḥ ।
avaṣaṭkartuḥ prathamabhakṣaḥ' ityatra vaṣaṭkāro hoturbhakṣahetuḥ ।
ahavirdhāne grāvamirabhaṣutyā'havanīye hutvā sadasi bhakṣayanti' ityatrābhiṣavasahito homo 'dhvaryorbhakṣahetuḥ ।
tatra camasavaṣaṭkārayoḥ saṃgho hotari prāptaḥ ।
camasābhiṣavasaṃgho 'dhvaryau prāptaḥ ।
tatra hetudvayasya samānabalatvādvikalpe satyanyatara nimittakṛtamevaṃ bhakṣaṇam- ityādyaḥ pakṣaḥ ।
vaṣaṭkārādihetoścamasetaragrahe sāvakāśatvānniravakāśayā camasisamākhyayā tadbādhe sati camasiṣu pākṣikamapi vaṣaṭkārādi hetukaṃ bhakṣaṇaṃ nāsti- iti dvitīyaḥ pakṣaḥ ।
avaṣaṭkartuḥ' ityādivākyasya prabalatvātsamākhyayā bādho na yuktaḥ ।
miravakāśatayā sāpi prabalā- iti cet ।
tarhi pramāṇadvayena pṛthagbhakṣaṇe vihite samuccayo 'bhyupeyaḥ, na ca vrīhiyavavadvikalpaḥ ।
tatra puroḍāśāniṣpādanasya dṛṣṭaprayojanasyaikatvāt ।
iha tu niyamādṛṣṭārthe bhakṣaṇam ।
taccādṛṣṭaṃ yathāvacanaṃ dvividham ।
tasmātsamuccayaḥ ।
ekapātre kramād adhvaryuḥ pūrvo bhakṣayet ।
hotā vā mantravarṇāt ।
vacanāc ca ।
kāraṇānupūrvyāc ca ।

-
trayodaśādhikaraṇamāracayati-
ekapātre kimadhvaryuradyātpūrvaprutetaraḥ ।
taddhaste pātrasaṃsthānāttasya prathamabhakṣaṇam ।
pāhi hoteva naḥ pūrvamiti mantreṇa pūrvatā ।
vaṣaṭkartustadukteśca nyāyabādhyaṃ vaco nahi ।

ekasminpātre vahanāṃ kvacidvihitaṃ bhakṣaṇam- tatra- adhvaryuḥ prathamaṃ bhakṣayetpātrasaṃnidhānāt - iti cet ।
maivam ।
liṅgavākyābhyāṃ hotuḥ prathamamakṣāvagamāt ।
ahoteva naḥ prathamaḥ pāhi' iti ṛtvijo 'dhvaryu saṃbodhyaivaṃ prārthayante- 'yathā hotāsmattaḥ pūrve bhakṣayitvā śeṣapradānenāsmānpālitavān, tathā tvamapi vāhi' iti ।
tadetaddhotuḥ prathamabhakṣe liṅgam ।
vākyaṃ caivamāmnātam- 'vaṣaṭkartuḥ prathamabhakṣaḥ' iti ।
tatra viśiṣṭavidhānātprāthamyamipa sidhyati ।
na caitadvacanaṃ pātrasaṃnidhirūpeṇa nyāyamātreṇa bādhituṃ śakyam ।
tasmāt - hotā prathamaṃ bhakṣayet ।
vacanād anujñātabhakṣaṇam ।

caturdaśādhikaraṇamāracayati-
nānujñāpūrvako bhakṣastatpūrvo vātra lāghavāt ।
ādyo nānupahūtena peya ityuktito 'ntimaḥ ।

anujñābhakṣayordvayoranuṣṭhitau gauravādbhakṣamātram - iti cet ।
maivam ।
atasmātsomāṃ nānupahūtena peyaḥ' iti vacanenānujñāyā āvaśyakatvāt ।
tadupahūta upahvayasvety anenānujñāpayel liṅgāt ।

pañcadaśādhikaraṇamāracayati-
kimanujñā laukikoktyā vedoktyā vā yathā tathā ।
aviśeṣādupahvānamantraliṅgāttu vaidikī ।

aupahūta upahvayasya'- ityayaṃ mantro liṅgena mantramanujñāyāṃ viniyuṅkte ।
tasmāt- vaidikoktyā tadanujñānam ।
tatrārthāt prativacanam ।

-
ṣoṣṭhaśādhikaraṇamāracayati -
upahvayasvopahūta ityaśeṣo dvayorbhavet ।
anujñānujñāpanayorathavāsau vibhajyate ।
vibhāgakaraṇābhāvādaśeṣaśrcenna liṅgataḥ ।
upahvayetvanujñaptāvanujñāne tathetaraḥ ।

aupahūta upahūvayasva' ityasminmantre madhyamapuruṣekavacanānto bhāgaḥ paścātpaṭhito 'pi praścasamatvātprathamabhāvinyanujñāpane samarthaḥ ।
prathamaikavacanāntastu prathamapaṭhito 'pyuttarasamānatvā tpaścādbhāvinyāmanujñāyāṃ samarthaḥ ।
tasmāt- liṅgena vibhajya viniyujyate ।
tadekapātrāṇāṃ samavāyāt ।

saptadaśādhikaraṇamāracayati-
upahvānamaśeṣāṇāmuta syādekapātriṇām ।
adṛṣṭahetorādyaḥ syāddṛṣṭādhikyādito 'ntimaḥ ।

anujñāpanasyādṛṣṭaṃ prayojanam ।
tacca vibhinnapātreṣvapi samānam- iti cet ।
na ।
dṛṣṭaprayojanasya sadbhāvāt ।
sādhāraṇe vastuni kathaṃcidbhāgādhikye 'parādho bhavati ।
ato nyūnādhikatvaparihāranimittamanujñāpanamekapātriṇāmeva ।
yājyāpanayenāpanīto bhakṣaḥ pravaravat ।
yaṣṭur vā kāraṇāgamāt ।
pravṛttatvāt pravarasyānapāyaḥ ।

-
aṣṭādaśādhikaraṇamāracayati-
hoturyājyāpanītau kiṃ na vaṣaṭkārabhakṣayoḥ ।
apanītirutāpāyo nāpanītirvibhedataḥ ।
yajamānena yaṣṭavyaṃ na vineṣṭirvaṣaṭkṛtim ।
vaṣaṭkāro yājyayātaḥ sahāpaityadanaṃ tathā ।

jyotiṣṭoma ṛtuyājanāmakeṣu yāgeṣvāmnāyate-"yajamānasya yājyā so 'bhipreṣyati- hotaretadyaja- iti, svayaṃ vāṃ niṣadya yajati"iti ।
hautre kāṇḍe samāmnātā yājyāḥ samākhyayā hotuḥ prāptāḥ ।
tāsu kācidyājyā hoturapanīya yajamānasya vidhīyate ।
tato yajamānaḥ svecchayā hotāraṃ vā preṣyati, svayaṃ vā yājyāṃ paṭhati ।
tatra tvapāṭhapakṣe yājyā hoturapanīyate, na tu vaṣaṭkārabhakṣāvapanīyete ।
tayoryājyāyāmanantarbhāvāt ।
ato hotā vaṣaṭkaroti bhakṣayati ca iti prāpte, -
brūmaḥ- 'svayaṃ vā niṣadya yajati' iti pakṣasvīkārādyajamānena svayaṃ yāgaḥ kartavyaḥ ।
sa ca yāgo vaṣaṭkāramantareṇa na saṃbhavati ।
ayājyāyā adhi vaṣaṭkaroti' iti tadvidhānāt ।
nanu- yajamāno yājyāṃ paṭhatu, hotā vaṣaṭkarotu- iti cet ।
maivam ।
aanavānaṃ yajati' iti yājyāvaṣaṭkārayormadhye śvāsaniṣedhenaikakartṛkatvāvagamāt ।
ato yājyayā saha vaṣaṭkāro hoturapaiti ।
tadapāye vaṣaṭkāranimitto bhakṣaśca hoturapetya yajamāne niviśate ।
phalacamaso naimittiko bhakṣavikāraḥ śrutisaṃyogāt ।
ijyāvikāro vā saṃskārasya tadarthatvāt ।
homāt ।
camasaiś ca tulyakālatvāt ।
liṅgadarśanāc ca ।

-
ekonaviṃśādhikaraṇamāracayati-
nyaprodhapiṣṭaṃ somasya sthāne kṣatriyavaiśyayoḥ ।
bhakṣamātre vikuryāttatsomayāge 'pi vā tathā ।
bibhakṣayiṣayā vākyamupakramyopasaṃhṛtam ।
bhakṣaṃ yacchediti tato vikāro bhakṣamātragaḥ ।
phalākhyacamasenāsau yajeteti śrutatvataḥ ।
ijyāyāṃ ca vikāro 'sti yāgārthā bhakṣasaṃskṛtiḥ ।

jyotiṣṭome śrūyate- 'yadi rājanyaṃ vaiśyaṃ vā yājayet, sa yadi somaṃ bibhakṣayipet, nyagrodhastibhinīrāhṛtya tāḥ saṃpiṣya dadhanyunmṛjya tamasyai bhakṣaṃ prayacchet, na somam' iti ।
stibhinyo mukulāni ।
tatra- upakramopasaṃhārayorbhakṣaviṣayatvādbhakṣamātre somaḥ piṣṭena vikriyate - iti cet ।
maivam ।
ayadānyāścamasāñjuhvati, athaitasya darbhataruṇakenoṣahatya juhoti' iti śrutam ।
tatra phalacamasarūpeṇa yathoktapiṣṭena yāgamaṅgīkṛtya taruṇakaguṇo vidhīyate ।
kiṃca - iṣṭadravya saṃskāro hi bhakṣaḥ ।
sa ca yāgamantareṇānupapannaḥ ।
tasmāt- yāge 'pi vikāraḥ ।
anuprasarpiṣu sāmānyāt ।
brahmaṇā vā tulyaśabdatvāt ।

-
viṃśādhikaraṇamāracayati-
rājasūye kvacitkartuścamaso daśabhirjanaiḥ ।
makṣyaḥ kiṃ tatra rājanyā bhakṣakā brāhmaṇā uta ।
ādyo bhānātsaṃkhyayaikajaiterviprāḥ śataṃ daśa ।
camasānadyurityuktyā rājapātraṃ ca vipragam ।

rājasūye daśapeyanāmake yāge śrūyate- 'daśa daśaikaikaṃ camasamanuprasarpanti' iti ।
tatra yajamānasya rājanyasya yaścamasaḥ, so 'yaṃ rājanyaireva daśabhirbhakṣaṇīyaḥ ।
kutaḥ ।
adaśa' iti saṃkhyāyā jātyekatvapratibhānāt ।
tathā hi - daśapoyasya jyotiṣṭomavikṛtvātprākṛtaṃ dharmajātaṃ codakena prāptam ।
prakṛtau ca - yajamānacamasasya bhinnajātibhirbhakṣaṇaṃ nāsti, ityatrāpi tathaiva praptam ।
yadi- atra 'daśa' iti viśeṣo vidhīyate, tarhi prākṛtaṃ bhakṣasaṃkhyāmātraṃ nivartatām, natvekajātitvam ।
tasmāt- rājanyo yajamāno 'nyai rājanyairnavabhiḥ saha bhakṣayet- iti prāpte,- brūmaḥ- prakṛtitaḥ prāpteṣu daśasu camaseṣu bhakṣaṇāyāmuprasarpatāṃ puruṣāṇāṃ 'daśa, daśa, iti vīpsayā praticamasaṃ daśasaṃkhyāṃ vidhāyārthasiddhāṃ śatasaṃkhyāmanūdya saṃkhyeyānāṃ sarveṣāṃ brāhmaṇyaṃ vidhīyate -'ṅgha śataṃ brāhmaṇāḥ pibanti' iti ।
tathā sati- yajamānasyāpi rājanyasya yatra camasabhakṣo nāsti, tatra kuto 'nye rājanyā bhakṣayeyuḥ ।
tasmāt - brāhmaṇā eva bhakṣakāḥ ।
iti śrīmādhavīye jaiminīyanyāyamālāvistare tṛtīyādhyāyasya pañcamaḥ pādaḥ

atha tṛtīyādhyāyasya ṣaṣṭhaḥ pādaḥ ।
sarvārtham aprakaraṇāt ।
prakṛtau vādviruktatvāt ।
tadvarjaṃ tu vacanaprāpte ।
darśanād iti cet ।
na codanaikārthyāt ।
utpattir iti cet ।
na tulyatvāt ।
codanārthakārtsnyāt tu mukhyavipratiṣedhāt prakṛtyarthaḥ ।

-
ṣaṣṭhapādasya prathamādhikaraṇamāracayati-
prakṛtau vikṛtau vā syādyasya parṇetyasau vidhiḥ ।
prakṛtāveva vā tulyādvacanādubhayorasau ।
juhūmāśritya parṇatvavidhiḥ prakṛtimātragaḥ ।
codakenobhayaprāptervikṛtau vidhinātra kim ।

anārabhya śrūyate- 'yasya parṇamayī jūhūrbhavati, na sa pāpaṃ ślokaṃ śṛṇoti' iti ।
tatra- avyabhicaritakratusaṃbandhavatīṃ juhūmāśritya taddhetuḥ parṇavṛkṣo vākyena vidhīyate- 'yā juhūḥ sā parṇamayī' iti ।
vākyaṃ ca prakṛtivikṛtyostulyameva pravartate ।
ubhayatrā'śrayabhūtāyā juhvāḥ satvāt ।
tasmāt- prakṛtivikṛtyorūmayorapyayaṃ vidhiḥ- iti prāpte, -
brūmaḥ- kimayaṃ vidhirvikṛtau codakātpūrve niviśate, paścādvā ।
nā'dyaḥ ।
āśrayabhūtāyā juhvāścodakamantareṇāsaṃbhavāt ।
dvitīye tu parṇatvamapi juhvā sahaiva codakenātidiśyate ।
tatra punarvidhivaiyarthyādayaṃ vidhiḥ prakṛtimātragaḥ ।
evaṃ 'yasya svādiraḥ strubo bhavati' ityudāharaṇīyam ।
prakaraṇaviśeṣāt tu vikṛtau virodhi syāt ।

-
dvitīyādhikaraṇamāracayati-
sāmidhenīḥ saptadaśa prakṛtau vikṛtāvuta ।
pūrvavatprakṛtau pāñcadaśyenaitadvikalpyate ।
vikṛtau sāptadaśyaṃ syātprakṛtau prakriyābalāt ।
pāñcadaśyāvaruddhatvādākāṅkṣāyā nivṛttitaḥ ।

anārabhya śrūyate- 'saptadaśa sāmidhenīranubrūyāt' iti ।
apravo vājā abhidyava' - ityādyā agnisamindhanārthā ṛcaḥ sāmidhenyaḥ ।
tāsāṃ sāptadaśyaṃ pūrvabhyāyena prakṛtigatam ।
yadi prakṛtau 'pañcadaśa sāmidhenīranvāha' iti vidhiḥ syāt, tarhi pāñcadaśyasāptadaśye vikalpeyātām- iti prāpte, -
brūmaḥ- vikṛtāveva sāptadaśyaṃ niviśate ।
prakṛtau pāñcadaśyenāvaruddhānāṃ sāmidhenīnāṃ saṃkhyākāṅkṣāyā abhāvāt ।
na ca - prāñcadaśyasāptadaśyavākyayoḥ samānabalatvādavarodhā bhāvaḥ- iti śaṅkanīyam ।
pāñcadaśye prakaraṇānugrahasyādhikatvāt ।
tasmāt- mitravindādhvara kalpādivikṛtau sāptadaśyamavatiṣṭhate ।
na cātra pūrvanyāyo 'sti ।
sāptadaśyasya codakaprāptyabhāvena punarvidhāne doṣābhāvāt ।
naimittikaṃ tu prakṛtau tadvikāraḥ saṃyogaviśeṣāt ।

-
tṛtīyādhikaraṇamāracayati-
sāptadaśyaṃ tu vaiśyasya vikṛtau prakṛtāvuta ।
pūrvavaccenna saṃkocānnitye naimittikoktitaḥ ।
godohanena praṇayetkāmītyetadudāharat ।
bhāṣyakārastadapyastu nyāyasyātra samatvataḥ ।

asaptadaśānubrūyādvaiśyasya' iti vihitaṃ vaiśyanimittaṃ sāptadaśyaṃ pūrvanyāyena vikṛtigatam- iti cet ।
maivam ।
naimittikenānena vacanena prakṛtigatasya nityasya pāñcadaśyasya vaiśyavyatirikta viṣayatayā saṃkocanīyatvāt ।
nityaṃ sāmānyarūpatayā sāvakāśatvena ca durbalam ।
naimittikaṃ tu viśeṣarūpatvaniravakāśatvābhyāṃ prabalam ।
tasmāt- vaiśyanimittakaṃ sāptadaśyaṃ prakṛtāvavatiṣṭhate ।
atra bhāṣyakāro 'nyadudājahāra- 'camasenāpaḥ praṇayevgodohanena paśukāmasya' iti ।
tatra- prakṛteścamasenāvaruddhatvādgodohanaṃ vikṛtau- iti pūrvapakṣaḥ ।
kāmanānimittakena godohanena nityasya camasasya niṣkāmaviṣayatayā saṃkocanīyatvātprakṛtāveva godohanam- iti rāddhāntaḥ ।
iṣṭyartham agnyādheyaṃ prakaraṇāt ।
na vā tāsāṃ tadarthatvāt ।
liṅgadarśanāc ca ।

-
caturthādhikaraṇamāracayati -
ādhānaṃ pavamānāderiṣṭeraṅgaṃ na vā bhavet ।
agnīnāmiṣṭiśeṣatvāttaddvārāsya tadaṅgatā ।
anārabhya vidhāmāttu nāṅgaṃ kasyacidāhitiḥ ।
agnyarthatvāttatsameṣṭiragnayastvagnihotragāḥ ।

idamāmnāyate- 'agnaye pavamānāyāṣṭādaśakapālaṃ nirvapat, agnaye pāvakāya, agnaye śucaye' iti ।
avasante brāhmaṇo 'gnīnādadhīta' iti ca ।
tatra- ādhānaṃ pavamānādīṣṭīnāmaṅgaṃ bhavet ।
kutaḥ ।
darśapūrṇamāsavikṛtiṣu pavamānādīṣṭiṣu codakaprāptānāmāhavamanīyādyagnīnāmiṣṭyaṅgatve satyagnidvārā tatsaṃskārarūpasyā'dhānasyāpi tadaṅgatāyā anivāryatvāt - iti cet ।
maivam ।
na hyetadādhānaṃ kasyacitkratoḥ prakaraṇe paṭhitam ।
kiṃtu - anārabhyādhītam ।
ato na kasyāpyetadaṅgam, kiṃtvādhānavadiṣṭīnāmapyagnisaṃskārārthatvātparasparaṃ nāstyaṅgāṅgibhāvaśaṅkā ।
nanu- pavamāneṣṭhyaṅgatvābhāve 'gnisaṃskāravaiyarthyādagnidvārā tadaṅgatvaṃ yuktam- iti cet ।
na ।
saṃskṛnāmagnīnāmagnihotrādyuttarakratuṣu tattadvākyairviniyogāvagamāt ।
tasmāt- nā'dhānamaṅgam ।
tatprakṛtyarthaṃ yathānye 'nārabhyavādāḥ ।
sarvārthaṃ vādhānasya svakālatvāt ।

-
pañcamādhikaraṇamāracayati -
ādhānaṃ kiṃ prakṛtyarthe vahnimātreṇa vā yutam ।
saṃskṛtāgnipranāḍyaitatparṇavatprakṛtau sthitam ।
laukikākāramātratve viphalatvātkratau yutiḥ ।
parṇasyā'havanīyādau śāstrīye 'stu svatantratā ।

anārabhyādhītaṃ parṇamayītvaṃ yathā juhūpranāḍyā prakṛtau niviṣṭam, tathaivāgnipranāḍyā tatsaṃskārarūpamādhānaṃ prakṛtau niviśate- iti cet ।
maivam ।
vaiṣamyāt ।
dvividho hi juhvā ākāraḥ- laukikaḥ śāstrīyaśca ।
aratnimātradairghya hasamukhatvatvagbilatvādirūpo dṛśyamāno laukikaḥ ।
apūrvīyatvākārastu śāstrīyaḥ ।
tayorapūrvīyatvaṃ kratupraveśamantareṇa nāsti ।
tatra yadi laukikākāramātre paryavasyati, tadā parṇamayītvaṃ viphalaṃ bhavet ।
kāṣṭhāntareṇāpi tadākārasya susaṃpādatvāt ।
aco 'pūrvīyatvāya parṇaḥ kratau praviṣṭaḥ ।
āhavanīyādīnāṃ tveka eva śāstrīyākāraḥ ।
sa ca viṅibalādādhānenaiva janyate, nānyathā ।
tasmādādhānasya kratupraveśaṃ vinaiva śāstrīvāhavanīyādyākārasaṃpādanasamartha tvādagnihotreṇa tatsaṃyujyate ।
tathā sati parṇavaiṣamyātprakṛtāvapraviśyāgnīnutpādya kratuvatsvāta tryeṇāvatiṣṭhate ।
tato laukikopāyasaṃpāditasuvarṇavrīhyādivadādhānasaṃpāditānāṃ svatantrāṇā mevā'havanīyādyagnīnāṃ paścādvākyaiḥ kratuṣu viniyogo 'stu ।
tāsām agniḥ prakṛtitaḥ prayājavat syāt ।
na vā tāsāṃ tadarthatvāt ।

-
ṣaṣṭhādhikaraṇamāracayati-
saṃskṛte pavamāneṣṭyā vahnau seṣṭirna veṣṭayaḥ ।
vahnau tatsaṃskṛte kāryāścodakasyānurodhataḥ ।
codakaḥ pavamāneṣṭau na tāṃ prāpayituṃ prabhuḥ ।
anaṅgatveṣṭyasiddhibhyāmiṣṭayasyadasaṃskṛte ।

pāvamānādīṣṭibhirāhavanīyādyagnayaḥ saṃskriyante ।
saṃskṛteṣvagniṣvagnihotradarśapūrṇamāsādi kratavaḥpravartante ।
tathā sati- vimatāḥ pavamāneṣṭayastābhiriṣṭibhiḥ saṃskṛte bahnau kartavyāḥ, iṣṭitvāt, itareṣṭivat ।
codako 'pyevaṃ ।
satyanugṛhīto bhavati ।
etābhiriṣṭibhiḥ saṃskṛte bahnau prakṛtyanuṣṭhānāt- iti prāpte-
brūmaḥ- yadyapi pavamāneṣṭirvikṛtiḥ, tathāpi codako na tasyāṃ pavamāneṣṭau pavamāneṣṭi matideṣṭuṃ prabhavati ।
prakṛtau prayājādivatpavamāneṣṭeraṅgatvābhāvāt ।
kiṃca- 'etasyāḥ pavamāneṣṭeḥ saṃskṛtāgnisiddhyartha pavamāneṣṭyantarāṅgīkāre tatrāpi tathā' ityanavasthāyāmiṣṭireva na sidhyet ।
tasmāt- tābhiriṣṭibhirasaṃskṛte vahnau pavamāneṣṭayaḥ kartavyāḥ ।
tulyaḥ sarveṣāṃ paśuvidhiḥ prakaraṇāviśeṣāt ।
sthānāc ca pūrvasya ।
śvas tv ekeṣāṃ tatra prākśrutir guṇārthā ।
tenotkṛṣṭasya kālavidhir iti cet ।
naikadeśatvāt ।
artheneti cet ।
na śrutivipratiṣedhāt ।
sthānāt tu pūrvasya saṃskārasya tadarthatvāt ।
liṅgadarśanāc ca ।
acodanā vā guṇārthena ।

-
saptamādhikaraṇamāracayati -
agnīṣomīyasavanīyānubandhyapaśuṣvamī ।
upākaraṇamukhyāstu dharmāḥ sādhāraṇa na vā ।
jyotiṣṭomaprakaraṇe pāṭhātsādhāraṇa amī ।
paśudharmāgrahātsomayāge te syurnirarthakāḥ ।
agnīṣomīyadharmatvaṃ teṣāṃ sthānātprasidhyati ।
dvayoritarayoḥ paśrvoḥ prāpyante codakena te ।

agnīṣomīyaḥ, savanīyaḥ, anubandhyaśca, ityete trayaḥ paśavo jyotiṣṭomaprakaraṇe samāmnātāḥ ।
paśudharmāścopākaraṇaparyagnikaraṇādayastatrā'mnātāḥ ।
aprajāpaterjāyamānāḥ' 'imaṃ paśum'- ityābhyāmṛgbhyāṃ paśorupasparśanamupākaraṇam ।
darbhajvālayā triḥ pradakṣiṇīkaraṇaṃ paryagnikaraṇam ।
ta ete dharmāstriṣvapi paśuṣu sādhāraṇyena vidhīyante ।
trayāṇāmapi jyotiṣṭomaprakaraṇapāṭhasāmyāt ।
nanu jyotiṣṭhomasya prakaraṇe paṭhitānetāndharmānsa eva grahīṣyati, na tu paśavaḥ- iti cet ।
na ।
tasya somayāgatvāt ।
somo hyabhiṣavādīndharmānākā ṅkṣati, na tu yūpaniyojanaviśasanādīn ।
tasmāt- aṅginyanarthakāḥ santo 'ṅgeṣu niviśamānā aviśeṣatastriṣvapi paśuṣvavatiṣṭhante- iti prāpte-
brūmaḥ- astyatra viśeṣaḥ saṃnidhilakṣaṇaḥ ।
sautyanāmakādahnaḥ prācīna aupavasathyanāmake 'hni dhiṣṇyanirmāṇādūrdhvamete dharmā āmnātāḥ ।
agnīṣomīyasyāpi tadeva sthānam ।
savanīyastu sautye 'hani śrūyate- 'āśvinaṃ grahaṃ gṛhītvā trivṛtā yūpaṃ parivīyā'gneyaṃ savanīyaṃ paśumupākaroti' iti ।
anubandhyastvavabhṛthānte samāmnātaḥ ।
tataḥ saṃnidhinā te dharmā agnīṣomīye saṃbadhyante, savanīyānubandhyayostu codakādatidiśyante ।
dohayoḥ kālabhedād asaṃyuktaṃ śṛtaṃ syāt ।
prakaraṇavibhāgād vā tatsaṃyuktasya kālaśāstram ।

-
aṣṭamādhikaraṇamāracayati-
śākhāchedādayo dohe dharmāḥ sāyaṃ vyavasthitāḥ ।
prātaśca santi vā sāyaṃ sthānātte pūrvavatsthitāḥ ।
ānarthakyapratihatiḥ pūrvavanneha vidyate ।
balino 'taḥ prakaraṇātprātardohe 'pi santi te ।

darśapūrṇamāsaṃprakaraṇe - palāśaśākhāchedanam, tayā śākhayā vatsāpākaraṇam, ityādayo dohadharmāḥ samāmnātāḥ ।
dohau ca dvau vidyete-amāvāsyāyāṃ rātrāveko dohaḥ ।
pratipadi prātaraparo dohaḥ ।
tatra pūrvanyāyena prāthamike sāyaṃdohe prathamaśrutāste dharmā vyavatiṣṭhante- iti cet ।
maivam ।
veṣamyāt ।
pūrvatra hi some viśasanādidharmāṇāmananvayātprakaraṇamānarthakyaprati hatam ।
iha tu nāstyānarthakyapratihatiḥ ।
tataḥ prakaraṇena sthānaṃ bādhitvā dvayordohayoste dharmā abhyupeyāḥ ।
tadvat savanāntare grahāmnānam ।

navamādhikaraṇamāracayati-
grahadharmāḥ sādanādyāḥ prātaḥsavana eva te ।
triṣu vā niścitasthānādādyaḥ pūrvavaduttaraḥ ।

jyotiṣṭome prātaḥsavane santyaindravāyavādayo grahāḥ, mādhyaṃdine savane marutvatīyādayaḥ, tṛtīyasavana ādityādayaḥ ।
tatra sādanasaṃmārgādayo dharmāḥ prātaḥsavanīyagrahasaṃnidhāvāmnāyante - 'upopte 'nye grahāḥ sādyante, anupopte dhruvaḥ' iti ।
adaśāpavitreṇa grahaṃ saṃmārṣṭi' iti ca ।
dhruvavyatiriktānāṃ grahāṇāmadhastānmṛttikopaveśanaṃ kṛtvā tatra sādanam, dhruvasya tu na tathā ।
pūrvādhikaraṇe śāśāharaṇādayaḥ pradhānayordadhipayasorrdhamāḥ samāmnātāḥ ।
tacca dadhi pūrvodyuḥ sāyaṃdohamantareṇa na sidhyatīti tatsiddhyarthe kevalaṃ sāyaṃ duhyate, na tu sāyaṃdohasyāsādhāraṇa tvena dharmaiḥ sahaikasmindeśe pāṭho 'stīti sthānaṃ na niścitam, iha tu tanniścitamiti prātaḥsavana eva te dharmā iti cet ।
maivam ।
sādanādīnāṃ vākyena grahadharmatvaṃ, prakaraṇena jyotiṣṭomadharmatvaṃ cāvagamyate ।
tasminniścitamapi sthānaṃ vākyaprakaraṇābhyāṃ bādhitvā triṣu sabaneṣu sādanādayo 'vatiṣṭhante ।
raśanā ca liṅgadarśanāt ।
daśamādhikaraṇamāracayati-

-
ekatraivota sarvatra raśanāveṣṭanādayaḥ ।
agnīṣomīya evaite kramālliṅgādito 'ntimaḥ ।

agnīṣomīyapaśusaṃnidhau raśanayā yūpasya veṣṭanam, raśanāyāstrivṛttvaṃ darbhamayatvaṃ ca, ityādayo dharmā āmnātāḥ- 'parivyayati, ūrgvai raśanā' iti, 'triṣṛdbhavati' iti, 'darbhamayī bhaviti' iti ca ।
tatra yeyaṃ raśanā, ye ca veṣṭanādayaḥ, te sarve saṃnidheravāntaraprakaraṇā dvāgnīṣomīya eva syuḥ- iti cet ।
maivam ।
savanīyapaśāvapi tatsadbhāvo liṅgādavagamyate ।
atrivṛtā yūpaṃ parinīyā'gneyaṃ savanīyaṃ paśumupākaroti' iti trivṛttvaparivyāṇayoḥ siddhavadanuvādoliṅgam ।
kiṃca tṛtīyāśrutyā vākyena ca parivyāṇasya yūpadharmatā, na tu paśudharmatā ।
yūpaśca trayāṇāṃ paśūnāṃ tantram, iti vakṣyate ।
tasmāt- sarveṣu paśudhvete dharmāḥ syuḥ ।
ārāc chiṣṭam asaṃyuktam itaraiḥ saṃnidhānāt ।
saṃyuktaṃ vā tadarthatvāc cheṣasya tannimittatvāt ।
nirdeśād vyavatiṣṭheta ।

ekādaśādhikaraṇamāracayati -
grahadharmā anārabhyoktāṃśvadābhyadvayena hi ।
vidyante vā prakaraṇādādyo vākyādihāntimaḥ ।

anārabhya dvau grahau śrutau- 'aṃśuṃ gṛhṇāti' iti, 'adābhyaṃ gṛhṇāti' iti ca ।
tayoḥ sādanasaṃmārgādayo grahadharmā na vidyante ।
kutaḥ ।
ārabhyādhīteṣvaindravāyavādiṣveva prakaraṇena vyavasthāpitatvāt - iti cet ।
maivam ।
agrahāḥ sādyante' ityādivākyena grahadharmatvāvagame tayorapi grahayoranivārya tvāt ।
na caindravāyavādayaḥ prakaraṇinaḥ ।
jyotiṣṭhomo hi prakaraṇī ।
tasmātsanti tayorrdhamāḥ ।
agnyaṅgam aprakaraṇe tadvat ।

-
dvādaśādhikaraṇamāracayati-
akhaṇḍādīṣṭakādharmāścitriṇyādiṣu nocitāḥ ।
santi vā vākyamapyatrānārabhyoktaṃ tato na te ।
prakṛtāpūrvasaṃbandhāttādṛśādapi vākyataḥ ।
akhaṇḍatvādayo 'gnyarthacitriṇyādiṣu santi te ।

anārabhya śrūyate- 'citriṇīrupadadhāti' iti ।
agniprakaraṇe ceṣṭakānāṃ dharmāḥ śrutāḥ- 'akhaṇḍāmakṛṣṇāṃ kuryāt' iti ।
pūrvatra- aṃśvadābhyayorutpattivākyasyānārabhyādhītatve 'pi viniyojakavākyaṃ prakaraṇādhītam ।
citriṇyādināmakānāṃ tviṣṭakāviśeṣāṇāṃ viniyojakaṃ vākyamapyanārabhyāghītam ।
tacca cityantare tāścitriṇīrviniyuṅkte ।
akhaṇḍatvādidharmāstu ṣaṇṇāṃ citīnāṃ madhye prathamacitāvāmnātāḥ ।
tasmāt- te citriṇyādiṣu nocitāḥ- iti prāpte, -
brūmaḥ- yadyapyutpattiviniyojakavākyayoranyatarasyāpi prakaraṇapāṭho nāsti, tathāpi 'ya evaṃ vidvānagniṃ cinute' iti prakṛtaṃ yadetadagnyapūrve tatsaṃbandhitvenaivacitriṇyādayo 'pyaprakaraṇa paṭhitenāpi vākyena viniyujyante ।
akhaṇḍatvādayañcāgnisādhanabhūteṣṭakādharmāḥ, na tu prathamaciti dharmāḥ ।
tasmāt- agnisādhanabhūtāsu citriṇyādīṣṭakāsvapi te santi ।
naimittikam atulyatvād asamānavidhānaṃ syāt ।

-
trayodaśādhikaraṇamāracayati-
vidhayo 'bhiṣavādyāḥ syuḥ phalākhye camase na vā ।
naimittikasya nityena tulyatvādasti tadvidhiḥ ।
nitye kṛtārthāḥ saṃskārāḥ paścādbhāvinimittaje ।
na vidheyāḥ kiṃtu tatra prāpyantāmatideśataḥ ।

nyagrodhamukularūpasya phalasya piṣṭaṃ camyate yatra sa phalacamasaḥ ।
sa ca naimittikaḥ ।
rājanyavaiśyau nimittīkṛtya vihitatvāt ।
somastu nityaḥ ।
upādhikramamapyanupajīvyaiva 'somena yajeta' iti vihitatvāt ।
tasya ca nitvasya somasya yathā yāgasādhanatvam, tathā phalacamasasyāpi tadasti ।
tasmāt 'somamabhipuṇoti' 'somaṃ krīṇāti' ityādayo yāgadravya saṃskāravidhayaḥ soma iva phalacamase 'pi pravartante- iti prāpte, -
brūmaḥ- nityā abhikvādisaṃskārā nityaṃ somaṃ saṃskārya labdhvā caritārthāḥ santo nānyaṃ saṃskāryamapekṣante ।
phalacamasastu soyavikāratvātpaścādbhāvī ।
tato nirapekṣāḥ saṃskāravidhayo na tatra pravartante ।
na caitāvatā saṃskārābhāvaḥ ।
codakena tatsiddhaḥ ।
tasmāt- somamātrasaṃbandhino vidhayaḥ ।
pratinidhiś ca tadvat ।
tadvatprayojanaikatvāt ।
aśāstralakṣaṇatvācca ।

caturdaśādhikaraṇamāracayati-
nīvārādipratinidheratulyo vā vidhiḥ samaḥ ।
purevātulyatā sāmyamākārādbrīhitā yataḥ ।

avrīhibhiryajeta' iti vihitānāṃ vrīhīṇāmasaṃbhave nībārāḥ pratinidhitvena svīkāryā iti vakṣyate ।
tatra pūrvanyāyenāvaghātādividhayo vrīhiṣu kṛtārthāḥ paścādbhāvini nīvārādau na pravartante- iti cet ।
maivam ।
vrīhiśabdo hi jātiviśeṣeṇā'kāraviśeṣeṇa vopetaṃ dravyamācaṣṭe ।
nīvāreṣu jātito vrīhiśabdārthatvābhāve 'pyākārato vrīhiśabdārthatvena 'vrīhīnavahanti' iti vidhiḥ pravartate ।
yathā vrīhijātāveva samīcīnānāṃ vrīhīṇāmabhāve jalavahnyādyupaghātena sāravikaleṣvapi vidhiḥ, tathā jātivikaleṣvapi brīhiṣu mukhyaikadeśarūpatvādvidhirastu ।
niyamārthā guṇaśrutiḥ ।

pañcadaśādhikaraṇamāracayati-
pūtīkābhiṣavo 'tulyastulyo vā somatulyatā ।
nāsti naimittikatvena tulyaḥ pratinidhitvataḥ ।

ayadi somaṃ na vindeta, pūti kānabhiṣuṇuyāt' iti śrūyate ।
tatra somābhāvaṃ nimittīkṛtya pūtīkalatākhaṇḍānāṃ vihitatvātphalacamasavannaimittikatvena somābhiṣavakrayādividhiḥ pūtīkeṣu na tulyaḥ- iti cet ।
maivam ।
nīvārabatpratinidhitvāt ।
nanu- pratinidhitve svayamevopāditsitatvādvidhirnāpekṣitaḥ ।
ata eva nīvāreṣu vidhirna śrutaḥ- iti cet ।
na ।
vidherniyamārthatvasya ṣaṣṭhe vakṣyamāṇatvāt ।
tasmāt- abhiṣavakrayādividhiḥ somapūtīkayostulyaḥ ।
saṃsthās tu samānavidhānāḥ prakaraṇāviśeṣāt ।
vyapadeśaś ca tulyavat ।
vikārās tu kāmasaṃyoge nityasya samatvāt ।
api vā dviruktatvāt prakṛter bhaviṣyantīti ।
vacanāt tu samuccayaḥ ।
pratiṣedhāc ca pūrvaliṅgānām ।
guṇaviśeṣād ekasya vyapadeśaḥ ।

-
ṣoḍaśādhikaraṇamāracayati-
ukthyādiṣu samo dīkṣaṇīyādyaṅgavidhirna vā ।
ekaprakaraṇatvena phalavattvācca tulyatā ।
ukthyādayaḥ kāmayogādvikārāḥ prakriyā tataḥ ।
agniṣṭomātmake jyotiṣṭomamātre ca tadvidhiḥ ।

jyotiṣṭomaḥ- svayameko 'pi samāptibhedādbhidyate ।
yajñāyajñiyastotreṇa samāptau 'agniṣṭomaḥ' ityucyate ।
tasmādapi stotrādūrdhvamukthyastotreṇa samāptau 'ukthyaḥ' ityucyate ।
evaṃ ṣoḍaśyādayo 'pi ।
tādṛśasya saptasaṃsthāvato jyotiṣṭomasya prakaraṇe dīkṣaṇīyeṣṭiprāyaṇīyeṣṭyādīnāmaṅgānāṃ vidhirāmnātaḥ ।
sa ca vidhirjyotiṣṭomasya prathamasaṃsthāviśeṣe 'gniṣṭome yathā pravṛttaḥ, tathaivokthyādiṣvapi pravartate ।
kutaḥ ।
prakaraṇasaṃbandhasya samānatvāt ।
kiṃca- yathāgniṣṭomaḥ phalatvādaṅgavidhibhiḥ saṃyujyate, evamukthyādayo 'pi ।
teṣāṃ ca phalamevamāmnāyate-'paśukāma ukthyaṃ gṛhṇīyāt' 'ṣoḍaśinā vīryakāmaḥ stuvīta' 'atirātreṇa prajākāmaṃ yājayet' iti ।
tasmāt - saptasvapi saṃsthāsu samāno 'ṅgavidhiḥ- iti prāpte, -
brūmaḥ- yadetadukthyādīnāṃ phalamudāhṛtam, tattu teṣāṃ vikāratvaṃ gamayati ।
akāmyo guṇaḥ śrūyamāṇo nityamartha vikṛtya niviśate' iti nyāyādyathā godohanaguṇo nityaṃ camasasādhanakamapāṃ praṇayanaṃ vikṛtya niviśate,evamukthyaguṇo nityāmagniṣṭomasya saṃsthāṃ vikṛtya saṃsthāntaratvaṃ gamayati ।
tato 'gniṣṭomasya guṇavikārā ukthyādaya iti na sarvasaṃsthāsādhāraṇaṃ prakaraṇam, kiṃtu - agniṣṭomasyai vāsādhāraṇama ।
nanu- 'jyotiṣṭomena yajeta' ityuktatvājjyotiṣṭomasyedaṃ prakaraṇam, na tvagniṣṭomasaṃsthāyāḥ- iti cet ।
bāḍham ।
asā jyotiṣṭomo na kadācidapyagniṣṭomaṃ vyabhicarati ।
ukthyādīnāmapyantarbhāvitāgniṣṭomakatvāt ।
ukthyādīṃstu vyabhicarati ।
vināpi tairagniṣṭomaśśāyāṃ jyotiṣṭomatvasaṃbhavāt ।
ato 'gniṣṭomasaṃsthasya jyotiṣṭomasyedaṃ prakaraṇaṃ sattatraiva dīkṣaṇīyādyaṅgavidhiṃ niveśayati ।
ukthyādiṣu codakādaṅgānyatidiśyante ।
iti śrīmādhavīye jauminīyanyāyamālāvistare tṛtīyādhyāyasya ṣaṣṭha pādaḥ

atha tṛtīyādhyāyasya saptamaḥ pādaḥ ।
prakaraṇaviśeṣād asaṃyuktaṃ pradhānasya ।
sarveṣāṃ vā śeṣatvasyātatprayuktatvāt ।
ārādapīti cet ।
na tadvākyaṃ hi tadarthatvāt ।
liṅgadarśanāc ca ।
saptamapādasya prathamādhikaraṇamāracayati -

-
mukhyāṅgataiva vedyādeḥ prayājādyaṅgato 'pi vā ।
tadvākyaṃ prakriyāyuktaṃ mukhyāṅgatvasya bodhakam ।
mukhyāṅgasyāpi vedyādeḥ prayājādiṣu cāṅgatā ।
mukhyārthatvātprayājādeḥ svāpūrvavyavadhānataḥ ।

darśapūrṇamāsayoḥ śrūyate- 'vedyāṃ havīṃṣyāsādayati' 'barhiṣi havīṃṣyāsādayati' iti ।
tathā taddharmāḥ śrūyante- 'vediṃ khanati' 'barhirlunāti' ityādayaḥ ।
mukhyahavīṃṣyāgneyapuroḍāśādīni, amukhyahavīṃṣi tu prayājādyarthāni ।
tatra-svasvadharmasahitāni vedyādīni prakaraṇabalānmukhyahaviṣā mevāṅgāni- 'vedyāṃ havīṃṣyāsādayati' iti vākyātsarvahaviraṅgatā- iti cet ।
na ।
prakaraṇena vākyasya saṃkocanīyatvāt ।
yadi vākyaṃ prakaraṇanairapekṣyeṇa svatantraṃ syāt, tadā sādanamātraparyavasānena yāgābhāve vaiyarthya syāt ।
saumikahīvaṣāmapyetadvedyāsādanaṃ prasajyeta ।
tasmāt- mukhyahaviraṅgaṃ vedyādikam- iti prāpte-
brūmaḥ- astu vaiyarthyātiprasaṅgaparihāreṇa prakṛtāpūrvasādhanabhūtahaviḥṣu vedyāderaṅgatvam ।
prayājādihavīṃṣyapi svakīyāvāntarāpūrvadvārā mukhyāpūrvasādhanānyeveti tadaṅgatvamapi vedyāderyuktam ।
evaṃ sati vākyasyātyantasaṃkoco na bhaviṣyati ।
phalasaṃyogāt tu svāmiyuktaṃ pradhānasya ।
dvitīyādhikaraṇamāracayati-
vapanādyupakāraḥ kiṃ dvayormukhāṅgayoruta ।
mukhya eva dvayorastu kṛtsnakartṛgatatvataḥ ।
yuktaḥ śāstrīyasaṃskāro mukhyasya phalabhojinaḥ ।
vināpi saṃsakṛtiṃ dṛṣṭaṃ kartṛtvaṃ tatra nāsti saḥ ।

jyotiṣṭome keśaśmaśruvapanapayovratādayo yajamānasaṃskārā āmnātāḥ ।
grahaiḥ somahomo jyotiṣṭome mukhyaḥ ।
agnīṣomīyapaśvādikamaṅgam ।
tatra-dvayormukhyāṅgayorete vapanādaya upakurvanti ।
kutaḥ ।
kartṛdharmatvāt ।
yajamāno hi kartṛtayā vapanādibhiḥ saṃskriyate ।
kartṛtvaṃ ca yathā mukhyaṃ prati tasya vidyate, tathāṅgaṃ pratyapyasti ।
tasmāt-ubhayorupakāraḥ- iti cet ।
maivam ।
dvau hi yajamānasyā'kārau- kriyākartṛtvam, phalabhoktṛtvaṃ ceti ।
tayoradṛṣṭaḥ phalabhogaḥ, kriyāniṣpattiśca dṛṣṭā ।
tathā sati- vapanādikṛtopakāratyāpyadṛṣṭatvādbhoktṛśeṣā vapanādayaḥ phalabhogasādhane mukhya eva paryavasyanti ।
vapanādisaṃskārarahitairapyṛtvigbhiḥ kṛṣīvalādibhiśca kriyā niṣpādyamānā dṛśyate ।
tatastatra kartṛtvākāre vapanādikṛtaḥ sa upakāro nāsti ।
tasmāt-adṛṣṭa phalabhojino 'sya yajamānasya yo 'yamadṛṣṭarūpaḥ śāstrīyaḥ saṃskāraḥ so 'yaṃ mukhye karmaṇi yukto nāṅgeṣu ।
nātra pūrvavadvākyamasti, yena paramparāphalasādhaneṣvaṅgeṣu vapanādyupakāraḥ śaṅkayeta ।
prakaraṇaṃ tu mukhyasyaiva, na tvaṅgānām ।
tasmāt- na teṣūpakāraḥ ।
cikīrṣayā ca saṃyogāt ।
tadyukte tu phalaśrutis tasmāt sarvacikīrṣā syāt ।

-
tṛtīyādhikaraṇamāracayati-
mukhyārthā saumikī vedirubhayārthota mukhyagā ।
cikīrṣitatvānmukhyasya vedyā tatkṛtisaṃbhavāt ।
mukhyapauṣkalyahetutvāttadaṅgaṃ ca cikīrṣitam ।
mukhyavattena tadvediraṅgeṣvapyupakāriṇī ।

dārśikīṃ vediṃ madhye 'ntarbhāvya prācīnavaṃśo maṇḍapo 'vasthitaḥ ।
tataḥ pūrvasyāṃ diśi sadohavirdhānādīnāṃ paryāpto bhūbhāgaviśeṣaḥ ।
taiḥ sadaḥprabhṛtibhiḥ saha saumikī vedirityucyate ।
seyaṃ mukhyasya somayāgasyaivopakāraṃ karoti, na tvamukhyānāmagnīṣomīyādyaṅgānām ।
kutaḥ ।
mukhyasya cikīrṣitatvāt ।
na ca - aṅgānyapi cikīrṣitāni- iti vācyam ।
cikīrṣāsvarūpasya vedenaivābhihitatvāt ।
evaṃ śrūyate- 'ṣaṭtriṃśatprakramā prācī, caturviṃśatiragreṇa, triṃśajjaghanena, iyati śakṣyāmahe' iti ।
asyāyamarthaḥ- śrūyamāṇenānena dairdhyapramāṇena tiryakpramāṇadvayena ca pramite bhūbhāge phalahetusomayāgaṃ kartu śakṣyāmahe' iti niścitya tathaiva kuryāta- iti ।
seyaṃ cikīrṣā mukhyaviṣayā ।
aiyati śakṣyāmahe' iti parimāṇasya śakteścopanyāsāt ।
aṅgānāṃ tu paśūnāmiṣṭīnāṃ ca sadohavirdhānādi maṇṭapanirapekṣāṇāṃ yathoktaparimāṇamantareṇāpyanuṣṭhātuṃ śakyatvātsa upanyāsastatra nirarthakaḥ ।
somasya tvanuṣṭhānaṃ yathoktavedyāmeva saṃbhavati, natvanyatra ।
tasmāt- sā vedirmukhyasyaivopakaroti- iti prāpte, -
brūmaḥ- 'iyati śakṣyāmahe' ityatra sāṅgapradhānānuṣṭhāne śaktiruktā ।
tādṛśasyaiva phalaṃ prati puṣkalahetutvāt ।
ato mukhyāṅgayościkīrṣāyāstulyatvādvedirubhayārthā ।
na ca- atra vapanādisāmyaṃ śaṅkanīyam ।
dṛṣṭopayogābhāvasya tatroktatvāt ।
iha tu- havirāsādanādirdṛṣṭa upayogaḥ ।
sa ca mukhyāṅgayoḥ sama ityubhayārthatvam ।
tathābhidhānena ।
guṇābhidhānāt sarvārtham abhidhānam ।

-
caturthādhikaraṇamāracayati-
caturhotrā paurṇamāsīṃ mṛśedājyādimarśane ।
mantro mukhya utāṅge 'pi mukhye tadvāciśabdataḥ ।
śabdasya karmavācitvāttatra marśanavarjanāt ।
vibhaktivyatyaye mantro mukhyāṅgahaviṣordvayoḥ ।

darśapūrṇamāsayoḥ śrūyate- 'caturhotrā paurṇamāsīmabhimṛśet, pañcahotrābhāvāsyām' iti ।
pṛthivī hotā'- ityādiko mantraścaturhotā ।
tasminmantre yajñāṅgānāṃ caturṇā śrutatvāt ।
athavā- tasya mantrasyābhimānitvenā'tmabhūtaḥ kaścitpuruṣaḥ prajāpatinā caturthāramāmantritaḥ pratvuttaramuvāceti sa puruṣaścaturhūtaḥ ।
tadīyanāmnā mantro 'pi 'caturhūtaḥ' ityucyate ।
apūjyānāṃ pratyakṣanāmagrahaṇamayuktam' ityabhiprāyeṇa hūtaśabdasthāne hotṛśabdaḥ paṭhyate ।
ayamarthaḥ sarvo 'pi taittirīyabrāhmaṇe śrūyate-
"ātmannātmannityāmantrayata ।
tasmai caturhūtaḥ pratyaśṛṇot ।
sa caturhūto 'bhavat ।
caturhūto ha vai nāmaiṣaḥ ।
taṃ vā etaṃ caturhūtaṃ santaṃ 'caturhotā' ityācakṣate parokṣeṇa ।
parokṣapriyā iva hi devaḥ"iti ।
aagnirhotā'- ityādiko mantraḥ pañcahotā ।
tatrāpyuktaprakāro draṣṭavyaḥ ।
- atra-yo 'yamājyādihaviṣa upasparśanārtho mantraḥ, asau mukhya eva haviṣi niviśate ।
paurṇamāsyamāvāsyāśabdayormukhyahavirviṣaya tvāt-iti prāpte,-
brūmaḥ- paurṇamāsyabhāvāsyaśabdau karmavācinau, na tu havirvācinau ।
na ca karmaṇorupasparśana saṃbhavaḥ ।
atha kālavivakṣāyāṃ vibhaktivyatyayena saptamyartho vyākhyāyeta, tadā kālasaṃbandhasya mukhyāṅga yorubhayostulyatvādubhayavidhahavirupasparśane mantro viniyujyate ।
dīkṣādakṣiṇaṃ tu vacanāt pradhānasya ।
nivṛttidarśanāc ca ।

-
pañcamādhikaraṇamāracayati-
daṇḍadīkṣā dakṣiṇā tu śataṃ dvādaśamiryutam ।
dvayārthamuta mukhyārthe somasyetyuktisaṃbhavāt ।
mukhyāṅgadvayagaṃ maivaṃ pāramparyaviḍambanā ।
vacanasya na yuktātaḥ pradhānārthamidaṃ sthitam ।

jyotiṣṭome dīkṣādakṣiṇaṃ śrūyate- 'daṇḍena dakṣiyati' iti, 'tasya dvādaśaśataṃ dakṣiṇā' iti ca ।
tatra dīkṣā mukhyāṅgayorupakaroti, tathā dakṣiṇāpi ।
na ca - dīkṣā somasya, dakṣiṇā somasya' iti vākye ṣaṣṭhyā mukhyasaṃbandha evāvagamyate, na tvaṅgasaṃbandhaḥ- iti vācyam ।
dīkṣādakṣiṇe somanaiva sākṣātsaṃbadhnītām, sa somaḥ punaraṅgaiḥ saṃbaddhaiti paramparayā dīkṣādakṣiṇayoraṅgairapi saṃbandho 'sti ।
tasmāt- ubhayārthe dīkṣādikam- iti prāpte,-
brūmaḥ- avyavahitasaṃbandha eva ṣaṣṭhyā abhidheyor'thaḥ ।
tadasaṃbhave tu - paramparāsaṃbandhaḥ kathaṃcidgṛhyate ।
iha tu tatsaṃbhavātpāramparya na yuktam ।
tasmāt- pradhānārtha dīkṣādikam ।
tathā yūpasya vediḥ ।
deśamātraṃ vā śiṣyenaikavākyatvāt ।

-
ṣaṣṭhādhikaraṇamāracayati -
antarvedi minotyardha yūpāṅgamuta lakṣayet ।
deśaṃ yūpāṅgamāvena vedibhāgo 'tra codyate ।
bahirvedyardhamityetadvākyaṃ bhidyeta tadvidhau ।
mīyamānasya yūpasya tāvāndeśo 'tra lakṣyate ।

agnīṣomīyapaśau 'yūpaṃ minoti' iti prakṛtya śrūyate- 'ardhamantarvedi minoti, ardha bahirvedi' iti ।
ayūpaṃ sthāpayituṃ kiyadvistāravānavaṭo 'pekṣitaḥ' iti bubhutsāyāṃ tannirṇayāya yūpamūlasya sthaulyamaṅgulyādibhirmātavyam ।
tasya ca pīyamānasya yūpasya vedyabhyantarabhāgo 'laṅgatvenaṃ vidhīyate- iti cet ।
maivam ।
yathā saṃskṛto vedyabhyantarabhāgaḥ 'ardhamantarvedi' ityanena vākyena vidhīyate, tadvada saṃskṛto bahirbhāgo 'bahirvedi'- ityanena vākyena vidhātavyaḥ ।
tato vākyaṃ bhidyeta ।
yadā tu vederabhyantarabāhyabhāgābhyāmupalakṣito 'saṃskṛto' laukikadeśa evātra yūpāṅgatvena vidhīyate, na tu saṃskṛtavedibhāgaḥ ।
sāmidhenīs tad anvāhur iti havir dhānayor vacanāt sāmidhenīnām ।
deśamātraṃ vā pratyakṣaṃ hy arthakarma somasya ।
samākhyānaṃ ca tadvat ।

-
saptamādhikaraṇamāracayati -
havirdhāne sthito brūyātsāmidhenīrihāṅgatā ।
havirdhānasya tāsvāho taddeśo 'nena lakṣyate ।
vākyātsyādaṅgatā maivaṃ prakṛtyā paścime 'gnitaḥ ।
deśaḥ prāpto lāghavena lakṣyaḥ śakaṭasaṃnidhiḥ ।

jyotiṣṭome śrūyate- 'uta yatsunvanti sāmidhenīstadanvāhuḥ' - iti ।
havirdhānamaṇḍapagatayor dakṣiṇottarabhāgāvasthitayorhavirdhānanāmakayoḥ śakaṭayormadhye dakṣiṇaṃ śakaṭamatra yattacchabdābhyā mabhidhīyate ।
tasya samīpe somasyābhiṣavaḥ ।
auta' ityayaṃ śabdo 'thabdārthe vartate ।
aatha yasminhavirdhāne somamabhiṣuṇvanti, tasminsāmidhenīranubrūyuḥ' ।
aiha dakṣiṇasya havirdhānasya sāmidhenīṣvaṅgatvaṃ pratīyate ।
na cātra pūrvavadvākyabhedadoṣaḥ śaṅkyaḥ ।
akavākyatāyāḥ spaṣṭaṃ pratibhāsāt- iti prāpte-
brūmaḥ- sāmidhenīnāmiṣṭyaṅgatayā darśapūrṇamāsāvatra prakṛtiḥ ।
prakṛtau cā'havanīyāgneḥ paścimo deśaḥ sāmidhenīnāṃ sthānam ।
ihottaravederāhavanīyatvāttadapekṣayā havirdhānasya paścimadeśāvasthānāt ।
sa deśaścodakena prāptaḥ- iti na deśasya sāmidhenyaṅgatvaṃ vidhātavyam ।
kiṃtu dakṣiṇottarahavirdhānasamīpa deśayoraniyamena prāptau- dakṣiṇasyaiva havirdhānasya samīpadeśaḥ- iti niyantuṃ havirdhānena saṃnidhirlakṣyate ।
tathā sati niyamamātravidhānāllāghavaṃ bhavati ।
tvatpakṣe tvabhiṣavopalakṣitasya dakṣiṇasya havirdhānasyā tyantamaprāptaṃ sāmidhenyaṅgatvaṃ vidhīyata iti gauravam ।
tasmāddeśalakṣaṇā ।
śāstraphalaṃ prayoktari tallakṣaṇatvāt tasmāt svayaṃ prayoge syāt ।
utsarge tu pradhānatvāc cheṣakārī pradhānasya tasmād anyaḥ svayaṃ vā syāt ।
anyo vā syāt parikrayāmnānād vipratiṣedhāt pratyag ātmani ।

-
aṣṭamādhikaraṇamāracayati -
yajamānena kartavyaṃ nikhilaṃ tyāga eva vā ।
kartṛgāmiphalaśrutyā yujyate sarvakartṛtā ।
prayojake 'pi kartṛtvamasti no cetkrayo vṛthā ।
kārye tena tyāgamātramṛtvijo 'nyatra kartṛtā ।

asvargakāmo yajeta' iti svargabhokturyāgakartuśca sāmānādhikaraṇyādekatvaṃ gamyate ।
pāṇiniśca 'svaritañitaḥ kartrabhiprāye krimāphale'[pāsū ]iti sūtreṇa kriyāphalasya kartṛgāmitve satyātmanepadaṃ vidadhāti ।
ataḥ sāṅgakarmānuṣṭhānamantareṇa phalāsaṃbhavānnikhilaṃ yajamānena kartavyam- iti prāpte-
brūmaḥ- nikhilānuṣṭhānābhāve 'pi prayojakatayā yajamānasya sarvakartṛtvamasti ।
aṣahūbhirhalaiḥ karṣati' ityatra tathādarśanāt ।
yadi svenaiva sarvamanuṣṭhīyeta, tadānīmṛtviṇāṃ parikrayo vṛthā syāt ।
tasmāt -yajamānena tyāgamātraṃ kāryam ।
anyatra sāṅgapradhāne krītasyartvijo 'nuṣṭhānam ।
tathā sati sākṣātparamparayā ca sarvakartṛtvasya yajamāne saṃbhavāttasya phalaṃ na virudhyate ।
tatrārthāt kartṛparimāṇaṃ syād aniyamo 'viśeṣāt ।
api vā śrutibhedāt pratināmadheyaṃ syuḥ ।
ekasya karmabhedād iti cet ।
notpattau hi ।

navamādhikaraṇamāracayati -
na krītakartṛsaṃkhyāyā niyamo 'satyasti vā na hi ।
aviśeṣādasti yāvatkārya tāvanta eva hi ।

ye yajamānena krītāḥ kartāra ṛtvijaḥ, teṣāṃ saṃkhyāviśeṣo yadyapi na śrutaḥ ।
tathāpi kāryānusāreṇa so 'vagantavyaḥ ।
te ca kāryaviśeṣāḥ kartṛsaṃyuktā evaṃ śrūyante- 'puro 'dhvaryurvibhajati, pratiprasthātā manthinaṃ juhoti, neṣṭhā patnīmudānayati, unnetā camasānunnayati, prastotā prastauti, udgātodgāyati, pratihartā pratiharati, subrahmaṇyaḥ subrahmaṇyāmāhvayati, hotā prātaranuvākamanubrūte, maitrāvarūṇaḥ preṣyati, acchāvāko yajati, grāvastudgrāvastotrīyamanvāha' iti ।
evaṃ brahmabrāhmaṇācchaṃ syāgnīdhrapotṝṇāṃ caturṇā karmāṇyudāhāryāṇi ।
tasmāt-
yāvanti karyāṇi tāvanta ṛtvijo varītavyāḥ ।
camasādhvaryavaś ca tair vyapadeśāt ।

daśamādhikaraṇamāracayati -
camasādhvaryavo nānya ṛtvibhyo 'nye 'thavāgnimaḥ ।
yaugikyā saṃjñayā maivaṃ ṣaṣṭhyā tebhyo vibhedanāt ।

jyotiṣṭome śrūyate- 'camasādhvaryūnvṛṇīte' iti ।
ye pūrvatra kāryānusāreṇādhvaryupramukhā ṛtvija uktāḥ, tebhyo na vyatiriktāścamasādhvaryavaḥ ।
kutaḥ ।
yaugikasaṃjñayā tadabhedapratīteḥ ।
ta thā devadatta eva pacikriyāyogātpācako bhavati, tathādhvaryupramukhā eva camasayogāccamasādhvaryavaḥ- iti cet ।
maivam ।
madhyataḥkāriṇāṃ camasādhvaryavaḥ, hotrakāṇāṃ, camasādhvaryava iti apaṭhyā bhedāvabhāsāt ।
madhyataḥkāriṇor'dhvayuhotrādayaḥ ।
hotrakāḥ pratiprasthātṛmautrāvaruṇādayaḥ ।
tasmādṛtvigbhyo 'nye ।
utpattau tu bahuśruteḥ ।

ekādaśādhikaraṇamāracayati -
tānvṛṇīteti bahutā nāsti vāsti grahaikyavat ।
neti cennātra vaiṣamyādutpattau bahutāśruteḥ ।

acamasādhvaryūnvṛṇīta' iti yadbahutvaṃ śrutam, tanna vivakṣitam ।
grahaikatvavaduddeśyagatatvāt- iti cet ।
maivam ।
grahavaiṣamyāt ।
agrahaṃ saṃmārṣṭi' ityetadgrahāṇāṃ notpattivākyam ।
camasādhvaryūṇāṃ tvetadevotpattivākyam ।
tatasteṣāmupādeyatvāttadgataṃ bahutvaṃ vivakṣitam ।
daśatvaṃ liṅgadarśanāt ।

dvādaśādhikaraṇamāracayati -
neyattāstyasti vā teṣāṃ na niyāmakavarjanāt ।
camasānāṃ daśatvena camasādhvaryavo daśa ।

spaṣṭor'thaḥ ।
śamitā ca śabdabhedāt ।
prakaraṇād votpattyasaṃyogāt ।

trayodaśādhikaraṇamāracayati-
tebhyo 'nyaḥ śamitānanyo vānyaḥ saṃjñāpṛthaktvataḥ ।
varaṇābhāvato nānyaḥ saṃjñābhedastu yaugikaḥ ।

aśamitāra upeta na yajñam' ityasminmantre śrutāyāḥ śamitṛsaṃjñāyāḥ pṛthaktyāduktebhyo 'nyaḥ śamitā- iti cet ।
maivam ।
pṛthagvaraṇābhāvāt ।
saṃjñābhedastu paśusaṃjñapanayogādupapadyate ।
yadyapyayaṃ mantro 'dhvaryu kāṇḍe paṭhitaḥ, tathāpyadhvaryoḥ parāvṛttiśravaṇādadhvaryupuruṣāḥ pratiprasthātrādayaḥ śamitāraḥ ।
ata eva śrūyate- 'parāvartate 'dhvaryuḥ paśoḥ saṃjñapyamānāt' iti ।
upagāś ca liṅgadarśanāt ।

caturdaśādhikaraṇamāracayati-
anye syurupagātāra uditebhyo na vā yathā ।
loke 'trāpi tathā maivaṃ nādhvaryuritiliṅgataḥ ।

yathā loke mukhyebhyo gāyakanāyakādibhyo 'nye pārśvasthā upagātāraḥ, tathātrāpi- iti cet ।
maivam ।
yadyuktebhyaḥ puruṣebhya upagātāro 'nye bhaveyuḥ, tadānīmadhvaryoḥ prasaktyabhāvāt 'nādhvaryurupagāyet' iti pratiṣedho 'narthakaḥ syāt ।
tasmādukteṣveva yaugikaḥ saṃjñābhedaḥ ।
vikrayī tvanyaḥ karmaṇo 'coditatvāt ।

pañcadaśādhikaraṇamāracayati-
somavikrayyeka eṣu na vā varaṇavarjanāt ।
ekaḥ kratvarthatā nāsti vikrayasyeti bhidyate ।

kraya eva jyotiṣṭomāṅgatvena śrutaḥ, na vikrayaḥ ।
na cāvihitamṛtvijaḥ kurvanti ।
tasmādanyo vikretā ।
karmakāryāt sarveṣām ṛtviktvam aviśeṣāt ।
na vā parisaṃkhyānāt ।
pakṣeṇeti cet ।
na sarveṣām adhikāraḥ ।

-
ṣoḍaśādhikaraṇamāracayati-
kimṛtvignāma sarveṣu samānamuta keṣucit ।
ṛtau yajanametiṣāṃ tulyamityasti nāma tat ।
saumyādhvarasya sapta syurdaśa cetyādisaṃkhyayā ।
na sarveṣāṃ samaṃ nāma keṣāṃcidyogarūḍhitaḥ ।

ṛtvikśabdasya pravṛttinimittamṛtau yajanama ।
tacca brahmādiṣviva canasādhvaryupvapyasti ।
tasmāt- sarveṣāmṛtvignāma samānam- iti cet ।
maivam ।
saṃkhyāśrutivirodhāt ।
asaumyasyādhvarasya yajñakratoḥ saptadaśartvijaḥ, iti śrūyate ।
tasmāt- yogamanatikramya śāstrīyarūḍhimapyāśritya keṣucidevaitamnānetyavagantavyam ।
niyamas tu dakṣiṇābhiḥ śrutisaṃyogāt ।
uktvā ca yajamānatvaṃ teṣāṃ dīkṣāvidhānāt ।

saptadaśādhikaraṇamāracayati-
saṃkhyātā api ye kecinniyatā vāviśeṣataḥ ।
ādyo na dakṣiṇādāne dīkṣāyāṃ ca viśeṣataḥ ।

ye saptadaśa saṃkhyātāḥ, te brahmādiṣu camasādhvaryuṣu ca ye kecidicchayā grahītavyāḥ ।
viśeṣasyāśravaṇāt- iti cet ।
maivam ।
dakṣiṇāvākye dīkṣāvākye ca viśeṣaśravaṇāt ।
aṛtvigbhyo dakṣiṇāṃ dadāti' ityuktvā tadviśeṣaḥ śrūyate- 'agnīdhe dadāti' ' brahmaṇe dadāti' ityādinā ।
dīkṣāvākyaṃ ca tatra prakaraṇe 'ye yajamānāsta ṛtvijaḥ' ityuktvānantarameva māmnādyate- 'adhvaryurgṛhapatiṃ dīkṣayitvā brahmāṇaṃ dīkṣayati, tata udvātāram, tato hotāram, tatastaṃ pratiprasthātā dīkṣayitvārdhino dīkṣayati brāhmaṇācchaṃsinaṃ brahmaṇaḥ, prastotāramudgātuḥ, maitrāvaruṇaṃ hotuḥ ।
tatastaṃ neṣṭā dīkṣayitvā tṛtīyino dīkṣayati- agnīdhaṃ brahmaṇaḥ, pratihartāramudgātuḥ, acchāvākaṃ hotuḥ ।
tatastamunnetā dīkṣayitvā pādino dīkṣayati- potāraṃ brahmaṇaḥ, subrahmaṇyamudgātuḥ, grāvastutaṃ hotuḥ ।
tatastamanyo brāhmaṇo dīkṣayati' iti asyāyamarthaḥ- 'adhvaryuryajurvedaproktaṃ karoti, tasya puruṣāstrayaḥ-brāhmaṇācchaṃsī, agnīt, potā ceti ।
udgātodgānaṃ karoti, tasya puruṣāstrayaḥ - prastotā, pratihartā, subrahmaṇyaśceti ।
hotā śaṃsanaṃ karoti, tasya puruṣāstrayaḥ- maitrāvaruṇaḥ acchāvākaḥ, grāvastuditi ।
caturṣu vargeṣu ye prathamāste dakṣiṇāṃ saṃpūrṇā prāpnuvanti ।
ye dvitīyāste tadardha prāpnuvanti- ityardhinaḥ ।
ye tṛtīyāste tṛtīyāṃśaṃ prāpnuvanti- iti tṛtīyinaḥ ।
ye caturthāste caturthamaṃśaṃ prāpnuvanti- iti pādinaḥ ।
tāmetānuktakrameṇa sa sa puruṣaḥ saṃskaroti' iti ।
atra - dīkṣāvākye nirdiṣṭā adhvaryuprabhṛtaya ṛtvijaḥ ṣoḍaśa, na tu camasādhvaryavaḥ- iti niyamo draṣṭavyaḥ ।
svāmisaptadaśāḥ karmasāmānyāt ।

aṣṭādaśādhikaraṇamāracayati-
sadasye yajamāne vā sāptadaśyaṃ vṛtatvataḥ ।
sadasye kurute kiṃcinnāsau svāmini tattvataḥ ।

adhvaryubrahmādiṣu ṣoḍaśasu vyavasthiteṣu saptadaśasaṃkhyāpūrakaḥ kaścidṛtvigavaikṣitaḥ ।
so 'tra sadasyo bhaviṣyati ।
sadasyavasthitaḥ sadasyaḥ ।
na ca tasya varaṇābhāvaḥ ।
keṣāṃcicchākhāyāṃ tadvaraṇasyā'mnātatvāt ।
tataḥ sāptadaśyaṃ sadasye paryavasitam- iti cet ।
maivam ।
asau sadasyaḥ kiṃcidapi na karoti ।
asadasya idaṃ kuryāt' iti vidhyabhāvāt ।
na ca vinā kriyāmṛtuyajananimitta ṛtvikśabdastasminnavakalpate ।
yajamānastu tyāgaṃ karotīti tasminnupapadyate ।
tasmātsāptadaśyaṃ yajamāne yuktam ।
te sarvārthāḥ prayuktatvād agnayaś ca svakālatvāt ।
tatsaṃyogāt karmaṇo vyavasthā syāt saṃyogasyārthavattvāt ।
tasyopadeśasamākhyānena nirdeśaḥ ।
tadvac ca liṅgadarśam ।

ekonaviṃśādhikaraṇamāracayati-
na kārya niyataṃ teṣāṃ niyataṃ vāgrimo yataḥ ।
śaktāḥ kena kimityatra niyatiḥ syātsamākhyayā ।

teṣāmadhvaryuprabhṛtīnāṃ kārya na niyatam ।
yataḥ sarve sarvatra śaktāḥ ।
prakaraṇaṃ ca sarvasādhāraṇatvānna niyāmakam- iti cet-
maivam ।
samākhyāyā niyāmakatvāt ।
yasminkarmaṇi 'ādhvaryavam' iti samākhyā tatkarmādhvaryoḥ ।
evamitaratrāpi ।
agnayaśca svakālatvāt ।
viśādhikaraṇamāracayati-

prakṛtyartho 'tha sarvārtho vahnirādyo 'stu parṇavat ।
parṇanyāyo 'tidiṣṭe syādupadiṣṭe tu sarvagaḥ ।

yathā 'yasya parṇamayī juhūrbhavati na sa pāpaṃ ślokaṃ śṛṇoti' ityasau parṇavidhiḥ prakṛtyarthaḥ ।
evamādhānasyāpyanārabhyā dhītatvādāhita āhavanīyādyagniḥ prakṛtyarthaḥ- iti cet-
maivam ।
vaiṣamyāt ।
parṇavākyātparṇatāyā yāvatkratupraveśe juhūrdvāram ।
sā ca juhūḥ prakṛtāveva vihitā vikṛtiṣu sarvatrātidiśyate ।
āhavanīyādyagnestu kraptupradeśe dvāraṃ homaḥ ।
sa ca kvacitprakṛtāveva vihitaḥ sanvikṛtāvatidiśyate ।
tadyathāprayāṇanāriṣṭhādihomāḥ ।
tādṛśe viṣaye 'yadāhavanīye juhvati' iti vākyenāgniḥ prakṛtāveva vidhīyate ।
vikṛtau tu homena sahātidiśyate ।
tasmāsatra parṇanyāyaḥ ।
yastu homo vikṛtāvupadiśyate ।
tadyathā- sāṃgrahaṇyāmiṣṭāvāmanahomaḥ ।
tatra dvārarabhūtasya homasya vikṛtāvupadiśyamānatayā dvāriṇo 'pi prakṛtāviva vikṛtāvapi vākyena vidhirdhārayitumaśakyaḥ ।
tasmāt- sarvārtho vahniḥ ।
praiṣānuvacanaṃ maitrāvaruṇasyopadeśāt ।
puro'nuvākyādhikāro vā praiṣasaṃnidhānāt ।
prātar anuvāke ca hotṛdarśanāt ।

-
ekaviṃśādhikaraṇamāracayati-
yanmaitrāvaruṇaḥ preṣyatyanu cā'heti bādhanam ।
hautrādikasamākhyāyāstatsarvatrota kutracit ।
ādyo 'stu vacanānmaivaṃ sāhityoktyupalambhanāt ।
praiṣānuvacane yatra sahite tatra bādhanam ।

agnīṣomīyapaśau śrūyate- 'maitrāvaruṇaḥ preṣyati cānu cā'ha' iti ।
tadetadvākyaṃ praiṣānuvacanayormaitrāvaruṇakartṛkatāṃ vidadhāti ।
tena ca vākyena samākhyā bādhyate ।
aagnaye samidhyamānāyānubrūhi' 'yūpāyājyamānāyānubrūhi' ityādipraiṣāṇāmadhvaryu kartṛkatvadarśanāt- 'ādhvaryavāḥ praiṣāḥ' ityasti yājñikānāṃ samākhyā ।
tathā ।
apravo bājā abhidyavaḥ'- 'añjanti tvāmadhvare devayantaḥ' ityādyanuvacanānāṃ hotṛkartṛkatvadarśanāt ।
aanuvacanāni hautrāṇi'- iti yājñikasamākhyā ।
praiṣānuvacane ca dvividhe- samaste vyaste ca ।
pūrvodāhṛte vyaste ।
ahotāpakṣadagniṃ samidham'- ityādyanuvacanamantrasyānte 'hotaryaja' iti praiṣa āmnātaḥ ।
ete praiṣānuvacane samaste ।
teṣu ca vyastasamastapraiṣānuvacaneṣu sarvatra prabalena vākyena samākhyāṃ bādhitvā hotṛkartṛkatvamadhvaryukartṛkatvaṃ ca parityajya maitrāvaruṇakartṛkatvamevābhyupayem- iti prāpte-
abhidhīyate- 'preṣyati cānu cā'ha' iti cakāradvayena praiṣānuvacanayoḥ samuccayo vākye 'sminnupalabhyate ।
tataḥ samuccitrayoreva samākhyābādhanam ।
vyastayostu yathāsamākhyaṃ hotrādikartṛkatvamevābhyupeyam ।
camasāṃścamasādhvaryavaḥ samākhyānāt ।
adhvaryur vā tannyāyatvāt ।
camase cānyadarśanāt ।
aśaktau te pratīyeran ।

-
dvāviṃśādhikaraṇamāracayati-
camasaiścamasādhvaryurjuhotyadhvaryureva vā ।
saṃjñāviśeṣādādyo 'stu maivamadhvaryusaṃjñayā ।
viśeṣasyānapekṣatvāttenānyasyā apekṣaṇāt ।
adhvaryurjuhuyācchaktestadaśaktau paro 'pi vā ।

acamasādhvaryuḥ' ityevaṃvidhasaṃjñāviśeṣāccamasādhvaryava eva camasairjuhuyuḥ - iti cet ।
maivam ।
adhvaryusaṃjñāyā nirapekṣatvena prabalatvāt ।
kevalādhvaryau camasādhvaryuṣu cānugato 'dhvaryuśabdaḥ sāmānyarūpaḥ ।
camasaśabdastu camasādhvaryuṣveveti viśeṣarūpaḥ ।
taṃ ca viśeṣamanapekṣyaivādhvaryuśabda ṛtviksaṃjñārūpeṇa vartituṃ prabhavati ।
camasaśabdastu sāmānyavācinamadhvaryuśabdamapekṣyaiva puruṣeṣu saṃjñā bhavati ।
tathā sati 'ādhvaryavo homaḥ' ityanayāṃ nirapekṣayāṃ prabalayā samākhyayādhvaryureva satyāṃ śaktau camasairjuhuyāt ।
grahahomavyāpṛtatvena kadācidaśaktau camasādhvaryavo juhuyuḥ ।
vedopadeśāt pūrvavadvedānyatve yathopadeśaṃ syuḥ ।
tadguṇād vā svadharmaḥ syād adhikārasāmarthyāt sahāṅgair avyaktaḥ śeṣe ।

-
trayoviṃśādhikaraṇamāracayati-
śyena udgātṛvedokto vājapeyo yajuṣyam ।
udgātrādhvaryuṇā kāryau yathāprakṛti vāgrimaḥ ।
ākhyāviśeṣādākhyāyāḥ pūrvabhāvī hi codakaḥ ।
prakṛtāviva kartārastattaddharme vyavasthitāḥ ।

śyenayāgaḥ sāmavede samāmnāta iti tatratyāḥ sarve padārthā udgātrānuṣṭheyāḥ, bahiṣpavamānājyapṛṣṭhādistotreṣvivodgātratva samākhyāyāḥ śyone 'pi samatvāt ।
tathā- yajurvede samāmnāto vājapeyaḥ sarvo 'pyadhvaryuṇaivānuṣṭheyaḥ ।
samākhyāvaśāt- iti prāpte-
brūmaḥ- śyenavājapeyau hi jyotiṣṭomavikārau ।
tatra codakastattatpadārthestaistaiḥ puruṣairanuṣṭheyatayā samarpayati ।
aṅgeṣvatidiṣṭeṣu paṣcātsāṅgapradhānānuṣṭhāpakasya prayogavacanasāya pravṛttiḥ ।
prayogavacanādhīnā tu samākhyātyantajaghanyā ।
tataḥ prabalacodakavaśātprakṛtāviva nānāvidhāḥ kartāraḥ svasvadharmeṣu vyavatiṣṭhante ।
iti śrīmādhavīya jaiminīyanyāyamālavistare tṛtīyādhyāyasya saptamaḥ pādaḥ

atha tṛtīyādhyāyasyāṣṭamaḥ pādaḥ ।
svāmikarma parikrayaḥ karmaṇas tadarthatvāt ।

-
aṣṭamapāde prathamādhikaraṇamāracayati-
dakṣiṇādiparikrītiṛtvijaḥ svāmino 'thavā ।
parikrayaḥ samākhyānādṛtvijaḥ syādyathetarat ।
parikrayātpurādhvaryuhotrādīnāmabhāvataḥ ।
parikrayaṇakartṛtvaṃ yajamānasya nartvijaḥ ।

dakṣiṇādānena karmakarāḥ parikretavyāḥ ।
tatra havistyāgavyatiriktaṃ sarvamārtvivyam- iti nirṇītam ।
dakṣiṇā ca dvādaśaśatarūpādhvaryuveda udgātṛvede ca samāmnātai ।
anvāhāryadakṣiṇādhvaryuvede ।
tataḥ samākhyayā parikratṛtvamṛtvijaḥ- iti cet ।
maivam ।
ṛtvijāṃ parikrayaṇottarakālīnānāṃ tatkartṛtvāsaṃbhavena yajamānasyaiva tatkartṛtvāt ।
vacanād itareṣāṃ syāt ।

dvitīyādhikaraṇamāracayati-
iṣṭakāvaradānaṃ kiṃ svāminaḥ syādutartvijaḥ ।
svāminaḥ pūrvavanmaivamadhvaryorvacanādayam ।

aya etāmiṣṭakāmupadadhyāt, sa trīnvārāndadyāt' ityupadhāturadhvaryorgotrayadānaṃ vācanikam ।
nahvasti vacanasyātibhāraḥ ।
saṃskārās tu puruṣasāmarthye yathāvedaṃ karmavadvyavatiṣṭheran ।
yājamānās tu tatpradhānatvāt karmavat ।
vyapadeśāc ca ।
guṇatvena tasya nirdeśaḥ ।
codanāṃ prati bhāvāc ca ।
atulyatvād asamānavidhānāḥ syuḥ ।

-
tṛtīyādhikaraṇamāracayati-
saṃskārā vapanādyāḥ kimadhvaryoḥ svāmino 'thavā ।
adhvaryostatra śaktatvāttadvedokteśca tasya te ।
saṃskārairyogyatāṃ prāpya svakārya kartumṛtvijaḥ ।
krīṇātyataḥ kriyā teṣāṃ saṃskriyā yajamānagā ।

aāpa undantu jīvase' ityādyāḥ saṃskāramantrāḥ ।
tadvidhayaścādhvaryuvede samāmnātāḥ- 'keśaśmaśru vapate','nakhāni nikṛntate' iti ।
śaktaścādhvaryurvapanādau ।
tasmāt- tasyādhvaryoste vapanādisaṃskārāḥ- iti cet ।
maivam ।
vapanādisaṃskārā yajamānagatamālinyamapanīya yāgayogyatāmutpādayituṃ kriyante ।
tathā ca brāhmaṇam- 'keśaśmaśru vapate ।
mṛtā vā eṣā tvagamedhyā yatkeśaśmaśru ।
mutāmeva tvacamamedhyāmapahatya yajñiyo bhūtvā medhamupaiti' iti ।
nahyadhvayuvapanena yajamānagatā mṛtā tvagapaiti ।
yogyasya hi karmādhikāra sati paścātprayāsarūpeṣu vyāpāreṣu svayamaśaktaḥ sankarmakarānṛtvijaḥ parikrīṇāti ।
loke 'pi rogiṇaḥ svāmina auṣadhādyānayana eva bhṛtyo jīvitadānena parikrīyate ।
na tu tadauṣadhaṃ bhṛtyaḥ sevate ।
tasmāt- itarakriyartvijām, saṃskārastu yajamānasya ।
kvacittu ।
vacanādṛtvijāmapi saṃskāro 'stu ।
tapaś ca phalasiddhitvāl lokavat ।
vākyaśeṣaś ca tadvat ।
vacanād itareṣāṃ syāt ।

-
caturthādhikaraṇamāracayati-
nāśnāti dvayahamityetattapaḥ kasya tayordvayoḥ ।
duḥkhatvādbhoktṛsaṃskārādadhvaryoryujyate tapaḥ ।
phalāntarāyapāpasya nāśakatvena saṃskṛtiḥ ।
liṅgāttapaḥ svāmigāmi saṃskārāntaravattataḥ ।

jyotiṣṭhome- 'dvyahaṃ nāśnāti' 'tryahaṃ nāśnāti'ityādinoktaṃ tapo 'ghvaryoryuktam ।
tasya duḥkhātmakatvena parikrītapuruṣaiḥ kartumucitatvāt ।
duḥkhatvādeva phalabhoktṛsaṃskāratvābhāvādyajamānasya na yuktam- iti cet ।
maivam ।
bhāvinaḥ sukharūpasya phalasya pratibandhakaṃ duḥkhajanakaṃ yatpāpaṃ tasya nāśakatvena duḥkharūpasyāpi tapasaḥ svāmisaṃskāratvasaṃbhavāt ।
asminnarthe vākyaśeṣagataṃ liṅgaṃ kalpasūtrakāreṇaivamudāhṛtam- 'yadā vai dīkṣitaḥ kṛśo bhavati, atha medhyo bhavati ।
yadāsminnantarna kiṃcana bhavati, atha medhyo bhavati ।
yadāsya kṛṣṇaṃ cakṣuṣornaśyati, atha medhyo bhavati ।
yadāsya tvacāsthi saṃdhīyate, atha medhyo bhavati ।
pītvā dīkṣate, kṛśo yajate ।
yadasyāṅgānāṃ mīyate juhotyeva taditi vijñāyate' iti ।
na hi duḥkharūpaṃ tapo vinā duḥkhapradaṃ pāpaṃ naśyati ।
yathā pāṭanamantareṇa viṣavraṇānāṃ nopaśāntiḥ, tadvat ।
tasmāt- vapanādisaṃskāravattapo 'pi yajamānasyaiva ।
guṇatvāc ca vedena na vyavasthā syāt ।

-
pañcamādhikaraṇamāracayati-
hiraṇyamālitādyāstu saṃskārā vacanānmatāḥ ।
ṛtvijāṃ te yathākhyānaṃ kartavyā nikhilairuta ।
ādya ākhyāvaśānmaivaṃ sarvasaṃnidhipāṭhataḥ ।
pratimukhyaṃ guṇāvṛtteḥ kartavyā nikhilairapi ।

vājapeye śrūyate- 'hiraṇyamālina ṛtvijaḥ pracaranti' iti ।
śyene śrūyate- 'lohitoṣṇīṣā lohitavasanā nivītā ṛtvijaḥ pracaranti' iti ।
yadyapi hiraṇyamālitvādīnāṃ saṃskāratvādyajamānaviṣayatvaṃ pūrvanyāyena prāptam, tathāpi vacanādaya mṛtviksaṃskāraḥ ।
tatra hiraṇyamālitvaṃ yajurvedoktatvādadhvaryūṇāmeva, lohitoṣṇīṣādikaṃ sāmavedoktatvādudgātṝṇāmeva iti samākhyāvaśādabhyupeyam- iti cet ।
maivam ।
ahiraṇyamālina ṛtvijaḥ pracaranti' iti sarveṣāmṛtvijāṃ saṃnidhau paṭhyamāno hiraṇyamālitvasaṃskāraḥ saṃnidhinā samākhyāṃ bādhitvā sarvairapyṛtvigbhiḥ saṃbadhyate ।
kiṃca- saṃrakāryatvādṛtvijāṃ prādhānye sati pratipradhānaṃ guṇāvṛttyā sarveṣāmapyṛtvijāṃ hiraṇyamālitvādisaṃskāro 'bhyupatevyaḥ ।
tathā kāmo 'rthasaṃyogāt ।
vyapadeśād itareṣāṃ syāt ।

-
ṣaṣṭhādhikaraṇamāracayati-
vṛṣṭikāmī sado nīcairminuyāditi kāmanā ।
adhvaryoḥ svāmino vā'dyo vākyānmātustaducyate ।
parasmaipadato 'dhvaryuvyāpārasya parārthatā ।
pratītāto vākyabādhe tapovatsvāmino 'stu tat ।

jyotiṣṭhome śrūyate- 'yadi kāmayeta- varṣukaḥ parjanyaḥ syāt- iti nīcaiḥ sado minuyāt' iti ।
-yathā purastātpaścāccāvasthitau havirdhānaprācīnavaṃśāvuccaiḥ, tathā sado noccaṃ, kiṃtu nīcaiḥ kāryam- ityarthaḥ ।
atra- vṛṣṭikāmanādhvaryoryuktā ।
ayaḥ kāmayet, sa minuyāt' iti vākyena kāmayitṛmātrorekatvāvagamāt ।
mātṛtvaṃ cādhvaryorityabivādam ।
tasmāt- sa kāmayitā- iti cet ।
maivam ।
aminuyāt' iti parasmaipadenādhvaryuvyāpāraphalasya paragāmitā pratīyate ।
tato vṛṣṭilakṣaṇaphalasya yajamānagāmitvātparasmaipadaśrutyā vākyaṃ bādhitvā kāmasya yajamānakartṛkatvaṃ draṣṭavyam ।
- 'yajamānakāmitāṃ vṛṣṭiṃ parjanyaḥ saṃpādayatu' ityeva yo 'dhvaryuḥ kāmayate, sa nīcairminuyāt, iti vākyaṃ vyākhyeyam ।
- 'evaṃvidudvātā'tmane vā yajamānāya vā yaṃ kāmaṃ kāmayate, tamāgāyati' iti ṛtvijo 'pi kāmaḥ- iti cet ।
tarhi tasminnudgīthopāsane vacanādṛtvijo 'pi phalamastu ।
mantrāś cākarmakaraṇās tadvat ।
viprayoge ca darśanāt ।

saptamādhikaraṇamāracayati-
āyurdā iti mantroktiḥ kasyādhvaryoḥ samākhyayā ।
tadbādhe liṅgataḥ svāmigāmitā kāmabanmatā ।

idamāmnāyate-'āyurdā agne 'syāyurme dehi' iti ।
tasyaitasya mantrasya pāṭho 'dhvaryoryajamānasya vā -ityayaṃ saṃśayaḥ 'kasya' ityanena padena sūcitaḥ ।
asminmantre 'āyurme dehi' iti phalasya svātmasaṃbandhaḥ pratīyate ।
sa ca yajamānasya yuktaḥ, nādhvaryoḥ ।
tasmāt- kāmavanmantro 'pi yājamānaḥ ।
dvyāmnāteṣūbhau dvyāmnānasyārthavattvāt ।

aṣṭhamādhikaraṇamāracayati-
vājasya metyamuṃ brūyādeko dvau vā kṛtārthataḥ ।
ekaḥ kāṇḍadvaye pāṭhādadhvaryusvāmināvubhau ।

darśapūrṇamāsayoḥ- 'vājasya mā prasavena' ityayaṃ mantro 'dhvaryukāṇḍe yajamānakāṇḍe cā'mnātaḥ ।
tatraikena paṭhite sati mantrasya caritārthatvāditarastaṃ na paṭhet- iti cet ।
maivam ।
kāṇḍāntarapāṭhavaiyarythaprasaṅgāt ।
tasmādubhābhyāṃ paṭhanīyaḥ ।
tayoḥ paṭhatorāśayabhedo 'sti ।
aanena mantreṇa prakāśitamarthamanuṣṭhāsyāmi' ityadhvaryurmanute ।
aatra na pramadiṣyāmi' iti yajamānaḥ ।
jñāte ca vācanaṃ na hy avidvān vihito 'sti ।

navamādhikaraṇamāracayati-
vācayetsvāminaṃ jñājñau vācamīyau jña eva vā ।
aviśeṣādubhau jñasya svāmitvādvācayedamum ।

vājapeye śrūyate-'kḷptīryajamānaṃ vācayati' iti ।
aāryuyajñena kalpatām' ityādayo mantrāḥ kḷptayaḥ ।
tatra- mantratadarthābhijñamanabhijñaṃ cobhāvapi vācayet ।
avidvāsaṃ vācayet' ityevaṃ viśeṣasyāśravaṇāt ।
anabhijñaṃ tadaiva śikṣayitvāpi vācayituṃ śakyatvāt- iti cet ।
maivam ।
adhyayanavidhibalādadhītavedasya viditavedārthasyaiva yajamānatvāt ।
tasmāt- abhijñameva vācayetu ।
yājamāne samākhyānāt karmāṇi yājamānaṃ syuḥ ।
adhvaryur vā tadartho hi nyāyapūrve samākhyānam ।

-
daśamādhikaraṇamāracayati-
vatsaṃ copasṛjettadvadukhāṃ cādhiśrayoditi ।
dvādaśadvaṃdvakarmaitatsvāmino vetarasya vā ।
ādyaḥ pāṭhātsvāmikāṇḍe tādarthyena parikrayāt ।
mahākāṇḍoktito 'ntyo 'stu dvaṃdvataivātra kīrtyate ।

darśapūrṇamāsayoryājamāne kāṇḍe śrūyate- 'dvādaśa dvaṃdvāni darśapūrṇamāsayostāni saṃpādyāni- ityāhuḥ- vatsaṃ copāvasṛjati, ukhāṃ cādhiśrayati' ayaṃ ca hanti, dṛṣadau ca samāhanti' ityādi ।
tatra- palāśaśākhayā vatsāpākaraṇamekaṃ karma, dohanena saṃpāditaṃ kṣīraṃ dhārayituṃ piṭharasthāpanamaparaṃ karma, tadetadubhavamekaṃ dvaṃdvam ।
tathā vrīhīṇāmavaghātaḥ, dṛṣadupalayoḥ pāṣāṇāntareṇa samāghātaḥ, ityetadubhayaṃ dvitīyaṃ dvaṃdvam ।
evaṃ dvādaśa karmadvaṃdvānyanuṣṭheyānyāmnātāni ।
teṣāṃ yājamāne kāṇḍe paṭhitatvātsamākhyayā yajamānena tānyanuṣṭheyāni- iti prāpte-
brūmaḥ- yajamānasya yāni kāryāṇi, tānyanuṣṭhātumeva parikrītā ṛtvijaḥ ।
kiṃca- yajurvede yājamānamidamavāntara kāṇḍam, mahākāṇḍaṃ tvādhvaryavameva ।
tatraivaite vatsāpākaraṇādayo dharmā āmnātāḥ ।
tasmādardhvayureva tānanutiṣṭhet ।
yājamāne tu kāṇḍe na yevāmanuṣṭhānaprakāraścoditaḥ, kiṃtu parigaṇanayā dvaṃdvatāsaṃpādanamātramāmnātam ।
tena yajamānastāmānupūrvī manasi nidhāyādhvaryoranuṣṭhāne pramādarāhityamanusaṃdhātuṃ prabhavati ।
tasmādadhvaryorevānuṣṭhānam ।
vipratiṣedhe karaṇaḥ samavāyaviśeṣād itaram anyas teṣāṃ yato viśeṣaḥ syāt ।

-
ekādaśādhikaraṇamāracayati-
yo hotādhvaryureva syādityādhvaryavamācaran ।
hautraṃ kuryānna vā tyāgahetvamāvātkaroti tat ।
hotaiko yugapatkarmadvayaṃ kartu nahi prabhuḥ ।
tyajoccodakataḥ prāptaṃ hautraṃ vācanikāryakṛt ।

agnīṣomīyavaśau 'parivīrasi' ityanena karaṇamantreṇādhvaryuryūpasya raśanayā pariṣyāṇaṃ karoti ।
tadānīṃ kriyamāṇaṃ tatparivyaṇaṃ hotā 'yuvā suvāsāḥ'- ityanena mantreṇānuvadati ।
tadetadubhayaṃ codakaparamparayā kuṇḍapāyināmayane prāptam ।
tatrādhvaryorhotuśca samāsa āmnātaḥ- 'yo hotā so 'dhvaryuḥ' iti ।
hotāramanūṣṭhā dhvaryutvavidhānādadhvaryukārye hotrānuṣṭheyam ।
tataḥ 'parivīrasi' ityanena karaṇamantreṇa hotā yūpaparivyāṇaṃ kurvīta ।
tadānīṃ svasya codakataḥ prāptaṃ hautramapi hotā na tyajet ।
nahi tyāgahetuṃ kaṃcinniṣedhaṃ paśyāmaḥ ।
tasmātkriyamāṇaṃ tatparivyāṇaṃ 'yuvā struṣāsāḥ' ityanena mantreṇa hotānuvadet- iti prāpte-
brūmaḥ- dvayoradhvaryuhotrorucitaṃ karmadvayameko hotā yugapatkartu na śaknoti ।
tato 'nyatarasyāvaśyaṃbhāvini tyāge codakataḥ prāptaṃ hautrameva tyajet ।
ādvayava tu 'yo hotā so 'dhvaryuḥ' ityanena prāpitatvādanuṣṭheyam ।
praiṣeṣu ca parādhikārāt ।

dvādaśādhikaraṇamāracayati -
prokṣaṇyāsādanaṃ kuryādadhvaryuritaro 'thavā ।
ākhyayā'dyaḥ sādayeti preṣito 'nyo 'stu liṅgataḥ ।

darśapūrṇamāsayoḥ- prokṣaṇīnāṃ kenacitpātreṇa vedyāmātādanaṃ śrutam ।
tadetadyajurvedoktatvādādhvaryam- iti cet ।
maivam ।
praiṣamantravirodhaprasaṅgāt ।
aprokṣaṇīrāsādaya ।
idmāvarhirupatādava ।
agnīdagnīnvihara ।
varhiḥ stṛṇīhi' ityādiṣvādhvaryaveṣu praiṣamantreṣu śrūyamāṇamāgnīṃprasaṃbodhanaṃ madhyamapuruṣaścānyena tadanuṣṭhāne satyupapadyate ।
tasmāt- nā'dhvarthavam ।
adhvaryus tu darśanāt ।
gauṇo vā karmasāmānyāt ।

trayodaśādhikaraṇamāracayati-
agnītpreṣyadutādhvaryuragnīdastvavirodhataḥ ।
ākhyāvirodhādadhvaryuḥ praiṣadvārār'thakṛdyataḥ ।

yathā prokṣaṇīrāgnīdhra āsādayati, tathā praiṣamantramapyāgnīdhra eva paṭhatu ।
virodhābhāvāt - iti cet ।
maivam ।
ādhvaryavasamākhyāyāḥ pūrvodāhṛtasaṃbodhanamadhyamapuruṣayośca virodhāt ।
na ca - prokṣaṇyāsādanādīnāma dhvaryukartṛkatvābhāve 'pi samākhyāvirodhastadavasthaḥ- iti vācyam ।
praiṣadvārā prayojakakartṛtve 'pi tadavirodhāt ।
tasmāt - adhvaryoreva praiṣamantraḥ ।
dghasūtrāṇi -)
ṛtvik phalaṃ karaṇeṣv arthatvāt ।
svāmino vā tadarthatvāt ।
liṅgadarśanāc ca ।

caturdaśādhikaraṇamāracayati -
mamāgna iti kasyātra phalaṃ liṅgena vaktṛgam ।
śrutyā svāmini na krīte liṅgaṃ tatropacaryatām ।

amamāgne varco vihaveṣvastu' ityayamāhavanīyasyānvādhāne karaṇabhūto mantro 'dhva- ।
rpuṇā paṭhyate ।
aviśiṣṭaṃ havanaṃ yeṣāṃ yajñānāṃ te vihavāsteṣu varcastejasopalakṣitaṃ yatphalaṃ tanmamāstu' ityanena liṅgena mantramuccārayituradhvaryostatphalam- iti cet ।
maivam ।
adarśapūrṇamāsābhyāṃ svargakāmo yajeta' ityātmanepadaśrutyā sāṅgapradhānaphalasya yajamānagāmitvaṃ pratīyate ।
na ca parikrītasyādhvaryordakṣiṇātiktaphalasaṃbandho nyāyyaḥ ।
tasmāt- śrutinyāyābhyāṃ viruddhaṃ talliṅgaṃ yajamānaparatvenopacaraṇīyam ।
amadīyayajamānasya tadvarco 'stu' iti hyupacāraḥ ।
tasmāt- yajamānena pāṭhyeṣu 'āyurdā agne 'syāyurme dehi' ityādiṣu kriyamāṇānuvādiṣu pratyagāśīrmantreṣu śrutaṃ phalaṃ yathā yājamānam, tathaivādhvaryuṇā pāṭhyeṣu karaṇamantreṣu śrutamapi phalaṃ yājamānameva ।
karmārthaṃ tu phalaṃ teṣāṃ svāminaṃ pratyarthavattvāt ।

pañcadaśādhikaraṇamāracayati -
mā mā saṃtāptamityetatkasminsvāmini pūrvavat ।
adhvaryāvastu tattena svāmikarmopayogataḥ ।

darśapūrṇamāsayorāghārahomārthamājyapūrṇau strukstruvau gṛhītvā nābhisamīpe hastena dhārayate ।
tatrāyaṃ karaṇamantro 'dhvaryuṇā paṭhyate - 'agnāviṣṇū mā vāmavakramivaṃ vijihāthāṃ mā mā saṃtāptaṃ lokaṃ me lokakṛtau kuṇutam' iti ।
abho strukstruvarūpāvagnāviṣṇū yuvāṃ nābhideśe dhārayannahamadhvaryurmā vāmavakramiṣaṃ yuvayoratikramaṃ na kṛtavānasmi ।
yuvāṃ ca matto viyuktau mā bhavatam ।
tato māṃ dehadhāriṇaṃ mā saṃtāptaṃ mama dehe saṃtāpaṃ jvarādirūpaṃ mā kurutam ।
sthānakṛtau yuvāmāghārahomāya sthānaṃ kurutam' ityarthaḥ ।
tatra pūrvoktavarconyāyena saṃtāpābhāvo 'pi yajamānasyaiva, na tvadhvaryoḥ- iti cet ।
maivam ।
adhvaryāvasaṃtapte satyavighnena svāminaḥ karma samāpyate ।
tasmāt - adhvayurgato 'pi saṃtāpābhāvo yajamānasyaiva phalam - iti nātra macchabdasyopacāraḥ ।
vyapadeśāc ca ।

ṣoḍaśādhikaraṇamāracayati-
bhadraṃ tannau sahetyetatkasminsvāmini yujyate ।
dvitvaśrutyā dvayoretadadhvaryuyajamānayoḥ ।

jyotiṣṭome havirdhānamaṇḍape somābhiṣavādhārayoḥ phalakayoradhastāccatasṛṣvāgneyyādividikṣu catvāra uparavanāmakā gartā aratnimātrakhātā adhobhāge parasparaṃ militā ūrdhvabhāge parasparaṃ prādeśamātravyavahitā vartante ।
teṣvekasminnuparave yajamāno dakṣiṇahastaṃ prasārayati, tathaivādhvaryuranyasminsvahastaṃ prasāryādhastādyajamānahastaṃ gṛhṇāti ।
tadā yajamānaḥ 'kimatra' ityanena mantreṇa phalaṃ pṛcchati ।
adhvaryuśca 'bhadram-' ityanena mantreṇottaraṃ brūte ।
tato yajamānaḥ 'tannau saha - ' ityanena mantreṇa tatphalaṃ svakīyatvena svī karoti ।
tasmāt- yajamānasyaiva tat -
iti cet ।
maivam ।
anau' ityanena dvivacanena, 'saha' ityanena cobhayagāmitayaiva svīkārāt ।
dravyasaṃskāraḥ prakāraṇāviśeṣāt sarvakarmaṇām ।
nirdeśāt tu vikṛtāv apūrvasyānadhikāraḥ ।

-
saptadaśādhikaraṇamāracayati-
dharmāṇāṃ prakṛtisthānāṃ vikṛtāvatideśataḥ ।
prāptirviśeṣato vā'dyo viśeṣasyānirūpaṇāt ।
prakṛtau kāryakṛddharmā vikṛtau syurna cetare ।
yūpāvaṭāstṛtiḥ kārya na hi prākṛtabarhiṣaḥ ।

darśapūrṇamāsayorvedidharmā barhirrdhamāśca havirāsādanādayo 'ṅgapradhānārthā iti pūrvatra nirṇītam ।
te ca dharmā vikṛtāvatiddiśyamānā niyāmakābhāvātsarve 'pyatidiśyantām- iti prāpte, -
brūmaḥ- kāryamatra niyāmakam ।
prakṛtau hi havirāsādanaṃ vedikāryam ।
tacca vikṛtāvapi prāpyamāṇaṃ svasiddhayekhananādīnvedidharmānprāpayati ।
yūpāvaṭāstaraṇarūpaṃ tu kārya na prakṛtāvasti ।
darśapūrṇamāsayoryūpāvaṭābhāvāt ।
tarcca''staraṇakārye vikṛtau vidhīyamānamapyaprākṛtakāryatayā prākṛtāllaṃvanādīnvarhiḥ saṃskārānna prāpayanti ।
tasmātprakṛtigatāḥ kāryakṛddharmā eva vikṛtau prāpyante ।
virodhe ca śrutiviśeṣād avyaktaḥ śeṣe ।

aṣṭādaśādhikaraṇamāracayati -
yadvarhistatpavitrārtha na vā'dyastasya saṃbhavāt ।
saṃskṛtaṃ staraṇe kṣīṇaṃ pavitraṃ tvanyato bhavet ।

darśapūrṇamāsayorāmananti- 'samāvapracchinnāgnau darmau prādeśamātrau pavitre karoti' iti ।
tatra- yadetadvedistaraṇārtha lavanasaṃskṛtaṃ barhiḥ, tena pavitrasaṃbhavādāstaraṇavatpavitramapi barhipaḥ kāryam - iti cet ।
maivam ।
āstaraṇa eva saṃskṛtasya sarvasya barhiṣa upakṣīṇatvāt ।
na hi 'vediṃ stṛṇāti' iti vihitasya staraṇasyākasmādbarhirekadeśe saṃkoco yuktaḥ ।
tasmāt- yathā yūpāvaṭamasaṃskṛtena barhiṣā stṛṇāti, tathā pavitraniṣpattirapi śāstrīyalavanādisaṃskārarahitaiḥ paribhojanīyanāmakairdarbheḥ saṃpādanīyā ।
apanayas tv ekadeśasya vidyamānasaṃyogāt ।

-
ekonaviṃśādhikaraṇamāracayati-
puroḍāśasya śakalamaindravāyavapātrake ।
avadadhyātpuroḍāśo navo 'tha savanīyakaḥ ।
siddhasya yajanārtatvānnavaṃ saṃpādya tatkriyā ।
savanīyena tatkārye saṃskāryatvāddvitīyayā ।

jyotiṣṭome śrūyate - 'puroḍāśaśakalamaindravāyavasya pātre nidadhāti' iti ।
tatra- stravanīyapuroḍāśasya śakalaṃ yadyapi niṣpannam, tathāpi tasya yajamārthatvena saṃskṛtabarhirbadupakṣayānnūtanaṃ kaṃcitpuroḍāśaṃ saṃpādya tadīyaśaphalasyaindravāyavapātraprakṣepakriyā kartavyā - iti cet ।
maivam ।
savanīyapuroḍāśaśakalenaitannidhānaṃ kartavyam ।
kutaḥ ।
saṃskāryatvāt ।
aśakalaṃ nidadhāti' iti dvitīyayā saṃskāryatvaṃ gamyate ।
iṣṭaśiṣṭasya hi pratipattirūpaḥ saṃskāraḥ ।
na cātra kṛtsnaṃ yajanārtham ।
avadānasyeyattapāpuroḍāśabhāgasyāvaśeṣitatvāt ।
yathātra pūrvasiddhapuroḍāśaśakalam, tathā'dhānā āścinapātre' 'payasyāṃ maitrāvaruṇapātre' ityatrāpi pūrvaśeṣasyaiva prakṣepaḥ ।
vikṛtau sarvārthaḥ śeṣaḥ prakṛtitvāt ।
mukhyārtho vāṅgasyācoditatvāt ।

-
viṃśādhikaraṇamāracayati -
kāmyā upāṃśu yaṣṭhavyāḥ kiṃ tadaṅgapradhānayoḥ ।
pradhāna eva vā nātra viśeṣoktirato dvayoḥ ।
mukhyānāmeva kāmyatvātteṣveva paricodanā ।
aṅgānāmatathābhāvādupāṃśutvaṃ pradhānagam ।

idamāmnāyate - 'yajñātharvaṇaṃ vai kāmyā iṣṭayaḥ, tā upāṃśu ṣaṣṭavyāḥ' iti ।
atharvavedoktakarmavadyajñeṣu kāmyā iṣṭayo gomyāḥ ।
tasmāttāsāmupāṃśutvaṃ yuktamityarthaḥ ।
yathā vedidharmāṇāṃ barhirrdhamāṇāṃ cāṅgapradhānayoḥ samāno vidhiḥ, tathopāṃśutvasyāpi ।
nahyatra kaścidviśeṣa āmnātaḥ- iti cet ।
maivam ।
kāmyatvasyaivātra viśeṣaniyāmekatvāt ।
na tvaṅgānāṃ kāmyatvamasti ।
karaṇapauṣkalyasaṃpādakānāṃ teṣāṃ phale sākṣātsaṃbandhābhāvāt ।
tataḥ- sākṣātphalasādhane pradhāna evopāṃśutvam ।
aṅgeṣu tu tattadvedānusāreṇa dhvaniviśeṣaḥ ।
saṃnidhānāviśeṣād asaṃbhave tadaṅgānām ।
ādhāne 'pi tatheti cet ।
nāprakaraṇatvād aṅgasyātannimittatvāt ।

-
ekaviṃśādhikaraṇamāracayati -
navanītaṃ śyena ājyaṃ mukhye 'ṅge vāstu mukhyagam ।
vidheyamājyamapraptaṃ dṛtisthanavanītakam ।
mukhyaḥ somavikāro 'ṅge codakaprāptamājyakam ।
anūdya dṛtisaṃsthānaṃ navanītaguṇo vidhiḥ ।

śyene śrūyate - 'dṛtinavanītamājyaṃ bhavati' iti ।
dṛtau ciraṃ saṃgṛhītaṃ navanītaṃ yasyā'jyasya prakṛtidravyaṃ tadetadīdṛśamājyaṃ mānāntareṇa pūrvamaprāptatvātpradhānakarmaṇi vidheyam- iti cet ।
maivam ।
pradhānaśyenasya somayāgavikāratvenā'jyāpekṣāyā abhāvāt ।
aṅgeṣviṣṭiviśeṣeṣu codakaprāptasyā'jyasya prakṛtidravyatvena yathoktanavanītaguṇo vidhīyate ।
tatkāle vā liṅgadarśanāt ।
sarveṣāṃ vāviśeṣāt ।
nyāyokte liṅgadarśanam ।

dvāviṃśādhikaraṇamāracayati-
sutyākālagatāṅgeṣu guṇaḥ sarveṣu voditaḥ ।
ādyo vaiśeṣikāṅgatvādvākyātsarvāṅgasaṃgatiḥ ।

yo 'yaṃ śyenasyāṅgeṣu dṛtinavanītatvaguṇo vihitaḥ so 'yaṃ sutyākālīneṣveva savanīyapaśutatpuroḍāśarūpeṣvaṅgeṣu, na tu kālāntaravartidīkṣaṇīyādyaṅgeṣu ।
vimato guṇaḥ sutyākālīnāṅgamātragaḥ, śyenavaiśeṣikatvāt, paśusāhityavat ।
yathā 'saha paśūnālabhate' iti vihitaṃ paśusāhityaṃ śyena eva viśeṣatvenocyamānaṃ sutyākālīneṣveva savanīyapaśuṣvavasthitam, tathā - navanītamapi- iti prāpte -
brūmaḥ- 'yadājyaṃ taddṛtinavanītam' itivākyena sarvāṅgatājyaviṣayatvapratītāvanumānaṃ kālātyayāpadiṣṭam ।
tasmāt- sarveṣvaṅgeṣu tannavanītam ।
māṃsaṃ tu savanīyānāṃ codanāviśeṣāt ।
bhaktir asaṃnidhāvanyāyyeti cet ।
syāt prakṛtiliṅgād vairājavat ।

-
trayoviṃśādhikaraṇamāracayati -
śākyāyane puroḍāśāstarasā iti māṃsatā ।
sarvatra savanīye vā sarvatra navanītavat ।
tarasāḥ savanīyāḥ syuriti tatsaṃnidhiḥ śrutaḥ ।
puroḍāśasya māṃsatvaṃ teṣvevāto niyamyate ।

ṣaṭtriṃśatsu saṃvatsareṣvanuṣṭheyaṃ śākyāyanam ।
tatra śrūyate - saṃsthito 'hani gṛhapatirmṛgayāṃ yāti, sa yānmṛgānhanti, teṣāṃ tarasāḥ savamīyāḥ puroḍāśā bhavanti' iti ।
tatra- yathā navanītaṃ sarveṣvaṅgeṣu niviṣṭam, tathā māṃsatvamapi sarveṣu puroḍāśeṣu niviśate - iti cet ।
maivam ।
tadā hi 'ye puroḍāśāste tarasāḥ' iti vacanavyaktau vyavahitānvayaḥ syāt ।
tarasaśabdapuroḍāśaśabdayormadhye savanīyaśabdena vyavadhānāt ।
iha tu 'tarasāḥ savanīyāḥ' ityanayoḥ saṃnidhiḥ śrūyate ।
tathā sati 'ye savanīyāste tarasāḥ' ityanena saṃnidhyanugṛhītena vākyena māṃsatvaṃ savanīyapuroḍāśeṣveva niyamyate ।
iti śrīmādhavīye jaiminīyanyāyamālāvistare tṛtīyādhyāyasyāṣṭamaḥ pādaḥ
samāptaścāyaṃ tṛtīyo 'dhyāyaḥ