Skandapurāṇa, 

namaḥ paramadevāya traiguṇyāvijitātmane 
sarvato yogarūpāya saṃsārābhāvahetave ।। 

sthitisaṃrodhasargāṇāṃ hetave antaḥprasāriṇe 
ṣaḍviṃśāya pradhānāya mahādevāya dhīmate ।। 

prajāpatermahākṣetre gaṅgākālindisaṃgame 
prayāge parame puṇye brahmaṇo lokavartmani ।। 

munayaḥ saṃśitātmānas tapasā kṣīṇakalmaṣāḥ 
tīrthasaṃplavanārthāya paurṇamāsyāṃ kṛtāhnikāḥ ।। 

paurāṇikamapaśyanta sūtaṃ satyaparāyaṇam 
snātvā tasminmahātīrthe praṇāmārthamupāgatam ।। 

dṛṣṭvā te sūtamāyāntam ṛṣayo hṛṣṭamānasāḥ 
āśāsyāsanasaṃveśaṃ tadyogyaṃ samakalpayan ।। 

sa praṇamya ca tānsarvān sūtastānmunipuṃgavān 
pradattamāsanaṃ bheje sarvadharmasamanvitaḥ ।। 

tamāsīnamapṛcchanta munayastapasaidhitāḥ 
brahmasattre purā sādho naimiśāraṇyavāsinām ।। 

kathitaṃ bhāratākhyānaṃ purāṇaṃ ca paraṃ tvayā 
tena naḥ pratibhāsi tvaṃ sākṣātsatyavatīsutaḥ ।। 

sarvāgamaparārthajñaḥ satyadharmaparāyaṇaḥ 
dvijapūjārato nityaṃ tena pṛcchāṃ tvamarhasi ।। 

bhāratākhyānasadṛśaṃ purāṇādyadviśiṣyate 
tattvā pṛcchāma vai janma kārttikeyasya dhīmataḥ ।। 

ime hi munayaḥ sarve tvadupāstiparāyaṇāḥ 
skandasaṃbhavaśuśrūṣāsaṃjātautsukyamānasāḥ ।। 

evamuktastadā sūtaḥ saṃsiddhairmunipuṃgavaiḥ 
provācedaṃ munīnsarvān vaco bhūtārthavācakam ।। 

śṛṇudhvaṃ munayaḥ sarve kārttikeyasya sambhavam 
brahmaṇyatvaṃ samāhātmyaṃ vīryaṃ ca tridaśādhikam ।। 

mumukṣayā paraṃ sthānaṃ yāte śukamahātmani 
sutaśokābhisaṃtapto vyāsastryambakamaikṣata ।। 

dṛṣṭvaiva sa maheśānaṃ vyāso abhūdvigatavyathaḥ 
vicaransa tadā lokān muniḥ satyavatīsutaḥ ।। 

meruśṛṅge atha dadṛśe brahmaṇaḥ sutamagrajam 
sanatkumāraṃ varadaṃ yogaiśvaryasamanvitam ।। 

vimāne ravisaṃkāśe tiṣṭhantamanalaprabham 
munibhiryogasaṃsiddhais tapoyuktairmahātmabhiḥ ।। 

vedavedāṅgatattvajñaiḥ sarvadharmāgamānvitaiḥ 
sakalāvāptavidyaistu caturvaktramivāvṛtam ।। 

dṛṣṭvā taṃ sumahātmānaṃ vyāso munimathāsthitam 
vavande parayā bhaktyā sākṣādiva pitāmaham ।। 

brahmasūnuratha vyāsaṃ samāyātaṃ mahaujasam 
pariṣvajya paraṃ premṇā provāca vacanaṃ śubham ।। 

diṣṭyā tvamasi dharmajña prasādātpārameśvarāt 
apetaśokaḥ samprāptaḥ pṛcchasva pravadāmyaham ।। 

śrutvātha vacanaṃ sūnor brahmaṇo munipuṃgavaḥ 
idamāha vaco viprāś ciraṃ yaddhṛdaye sthitam ।। 

kumārasya kathaṃ janma kārttikeyasya dhīmataḥ 
kiṃnimittaṃ kuto vāsya icchāmyetaddhi veditum ।। 

kathaṃ rudrasutaścāsau vahnigaṅgāsutaḥ katham 
umāyāstanayaścaiva svāhāyāśca kathaṃ punaḥ 
suparṇyāścātha mātṝṇāṃ kṛttikānāṃ kathaṃ ca saḥ ।। 

kaścāsau pūrvamutpannaḥ kiṃtapāḥ kaśca vikramaḥ 
bhūtasaṃmohanaṃ hyetat kathayasva yathātatham ।। 

evaṃ sa pṛṣṭastejasvī brahmaṇaḥ putrasattamaḥ 
uvāca sarvaṃ sarvajño vyāsāyākliṣṭakāriṇe 
tacchṛṇudhvaṃ yathātattvaṃ kīrtyamānaṃ mayānaghāḥ ।। 

iti skandapurāṇe prathamo adhyāyaḥ

skandapurana 

prapadye devamīśānaṃ sarvajñamaparājitam 
mahādevaṃ mahātmānaṃ viśvasya jagataḥ patim ।। 

śaktirapratighā yasya aiśvaryaṃ caiva sarvaśaḥ 
svāmitvaṃ ca vibhutvaṃ ca svakṛtāni pracakṣate ।। 

tasmai devāya somāya praṇamya prayataḥ śuciḥ 
purāṇākhyānajijñāsor vakṣye skandodbhavaṃ śubham ।। 

dehāvatāro devasya rudrasya paramātmanaḥ 
prājāpatyābhiṣekaśca haraṇaṃ śirasastathā ।। 

darśanaṃ ṣaṭkulīyānāṃ cakrasya ca visarjanam 
naimiśasyodbhavaścaiva sattrasya ca samāpanam ।। 

brahmaṇaścāgamastatra tapasaścaraṇaṃ tathā 
śarvasya darśanaṃ caiva devyāścaiva samudbhavaḥ ।। 

satyā vivādaśca tathā dakṣaśāpastathaiva ca 
menāyāṃ ca yathotpattir yathā devyāḥ svayaṃvaram ।। 

devānāṃ varadānaṃ ca vasiṣṭhasya ca dhīmataḥ 
parāśarasya cotpattir vyāsasya ca mahātmanaḥ ।। 

vasiṣṭhakauśikābhyāṃ ca vairodbhavasamāpanam 
vārāṇasyāśca śūnyatvaṃ kṣetramāhātmyavarṇanam ।। 

rudrasya cātra sāṃnidhyaṃ nandinaścāpyanugrahaḥ 
gaṇānāṃ darśanaṃ caiva kathanaṃ cāpyaśeṣataḥ ।। 

kālīvyāharaṇaṃ caiva tapaścaraṇameva ca 
somanandisamākhyānaṃ varadānaṃ tathaiva ca ।। 

gaurītvaṃ putralambhaśca devyā utpattireva ca 
kauśikyā bhūtamātṛtvaṃ siṃhāśca rathinastathā ।। 

gauryāśca nilayo vindhye vindhyasūryasamāgamaḥ 
agastyasya ca māhātmyaṃ vadhaḥ sundanisundayoḥ ।। 

nisumbhasumbhaniryāṇaṃ mahiṣasya vadhastathā 
abhiṣekaśca kauśikyā varadānamathāpi ca ।। 

andhakasya tathotpattiḥ pṛthivyāścaiva bandhanam 
hiraṇyākṣavadhaścaiva hiraṇyakaśipostathā ।। 

balisaṃyamanaṃ caiva devyāḥ samaya eva ca 
devānāṃ gamanaṃ caiva agnerdūtatvameva ca ।। 

devānāṃ varadānaṃ ca śukrasya ca visarjanam 
sutasya ca tathotpattir devyāścāndhakadarśanam ।। 

śailādidaityasaṃmardo devyāśca śatarūpatā 
āryāvarapradānaṃ ca śailādistava eva ca ।। 

devasyāgamanaṃ caiva vṛttasya kathanaṃ tathā 
pativratāyāścākhyānaṃ guruśuśrūṣaṇasya ca ।। 

ākhyānaṃ pañcacūḍāyās tejasaścāpyadhṛṣyatā 
dūtasyāgamanaṃ caiva saṃvādo atha visarjanam ।। 

andhakāsurasaṃvādo mandarāgamanaṃ tathā 
gaṇānāmāgamaścaiva saṃkhyānaśravaṇaṃ tathā ।। 

nigrahaścāndhakasyātha yuddhena mahatā tathā 
śarīrārdhapradānaṃ ca aśokasutasaṃgrahaḥ ।। 

bhasmasomodbhavaścaiva śmaśānavasatistathā 
rudrasya nīlakaṇṭhatvaṃ tathāyatanavarṇanam ।। 

utpattiryakṣarājasya kuberasya ca dhīmataḥ 
nigraho bhujagendrāṇāṃ śikharasya ca pātanam ।। 

trailokyasya saśakrasya vaśīkaraṇameva ca 
devasenāpradānaṃ ca senāpatyābhiṣecanam ।। 

nāradasyāgamaścaiva tārakapreṣitasya ha 
vadhaśca tārakasyogro yātrā bhadravaṭasya ca ।। 

mahiṣasya vadhaścaiva krauñcasya ca nibarhaṇam 
śakteruddharaṇaṃ caiva tārakasya vadhaḥ śubhaḥ ।। 

devāsurabhayotpattis traipuraṃ yuddhameva ca 
prahlādavigrahaścaiva kṛtaghnākhyānameva ca 
mahābhāgyaṃ brāhmaṇānāṃ vistareṇa prakīrtyate ।। 

etajjñātvā yathāvaddhi kumārānucaro bhavet 
balavānmatisampannaḥ putraṃ cāpnoti saṃmatam ।। 

iti skandapurāṇe dvitīyo adhyāyaḥ

skandapurana 

śṛṇuṣvemāṃ kathāṃ divyāṃ sarvapāpapraṇāśanīm 
kathyamānāṃ mayā citrāṃ bahvarthāṃ śrutisaṃmitām 
yāṃ śrutvā pāpakarmāpi gacchecca paramāṃ gatim ।। 

na nāstikāśraddadhāne śaṭhe cāpi kathaṃcana 
imāṃ kathāmanubrūyāt tathā cāsūyake nare ।। 

idaṃ putrāya śiṣyāya dhārmikāyānasūyave 
kathanīyaṃ mahābrahman devabhaktāya vā bhavet 
kumārabhaktāya tathā śraddadhānāya caiva hi ।। 

purā brahmā prajādhyakṣaḥ aṇḍe asminsamprasūyate 
so ajñānātpitaraṃ brahmā na veda tamasāvṛtaḥ ।। 

ahameka iti jñātvā sarvāṃl lokānavaikṣata 
na cāpaśyata tatrānyaṃ tapoyogabalānvitaḥ ।। 

putra putreti cāpyukto brahmā śarveṇa dhīmatā 
praṇataḥ prāñjalirbhūtvā tameva śaraṇaṃ gataḥ ।। 

sa dattvā brahmaṇe śambhuḥ sraṣṭṛtvaṃ jñānasaṃhitam 
vibhutvaṃ caiva lokānām antardhe parameśvaraḥ ।। 

tadeṣopaniṣatproktā mayā vyāsa sanātanā 
yāṃ śrutvā yogino dhyānāt prapadyante maheśvaram ।। 

brahmaṃ ca yo vidadhe putramagre jñānaṃ ca yaḥ prahiṇoti sma tasmai 
tamātmasthaṃ ye anupaśyanti dhīrās teṣāṃ śāntiḥ śāśvatī netareṣām ।। 

sa vyāsa pitaraṃ dṛṣṭvā svadīptyā parayā yutam 
putrakāmaḥ prajāhetos tapastīvraṃ cakāra ha ।। 

mahatā yogatapasā yuktasya sumahātmanaḥ 
acireṇaiva kālena pitā sampratutoṣa ha ।। 

darśanaṃ cāgamattasya varado asmītyuvāca ha 
sa tuṣṭāva nato bhūtvā kṛtvā śirasi cāñjalim ।। 

namaḥ paramadevāya devānāmapi vedhase 
sraṣṭre vai lokatantrāya brahmaṇaḥ pataye namaḥ ।। 

ekasmai śaktiyuktāya aśaktirahitāya ca 
anantāyāprameyāya indriyāviṣayāya ca ।। 

vyāpine vyāptapūrvāya adhiṣṭhātre pracodine 
kṛtapracetanāyaiva tattvavinyāsakāriṇe ।। 

pradhānacodakāyaiva guṇināṃ śāntidāya ca 
dṛṣṭidāya ca sarveṣāṃ svayaṃ vai darśanāya ca ।। 

viṣayagrāhiṇe caiva niyamasya ca kāriṇe 
manasaḥ karaṇānāṃ ca tatraiva niyamasya ca ।। 

bhūtānāṃ guṇakartre ca śaktidāya tathaiva ca 
kartre hyaṇḍasya mahyaṃ ca acintyāyāgrajāya ca 
aprameya pitarnityaṃ prīto no diśa śakvarīm ।। 

tasyaivaṃ stuvato vyāsa devadevo maheśvaraḥ 
tuṣṭo abravītsvayaṃ putraṃ brahmāṇaṃ praṇataṃ tathā ।। 

yasmātte viditaṃ vatsa sūkṣmametanmahādyute 
tasmādbrahmeti lokeṣu nāmnā khyātiṃ gamiṣyasi ।। 

yasmāccāhaṃ pitetyuktas tvayā buddhimatāṃ vara 
tasmātpitāmahatvaṃ te loke khyātiṃ gamiṣyati ।। 

prajārthaṃ yacca te taptaṃ tapa ugraṃ suduścaram 
tasmātprajāpatitvaṃ te dadāni prayatātmane ।। 

evamuktvā sa deveśo mūrtimatyo asṛjatstriyaḥ 
yāstāḥ prakṛtayastvaṣṭau viśeṣāścendriyaiḥ saha 
bhāvāśca sarve te devam upatasthuḥ svarūpiṇaḥ ।। 

tānuvāca tato devaḥ patiryuktaḥ svatejasā 
etamadyābhiṣekeṇa sampādayata mā ciram ।। 

tābhiḥ svaṃ svaṃ samādāya bhāvaṃ divyamatarkitam 
abhiṣikto babhūveti prajāpatiratidyutiḥ ।। 

tatraivaṃ yoginaḥ sūkṣmaṃ dṛṣṭvā divyena cakṣuṣā 
purāṇaṃ yogatattvajñā gāyanti triguṇānvitam ।। 

rudraḥ sraṣṭā hi sarveṣāṃ bhūtānāṃ tava ca prabho 
asmābhiśca bhavānsārdhaṃ jagataḥ sampravartakaḥ ।। 

sa devastoṣitaḥ samyak paramaiśvaryayogadhṛk 
brahmāṇamagrajaṃ putraṃ prājāpatye abhyaṣecayat ।। 

yaḥ kṛtvā bahuvidhamārgayogayuktaṃ tattvākhyaṃ jagadidamādarādyuyoja 
devānāṃ paramamanantayogayuktaṃ māyābhistribhuvanamandhamaprasādam ।। 

sarveṣāṃ manasi sadāvatiṣṭhamāno jānānaḥ śubhamaśubhaṃ ca bhūtanāthaḥ 
taṃ devaṃ pramathapatiṃ praṇamya bhaktyā nityaṃ vai śaraṇamupaimi sūkṣmasūkṣmam ।। 

iti skandapurāṇe tṛtīyo adhyāyaḥ

skandapurana 

prājāpatyaṃ tato labdhvā prajāḥ sraṣṭuṃ pracakrame 
prajāstāḥ sṛjyamānāśca na vivardhanti tasya ha ।। 

sa kurvāṇastathā sṛṣṭiṃ śaktihīnaḥ pitāmahaḥ 
sṛṣṭyarthaṃ bhūya evātha tapaścartuṃ pracakrame ।। 

sṛṣṭihetostapastasya jñātvā tribhuvaneśvaraḥ 
tejasā jagadāviśya ājagāma tadantikam 
sraṣṭā tasya jagannātho adarśayatsvatanau jagat ।। 

svayamāgatya deveśo mahābhūtapatirharaḥ 
vyāpyeva hi jagatkṛtsnaṃ parameṇa svatejasā 
śambhuḥ prāha varaṃ vatsa yācasveti pitāmaham ।। 

taṃ brahmā lokasṛṣṭyarthaṃ putrastvaṃ manasābravīt 
sa jñātvā tasya saṃkalpaṃ brahmaṇaḥ parameśvaraḥ 
mūḍho ayamiti saṃcintya provāca varadaḥ svayam ।। 

āgataṃ pitaraṃ mā tvaṃ yasmātputraṃ samīhase 
manmūrtistanayastasmād bhaviṣyati mamājñayā ।। 

sa ca te putratāṃ yātvā madīyo gaṇanāyakaḥ 
rudro vigrahavānbhūtvā mūḍha tvāṃ vinayiṣyati ।। 

sarvavidyādhipatyaṃ ca yogānāṃ caiva sarvaśaḥ 
balasyādhipatitvaṃ ca astrāṇāṃ ca prayoktṛtā ।। 

mayā dattāni tasyāśu upasthāsyanti sarvaśaḥ 
dhanuḥ pinākaṃ śūlaṃ ca khaḍgaṃ paraśureva ca ।। 

kamaṇḍalustathā daṇḍaḥ astraṃ pāśupataṃ tathā 
saṃvartakāśaniścaiva cakraṃ ca pratisargikam 
evaṃ sarvarddhisampannaḥ sutaste sa bhaviṣyati ।। 

evamuktvā gate tasminn antardhānaṃ mahātmani 
brahmā cakre tadā ceṣṭiṃ putrakāmaḥ prajāpatiḥ ।। 

sa juhvañchramasaṃyuktaḥ pratighātasamanvitaḥ 
samidyuktena hastena lalāṭaṃ pramamārja ha ।। 

samitsaṃyogajastasya svedabindurlalāṭajaḥ 
papāta jvalane tasmin dviguṇaṃ tasya tejasā ।। 

taddhi māheśvaraṃ tejaḥ saṃdhitaṃ brahmaṇi srutam 
preritaṃ devadevena nipapāta havirbhuji ।। 

kṣaṇe tasminmaheśena smṛtvā taṃ varamuttamam 
preṣito gaṇapo rudraḥ sadya evābhavattadā ।। 

tacca saṃsvedajaṃ tejaḥ pūrvaṃ jvalanayojitam 
bhūtvā lohitamāśveva punarnīlamabhūttadā ।। 

nīlalohita ityeva tenāsāvabhavatprabhuḥ 
tryakṣo daśabhujaḥ śrīmān brahmāṇaṃ chādayanniva ।। 

śarvādyairnāmabhirbrahmā tanūbhiśca jalādibhiḥ 
stutvā taṃ sarvagaṃ devaṃ nīlalohitamavyayam ।। 

jñātvā sarvasṛjaṃ paścān mahābhūtapratiṣṭhitam 
asṛjadvividhāstvanyāḥ prajāḥ sa jagati prabhuḥ ।। 

so api yogaṃ samāsthāya aiśvaryeṇa samanvitaḥ 
lokānsarvānsamāviśya dhārayāmāsa sarvadā ।। 

brahmaṇo api tataḥ putrā dakṣadharmādayaḥ śubhāḥ 
asṛjanta prajāḥ sarvā devamānuṣasaṃkulāḥ ।। 

atha kālena mahatā kalpe atīte punaḥ punaḥ 
prajā dhārayato yogād asminkalpa upasthite ।। 

pratiṣṭhitāyāṃ vārttāyāṃ pravṛtte vṛṣṭisarjane 
prajāsu ca vivṛddhāsu prayāge yajataśca ha ।। 

brahmaṇaḥ ṣaṭkulīyāste ṛṣayaḥ saṃśitavratāḥ 
marīcayo atrayaścaiva vasiṣṭhāḥ kratavastathā ।। 

bhṛgavo aṅgirasaścaiva tapasā dagdhakilbiṣāḥ 
ūcurbrahmāṇamabhyetya sahitāḥ karmaṇo antare ।। 

bhagavannandhakāreṇa mahatā smaḥ samāvṛtāḥ 
khinnā vivadamānāśca na ca paśyāma yatparam ।। 

etaṃ naḥ saṃśayaṃ deva ciraṃ hṛdi samāsthitam 
tvaṃ hi vettha yathātattvaṃ kāraṇaṃ paramaṃ hi naḥ ।। 

kiṃ paraṃ sarvabhūtānāṃ balīyaścāpi sarvataḥ 
kena cādhiṣṭhitaṃ viśvaṃ ko nityaḥ kaśca śāśvataḥ ।। 

kaḥ sraṣṭā sarvabhūtānāṃ prakṛteśca pravartakaḥ 
ko asmānsarveṣu kāryeṣu prayunakti mahāmanāḥ ।। 

kasya bhūtāni vaśyāni kaḥ sarvaviniyojakaḥ 
kathaṃ paśyema taṃ caiva etannaḥ śaṃsa sarvaśaḥ ।। 

evamuktastato brahmā sarveṣāmeva saṃnidhau 
devānāṃ ca ṛṣīṇāṃ ca gandharvoragarakṣasām ।। 

yakṣāṇāmasurāṇāṃ ca ye ca kutra pravartakāḥ 
pakṣiṇāṃ sapiśācānāṃ ye cānye tatsamīpagāḥ 
utthāya prāñjaliḥ prāha rudreti triḥ plutaṃ vacaḥ ।। 

sa cāpi tapasā śakyo draṣṭuṃ nānyena kenacit 
sa sraṣṭā sarvabhūtānāṃ balavāṃstanmayaṃ jagat 
tasya vaśyāni bhūtāni tenedaṃ dhāryate jagat ।। 

tataste sarvalokeśā namaścakrurmahātmane ।। 

kiṃ tanmahattapo deva yena dṛśyeta sa prabhuḥ 
tanno vadasva deveśa varadaṃ cābhidhatsva naḥ ।। 

sattraṃ mahatsamāsadhvaṃ vāṅmanodoṣavarjitāḥ 
deśaṃ ca vaḥ pravakṣyāmi yasmindeśe cariṣyatha ।। 

tato manomayaṃ cakraṃ sa sṛṣṭvā tānuvāca ha 
kṣiptametanmayā cakram anuvrajata mā ciram ।। 

yatrāsya nemiḥ śīryeta sa deśastapasaḥ śubhaḥ 
tato mumoca taccakraṃ te ca tatsamanuvrajan ।। 

tasya vai vrajataḥ kṣipraṃ yatra nemiraśīryata 
naimiśaṃ tatsmṛtaṃ nāmnā puṇyaṃ sarvatra pūjitam ।। 

tatpūjitaṃ devamanuṣyasiddhai rakṣobhirugrairuragaiśca divyaiḥ 
yakṣaiḥ sagandharvapiśācasaṃghaiḥ sarvāpsarobhiśca diteḥ sutaiśca ।। 

vipraiśca dāntaiḥ śamayogayuktais tīrthaiśca sarvairapi cāvanīdhraiḥ 
gandharvavidyādharacāraṇaiśca sādhyaiśca viśvaiḥ pitṛbhiḥ stutaṃ ca ।। 

iti skandapurāṇe caturtho adhyāyaḥ

skandapurana 

tannaimiśaṃ samāsādya ṛṣayo dīptatejasaḥ 
divyaṃ sattraṃ samāsanta mahadvarṣasahasrikam ।। 

ekāgramanasaḥ sarve nirmamā hyanahaṃkṛtāḥ 
dhyāyanto nityamīśeśaṃ sadāratanayāgnayaḥ ।। 

tanniṣṭhāstatparāḥ sarve tadyuktāstadapāśrayāḥ 
sarvakriyāḥ prakurvāṇās tameva manasā gatāḥ ।। 

teṣāṃ taṃ bhāvamālakṣya mātariśvā mahātapāḥ 
sarvaprāṇicaraḥ śrīmān sarvabhūtapravartakaḥ 
dadau sa rūpī bhagavān darśanaṃ sattriṇāṃ śubhaḥ ।। 

taṃ te dṛṣṭvārcayitvā ca mātariśvānamavyayam 
āsīnamāsane puṇye ṛṣayaḥ saṃśitavratāḥ 
papracchurudbhavaṃ kṛtsnaṃ jagataḥ pralayaṃ tathā ।। 

sthitiṃ ca kṛtsnāṃ vaṃśāṃśca yugamanvantarāṇi ca 
vaṃśānucaritaṃ kṛtsnaṃ divyamānaṃ tathaiva ca ।। 

aṣṭānāṃ devayonīnām utpattiṃ pralayaṃ tathā 
pitṛsargaṃ tathāśeṣaṃ brahmaṇo mānameva ca ।। 

candrādityagatiṃ sarvāṃ tārāgrahagatiṃ tathā 
sthitiṃ sarveśvarāṇāṃ ca dvīpadharmamaśeṣataḥ 
varṇāśramavyavasthānaṃ yajñānāṃ ca pravartanam ।। 

etatsarvamaśeṣeṇa kathayāmāsa sa prabhuḥ 
divyaṃ varṣasahasraṃ ca teṣāṃ tadabhiyāttathā ।। 

atha divyena rūpeṇa sāmavāgdiṅnirīkṣaṇā 
yajurghrāṇātharvaśirāḥ śabdajihvā śubhā satī ।। 

nyāyaśrotrā niruktatvagṛkpādapadagāminī 
kālabāhūrvarṣakarā divasāṅgulidhāriṇī ।। 

kalādibhiḥ parvabhiśca māsaiḥ kararuhaistathā 
kalpasādhāraṇā divyā śikṣāvidyonnatastanī ।। 

chandovicitimadhyā ca mīmāṃsānābhireva ca 
purāṇavistīrṇakaṭir dharmaśāstramanorathā ।। 

āśramorūrvarṇajānur yajñagulphā phalāṅguliḥ 
lokavedaśarīrā ca romabhiśchāndasaiḥ śubhaiḥ ।। 

śraddhāśubhācāravastrā yogadharmābhibhāṣiṇī 
vedīmadhyādviniḥsṛtya pravṛttā paramāmbhasā ।। 

tasyānte avabhṛthe plutya vāyunā saha saṃgatāḥ 
tāmapṛcchanta kā nveṣā vāyuṃ devaṃ mahādhiyam ।। 

uvāca sa mahātejā ṛṣīndharmānubhāvitān 
śuddhāḥ stha tapasā sarve mahāndharmaśca vaḥ kṛtaḥ ।। 

yasmādiyaṃ nadī puṇyā brahmalokādihāgatā 
iyaṃ sarasvatī nāma brahmalokavibhūṣaṇā ।। 

prathamaṃ martyaloke asmin yuṣmatsiddhyarthamāgatā 
nāsyāḥ puṇyatamā kācit triṣu lokeṣu vidyate ।। 

kathameṣā mahāpuṇyā pravṛttā brahmalokagā 
kāraṇaṃ kiṃ ca tatrāsīd etadicchāma veditum ।। 

atra vo vartayiṣyāmi itihāsaṃ purātanam 
brahmaṇaścaiva saṃvādaṃ purā yajñasya caiva ha ।। 

yajñairiṣṭvā purā devo brahmā dīptena tejasā 
asṛjatsarvabhūtāni sthāvarāṇi carāṇi ca ।। 

sa dṛṣṭvā dīptimāndevo dīptyā paramayā yutaḥ 
avekṣamāṇaḥ svāṃl lokāṃś caturbhirmukhapaṅkajaiḥ ।। 

devādīnmanuṣyādīṃśca dṛṣṭvā dṛṣṭvā mahāmanāḥ 
amanyata na me anyo asti samo loke na cādhikaḥ ।। 

yo ahametāḥ prajāḥ sarvāḥ saptalokapratiṣṭhitāḥ 
devamānuṣatiryakṣu grasāmi visṛjāmi ca ।। 

ahaṃ sraṣṭā hi bhūtānāṃ nānyaḥ kaścana vidyate 
niyantā lokakartā ca na mayāsti samaḥ kvacit ।। 

tasyaivaṃ manyamānasya yajña āgānmahāmanāḥ 
uvāca cainaṃ dīptātmā maivaṃ maṃsthā mahāmate 
ayaṃ hi tava saṃmoho vināśāya bhaviṣyati ।। 

na yuktamīdṛśaṃ te adya sattvasthasyātmayoninaḥ 
sraṣṭā tvaṃ caiva nānyo asti tathāpi na yaśaskaram ।। 

ahaṃ kartā hi bhūtānāṃ bhuvanasya tathaiva ca 
karomi na ca saṃmohaṃ yathā tvaṃ deva katthase ।। 

tamuvāca tadā brahmā na tvaṃ dhārayitā vibho 
ahameva hi bhūtānāṃ dhartā bhartā tathaiva ca 
mayā sṛṣṭāni bhūtāni tvamevātra vimuhyase ।। 

athāgāttatra saṃvigno vedaḥ paramadīptimān 
uvāca caiva tau vedo naitadevamiti prabhuḥ ।। 

ahaṃ śreṣṭho mahābhāgau na vadāmyanṛtaṃ kvacit 
śṛṇudhvaṃ mama yaḥ kartā bhūtānāṃ yuvayośca ha ।। 

parameśo mahādevo rudraḥ sarvagataḥ prabhuḥ 
yenāhaṃ tava dattaśca kṛtastvaṃ ca prajāpatiḥ ।। 

yajño ayaṃ yatprasūtiśca aṇḍaṃ yatrāsti saṃsthitam 
sarvaṃ tasmātprasūtaṃ vai nānyaḥ kartāsti naḥ kvacit ।। 

tamevaṃvādinaṃ devo brahmā vedamabhāṣata 
ahaṃ śrutīnāṃ sarvāsāṃ netā sraṣṭā tathaiva ca ।। 

matprasādāddhi vedastvaṃ yajñaścāyaṃ na saṃśayaḥ 
mūḍhau yuvāmadharmo vā bhavadbhyāmanyathā kṛtaḥ 
prāyaścittaṃ caradhvaṃ vaḥ kilbiṣānmokṣyathastataḥ ।। 

evamukte tadā tena mahāñchabdo babhūva ha 
ādityamaṇḍalākāram adṛśyata ca maṇḍalam 
mahacchabdena mahatā upariṣṭādviyatsthitam ।। 

sa cāpi tasmādvibhraṣṭo bhūtalaṃ samupāśritaḥ 
himavatkuñjamāsādya nānāvihaganāditam 
vyomagaśca ciraṃ bhūtvā bhūmigaḥ sambabhūva ha ।। 

tato brahmā diśaḥ sarvā nirīkṣya mukhapaṅkajaiḥ 
caturbhirna viyatsthaṃ tam apaśyatsa pitāmahaḥ ।। 

sa mukhaṃ pañcamaṃ dīptam asṛjanmūrdhni saṃsthitam 
tenāpaśyadviyatsthaṃ taṃ sūryāyutasamaprabham 
ādityamaṇḍalākāraṃ śabdavadghoradarśanam ।। 

taṃ dṛṣṭvā pañcamaṃ tasya śiro vai krodhajaṃ mahat 
saṃvartakāgnisadṛśaṃ grasiṣyattamavardhata ।। 

vardhamānaṃ tadā tattu vaḍavāmukhasaṃnibham 
dīptimacchabdavaccaiva devo asau dīptamaṇḍalaḥ ।। 

hastāṅguṣṭhanakhenāśu vāmenāvajñayaiva hi 
cakarta tanmahadghoraṃ brahmaṇaḥ pañcamaṃ śiraḥ ।। 

dīptikṛttaśirāḥ so atha duḥkhenosreṇa cārditaḥ 
papāta mūḍhacetā vai yogadharmavivarjitaḥ ।। 

tataḥ suptotthita iva saṃjñāṃ labdhvā mahātapāḥ 
maṇḍalasthaṃ mahādevam astauṣīddīnayā girā ।। 

namaḥ sahasranetrāya śatanetrāya vai namaḥ 
namo vivṛtavaktrāya śatavaktrāya vai namaḥ ।। 

namaḥ sahasravaktrāya sarvavaktrāya vai namaḥ 
namaḥ sahasrapādāya sarvapādāya vai namaḥ ।। 

sahasrapāṇaye caiva sarvataḥpāṇaye namaḥ 
namaḥ sarvasya sraṣṭre ca draṣṭre sarvasya te namaḥ ।। 

ādityavarṇāya namaḥ śirasaśchedanāya ca 
sṛṣṭipralayakartre ca sthitikartre tathā namaḥ ।। 

namaḥ sahasraliṅgāya sahasracaraṇāya ca 
saṃhāraliṅgine caiva jalaliṅgāya vai namaḥ ।। 

antaścarāya sarvāya prakṛteḥ preraṇāya ca 
vyāpine sarvasattvānāṃ puruṣaprerakāya ca ।। 

indriyārthaviśeṣāya tathā niyamakāriṇe 
bhūtabhavyāya śarvāya nityaṃ sattvavadāya ca ।। 

tvameva sraṣṭā lokānāṃ mantā dātā tathā vibho 
śaraṇāgatāya dāntāya prasādaṃ kartumarhasi ।। 

tasyaivaṃ stuvataḥ samyag bhāvena parameṇa ha 
sa tasmai devadeveśo divyaṃ cakṣuradāttadā ।। 

cakṣuṣā tena sa tadā brahmā lokapitāmahaḥ 
vimāne sūryasaṃkāśe tejorāśimapaśyata ।। 

tasya madhyāttato vācaṃ mahatīṃ samaśṛṇvata 
gambhīrāṃ madhurāṃ yuktām atha sampannalakṣaṇām 
viśadāṃ putra putreti pūrvaṃ devena coditām ।। 

saṃsvedātputra utpanno yattubhyaṃ nīlalohitaḥ 
yacca pūrvaṃ mayā proktas tvaṃ tadā sutamārgaṇe ।। 

madīyo gaṇapo yaste manmūrtiśca bhaviṣyati 
sa prāpya paramaṃ jñānaṃ mūḍha tvā vinayiṣyati ।। 

tasyeyaṃ phalaniṣpattiḥ śirasaśchedanaṃ tava 
mayaiva kāritā tena nirvṛtaścādhunā bhava ।। 

tasya caivotpathasthasya yajñasya tu mahāmate 
śiraśchetsyatyasāveva kasmiṃścitkāraṇāntare 
stavenānena tuṣṭo asmi kiṃ dadāni ca te anagha ।। 

tataḥ sa bhagavānhṛṣṭaḥ praṇamya śubhayā girā 
uvāca prāñjalirbhūtvā lakṣyālakṣyaṃ tamīśvaram ।। 

bhagavannaiva me duḥkhaṃ darśanātte prabādhate 
icchāmi śiraso hyasya dhāraṇaṃ sarvadā tvayā 
nanu smareyametacca śirasaśchedanaṃ vibho ।। 

bhūyaścādharmakāryebhyas tvayaivecche nivāraṇam 
tathā ca kṛtyamuddiśya paśyeyaṃ tvā yathāsukham ।। 

vijñaptiṃ brahmaṇaḥ śrutvā provāca bhuvaneśvaraḥ 
sa eva sutasaṃjñaste manmūrtirnīlalohitaḥ 
śiraśchetsyati yajñasya bibhartsyati śiraśca te ।। 

ityuktvā devadeveśas tatraivāntaradhīyata 
gate tasminmahādeve brahmā lokapitāmahaḥ 
sayajñaḥ sahavedaśca svaṃ lokaṃ pratyapadyata ।। 

ya imaṃ śṛṇuyānmartyo guhyaṃ vedārthasaṃmitam 
sa dehabhedamāsādya sāyujyaṃ brahmaṇo vrajet ।। 

yaścemaṃ paṭhate nityaṃ brāhmaṇānāṃ samīpataḥ 
sa sarvapāpanirmukto rudraloke mahīyate ।। 

nāputraśiṣyayogibhya idamākhyānamaiśvaram 
ākhyeyaṃ nāpi cājñāya na śaṭhāya na mānine ।। 

idaṃ mahaddivyamadharmaśāsanaṃ paṭhetsadā brāhmaṇavaidyasaṃsadi 
kṛtāvakāśo bhavatīha mānavaḥ śarīrabhede praviśetpitāmaham ।। 

iti skandapurāṇe pañcamo adhyāyaḥ

skandapurana 

tataḥ sa bhagavāndevaḥ kapardī nīlalohitaḥ 
ājñayā parameśasya jagrāha brahmaṇaḥ śiraḥ ।। 

tadgṛhītvā śiro dīptaṃ rūpaṃ vikṛtamāsthitaḥ 
yogakrīḍāṃ samāsthāya bhaikṣāya pracacāra ha ।। 

sa devaveśmani tadā bhikṣārthamagamaddvijāḥ 
na cāsya kaścittāṃ bhikṣām anurūpāmadādvibhoḥ ।। 

abhyagātsaṃkrameṇaiva veśma viṣṇormahātmanaḥ 
tasyātiṣṭhata sa dvāri bhikṣāmuccārayañchubhām ।। 

sa dṛṣṭvā tadupasthaṃ tu viṣṇurvai yogacakṣuṣā 
śirāṃ lalāṭātsambhidya raktadhārāmapātayat 
papāta sā ca vistīrṇā yojanārdhaśataṃ tadā ।। 

tayā patantyā viprendrā bahūnyabdāni dhārayā 
pitāmahakapālasya nārdhamapyabhipūritam 
tamuvāca tato devaḥ prahasya vacanaṃ śubham ।। 

sakṛtkanyāḥ pradīyante sakṛdagniśca jāyate 
sakṛdrājāno bruvate sakṛdbhikṣā pradīyate ।। 

tuṣṭo asmi tava dānena yuktenānena mānada 
varaṃ varaya bhadraṃ te varado asmi tavādya vai ।। 

eṣa eva varaḥ ślāghyo yadahaṃ devatādhipam 
paśyāmi śaṃkaraṃ devam ugraṃ śarvaṃ kapardinam ।। 

devaśchāyāṃ tato vīkṣya kapālasthe tadā rase 
sasarja puruṣaṃ dīptaṃ viṣṇoḥ sadṛśamūrjitam ।। 

tamāhāthākṣayaścāsi ajarāmara eva ca 
yuddheṣu cāpratidvandvī sakhā viṣṇoranuttamaḥ 
devakāryakaraḥ śrīmān sahānena carasva ca ।। 

nārāsu janma yasmātte viṣṇudehodbhavāsu ca 
narastasmāddhi nāmnā tvaṃ priyaścāsya bhaviṣyasi ।। 

taṃ tadāśvāsya nikṣipya naraṃ viṣṇoḥ svayaṃ prabhuḥ 
agamadbrahmasadanaṃ tau cāviviśaturgṛham ।। 

ya idaṃ narajanmeha śṛṇuyādvā paṭheta vā 
sa kīrtyā parayā yukto viṣṇuloke mahīyate ।। 

iti skandapurāṇe ṣaṣṭho adhyāyaḥ

skandapurana 

brahmalokaṃ samāsādya bhagavānsarvalokapaḥ 
bhaikṣyaṃ bhaikṣyamiti procya dvāre samavatiṣṭhata ।। 

taṃ dṛṣṭvā vikṛtaṃ brahmā kapālakarabhūṣaṇam 
jñātvā yogena mahatā tuṣṭāva bhuvaneśvaram ।। 

tasya tuṣṭastadā devo varado asmītyabhāṣata 
vṛṇīṣva varamavyagro yaste manasi vartate ।। 

icchāmi devadeveśa tvayā cihnamidaṃ kṛtam 
yena cihnena loko ayaṃ cihnitaḥ syājjagatpate ।। 

tasya tadvacanaṃ śrutvā bhagavānvadatāṃ varaḥ 
sarvaśrutimayaṃ brahma omiti vyājahāra ha ।। 

śambhorvyāhāramātreṇa vāgiyaṃ divyarūpiṇī 
niḥsṛtā vadanāddevī prahvā samavatiṣṭhata ।। 

tāmuvāca tadā devo vācā saṃjīvayanniva 
yasmāttvamakṣaro bhūtvā mama vāco viniḥsṛtā 
sarvavidyādhidevī tvaṃ tasmāddevi bhaviṣyasi ।। 

yasmādbrahmasaraścedaṃ mukhaṃ mama samāśritā 
tasmātsarasvatītyeva loke khyātiṃ gamiṣyasi ।। 

imaṃ lokaṃ varāmbhobhiḥ pāvayitvā ca suprabhe 
sarvāṃl lokāṃstārayitrī punastvaṃ nātra saṃśayaḥ ।। 

yajñabhāgaṃ ca devāste dāsyanti sapitāmahāḥ 
puṇyā ca sarvasaritāṃ bhaviṣyasi na saṃśayaḥ ।। 

tataḥ sā samanujñātā śaṃkareṇa vibhāvinī 
cakre brahmasaraḥ puṇyaṃ brahmaloke atipāvanam ।। 

toyāmṛtasusampūrṇaṃ svarṇapadmopaśobhitam 
nānāpakṣigaṇākīrṇaṃ mīnasaṃkṣobhitodakam 
tato viniḥsṛtā bhūyaḥ semaṃ lokamapāvayat ।। 

taṃ gṛhītvā mahādevaḥ kapālamamitaujasam 
imaṃ lokamanuprāpya deśe śreṣṭhe avatiṣṭhata ।। 

tatra tacca mahaddivyaṃ kapālaṃ devatādhipaḥ 
sthāpayāmāsa dīptārcir gaṇānāmagrataḥ prabhuḥ ।। 

tatsthāpitamatho dṛṣṭvā gaṇāḥ sarve mahātmanaḥ 
anadansumahānādaṃ nādayanto diśo daśa 
kṣubdhārṇavāśaniprakhyaṃ nabho yena vyaśīryata ।। 

tena śabdena ghoreṇa asuro devakaṇṭakaḥ 
hālāhala iti khyātas taṃ deśaṃ so abhyagacchata ।। 

amṛṣyamāṇaḥ krodhāndho durātmā yajñanāśakaḥ 
brahmadattavaraścaiva avadhyaḥ sarvajantubhiḥ 
mahiṣaśchannarūpāṇām asurāṇāṃ śatairvṛtaḥ ।। 

tamāpatantaṃ sakrodhaṃ mahiṣaṃ devakaṇṭakam 
samprekṣyāha gaṇādhyakṣo gaṇānsarvānpinākinaḥ ।। 

daityo ayaṃ gaṇapā duṣṭas trailokyasurakaṇṭakaḥ 
āyāti tvarito yūyaṃ tasmādenaṃ nihanyatha ।। 

tataste gaṇapāḥ sarve samāyāntaṃ suradviṣam 
bhittvā śūlena saṃkruddhā vigatāsuṃ ca cakrire ।। 

hate tasmiṃstadā devo diśaḥ sarvā avaikṣata 
tābhyaḥ piśācā vṛttāsyāḥ piśācyaśca mahābalāḥ 
abhyagacchanta deveśaṃ tābhyastaṃ vinivedayat ।। 

sa tābhirupayuktaśca viniyuktaśca sarvaśaḥ 
tameva cāpyathāvāsaṃ devādiṣṭaṃ prapedire ।। 

bhakṣayanti sma mahiṣaṃ mitvā mitvā yatastu tāḥ 
kapālamātaraḥ proktās tasmāddevena dhīmatā ।। 

kapālaṃ sthāpitaṃ yasmāt tasmindeśe pinākinā 
mahākapālaṃ tattasmāt triṣu lokeṣu gadyate ।। 

sthāpitasya kapālasya yathoktamabhavattadā 
khyātaṃ śivataḍāgaṃ tat sarvapāpapramocanam ।। 

āgatyātha tato brahmā devatānāṃ gaṇairvṛtaḥ 
kapardinamupāmantrya taṃ deśaṃ so anvagṛhṇata ।। 

ardhayojanavistīrṇaṃ kṣetrametatsamantataḥ 
bhaviṣyati na saṃdehaḥ siddhakṣetraṃ mahātmanaḥ ।। 

śmeti hi procyate pāpaṃ kṣayaṃ śānaṃ vidurbudhāḥ 
dhyānena niyamaiścaiva śmaśānaṃ tena saṃjñitam 
guhyaṃ devātidevasya paraṃ priyamanuttamam ।। 

evaṃ tatra naraḥ pāpaṃ sarvameva prahāsyati 
trirātropoṣitaścaiva arcayitvā vṛṣadhvajam 
rājasūyāśvamedhābhyāṃ phalaṃ yattadavāpsyati ।। 

yaśca prāṇānpriyāṃstatra parityakṣyati mānavaḥ 
sa guhyagaṇadevānāṃ samatāṃ samavāpsyati ।। 

tataḥ sa tatra saṃsthāpya devasyārcādvayaṃ śubham 
śūleśvaraṃ mahākāyaṃ rudrasyāyatanaṃ śubham ।। 

tatrābhigamanādeva kṛtvā pāpasya saṃkṣayam 
rudralokamavāpnoti sa prāhaivaṃ pitāmahaḥ ।। 

yatra cāpi śirastasya ciccheda bhuvaneśvaraḥ 
kaśmīraḥ so abhavannāmnā deśaḥ puṇyatamaḥ sadā ।। 

tato devaḥ saha gaṇai rūpaṃ vikṛtamāsthitaḥ 
paśyatāṃ sarvadevānām antardhānamagātprabhuḥ ।। 

gate ca devanāthe atha kapālasthānamavyayam 
sarvatīrthābhiṣekasya phalena samayojayat ।। 

tadadyāpi mahaddivyaṃ sarastatra pradṛśyate 
mahākapālaṃ viprendrāḥ svargāstatrākṣayāḥ smṛtāḥ ।। 

idaṃ śubhaṃ divyamadharmanāśanaṃ mahāphalaṃ sendrasurāsurārcitam 
mahākapālaṃ prakṛtopadarśanaṃ sureśalokādivigāhane hitam ।। 

tapodhanaiḥ siddhagaṇaiśca saṃstutaṃ diviṣṭhatulyadvijarājamaṇḍale 
paṭhennaro yaḥ śṛṇuyācca sarvadā tripiṣṭapaṃ gacchati so abhinanditaḥ ।। 

iti skandapurāṇe saptamo adhyāyaḥ

skandapurana 

evameṣā bhagavatī brahmalokānusāriṇī 
yuṣmākaṃ dharmasiddhyarthaṃ vedīmadhyādvyavartata ।। 

evaṃ teṣāṃ samāpte atha sattre varṣasahasrike 
pravṛttāyāṃ sarasvatyām agāttatra pitāmahaḥ ।। 

bhūyo anyena ha sattreṇa yajadhvaṃ devamīśvaram 
yadā vo bhavitā vighnaṃ tadā niṣkalmaṣaṃ tapaḥ ।। 

vighnaṃ taccaiva saṃtīrya tapastaptvā ca bhāsvaram 
yogaṃ prāpya mahadyuktās tato drakṣyatha śaṃkaram ।। 

tathetyuktvā gate tasmin sattrāṇyājahrire tadā 
bahūni vividhākārāṇy abhiyuktā mahāvratāḥ ।। 

niḥsomāṃ pṛthivīṃ kṛtvā kṛtsnāmetāṃ tato dvijāḥ 
rājānaṃ somamānāyya abhiṣektumiyeṣire ।। 

atha so api kṛtātithyaḥ adṛśyena durātmanā 
svarbhānunā hṛtaḥ somas tataste duḥkhitābhavan ।। 

te gatvā munayaḥ sarve kalāpagrāmavāsinaḥ 
purūravasamānīya rājānaṃ te abhyaṣecayan ।। 

ūcuścainaṃ mahābhāgā hṛtaḥ somo hi naḥ prabho 
kenāpi tadbhavānkṣipram ihānayatu mā ciram ।। 

sa evamukto mṛgayan natamāsādayatprabhuḥ 
uvāca sa tadā viprān praṇamya bhayapīḍitaḥ ।। 

paramaṃ yatnamāsthāya mayā somo abhimārgitaḥ 
na ca taṃ vedmi kenāsau kva vā nīta iti prabhuḥ ।। 

tamevaṃvādinaṃ kruddhā ṛṣayaḥ saṃśitavratāḥ 
ūcuḥ sarve susaṃrabdhā ilāputraṃ mahāmatim ।। 

bhavānrājā kutastrātā kṛto asmābhirbhayārditaiḥ 
na ca nastadbhayaṃ śakto vināśayitumāśvapi ।। 

viṣayeṣvatisaktātmā yogāttaṃ nānupaśyasi 
tasmādvirodhamāsthāya dvijebhyo vadhamāpsyasi ।। 

vayameva hi rājānam ānayiṣyāma durvidam 
tapasā svena rājendra paśya no balamuttamam ।। 

tataste ṛṣayaḥ sarve tapasā dagdhakilbiṣāḥ 
astuvanvāgbhiriṣṭābhir gāyatrīṃ vedabhāvinīm ।। 

stuvatāṃ tu tatasteṣāṃ gāyatrī vedabhāvinī 
rūpiṇī darśanaṃ prādād uvācedaṃ ca tāndvijān ।। 

tuṣṭāsmi vatsāḥ kiṃ vo adya karomi varadāsmi vaḥ 
brūta tatkṛtameveha bhaviṣyati na saṃśayaḥ ।। 

somo no apahṛto devi kenāpi sudurātmanā 
tamānaya namaste astu eṣa no vara uttamaḥ ।। 

sā tathoktā viniścitya dṛṣṭvā divyena cakṣuṣā 
śyenībhūtā jagāmāśu svarbhānumasuraṃ prati ।। 

vyagrāṇāmasurāṇāṃ sā gṛhītvā somamāgatā 
āgamya tānṛṣīnprāha ayaṃ somo abhiṣūyatām ।। 

te tamāsādya ṛṣayaḥ prāpya yajñaphalaṃ mahat 
amanyanta tapo asmākaṃ niṣkalmaṣamiti dvijāḥ ।। 

tatastatra svayaṃ brahmā saha devoragādibhiḥ 
āgatya tānṛṣīnprāha tapaḥ kuruta mā ciram ।। 

te saha brahmaṇā gatvā mainākaṃ parvatottamam 
sarvairdevagaṇaiḥ sārdhaṃ tapaśceruḥ samāhitāḥ ।। 

teṣāṃ kālena mahatā tapasā bhāvitātmanām 
yogapravṛttirabhavat sūkṣmayuktāstatastu te ।। 

te yuktā brahmaṇā sārdham ṛṣayaḥ saha devataiḥ 
maheśvare manaḥ sthāpya niścalopalavatsthitāḥ ।। 

atha teṣāṃ mahādevaḥ pinākī nīlalohitaḥ 
abhyagacchata taṃ deśaṃ vimānenārkatejasā ।। 

tadbhāvabhāvitāñjñātvā sadbhāvena pareṇa ha 
uvāca meghanirhrādaḥ śatadundubhinisvanaḥ ।। 

bho bho sabrahmakā devāḥ saviṣṇuṛṣicāraṇāḥ 
divyaṃ cakṣuḥ prayacchāmi paśyadhvaṃ māṃ yathepsitam ।। 

apaśyanta tataḥ sarve sūryāyutasamaprabham 
vimānaṃ merusaṃkāśaṃ nānāratnavibhūṣitaṃ ।। 

tasya madhye agnikūṭaṃ ca sumahaddīptimāsthitam 
jvālāmālāparikṣiptam arcibhirupaśobhitam ।। 

daṃṣṭrākarālavadanaṃ pradīptānalalocanam 
tretāgnipiṅgalajaṭaṃ bhujagābaddhamekhalam ।। 

mṛṣṭakuṇḍalinaṃ caiva śūlāsaktamahākaram 
pinākinaṃ daṇḍahastaṃ mudgarāśanipāṇinam ।। 

asipaṭṭisahastaṃ ca cakriṇaṃ cordhvamehanam 
akṣasūtrakaraṃ caiva duṣprekṣyamakṛtātmabhiḥ 
candrādityagrahaiścaiva kṛtasragupabhūṣaṇam ।। 

tamapaśyanta te sarve devā divyena cakṣuṣā 
yaṃ dṛṣṭvā na bhavenmṛtyur martyasyāpi kadācana ।। 

tapasā viniyogayoginaḥ praṇamanto bhavamindunirmalam 
viyatīśvaradattacakṣuṣaḥ saha devairmunayo mudānvitāḥ ।। 

prasamīkṣya mahāsureśakālaṃ manasā cāpi vicārya durvisahyam 
praṇamanti gatātmabhāvacintāḥ saha devairjagadudbhavaṃ stuvantaḥ ।। 

iti skandapurāṇe aṣṭamo adhyāyaḥ

skandapurana 

te dṛṣṭvā devadeveśaṃ sarve sabrahmakāḥ surāḥ 
astuvanvāgbhiriṣṭābhiḥ praṇamya vṛṣavāhanam ।। 

namaḥ śivāya somāya bhaktānāṃ bhayahāriṇe 
namaḥ śūlāgrahastāya kamaṇḍaludharāya ca ।। 

daṇḍine nīlakaṇṭhāya karāladaśanāya ca 
tretāgnidīptanetrāya trinetrāya harāya ca ।। 

namaḥ pinākine caiva namo astvaśanidhāriṇe 
vyālayajñopavītāya kuṇḍalābharaṇāya ca ।। 

namaścakradharāyaiva vyāghracarmadharāya ca 
kṛṣṇājinottarīyāya sarpamekhaline tathā ।। 

varadātre ca rudrāya sarasvatīsṛje tathā 
somasūryarkṣamālāya akṣasūtrakarāya ca ।। 

jvālāmālāsahasrāya ūrdhvaliṅgāya vai namaḥ 
namaḥ parvatavāsāya śirohartre ca me purā ।। 

hālāhalavināśāya kapālavaradhāriṇe 
vimānavaravāhāya janakāya mamaiva ca 
varadāya variṣṭhāya śmaśānarataye namaḥ ।। 

namo narasya kartre ca sthitikartre namaḥ sadā 
utpattipralayānāṃ ca kartre sarvasahāya ca ।। 

ṛṣidaivatanāthāya sarvabhūtādhipāya ca 
śivaḥ saumyaśca deveśa bhava no bhaktavatsala ।। 

brahmaṇyathaivaṃ stuvati devadevaḥ sa lokapaḥ 
uvāca tuṣṭastāndevān ṛṣīṃśca tapasaidhitān ।। 

tuṣṭo asmyanena vaḥ samyak tapasā ṛṣidevatāḥ 
varaṃ brūta pradāsyāmi suniścintya sa ucyatām ।। 

atha sarvānabhiprekṣya saṃtuṣṭāṃstapasaidhitān 
darśanenaiva viprendra brahmā vacanamabravīt ।। 

yadi tuṣṭo asi deveśa yadi deyo varaśca naḥ 
tasmācchivaśca saumyaśca dṛśyaścaiva bhavasva naḥ ।। 

sukhasaṃvyavahāryaśca nityaṃ tuṣṭamanāstathā 
sarvakāryeṣu ca sadā hitaḥ pathyaśca śaṃkaraḥ ।। 

saha devyā sasūnuśca saha devagaṇairapi 
eṣa no dīyatāṃ deva varo varasahasrada ।। 

evamuktaḥ sa bhagavān brahmaṇā devasattamaḥ 
svakaṃ tejo mahaddivyaṃ vyasṛjatsarvayogavit ।। 

ardhena tejasaḥ svasya mukhādulkāṃ sasarja ha 
tāmāha bhava nārīti bhagavānviśvarūpadhṛk ।। 

sākāśaṃ dyāṃ ca bhūmiṃ ca mahimnā vyāpya viṣṭhitā 
upatasthe ca deveśaṃ dīpyamānā yathā taḍit ।। 

tāmāha prahasandevo devīṃ kamalalocanām 
brahmāṇaṃ devi varadam ārādhaya śucismite ।। 

sā tatheti pratijñāya tapastaptuṃ pracakrame 
rudraśca tānṛṣīnāha śṛṇudhvaṃ mama toṣaṇe 
phalaṃ phalavatāṃ śreṣṭhā yadbravīmi tapodhanāḥ ।। 

amarā jarayā tyaktā arogā janmavarjitāḥ 
madbhaktāstapasā yuktā ihaiva ca nivatsyatha ।। 

ayaṃ caivāśramaḥ śreṣṭhaḥ svarṇaśṛṅgo acalottamaḥ 
puṇyaṃ pavitraṃ sthānaṃ vai bhaviṣyati na saṃśayaḥ ।। 

maināke parvate śreṣṭhe svarṇo ahamabhavaṃ yataḥ 
svarṇākṣīṃ cāsṛjaṃ devīṃ svarṇākṣaṃ tena tatsmṛtam ।। 

svarṇākṣe ṛṣayo yūyaṃ ṣaṭkulīyāstapodhanāḥ 
nivatsyatha mayājñaptāḥ svarṇākṣaṃ vai tataśca ha 
samantādyojanaṃ kṣetraṃ pavitraṃ tanna saṃśayaḥ ।। 

devagandharvacaritam apsarogaṇasevitam 
siṃhebhaśarabhākīrṇaṃ śārdūlarkṣamṛgākulam 
anekavihagākīrṇaṃ latāvṛkṣakṣupākulam ।। 

brahmacārī niyamavāñ jitakrodho jitendriyaḥ 
upoṣya triguṇāṃ rātriṃ caruṃ kṛtvā nivedya ca 
yatra tatra mṛtaḥ so api brahmaloke nivatsyati ।। 

yo apyevameva kāmātmā paśyettatra vṛṣadhvajam 
gosahasraphalaṃ so api matprasādādavāpsyati 
niyamena mṛtaścātra mayā saha cariṣyati ।। 

yāvatsthāsyanti lokāśca mainākaścāpyayaṃ giriḥ 
tāvatsaha mayā devā matprasādāccariṣyatha ।। 

evaṃ sa tānṛṣīnuktvā dṛṣṭvā saumyena cakṣuṣā 
paśyatāmeva sarveṣāṃ tatraivāntaradhīyata ।। 

ya imaṃ śṛṇuyānmartyo dvijātīñchrāvayeta vā 
so api tatphalamāsādya carenmṛtyuvivarjitaḥ ।। 

jayati jaladavāhaḥ sarvabhūtāntakālaḥ śamadamaniyatānāṃ kleśahartā yatīnām 
jananamaraṇahartā ceṣṭatāṃ dhārmikāṇāṃ vividhakaraṇayuktaḥ khecaraḥ pādacārī ।। 

madanapuravidārī netradantāvapātī vigatabhayaviṣādaḥ sarvabhūtapracetāḥ 
satatamabhidadhānaścekitānātmacittaḥ karacaraṇalalāmaḥ sarvadṛgdevadevaḥ ।। 

iti skandapurāṇe navamo adhyāyaḥ

skandapurana 

sā devī tryambakaproktā tatāpa suciraṃ tapaḥ 
nirāhārā kadācicca ekaparṇāśanā punaḥ 
vāyvāhārā punaścāpi abbhakṣā bhūya eva ca ।। 

tāṃ tapaścaraṇe yuktāṃ brahmā jñātvātibhāsvarām 
uvāca brūhi tuṣṭo asmi devi kiṃ karavāṇi te ।। 

sābravīt tryambakaṃ devaṃ patiṃ prāpyenduvarcasam 
vicareyaṃ sukhaṃ deva sarvāṃl lokānnamastava ।। 

na hi yena śarīreṇa kriyate paramaṃ tapaḥ 
tenaiva parameśo asau patiḥ śambhuravāpyate ।। 

tasmāddhi yogādbhavatī dakṣasyeha prajāpateḥ 
jāyasva duhitā bhūtvā patiṃ rudramavāpsyasi ।। 

tataḥ sā tadvacaḥ śrutvā yogāddevī manasvinī 
dakṣasya duhitā jajñe satī nāmātiyoginī ।। 

tāṃ dakṣastryambakāyaiva dadau bhāryāmaninditām 
brahmaṇo vacanādyasyāṃ mānasānasṛjatsutān ।। 

ātmatulyabalāndīptāñ jarāmaraṇavarjitān 
anekāni sahasrāṇi rudrāṇāmamitaujasām ।। 

tāndṛṣṭvā sṛjyamānāṃśca brahmā taṃ pratyaṣedhayat 
mā srākṣīrdevadeveśa prajā mṛtyuvivarjitāḥ ।। 

anyāḥ sṛjasva bhadraṃ te prajā mṛtyusamanvitāḥ 
tena coktaṃ sthito asmīti sthāṇustena tataḥ smṛtaḥ ।। 

na srakṣye mṛtyusaṃyuktāḥ prajā brahmankathaṃcana 
sthito asmi vacanātte adya vaktavyo nāsmi te punaḥ ।। 

ye tvime mānasāḥ sṛṣṭā mahātmāno mahābalāḥ 
cariṣyanti mayā sārdhaṃ sarva ete hi yājñikāḥ ।। 

atha kāle gate vyāsa sa dakṣaḥ śāpakāraṇāt 
anyānāhūya jāmātṝn sadārānarcayadgṛhe ।। 

satīṃ saha tryambakena nājuhāva ruṣānvitaḥ 
satī jñātvā tu tatsarvaṃ gatvā pitaramabravīt ।। 

ahaṃ jyeṣṭhā variṣṭhā ca jāmātrā saha suvrata 
māṃ hitvā nārhase hyetāḥ saha bhartṛbhirarcitum ।। 

krodhenātha samāviṣṭaḥ sa krodhopahatendriyaḥ 
nirīkṣya prābravīddakṣaś cakṣuṣā nirdahanniva ।। 

māmetāḥ sati sasnehāḥ pūjayanti sabhartṛkāḥ 
na tvaṃ tathā pūjayase saha bhartrā mahāvrate ।। 

gṛhāṃśca me sapatnīkāḥ praviśanti tapodhanāḥ 
śreṣṭhāṃstasmātsadā manye tatastānarcayāmyaham ।। 

tasmādyatte karomyadya śubhaṃ vā yadi vāśubham 
pūjāṃ gṛhāṇa tāṃ putri gaccha vā yatra rocate ।। 

tataḥ sā krodhadīptāsyā na jagrāhātikopitā 
pūjāmasaṃmatāṃ hīnām idaṃ covāca taṃ śubhā ।। 

yasmādasaṃmatāmetāṃ pūjāṃ tvaṃ kuruṣe mayi 
ślāghyāṃ caivāpyaduṣṭāṃ ca śreṣṭhāṃ māṃ garhase pitaḥ ।। 

tasmādimaṃ svakaṃ dehaṃ tyajāmyeṣā tavātmajā 
asatkṛtāyāḥ kiṃ me adya jīvitenāśubhena ha ।। 

tataḥ kṛtvā namaskāraṃ manasā tryambakāya ha 
uvācedaṃ susaṃrabdhā vacanaṃ vacanāraṇiḥ ।। 

yatrāhamupapadyeyaṃ punardehe svayecchayā 
evaṃ tatrāpyasaṃmūḍhā sambhūtā dhārmikā satī 
gaccheyaṃ dharmapatnītvaṃ tryambakasyaiva dhīmataḥ ।। 

tataḥ sā dhāraṇāṃ kṛtvā āgneyīṃ sahasā satī 
dadāha vai svakaṃ dehaṃ svasamutthena vahninā ।। 

tāṃ jñātvā tryambako devīṃ tathābhūtāṃ mahāyaśāḥ 
uvāca dakṣaṃ saṃgamya idaṃ vacanakovidaḥ ।। 

yasmātte ninditaścāhaṃ praśastāścetare pṛthak 
jāmātaraḥ sapatnīkās tasmādvaivasvate antare 
utpatsyante punaryajñe tava jāmātarastvime ।। 

tvaṃ caiva mama śāpena kṣatriyo bhavitā nṛpaḥ 
pracetasāṃ sutaścaiva kanyāyāṃ śākhināṃ punaḥ 
dharmavighnaṃ ca te tatra kariṣye krūrakarmaṇaḥ ।। 

tamuvāca tadā dakṣo dūyatā hṛdayena vai 
mayā yadi sutā svā vai proktā tyaktāpi vā punaḥ 
kiṃ tavātra kṛtaṃ deva ahaṃ tasyāḥ prabhuḥ sadā ।। 

yasmāttvaṃ māmabhyaśapas tasmāttvamapi śaṃkara 
bhūrloke vatsyase nityaṃ na svarloke kadācana ।। 

bhāgaṃ ca tava yajñeṣu dattvā sarve dvijātayaḥ 
apaḥ sprakṣyanti sarvatra mahādeva mahādyute ।। 

tataḥ sa devaḥ prahasaṃs tamuvāca trilocanaḥ 
sarveṣāmeva lokānāṃ mūlaṃ bhūrloka ucyate ।। 

tamahaṃ dhārayāmyeko lokānāṃ hitakāmyayā 
bhūrloke hi dhṛte lokāḥ sarve tiṣṭhanti śāśvatāḥ 
tasmāttiṣṭhāmyahaṃ nityam ihaiva na tavājñayā ।। 

bhāgāndattvā tathānyebhyo ditsavo me dvijātayaḥ 
apaḥ spṛśanti śuddhyarthaṃ bhāgaṃ yacchanti me tataḥ 
dattvā spṛśanti bhūyaśca dharmasyaivābhivṛddhaye ।। 

yathā hi devanirmālyaṃ śucayo dhārayantyuta 
aśuciṃ spraṣṭukāmāśca tyaktvāpaḥ saṃspṛśanti ca ।। 

devānāmevamanyeṣāṃ ditsavo brāhmaṇarṣabhāḥ 
bhāgānapaḥ spṛśanti sma tatra kā paridevanā ।। 

tvaṃ tu macchāpanirdagdho viparīto narādhamaḥ 
svasyāṃ sutāyāṃ mūḍhātmā putramutpādayiṣyasi ।। 

evaṃ sa bhagavāñchaptvā dakṣaṃ devo jagatpatiḥ 
virarāma mahātejā jagāma ca yathāgatam ।। 

candradivākaravahnisamākṣaṃ candranibhānanapadmadalākṣam 
govṛṣavāhamameyaguṇaughaṃ satatamihenduvahaṃ praṇatāḥ smaḥ ।। 

ya imaṃ dakṣaśāpāṅkaṃ devyāścaivāśarīratām 
śṛṇuyādvātha viprānvā śrāvayīta yatavrataḥ 
sarvapāpavinirmukto rudralokamavāpnuyāt ।। 

iti skandapurāṇe daśamo adhyāyaḥ

skandapurana 

kadācitsvagṛhaṃ prāptaṃ kaśyapaṃ dvipadāṃ varam 
apṛcchaddhimavānpraśnaṃ loke khyātikaraṃ nu kim ।। 

kenākṣayāśca lokāḥ syuḥ khyātiśca paramā mune 
tathaiva cārcanīyatvaṃ satsu taṃ kathayasva me ।। 

apatyena mahābāho sarvametadavāpyate 
mama khyātirapatyena brahmaṇo ṛṣibhiśca ha ।। 

kiṃ na paśyasi śailendra yato māṃ paripṛcchasi 
vartayiṣyāmi taccāpi yanme dṛṣṭaṃ purācala ।। 

vārāṇasīmahaṃ gacchann apaśyaṃ saṃsthitaṃ divi 
vimānaṃ svanavaddivyam anaupamyamaninditam ।। 

tasyādhastādārtanādaṃ gartāsthāne śṛṇomyaham 
tānahaṃ tapasā jñātvā tatraivāntarhitaḥ sthitaḥ ।। 

athāgāttatra śailendra vipro niyamavāñchuciḥ 
tīrthābhiṣekapūtātmā pare tapasi saṃsthitaḥ ।। 

atha sa vrajamānastu vyāghreṇābhīṣito dvijaḥ 
viveśa taṃ tadā deśaṃ sā gartā yatra bhūdhara ।। 

gartāyāṃ vīraṇastambe lambamānāṃstadā munīn 
apaśyadārto duḥkhārtān apṛcchattāṃśca sa dvijaḥ ।। 

ke yūyaṃ vīraṇastambe lambamānā hyadhomukhāḥ 
duḥkhitāḥ kena mokṣaśca yuṣmākaṃ bhavitānaghāḥ ।। 

vayaṃ te akṛtapuṇyasya pitaraḥ sapitāmahāḥ 
prapitāmahāśca kliśyāmas tava duṣṭena karmaṇā ।। 

narako ayaṃ mahābhāga gartārūpaṃ samāsthitaḥ 
tvaṃ cāpi vīraṇastambas tvayi lambāmahe vayam ।। 

yāvattvaṃ jīvase vipra tāvadeva vayaṃ sthitāḥ 
mṛte tvayi gamiṣyāmo narakaṃ pāpacetasaḥ ।। 

yadi tvaṃ dārasaṃyogaṃ kṛtvāpatyaṃ guṇottaram 
utpādayasi tenāsmān mucyema vayamekaśaḥ ।। 

nānyena tapasā putra na tīrthānāṃ phalena ca 
tatkuruṣva mahābuddhe tārayasva pitṝnbhayāt ।। 

sa tatheti pratijñāya ārādhya ca vṛṣadhvajam 
pitṝngartātsamuddhṛtya gaṇapānpracakāra ha ।। 

svayaṃ ca rudradayitaḥ sukeśo nāma nāmataḥ 
saṃmato balavāṃścaiva rudrasya gaṇapo abhavat ।। 

tasmātkṛtvā tapo ghoram apatyaṃ guṇavattaram 
utpādayasva śailendra tataḥ kīrtimavāpsyasi ।। 

sa evamukto ṛṣiṇā śailendro niyame sthitaḥ 
tapaścakāra vipulaṃ yena brahmā tutoṣa ha ।। 

tamāgatya tadā brahmā varado asmītyabhāṣata 
brūhi tuṣṭo asmi te śaila tapasānena suvrata ।। 

bhagavanputramicchāmi guṇaiḥ sarvairalaṃkṛtam 
etadvaraṃ prayacchasva yadi tuṣṭo asi naḥ prabho ।। 

kanyā bhavitrī śailendra sutā te varavarṇinī 
yasyāḥ prabhāvātsarvatra kīrtimāpsyasi puṣkalām ।। 

arcitaḥ sarvadevānāṃ tīrthakoṭīsamāvṛtaḥ 
pāvanaścaiva puṇyaśca devānāmapi sarvataḥ 
jyeṣṭhā ca sā bhavitrī te anye cānu tataḥ śubhe ।। 

evamuktvā tato brahmā tatraivāntaradhīyata 
so api kālena śailendro menāyāmupapādayat 
aparṇāmekaparṇāṃ ca tathā cāpyekapāṭalām ।। 

nyagrodhamekaparṇā tu pāṭalaṃ caikapāṭalā 
āśrite dve aparṇā tu aniketā tapo acarat 
śataṃ varṣasahasrāṇāṃ duścaraṃ devadānavaiḥ ।। 

āhāramekaparṇena saikaparṇā samācarat 
pāṭalena tathaikena vidadhātyekapāṭalā ।। 

pūrṇe pūrṇe sahasre tu āhāraṃ tena cakratuḥ 
aparṇā tu nirāhārā tāṃ mātā pratyabhāṣata 
niṣedhayantī hyu meti mātṛsnehena duḥkhitā ।। 

sā tathoktā tadā mātrā devī duścaracāriṇī 
tenaiva nāmnā lokeṣu vikhyātā surapūjitā ।। 

etattattrikumārīṇāṃ jagatsthāvarajaṅgamam 
etāsāṃ tapasā labdhaṃ yāvadbhūmirdhariṣyati ।। 

tapaḥśarīrāstāḥ sarvās tisro yogabalānvitāḥ 
sarvāścaiva mahābhāgāḥ sarvāśca sthirayauvanāḥ ।। 

tā lokamātaraścaiva brahmacāriṇya eva ca 
anugṛhṇanti lokāṃśca tapasā svena sarvadā ।। 

umā tāsāṃ variṣṭhā ca śreṣṭhā ca varavarṇinī 
mahāyogabalopetā mahādevamupasthitā ।। 

dattakaścośanā tasyāḥ putraḥ sa bhṛgunandanaḥ 
asitasyaikaparṇā tu devalaṃ suṣuve sutam ।। 

yā tu tāsāṃ kumārīṇāṃ tṛtīyā hyekapāṭalā 
putraṃ śataśalākasya jaigīṣavyamupasthitā 
tasyāpi śaṅkhalikhitau smṛtau putrāvayonijau ।। 

umā tu yā mayā tubhyaṃ kīrtitā varavarṇinī 
atha tasyāstapoyogāt trailokyamakhilaṃ tadā 
pradhūpitaṃ samālakṣya brahmā vacanamabravīt ।। 

devi kiṃ tapasā lokāṃs tāpayasyatiśobhane 
tvayā sṛṣṭamidaṃ viśvaṃ mā kṛtvā tadvināśaya ।। 

tvaṃ hi dhārayase lokān imānsarvānsvatejasā 
brūhi kiṃ te jaganmātaḥ prārthitaṃ samprasīda naḥ ।। 

yadarthaṃ tapaso hyasya caraṇaṃ me pitāmaha 
jānīṣe tattvametanme tataḥ pṛcchasi kiṃ punaḥ ।। 

yadarthaṃ devi tapasā śrāmyase lokabhāvani 
sa tvāṃ svayaṃ samāgamya ihaiva varayiṣyati ।। 

sarvadevapatiḥ śreṣṭhaḥ sarvalokeśvareśvaraḥ 
vayaṃ sadevā yasyeśe vaśyāḥ kiṃkaravādinaḥ ।। 

sa devadevaḥ parameśvareśvaraḥ svayaṃ tavāyāsyati lokapo antikam 
udārarūpo vikṛtābhirūpavān samānarūpo na hi yasya kasyacit ।। 

maheśvaraḥ parvatalokavāsī carācareśaḥ prathamo aprameyaḥ 
vinendunā indusamānavaktro vibhīṣaṇaṃ rūpamihāsthito agram ।। 

iti skandapurāṇe ekādaśo adhyāyaḥ

skandapurana 

tataḥ sa bhagavāndevo brahmā tāmāha susvaram 
devi yenaiva sṛṣṭāsi manasā yastvayā vṛtaḥ 
sa bhartā tava deveśo bhavitā mā tapaḥ kṛthāḥ ।। 

tataḥ pradakṣiṇaṃ kṛtvā brahmā vyāsa gireḥ sutām 
jagāmādarśanaṃ tasyāḥ sā cāpi virarāma ha ।। 

sā devī yuktamityevam uktvā svasyāśramasya ha 
dvāri jātamaśokaṃ vai samupāśritya saṃsthitā ।। 

athāgāccandratilakas tridaśārtiharo haraḥ 
vikṛtaṃ rūpamāsthāya hrasvo bāhuka eva ca ।। 

vibhugnanāsiko bhūtvā kubjaḥ keśāntapiṅgalaḥ 
uvāca vikṛtāsyaśca devi tvāṃ varayāmyaham ।। 

athomā yogasaṃsiddhā jñātvā śaṃkaramāgatam 
antarbhāvaviśuddhā sā kriyānuṣṭhānalipsayā ।। 

tamuvācārghyamānāyya madhuparkeṇa caiva hi 
sampūjya sasukhāsīnaṃ brāhmaṇaṃ brāhmaṇapriyā ।। 

bhagavannasvatantrāsmi pitā me astyaraṇī tathā 
tau prabhū mama dāne vai kanyāhaṃ dvijapuṃgava ।। 

gatvā yācasva pitaraṃ mama śailendramavyayam 
sa ceddadāti māṃ vipra tubhyaṃ tadrucitaṃ mama ।। 

tataḥ sa bhagavāndevas tathaiva vikṛtaḥ prabhuḥ 
uvāca śailarājaṃ tam umāṃ me yaccha śailarāṭ ।। 

sa taṃ vikṛtarūpeṇa jñātvā rudramathāvyayam 
bhītaḥ śāpācca vimanā idaṃ vacanamabravīt ।। 

bhagavannāvamanyāmi brāhmaṇānbhūmidaivatān 
manīṣitaṃ tu yatpūrvaṃ tacchṛṇuṣva mahātapaḥ ।। 

svayaṃvaro me duhitur bhavitā viprapūjitaḥ 
varayedyaṃ svayaṃ tatra sa bhartāsyā bhavediti ।। 

tacchrutvā śailavacanaṃ bhagavāngovṛṣadhvajaḥ 
devyāḥ samīpamāgatya idamāha mahāmanāḥ ।। 

devi pitrā tavājñaptaḥ svayaṃvara iti śrutam 
tatra tvaṃ varayitrī yaṃ sa te bhartā kilānaghe ।। 

tadāpṛcche gamiṣyāmi durlabhā tvaṃ varānane 
rūpavantaṃ samutsṛjya vṛṇīthā mādṛśaṃ katham ।। 

tenoktā sā tadā tatra bhāvayantī tadīritam 
bhāvaṃ ca rudranihitaṃ prasādaṃ manasastathā ।। 

samprāpyovāca deveśaṃ mā te bhūdbuddhiranyathā 
ahaṃ tvāṃ varayiṣyāmi nānyadbhūtaṃ kathaṃcana ।। 

atha vā te asti saṃdeho mayi vipra kathaṃcana 
ihaiva tvāṃ mahābhāga varayāmi manoratham ।। 

gṛhītvā stabakaṃ sā tu hastābhyāṃ tatra saṃsthitam 
skandhe śambhoḥ samādāya devī prāha vṛto asi me ।। 

tataḥ sa bhagavāndevas tathā devyā vṛtastadā 
uvāca tamaśokaṃ vai vācā saṃjīvayanniva ।। 

yasmāttava supuṣpeṇa stabakena vṛto hyaham 
tasmāttvaṃ jarayā tyaktaḥ amaraḥ sambhaviṣyasi ।। 

kāmarūpaḥ kāmapuṣpaḥ kāmago dayito mama 
sarvābharaṇapuṣpāḍhyaḥ sarvavṛkṣaphalopagaḥ ।। 

sarvānnabhakṣadaścaiva amṛtasrava eva ca 
sarvagandhaśca devyāstvaṃ bhaviṣyasi dṛḍhaṃ priyaḥ 
nirbhayaḥ sarvalokeṣu cariṣyasi sunirvṛtaḥ ।। 

āśramaṃ caivamatyarthaṃ citrakūṭeti viśrutam 
yo abhiyāsyati puṇyārthī so aśvamedhamavāpsyati 
yatra tatra mṛtaścāpi brahmalokaṃ gamiṣyati ।। 

yaścātra niyamairyuktaḥ prāṇānsamyakparityajet 
sa devyāstapasā yukto mahāgaṇapatirbhavet ।। 

evamuktvā tadā deva āpṛcchya himavatsutām 
antardadhe jagatsraṣṭā sarvabhūtapa īśvaraḥ ।। 

sāpi devī gate tasmin bhagavatyamitātmani 
tata evonmukhī sthitvā śilāyāṃ saṃviveśa ha ।। 

unmukhī sā gate tasmin maheṣvāse prajāpatau 
niśeva candrarahitā sā babhau vimanāstadā ।। 

atha śuśrāva sā śabdaṃ bālasyārtasya śailajā 
sarasyudakasampūrṇe samīpe cāśramasya ha ।। 

sa kṛtvā bālarūpaṃ tu devadevaḥ svayaṃ śivaḥ 
krīḍāhetoḥ saromadhye grāhagrasto abhavattadā ।। 

yogamāyāmathāsthāya prapañcodbhavakāraṇam 
tadrūpaṃ saraso madhye kṛtvedaṃ samabhāṣata 
trātu māṃ kaścidetyeha grāheṇa hṛtacetasam ।। 

dhikkaṣṭaṃ bāla evāham aprāptārthamanorathaḥ 
yāsyāmi nidhanaṃ vaktre grāhasyāsya durātmanaḥ ।। 

śocāmi na svakaṃ dehaṃ grāhagrasto api duḥkhitaḥ 
yathā śocāmi pitaraṃ mātaraṃ ca tapasvinīm ।। 

māṃ śrutvā grāhavadane prāptaṃ nidhanamutsukau 
priyaputrāvekaputrau prāṇānnūnaṃ vihāsyataḥ ।। 

śrutvā tu devī taṃ nādaṃ viprasyārtasya śobhanā 
utthāya pradrutā tatra yatra tiṣṭhatyasau dvijaḥ ।। 

sāpaśyadinduvadanā bālakaṃ cārurūpiṇam 
grāheṇa grasyamānaṃ taṃ vepamānamavasthitam ।। 

so api grāhavaraḥ śrīmān dṛṣṭvā devīmupāgatām 
taṃ gṛhītvā drutaṃ yāto madhyaṃ sarasa eva ha ।। 

sa kṛṣyamāṇastejasvī nādamārtaṃ tadākarot 
athāha devī duḥkhārtā bālaṃ dṛṣṭvā mahāvratā ।। 

grāharāja mahāsattva bālakaṃ hyekaputrakam 
visṛjainaṃ mahādaṃṣṭra kṣipraṃ bhīmaparākrama ।। 

yo devi divase ṣaṣṭhe prathamaṃ samupaiti mām 
sa āhāro mama purā vihito lokakartṛbhiḥ ।। 

so ayaṃ mama mahābhāge ṣaṣṭhe ahani girīndraje 
brahmaṇā vihito nūnaṃ nainaṃ mokṣye kathaṃcana ।। 

yanmayā himavacchṛṅge caritaṃ tapa uttamam 
tena bālamimaṃ muñca grāharāja namo astu te ।। 

mā vyayaṃ tapaso devi kārṣīḥ śailendranandane 
nainaṃ mocayituṃ śakto devarājo api sa svayam ।। 

mahyamīśena tuṣṭena śarveṇogreṇa śūlinā 
amaratvamavadhyatvam akṣayaṃ balameva ca ।। 

svayaṃgrahaṇamokṣaśca jñānaṃ caivāvyayaṃ punaḥ 
dattaṃ tato bravīmi tvāṃ nāyaṃ mokṣamavāpsyati ।। 

atha vā te kṛpā devi bhṛśaṃ bāle śubhānane 
bravīmi yatkuru tathā tato mokṣamavāpsyati ।। 

grāhādhipa vadasvāśu yatsatāmavigarhitam 
tatkṛtaṃ nātra saṃdeho mānyā me brāhmaṇā dṛḍham ।। 

yatkṛtaṃ vai tapaḥ kiṃcid bhavatyā svalpamantaśaḥ 
tatsarvaṃ me prayacchasva tato mokṣamavāpsyati ।। 

janmaprabhṛti yatpuṇyaṃ mahāgrāha kṛtaṃ mayā 
tatte sarvaṃ mayā dattaṃ bālaṃ muñca mamāgrataḥ ।। 

prajajvāla tato grāhas tapasā tena bṛṃhitaḥ 
āditya iva madhyāhne durnirīkṣyastadābhavat ।। 

uvāca cedaṃ tuṣṭātmā devīṃ lokasya dhāriṇīm 
devi kiṃ kṛtametatte aniścitya mahāvrate 
tapaso hyarjanaṃ duḥkhaṃ tasya tyāgo na śasyate ।। 

gṛhāṇa tapa etacca bālaṃ cemaṃ śucismite 
tuṣṭo asmi te viprabhaktyā varaṃ tasmāddadāmi te ।। 

sā tvevamuktā grāheṇa uvācedaṃ mahāvratā 
suniścitya mahāgrāha kṛtaṃ bālasya mokṣaṇam 
na viprebhyastapaḥ śreṣṭhaṃ śreṣṭhā me brāhmaṇā matāḥ ।। 

dattvā cāhaṃ na gṛhṇāmi grāhendra viditaṃ hi te 
na hi kaścinnaro grāha pradattaṃ punarāharet ।। 

dattametanmayā tubhyaṃ nādadāni hi tatpunaḥ 
tvayyeva ramatāmetad bālaścāyaṃ vimucyatām ।। 

tathoktastāṃ praśasyātha muktvā bālaṃ namasya ca 
devīmādityasadbhāsaṃ tatraivāntaradhīyata ।। 

bālo api sarasastīre mukto grāheṇa vai tadā 
svapnalabdha ivārthaughas tatraivāntaradhīyata ।। 

tapaso atha vyayaṃ matvā devī himagirīndrajā 
bhūya eva tapaḥ kartum ārebhe yatnamāsthitā ।। 

kartukāmāṃ tapo bhūyo jñātvā tāṃ śaṃkaraḥ svayam 
provāca vacanaṃ vyāsa mā kṛthāstapa ityuta ।। 

mahyametattapo devi tvayā dattaṃ mahāvrate 
tenaivamakṣayaṃ tubhyaṃ bhaviṣyati sahasradhā ।। 

iti labdhvā varaṃ devī tapaso akṣayyamuttamam 
svayaṃvaramudīkṣantī tasthau prītimudāyutā ।। 

idaṃ paṭhedyo hi naraḥ sadaiva bālānubhāvācaraṇaṃ hi śambhoḥ 
sa dehabhedaṃ samavāpya pūto bhavedgaṇastasya kumāratulyaḥ ।। 

iti skandapurāṇe dvādaśamo adhyāyaḥ

skandapurana 

vistṛte himavatpṛṣṭhe vimānaśatasaṃkule 
abhavatsa tu kālena śailaputryāḥ svayaṃvaraḥ ।। 

atha parvatarājo asau himavāndhyānakovidaḥ 
duhiturdevadevena jñātvā tadabhimantritam ।। 

jānannapi mahāśailaḥ samācārakriyepsayā 
svayaṃvaraṃ tato devyāḥ sarvalokeṣvaghoṣayat ।। 

devadānavasiddhānāṃ sarvalokanivāsinām 
vṛṇuyātparameśānaṃ samakṣaṃ yena me sutā ।। 

tadeva sukṛtaṃ ślāghyaṃ mamābhyudayasaṃmatam 
iti saṃcintya śailendraḥ kṛtvā hṛdi maheśvaram ।। 

ābrahmakeṣu lokeṣu devyāḥ śailendrasattamaḥ 
kṛtvā ratnākulaṃ deśaṃ svayaṃvaramacīkarat ।। 

athaivamāghoṣitamātra eva svayaṃvare vyāsa mahīdhraputryāḥ 
devādayaḥ sarvajagannivāsāḥ samāyayurdivyagṛhītaveṣāḥ ।। 

praphullapadmāsanasaṃniviṣṭaḥ siddhairvṛto yogibhiraprameyaiḥ 
vijñāpitastena mahīdhrarājñā pitāmahastatra samājagāma ।। 

akṣṇāṃ sahasraṃ surarāṭ sa bibhrad divyāṅgahārasragudāttarūpaḥ 
airāvataṃ sarvagajendramukhyaṃ sravanmadāsārakṛtapravāham 
āruhya sarvāmararāṭ sa vajraṃ bibhratsamāgātpurataḥ surāṇām ।। 

tejaḥpratāpādhikadivyarūpaḥ prodbhāsayansarvadiśo vivasvān 
haimaṃ vimānaṃ sacalatpatākam āruhya āgāttvaritaṃ javena ।। 

maṇipradīptojjvalakuṇḍalaśca vahnyarkatejaḥpratime vimāne 
samabhyagātkaśyapaviprasūnur āditya āgādbhaganāmadhārī ।। 

pīnāṅgayaṣṭiḥ sukṛtāṅgahāras tejobalājñāsadṛśaprabhāvaḥ 
daṇḍaṃ samādāya kṛtānta āgād āruhya bhīmaṃ mahiṣaṃ javena ।। 

mahāmahīdhrocchrayapīnagātraḥ svarṇādiratnācitacāruveṣaḥ 
samīraṇaḥ sarvajagadvibhartā vimānamāruhya samabhyagāddhi ।। 

saṃtāpayansarvasurāsureśāṃs tejodhikastejasi saṃniviśya 
vahniḥ samabhyetya surendramadhye jvalanpratasthau varaveṣadhārī ।। 

nānāmaṇiprajvalitāṅgayaṣṭir jagaccarandivyavimānamagryam 
āruhya sarvadraviṇādhipeśaḥ sa rājarājastvarito abhyagācca ।। 

āpyāyayansarvasurāsureśān kāntyā ca veṣeṇa ca cārurūpaḥ 
jvalanmahāratnavicitrarūpaṃ vimānamāruhya śaśī samāgāt ।। 

śyāmāṅgayaṣṭiḥ suvicitraveṣaḥ sarvasragābaddhasugandhamālī 
tārkṣyaṃ samāruhya mahīdhrakalpaṃ gadādharo asau tvaritaṃ sametaḥ ।। 

tathāśvinau devabhiṣagvarau tu ekaṃ vimānaṃ tvarayābhiruhya 
manoharāvujjvalacāruveṣāv ājagmaturdevasadaḥ suvīrau ।। 

śeṣaḥ sahasraṃ sphuradagnivarṇaṃ bibhratsphaṭānāṃ jvalanārkatejāḥ 
sārdhaṃ sa nāgairaparairmahātmā vimānamāruhya samabhyagācca ।। 

diteḥ sutānāṃ ca mahāsurāṇāṃ vahnyarkaśakrānilatulyabhāsām 
varānurūpaṃ pravidhāya veṣaṃ vṛndaṃ samāgātpurataḥ surāṇām ।। 

gandharvarājaḥ sa ca cārurūpī divyaṅgamo divyavimānacārī 
gandharvasaṃghaiḥ sahito apsarobhiḥ śakrājñayā tatra samājagāma ।। 

anye ca devāstridivaukaseśāḥ pṛthakpṛthakcārugṛhītaveṣāḥ 
ājagmurāruhya vimānapṛṣṭhaṃ gandharvayakṣoragakiṃnarāśca ।। 

śacīpatistatra surendramadhye rājādhikārādhikalakṣyamūrtiḥ 
ājñābalaiśvaryakṛtapramoho vṛthādhikaṃ yatnamupācakāra ।। 

hetustrilokasya jagatprasūter mātā ca teṣāṃ sasurāsurāṇām 
patnī ca śambhoḥ puruṣasya dhāmno gītā purāṇe prakṛtiḥ parārthā 
dakṣasya kopāddhimavadgṛhaṃ sā kāryārthamāgātparameśapatnī ।। 

evaṃ yatastāṃ na viduḥ sureśā mohastatastānpara āviveśa 
varārthamājagmurato vimūḍhā īśena yasmādvṛḍitāḥ kṛtāste ।। 

tataḥ pranṛttābhirathāpsarobhir gandharvasaṃghaiśca sugītaśabdaiḥ 
sthitaiśca nānāvidharūpaveṣair devāsurāditridivaukasaṃghaiḥ ।। 

vimānapṛṣṭhe maṇihemacitre sthitā calaccāmaravījitāṅgī 
sarvartupuṣpāṃ susugandhamālāṃ pragṛhya devī prasabhaṃ pratasthe ।। 

mālāṃ pragṛhya devyāṃ tu sthitāyāṃ devasaṃsadi 
śakrādyairāgatairdevaiḥ svayaṃvaramupāgataiḥ ।। 

devyā jijñāsayā śambhur bhūtvā pañcaśikhaḥ śiśuḥ 
utsaṅgatalasaṃsupto babhūva sahasā vibhuḥ ।। 

akasmādatha taṃ devī śiśuṃ pañcaśikhaṃ sthitam 
jñātvā yogasamādhānāj jahṛṣe prītisaṃyutā ।। 

atha sā śuddhasaṃkalpā kāṅkṣitaprāptasatphalā 
nirvṛteva tadā tasthau kṛtvā hṛdi tameva tu ।। 

tato dṛṣṭvā śiśuṃ devā devyā utsaṅgavartinam 
ko ayamatreti saṃmantrya cukrudhurbhṛśamārditāḥ ।। 

vajramākārayattasya bāhumutkṣipya vṛtrahā 
sa bāhurutthitastasya tathaiva samatiṣṭhata ।। 

stambhitaḥ śiśurūpeṇa devadevena śambhunā 
vajraṃ kṣeptuṃ na śaśāka bāhuṃ cālayituṃ na ca ।। 

bhago nāma tato deva ādityaḥ kāśyapo balī 
utkṣipya muśalaṃ dīptaṃ kṣeptumaicchadvimohitaḥ 
tasyāpi bhagavānbāhuṃ tathaivāstambhayattadā ।। 

śiraḥ prakampayanviṣṇuḥ sakrodhastamavaikṣata 
tasyāpi śiraso devaḥ khālityaṃ pracakāra ha ।। 

pūṣā dantāndaśandantaiḥ śarvamaikṣata mohitaḥ 
tasyāpi daśanāḥ petur dṛṣṭamātrasya śambhunā ।। 

yamasya stambhito daṇḍas tejo vahneḥ śaśeḥ prabhā 
balaṃ vāyostathānyeṣāṃ tasminsarvadivaukasām 
balaṃ tejaśca yogaṃ ca tathaivāstambhayadvibhuḥ ।। 

atha teṣu sthiteṣvevaṃ manyumatsu sureṣu tu 
brahmā paramasaṃvigno dhyānamāsthāya sādaram 
bubudhe devadeveśam umotsaṅgasamāsthitam ।। 

sa buddhvā parameśānaṃ śīghramutthāya sādaram 
vavande caraṇau śambhor astuvacca pitāmahaḥ 
paurāṇaiḥ sāmasaṃgītaiḥ puṇyākhyairguhyanāmabhiḥ ।। 

ajastvamamaro deva sraṣṭā hartā vibhuḥ paraḥ 
pradhānapuruṣastattvaṃ brahma dhyeyaṃ tadakṣayam ।। 

amṛtaṃ paramātmā ca īśvaraḥ kāraṇaṃ mahat 
brahmakṛtprakṛteḥ sraṣṭā sarvasṛkparameśvaraḥ ।। 

iyaṃ ca prakṛtirdevī sadā te sṛṣṭikāraṇam 
patnīrūpaṃ samāsthāya jagatkāraṇamāgatā ।। 

namastubhyaṃ sadeśāna devyāścaiva sadā namaḥ 
prasādāttava deveśa niyogācca mayā prajāḥ ।। 

devādyāsta ime sṛṣṭā mūḍhāstvadyogamohitāḥ 
kuru prasādameteṣāṃ yathāpūrvaṃ bhavantvime ।। 

tata evaṃ tadā brahmā vijñāpya parameśvaram 
stambhitānsarvadevāṃstān idamāha mahādyutiḥ ।। 

mūḍhāḥ stha devatāḥ sarve nainaṃ budhyata śaṃkaram 
devadevamihāyātaṃ mamaivotpattikāraṇam ।। 

ayaṃ rudro mahādevaḥ śarvo bhīmaḥ kapardimān 
ugra īśāna ātmā ca ajaḥ śaṃkara eva ca ।। 

devadevaḥ paraṃ dhāma īśaḥ paśupatiḥ patiḥ 
jagatsraṣṭā jagaddhartā jagatsaṃsthitikāraṇam ।। 

gacchadhvaṃ śaraṇaṃ śīghram evamevāmareśvarāḥ 
sārdhaṃ mayaiva deveśaṃ paramātmānamavyayam ।। 

tataste stambhitāḥ sarve tathaiva tridivaukasaḥ 
praṇemurmanasā śarvaṃ bhāvaśuddhena cetasā ।। 

atha teṣāṃ prasanno abhūd devadevo maheśvaraḥ 
yathāpūrvaṃ cakārāśu devatānāṃ tanūstadā ।। 

tata evaṃ pravṛtte tu sarvadevanivāraṇe 
vapuścakāra deveśas tryakṣaṃ paramamadbhutam 
tejasā yasya devāste cakṣuraprārthayanvibhum ।। 

tebhyaḥ paramakaṃ cakṣuḥ svavapurdṛṣṭiśaktimat 
prādātparamadeveśaḥ apaśyaṃste tadā prabhum ।। 

te dṛṣṭvā parameśānaṃ tṛtīyekṣaṇadhāriṇam 
brahmādyā nemire tūrṇaṃ sarva eva sureśvarāḥ ।। 

tasya devī tadā hṛṣṭā samakṣaṃ tridivaukasām 
pādayoḥ sthāpayāmāsa sragmālāmamitadyuteḥ ।। 

sādhu sādhviti samprocya devatāste punarvibhum 
saha devyā namaścakruḥ śirobhirbhūtalāśritaiḥ ।। 

athāsminnantare vyāsa brahmā lokapitāmahaḥ 
himavantaṃ mahāśailam idamāha mahādyutiḥ ।। 

ślāghyaḥ pūjyaśca vandyaśca sarveṣāṃ nastvamadya hi 
śarveṇa saha sambandho yasya te abhūdayaṃ mahān 
kriyatāṃ cāśu udvāhaḥ kimarthaṃ sthīyate param ।। 

tataḥ praṇamya himavāṃs taṃ devaṃ pratyabhāṣata 
tvameva kāraṇaṃ deva yena śarvādayaṃ mama ।। 

prasādaḥ sahasotpanno hetuścāpi tvameva hi 
udvāhaṃ tu yathā yādṛk tadvidhatsva pitāmaha ।। 

tata evaṃ vacaḥ śrutvā girirājñaḥ pitāmahaḥ 
udvāhaḥ kriyatāṃ deva iti devamuvāca ha 
tamāha śaṃkaro devaṃ yatheṣṭamiti lokapaḥ ।। 

tatkṣaṇācca tato vyāsa brahmaṇā kalpitaṃ puram 
udvāhārthaṃ maheśasya nānāratnopaśobhitam ।। 

ratnāni maṇayaścitrā hema mauktikameva ca 
mūrtimanta upāgamya alaṃcakruḥ purottamam ।। 

citrā mārakatī bhūmiḥ sauvarṇastambhaśobhitā 
bhāsvatsphaṭikabhittībhir muktāhārapralambitā ।। 

tasmiñchivapure ramye udvāhārthaṃ vinirmite 
śuśubhe devadevasya maheśasya mahātmanaḥ ।। 

somādityau samaṃ tatra bhāsayantau mahāmaṇī 
saurabheyaṃ manoramyaṃ gandhamāghrāya mārutaḥ 
pravavau sukhasaṃsparśa īśe bhaktiṃ prasādayan ।। 

samudrāstatra catvāraḥ śakrādyāśca surottamāḥ 
devanadyo mahānadyaḥ siddhā munaya eva ca ।। 

gandharvāpsarasaḥ sarve nāgā yakṣāḥ sarākṣasāḥ 
guhyakāḥ khecarāścānye kiṃnarā devacāraṇāḥ ।। 

tumbururnārado hāhā hūhū caiva tu sāmagāḥ 
ratnānyādāya vādyāṃśca tatrājagmustadā puram ।। 

ṛṣayaḥ kṛtsnaśastatra vedagītāṃstapodhanāḥ 
puṇyānvaivāhikānmantrāñ jepuḥ saṃhṛṣṭamānasāḥ ।। 

jagato mātaraḥ sarvā devakanyāśca kṛtsnaśaḥ 
gāyanti hṛṣitāḥ sarvā udvāhe parameṣṭhinaḥ ।। 

ṛtavaḥ ṣaṭ samaṃ tatra nānāgandhasukhāvahāḥ 
udvāhaḥ śaṃkarasyeti mūrtimanta upasthitāḥ ।। 

nīlajīmūtasaṃghātam andradhvānapraharṣitaiḥ 
kekāyamānaiḥ śikhibhir nṛtyamānaiśca sarvaśaḥ ।। 

vilolapiṅgalaspaṣṭavidyullekhāvabhāsitā 
kumudāpītaśuklābhir balākābhiśca śobhitā ।। 

pratyagrasaṃjātaśilīndhrakandalā latādrumābhyudgatacārupallavā 
śubhāmbudhārāpraṇayaprabodhitair madālasairbhekagaṇaiśca nāditā ।। 

priyeṣu mānonnatamānasānāṃ suniścitānāmapi kāminīnām 
mayūrakekābhirutaiḥ kṣaṇena manoharairmānavibhaṅgakartrī ।। 

tathā trivarṇojjvalacārumūrtinā śaśāṅkalekhākuṭilena sarvataḥ 
payodasaṃghātasamīpavartinā mahendracāpena bhṛśaṃ virājitā ।। 

vicitrapuṣpasparśātsugandhibhir ghanāmbusamparkatayā suśītalaiḥ 
vikampayantī pavanairmanoharaiḥ surāṅganānāmalakāvalīḥ śubhāḥ ।। 

garjatpayodasthagitendubimbā navāmbusekodgatacārudūrvā 
nirīkṣitā sādaramutsukābhir niśvāsadhūmraṃ pathikāṅganābhiḥ ।। 

haṃsanūpuraśabdāḍhyā samunnatapayodharā 
caladvidyullatākāñcī spaṣṭapadmavilocanā ।। 

asitajaladavṛndadh vānavitrastahaṃsā vimalasaliladhārāpātanamrotpalāgrā 
surabhikusumareṇukḷptasarvāṅgaśobhā giriduhitṛvivāhe prāvṛḍāgādvibhūtyai ।। 

meghakañcukanirmuktā padmakośodgatastanī 
haṃsanūpuranirhrādā sarvaramyadigantarā ।। 

vistīrṇapulinaśroṇī kūjatsārasamekhalā 
praphullendīvarābhogavilocanamanoharā ।। 

pakvabimbādharapuṭā kundadantaprahāsinī 
navaśyāmālatāśyāmaromarājīpariṣkṛtā ।। 

candrāṃśuhāravaryeṇa saudhoraḥsthalasarpiṇā 
prahlādayantī cetāṃsi sarveṣāṃ tridivaukasām ।। 

samadālikulodgītamadhurasvarabhāṣiṇī 
calatkumudasaṃghātacārukuṇḍalaśobhinī ।। 

raktāśokāgraśākhotthapallavāṅgulidhāriṇī 
tatpuṣpasaṃcayamayair vāsobhiḥ samalaṃkṛtā ।। 

raktotpalāgracaraṇā jātīpuṣpanakhāvalī 
kadalīstambhacārūruḥ śaśāṅkavadanā tathā ।। 

padmakiñjalkasampṛktapavanāgrakaraiḥ surān 
premṇā spṛśantī kānteva śaradāgānmanoramā ।। 

nirmuktāsitameghakañcukapuṭā pūrṇendubimbānanā nīlāmbhojavilocanāravindamukulaprodbhinnacārustanī 
nānāpuṣparajaḥsugandhipavanaprahlādanī cetasāṃ tatrāgātkalahaṃsanūpuraravā devyā vivāhe śarat ।। 

atyarthaśītalāmbhobhiḥ plāvayantau gireḥ śilāḥ 
ṛtū śiśirahemantāv ājagmaturatidyutī ।। 

tābhyāmṛtubhyāṃ prāptābhyāṃ himavānsa nagottamaḥ 
prāleyacūrṇavarṣibhyāṃ kṣipraṃ raupya ivābabhau ।। 

tena prāleyavarṣeṇa ghanena sa himācalaḥ 
agādhena tadā reje kṣīroda iva sāgaraḥ ।। 

himasthāneṣu himavān nāśayāmāsa pādapān 
sādhūpacārānsahasā kṛtārtha iva durjanaḥ ।। 

prāleyapaṭalacchannaiḥ śṛṅgaiḥ sa śuśubhe nagaḥ 
chatrairiva mahābhogaiḥ pāṇḍaraiḥ pṛthivīpatiḥ ।। 

pāṇḍarāṇi viśālāni śrīmanti subhagāni ca 
tuṅgāni cādriśṛṅgāṇi saudhānīva cakāśire ।। 

tasyācalendrasya darīṣvatīva vicitrasāraṅgakulākulāsu 
prāleyadhārāḥ śaśipādagaurā gokṣīradhārā iva saṃnipetuḥ ।। 

bahukusumarajobhirutkarāṅgā himakaṇasaṅgasuśītalāḥ samīrāḥ 
vavuramaragaṇeśvarāmbarāṇi pratanutamāni śanairvikampayantaḥ ।। 

nirdhūtarūkṣānilaśītadoṣaḥ prodbhinnacūtāṅkurakarṇapūraḥ 
vasantakālaśca tamadriputrīsevārthamāgāddhimavantamāśu ।। 

tasminnṛtāvadrisutāvivāhasiṣevayā taṃ girimabhyupete 
prādurbabhūvuḥ kusumāvataṃsāḥ samantataḥ pādapagulmaṣaṇḍāḥ ।। 

vavuḥ sugandhāḥ subhagāḥ suśītā vicitrapuṣpāgrarajotkarāṅgāḥ 
manobhavodrekakarāḥ surāṇāṃ surāṅganānāṃ ca muhuḥ samīrāḥ ।। 

svacchāmbupūrṇāśca tathā nalinyaḥ padmotpalānāṃ mukulairupetāḥ 
īṣatsamudbhinnapayodharāgrā nāryo yathā ramyatamā babhūvuḥ ।। 

ṛtoḥ svabhāvācca madodbhavācca phullāsu śākhāsu nilīnapakṣāḥ 
cetobhirāmaṃ tridaśāṅganānāṃ puṃskokilāścātikalaṃ vineduḥ ।। 

nātyuṣṇaśītāni saraḥpayāṃsi kiñjalkacūrṇaiḥ kapilīkṛtāni 
cakrāhvayugmairupanāditāni papuḥ prahṛṣṭāḥ suradantimukhyāḥ ।। 

priyaṅgūścūtataravaś cūtāṃścāpi priyaṅgavaḥ 
tarjayanta ivānyonyaṃ mañjarībhiścakāśire ।। 

himaśukleṣu śṛṅgeṣu tilakāḥ kusumotkarāḥ 
śuśubhuḥ kāryamuddiśya vṛddhā iva samāgatāḥ ।। 

phullāśokalatāstatra rejire śālasaṃśritāḥ 
kāminya iva kāntānāṃ kaṇṭhālambitamūrtayaḥ ।। 

samadālikulodgītalatākusumasaṃcayāḥ 
parasparaṃ hi mālatyo bhāṣantya iva rejire ।। 

nīlāni nīlāmburuhaiḥ payāṃsi gaurāṇi gauraiśca sanāladaṇḍaiḥ 
raktaiśca raktāni bhṛśaṃ kṛtāni mattadvirephārdhavidaṣṭapatraiḥ ।। 

haimāni vistīrṇajaleṣu keṣucin nirantaraṃ mārakatāni keṣucit 
vaidūryanālāni saraḥsu keṣucit prajajñire padmavanāni sarvataḥ ।। 

vāpyastatrābhavanramyāḥ kamalotpalabhūṣitāḥ 
nānāvihagasaṃghuṣṭā hemasopānapaṅktayaḥ ।। 

śṛṅgāṇi tasya tu gireḥ karṇikāraiḥ supuṣpitaiḥ 
samucchritānyaviralair haimānīva babhurmune ।। 

īṣadudbhinnakusumaiḥ pāṭalaiścāpi pāṭalāḥ 
sambabhūvurdiśaḥ sarvāḥ pavanākampimūrtibhiḥ ।। 

kṛṣṇāñjanādriśṛṅgābhā nīlāśokamahīruhāḥ 
girau vavṛdhire phullāḥ spardhayeva parasparam ।। 

cīruvākavighuṣṭāni kiṃśukānāṃ vanāni ca 
parvatasya nitambeṣu sarveṣvevābhijajñire ।। 

tamālagulmaistasyāsīc chobhā himavatastadā 
nīlajīmūtasaṃghātair nilīnairiva sandhiṣu ।। 

nikāmapuṣpaiḥ suviśālaśākhaiḥ samucchritaiścampakapādapaiśca 
pramattapuṃskokilasampralāpair himācalo atīva tadā rarāja ।। 

śrutvā śabdaṃ ṛtumadakalaṃ sarvataḥ kokilānāṃ cañcatpakṣāḥ sumadhurarutaṃ nīlakaṇṭhā vineduḥ 
teṣāṃ śabdairupacitabalaḥ puṣpacāpeṣuhastaḥ sajjībhūtastridaśavanitā veddhumaṅgeṣvanaṅgaḥ ।। 

paṭusūryātapaścāpi prāyaḥ soṣṇajalāśayaḥ 
devīvivāhasevārthaṃ grīṣma āgāddhimācalam ।। 

sa cāpi tarubhistatra bahubhiḥ kusumotkaraiḥ 
śobhayāmāsa śṛṅgāṇi prāleyādreḥ samantataḥ ।। 

tasyāpi ca ṛtostatra vāyavaḥ sumanoharāḥ 
vavuḥ pāṭalavistīrṇakadambārjunagandhinaḥ ।। 

vāpyaḥ praphullapadmaughāḥ kesarāruṇamūrtayaḥ 
abhavaṃstaṭasaṃghuṣṭakalahaṃsakadambakāḥ ।। 

tathā kuravakāścāpi kusumāpāṇḍumūrtayaḥ 
sarveṣu jajñuḥ śṛṅgeṣu bhramarāvalisevitāḥ ।। 

bakulāśca nitambeṣu viśāleṣu mahībhṛtaḥ 
utsasarjurmanojñāni kusumāni samantataḥ ।। 

iti kusumavicitrasarvavṛkṣā vividhavihaṃgamanādaramyadeśāḥ 
himagiritanayāvivāhabhūtyai ṣaḍupayayurṛtavo munipravīra ।। 

tata evaṃ pravṛtte tu sarvabhūtasamāgame 
nānāvādyaśatākīrṇe brahmā mama pitā svayam ।। 

śailaputrīmalaṃkṛtya yogyābharaṇasampadā 
puraṃ praveśayāmāsa svayamādāya lokadhṛk ।। 

tatastu punareveśaṃ brahmā vyajñāpayadvibhum 
havirjuhomi vahnau tu upādhyāyapade sthitaḥ 
dadāsi mahyaṃ yadyājñāṃ kartavyo ayaṃ kriyāvidhiḥ ।। 

tamāha śaṃkaro devaṃ devadevo jagatpatiḥ 
yadyadiṣṭaṃ sureśāna tatkuruṣva yathepsitam 
kartāsmi vacanaṃ sarvaṃ brahmaṃstava jagadvibho ।। 

tataḥ praṇamya hṛṣṭātmā brahmā lokapitāmahaḥ 
hastaṃ devasya devyāśca yogabandhe yuyoja ha ।। 

jvalanaṃ ca svayaṃ kṛtvā kṛtāñjalimupasthitaṃ 
śrutigītairmahāmantrair mūrtimadbhirupasthitaiḥ ।। 

yathoktavidhinā hutvā sarpistadamṛtaṃ ca hi 
triśca taṃ jvalanaṃ devaṃ kārayitvā pradakṣiṇam ।। 

muktvā hastasamāyogaṃ sahitaḥ sarvadevataiḥ 
sutaiśca mānasaiḥ sarvaiḥ prahṛṣṭenāntarātmanā 
vṛtte udvāhakāle tu praṇanāma vṛṣadhvajam ।। 

yogenaiva tayorvyāsa tadomāparameśayoḥ 
udvāhaḥ sa paro vṛtto yaṃ devā na viduḥ kvacit ।। 

iti te sarvamākhyātaṃ svayaṃvaramidaṃ śubham 
udvāhaścaiva devasya śṛṇvataḥ paramādbhutam ।। 

iti skandapurāṇe nāma trayodaśo adhyāyaḥ

skandapurana 

atha vṛtte vivāhe tu bhavasyāmitatejasaḥ 
praharṣamatulaṃ gatvā devāḥ sahapitāmahāḥ 
tuṣṭuvurvāgbhiriṣṭābhiḥ praṇamanto maheśvaram ।। 

namaḥ parvataliṅgāya parvateśāya vai namaḥ 
namaḥ pavanavegāya virūpāyājitāya ca ।। 

namaḥ kleśavināśāya dātre ca śubhasampadām 
namo nīlaśikhaṇḍāya ambikāpataye namaḥ ।। 

namaḥ pavanarūpāya śatarūpāya vai namaḥ 
namo bhairavarūpāya virūpanayanāya ca ।। 

namaḥ sahasranetrāya sahasracaraṇāya ca 
namo vedarahasyāya vedāṅgāya namo namaḥ ।। 

viṣṭambhanāya śakrasya bāhorvedāṅkurāya ca 
carācarādhipataye śamanāya namo namaḥ ।। 

salileśayaliṅgāya yugāntāyataliṅgine 
namaḥ kapālamālāya kapālasragmiṇe namaḥ ।। 

namaḥ kapālahastāya daṃṣṭriṇe gadine namaḥ 
namastrailokyavāhāya saptalokarathāya ca ।। 

namaḥ khaṭvāṅgahastāya pramathārtiharāya ca 
namo yajñaśirohartre kṛṣṇakeśāpahāriṇe ।। 

bhaganetranipātāya pūṣṇo dantaharāya ca 
namaḥ pinākaśūlāsikhaḍgamudgaradhāriṇe ।। 

namo astu kālakālāya tṛtīyanayanāya ca 
antakāntakṛte caiva namaḥ parvatavāsine ।। 

suvarṇaretase caiva sarpakuṇḍaladhāriṇe 
vāḍvaleryoganāśāya yogināṃ gurave namaḥ ।। 

śaśāṅkādityanetrāya lalāṭanayanāya ca 
namaḥ śmaśānarataye śmaśānavaradāya ca ।। 

namo daivatanāthāya tryambakāya namo namaḥ 
aśanīśatahāsāya brahmaṇyāyājitāya ca ।। 

gṛhasthasādhave nityaṃ jaṭine brahmacāriṇe 
namo muṇḍārdhamuṇḍāya paśūnāṃ pataye namaḥ ।। 

salile tapyamānāya yogaiśvaryapradāya ca 
namaḥ śāntāya dāntāya pralayotpattikāriṇe ।। 

namo anugrahakartre ca sthitikartre namo namaḥ 
namo rudrāya vasave ādityāyāśvine namaḥ ।। 

namaḥ pitre atha sādhyāya viśvedevāya vai namaḥ 
namaḥ śarvāya sarvāya ugrāya varadāya ca ।। 

namo bhīmāya senānye paśūnāṃ pataye namaḥ 
śucaye rerihāṇāya sadyojātāya vai namaḥ ।। 

mahādevāya citrāya namaścitrarathāya ca 
pradhānāya prameyāya kāryāya karaṇāya ca ।। 

puruṣāya namaste astu puruṣecchākarāya ca 
namaḥ puruṣasaṃyogapradhānaguṇakāriṇe ।। 

pravartakāya prakṛteḥ puruṣasya ca sarvaśaḥ 
kṛtākṛtasya saṃvettre phalasaṃyogadāya ca ।। 

kālajñāya ca sarvatra namo niyamakāriṇe 
namo vaiṣamyakartre ca guṇānāṃ vṛttidāya ca ।। 

namaste devadeveśa namaste bhūtabhāvana 
śivaḥ saumyaḥ sukho draṣṭuṃ bhava somo hi naḥ prabho ।। 

evaṃ sa bhagavāndevo jagatpatirumāpatiḥ 
stūyamānaḥ suraiḥ sarvair amarānidamabravīt ।। 

draṣṭuṃ sukhaśca saumyaśca devānāmasmi bho surāḥ 
varaṃ brūta yatheṣṭaṃ ca dātāsmi vadatānaghāḥ ।। 

tataste praṇatāḥ sarve ūcuḥ sabrahmakāḥ surāḥ 
tavaiva bhagavanhaste vara eṣo avatiṣṭhatām 
yadā kāryaṃ tadā nastvaṃ dāsyase varamīpsitam ।। 

evamastviti tānuktvā visṛjya ca surānharaḥ 
lokāṃśca pramathaiḥ sārdhaṃ viveśa bhavanaṃ tataḥ ।। 

yastu harotsavamadbhutametaṃ gāyati daivataviprasamakṣam 
so apratirūpagaṇeśasamāno dehaviparyayametya sukhī syāt ।। 

pārāśarya stavaṃ hīdaṃ śṛṇuyādyaḥ paṭheta vā 
sa svargalokago devaiḥ pūjyate amararāḍiva ।। 

iti skandapurāṇe caturdaśamo adhyāyaḥ

skandapurana 

praviṣṭe bhavanaṃ deve sūpaviṣṭe varāsane 
sa bahirmanmathaḥ krūro devaṃ veddhumanābhavat ।। 

tamanācārasaṃyuktaṃ durātmānaṃ kulādhamam 
lokānsarvāṃstāpayānaṃ sarveṣvakaruṇātmakam ।। 

ṛṣīṇāṃ vighnakartāraṃ niyamānāṃ vrataiḥ saha 
cakrāhvayasya rūpeṇa ratyā saha tamāgatam ।। 

athātatāyinaṃ vyāsa veddhukāmaṃ sureśvaram 
nayanena tṛtīyena sāvajñaṃ tamavaikṣata ।। 

tato asya netrajo vahnir jvālāmālāsahasravān 
saṃvṛtya ratibhartāram adahatsaparicchadam ।। 

sa dahyamānaḥ karuṇam ārto akrośata visvaram 
prasādayaṃśca taṃ devaṃ papāta sa mahītale ।। 

āśu so agniparītāṅgo manmatho lokatāpanaḥ 
papāta bhasmasāccaiva kṣaṇena samapadyata ।। 

patnī tu karuṇaṃ tasya vilalāpa suduḥkhitā 
devaṃ devīṃ ca duḥkhārtā ayācatkaruṇāyatī ।। 

tasyāśca karuṇāṃ śrutvā devau tau karuṇātmakau 
ūcatustāṃ samālokya samāśvāsya ca duḥkhitām ।। 

dagdha eṣa dhruvaṃ bhadre nāsyotpattiriheṣyate 
aśarīro api te kāle kāryaṃ sarvaṃ kariṣyati ।। 

yadā tu viṣṇurbhavitā vasudevasutaḥ śubhe 
tadā tasya suto ayaṃ syāt patiste sa bhaviṣyati ।। 

tataḥ sā taṃ varaṃ labdhvā kāmapatnī śubhānanā 
jagāmeṣṭaṃ tadā deśaṃ prītiyuktā gataklamā ।। 

evaṃ dagdhvā sa kāmaṃ tu śaṃkaro mūḍhacetasam 
provāca himavatputrīṃ bhaktyā munivarasya ha ।। 

vasiṣṭho nāma viprendro māṃ kṛtvā hṛdi tapyate 
tasyāhaṃ varadānāya prayāsyāmi mahāvrate ।। 

evamuktvā sa devīṃ tu bhaktiprītyā tadā vibhuḥ 
jagāma tapyato abhyāśaṃ vasiṣṭhasya munervibhuḥ ।। 

tato munivaraśreṣṭhaṃ variṣṭhaṃ tapatāṃ varam 
vasiṣṭhamṛṣiśārdūlaṃ tapyamānaṃ paraṃ tapaḥ ।। 

pūrṇe varṣasahasre tu jvalamānamivānalam 
uvāca bhagavāngatvā brūhi kiṃ te dadāni te 
dadāmi divyaṃ cakṣuste paśya māṃ sagaṇaṃ dvija ।। 

dṛṣṭvā sa tu tamīśānaṃ praṇamya śirasā prabhum 
śirasyañjalimādhāya tuṣṭāva hṛṣitānanaḥ ।। 

namaḥ kanakaliṅgāya vedaliṅgāya vai namaḥ 
namaḥ sahasraliṅgāya vahniliṅgāya vai namaḥ ।। 

namaḥ purāṇaliṅgāya śrutiliṅgāya vai namaḥ 
namaḥ pavanaliṅgāya brahmaliṅgāya vai namaḥ ।। 

namastrailokyaliṅgāya dāhaliṅgāya vai namaḥ 
namaḥ parvataliṅgāya sthitiliṅgāya vai namaḥ ।। 

namo rahasyaliṅgāya saptadvīpordhvaliṅgine 
namaḥ sarvārthaliṅgāya sarvalokāṅgaliṅgine ।। 

namo astvavyaktaliṅgāya buddhiliṅgāya vai namaḥ 
namo ahaṃkāraliṅgāya bhūtaliṅgāya vai namaḥ ।। 

nama indriyaliṅgāya namastanmātraliṅgine 
namaḥ puruṣaliṅgāya bhāvaliṅgāya vai namaḥ ।। 

namaḥ sarvārthaliṅgāya tamoliṅgāya vai namaḥ 
namo rajordhvaliṅgāya sattvaliṅgāya vai namaḥ ।। 

namo gaganaliṅgāya tejoliṅgāya vai namaḥ 
namo vāyūrdhvaliṅgāya śabdaliṅgāya vai namaḥ ।। 

namo ṛkstutaliṅgāya yajurliṅgāya vai namaḥ 
namaste atharvaliṅgāya sāmaliṅgāya vai namaḥ ।। 

namo yajñāṅgaliṅgāya yajñaliṅgāya vai namaḥ 
namaste anantaliṅgāya devānugataliṅgine ।। 

diśa naḥ paramaṃ yogam apatyaṃ matsamaṃ tathā 
brahma caivākṣayaṃ deva śamaṃ caiva paraṃ vibho 
akṣayatvaṃ ca vaṃśasya dharme ca matimakṣayām ।। 

evaṃ sa bhagavānvyāsa vasiṣṭhenāmitātmanā 
stūyamānastutoṣātha tuṣṭaścedaṃ tamabravīt ।। 

tuṣṭaste ahaṃ dadānyetat tava sarvaṃ manogatam 
yogaṃ ca paramaṃ sūkṣmam akṣayaṃ sarvakāmikam ।। 

pautraṃ ca tvatsamaṃ divyaṃ tapoyogabalānvitam 
dadāni te ṛṣiśreṣṭha pratibhāsyanti caiva te ।। 

damaḥ śamastathā kīrtis tuṣṭirakrodha eva ca 
nityaṃ tava bhaviṣyanti amaratvaṃ ca sarvaśaḥ ।। 

avadhyatvamasahyatvam akṣayatvaṃ ca sarvadā 
vaṃśasya cākṣatirvipra dharme ca ratiravyayā 
brūhi cānyānapi varān dadāmi ṛṣisattama ।। 

bhagavanviditaṃ sarvaṃ bhaviṣyaṃ devasattama 
na syāddhi tattathā deva yathā vā manyase prabho ।। 

bhaviṣyaṃ nānyathā kuryād iti me niścitā matiḥ 
ahaṃ kartā bhaviṣyasya kathaṃ kuryāttadanyathā ।। 

tathā tannātra saṃdeho vihitaṃ yadyathā mayā 
tasmātte anugrahaṃ kartā bhūyaḥ putrastavāvyayaḥ ।। 

evamuktvā tato devaḥ kapardī nīlalohitaḥ 
paśyatastasya viprarṣeḥ kṣaṇādantaradhīyata ।। 

iti skandapurāṇe pañcadaśamo adhyāyaḥ

skandapurana 

varānsa labdhvā bhagavān vasiṣṭho asmatpitāmahaḥ 
kaṃ putraṃ janayāmāsa ātmanaḥ sadṛśadyutim ।। 

tenāsau varadānena devadevasya śūlinaḥ 
arundhatyāmajanayat tapoyogabalānvitam 
brahmiṣṭhaṃ śaktināmānaṃ putraṃ putraśatāgrajam ।। 

tasya bālyātprabhṛtyeva vāsiṣṭhasya mahātmanaḥ 
pareṇa cetasā bhaktir abhavadgovṛṣadhvaje ।। 

sa kadācidapatyārtham ārādhayadumāpatim 
tasya tuṣṭo mahādevo varado asmītyabhāṣata ।। 

atha dṛṣṭvā tamīśānam idamāhānatānanaḥ 
kena stoṣyāmi te deva yastvaṃ sarvajagatpatiḥ 
sarvāndhārayase lokān ātmanā samayādvibho ।। 

tvameva bhoktā bhojyaṃ ca kartā kāryaṃ tathā kriyā 
utpādakastathotpādya utpattiścaiva sarvaśaḥ ।। 

ātmānaṃ putranāmānaṃ mama tulyaṃ guṇairvibho 
icchāmi dattaṃ deveśa eṣa me dīyatāṃ varaḥ ।। 

tamevaṃvādinaṃ devaḥ prahasya vadatāṃ varaḥ 
uvāca vacasā vyāsa diśaḥ sarvā vinādayan ।। 

tvayāhaṃ yācitaḥ śakte sa ca te saṃbhaviṣyati 
tvatsamaḥ sarvavedajñas tvadīyo munipuṃgava ।। 

bījātmā ca tathodbhūtaḥ svayamevāṅkurātmanā 
bījātmanā na bhavati pariṇāmāntaraṃ gataḥ ।। 

evaṃ sa ātmanātmā vaḥ saṃbhūto apatyasaṃjñitaḥ 
svenātmanā na bhavitā pariṇāmāntaraṃ gataḥ ।। 

evamuktvā tu taṃ devaḥ prahasya ca nirīkṣya ca 
jagāma sahasā yogī adṛśyatvamatidyutiḥ ।। 

tasmingate mahādeve śaktistava pitāmahaḥ 
vacastatpariniścintya evamevetyamanyata ।। 

atha kāle atimahati samatīte śubhavrate 
tapasā bhāvitaścāpi mahatāgnisamaprabhaḥ 
adṛśyantyāṃ mahāprajña ādadhe garbhamuttamam ।। 

tasyāmāpannasattvāyāṃ rājā kalmāṣapādṛṣim 
bhakṣayāmāsa saṃrabdho rakṣasā hṛtacetanaḥ ।। 

iti skandapurāṇe ṣoḍaśo adhyāyaḥ

skandapurana 

kasmātsa rājā tamṛṣiṃ cakhāda tapasānvitam 
rakṣasā sa kimarthaṃ ca hṛtacetābhavannṛpaḥ ।। 

vasiṣṭhayājyo rājāsīn nāmnā mitrasahaḥ prabhuḥ 
sudāsaputro balavān indracandrasamadyutiḥ ।। 

tamāgamyocivāñchaktiś cariṣye dīkṣito vratam 
tatra me niśi rājendra sadaiva piśitāśanam ।। 

ihāgatasya yacchasva śuci sarvaguṇānvitam 
apratīkārasaṃyuktam ekadaikānta eva ca ।। 

evamastviti tenokto jagāma sa mahāmanāḥ 
athāsyāntarhitaṃ rakṣo nṛpaterabhavattadā 
nājñāpayattadā sūdaṃ tasyārthe munisattama ।। 

gate atha divase tāta saṃsmṛtya prayatātmavān 
sūdamāhūya covāca ārtavatsa narādhipaḥ ।। 

mayāmṛtavaso prātar guruputrasya dhīmataḥ 
piśitaṃ sampratijñātaṃ bhojanaṃ niśi saṃskṛtam 
tatkuruṣva tathā kṣipraṃ kālo no nātyagādyathā ।। 

sa evamuktaḥ provāca sūdo amṛtavasustadā 
rājaṃstvayā no nākhyātaṃ prāgeva narapuṃgava 
sāmprataṃ nāsti piśitaṃ stokamapyabhikāṅkṣitam ।। 

piśitasyaiva cālpatvād bahūnāṃ caiva tadbhujām 
amitasya pradānācca na kiṃcidavaśiṣyate ।। 

jāne sarvopayogaṃ ca jāne cāduṣṭatāṃ tava 
jāne stokaṃ ca piśitaṃ kāryaṃ cedaṃ tathāvidham 
mṛgyatāṃ piśitaṃ kṣipraṃ labdhavyaṃ yatra manyase ।। 

evamukto amṛtavasuḥ prayatnaṃ mahadāsthitaḥ 
piśitaṃ mṛgayansamyaṅ nāpyavindata karhicit ।। 

yadā na labdhavānmāṃsaṃ tadovāca narādhipam 
gatvā niśi mahārājam idaṃ vacanamarthavat ।। 

rājanna piśitaṃ tvasti pure asmiñchuci karhicit 
mṛgayanparikhinno asmi śādhi kiṃ karavāṇi te ।। 

sa evamuktaḥ sūdena tasminkāle narādhipaḥ 
novāca kiṃcittaṃ sūdaṃ tūṣṇīmeva babhūva ha ।। 

tadantaramabhiprekṣya viśvāmitrasamīritaḥ 
rākṣaso rudhiro nāma saṃviveśa narādhipam ।। 

rakṣasā sa tadāviṣṭo rudhireṇa durātmanā 
uvāca sūdaṃ śanakaiḥ karṇamūle mahādyutiḥ ।। 

gaccha yatkiṃcidānīya māṃsaṃ mānuṣamantataḥ 
gārdabhaṃ vāpyathauṣṭraṃ vā sarvaṃ saṃskartumarhasi ।। 

kimasau jñāsyate rātrau tvayā bhūyaśca saṃskṛtam 
rasavadgandhavaccaiva kṣiprameva samācara ।। 

sa evamuktastenātha mānuṣaṃ māṃsamādade 
rājāpakāriṇo vyāsa mṛtotsṛṣṭasya kasyacit ।। 

athārdharātrasamaye bhāskarākāravarcasam 
śatānalasamaprakhyam apaśyanmunisattamam ।। 

sa tamarghyeṇa pādyena āsanāgryavareṇa ca 
samarcayitvā vidhivad annamasyopapādayat ।। 

sa tadannaṃ samānītaṃ samālabhya mahātapāḥ 
cukopa kupitaścāha pārthivaṃ pradahanniva ।। 

pārthivādhama viprāṇāṃ bhojanaṃ rākṣasocitam 
na dīyate vidhijñena tvaṃ tu māmavamanyase ।। 

yasmāttvaṃ rākṣasamidaṃ mahyaṃ ditsasi bhojanam 
tasmāttvaṃ karmaṇā tena puruṣādo bhaviṣyasi ।। 

evamuktastu tejasvī rājā saṃcintya tattadā 
uvāca krodharaktākṣo rākṣasāviṣṭacetanaḥ ।। 

puruṣādo bhavetyevaṃ māmavocadbhavānyataḥ 
tatastvāṃ bhakṣayiṣyāmi bhrātṛbhiḥ sahitaṃ dvija ।। 

bhakṣayitvā viśuddhyarthaṃ muktaśāpastataḥ param 
cariṣyāmi tapaḥ śuddhaṃ saṃyamyendriyasaṃhatim 
pitrā tavābhyanujñātaḥ svarge vatsye yathepsitam ।। 

iti skandapurāṇe saptadaśamo adhyāyaḥ

skandapurana 

tataḥ sa rājā svaṃ rājyam utsṛjya saha bhāryayā 
vanaṃ viveśa tatrābhūt puruṣādo mahābalaḥ ।। 

so abhakṣayata tatrāgre śaktimeva mahāmunim 
tato bhrātṛśataṃ tasya vasiṣṭhasyaiva paśyataḥ ।। 

tataḥ putravadhaṃ ghoraṃ dṛṣṭvā brahmasutaḥ prabhuḥ 
notsasarja tadā krodhaṃ vasiṣṭhaḥ kauśikaṃ prati 
putraśokena mahatā bhṛśamevānvakīryata ।। 

sa baddhvā mahatīṃ kaṇṭhe śilāṃ brahmasutaḥ prabhuḥ 
nadyāmātmānamutsṛjya śatadhā sādravadbhayāt 
śatadrūriti tāṃ prāhur munayaḥ saṃśitavratāḥ ।। 

punaḥ pāśairdṛḍhairbaddhvā anyasyāmasṛjadvaśī 
tasyāṃ vipāśaḥ saṃvṛtto vipāśā sābhavattataḥ ।। 

tato aṭavīṃ samāsādya nirāhāro jitendriyaḥ 
vāyubhakṣastadā tasthau svaṃ dehaṃ paritāpayan ।। 

atha śuśrāva vedānāṃ dhvanimekasya susvaram 
adhīyānasya tatrāśu dhyānamevānvapadyata ।। 

athainaṃ cārusarvāṅgī pīnonnatapayodharā 
upatasthe agrataḥ patnī śakterdīnānanekṣaṇā ।। 

tāmuvāca kutastvaṃ vai kasyaiṣa śrūyate dhvaniḥ 
sovāca dīnayā vācā rudatī śvaśuraṃ tadā ।। 

yadaiva sutaduḥkhena nirgato asyāśramādguro 
tadāprabhṛtyevādṛśyā bhagavantamanuvratā ।। 

adhīyānasya caivāyaṃ dhvaniḥ putrasya te vibho 
udarasthasya te sūnor mā duḥkhe tvaṃ manaḥ kṛthāḥ ।। 

idānīmasti me vatse jīvitāśeti so abravīt 
kṣāntiṃ dhṛtiṃ ca saṃsthitya prayayāvāśramaṃ muniḥ ।। 

tadāśramapadaṃ gacchan pathi rājānamaikṣata 
vasārudhiradigdhāṅgaṃ saudāsaṃ raktalocanam ।। 

abhidravantaṃ vegena mantrairastambhayanmuniḥ 
tato asya nirgataḥ kāyād rakṣaḥ paramadāruṇaḥ ।। 

uvāca cainaṃ duṣṭātman daheyaṃ tvāṃ sabāndhavam 
dagdhena ca tvayā kiṃ me gaccha mukto asi durmate ।। 

tataḥ sa mukto dīnātmā rākṣasaḥ krūrakarmakṛt 
praṇamya śirasā bhīto jagāma kuśikāntikam ।। 

gate niśācare rājā praṇamya śirasā munim 
prasādayāmāsa tadā sa covācedamarthavat ।। 

na doṣastava rājendra rakṣasādhiṣṭhitasya vai 
kṛtāntena hatāḥ putrā nimittaṃ tatra rākṣasaḥ ।। 

praśādhi rājyaṃ rājendra pitṛpaitāmahaṃ vibho 
brūhi kiṃ vā priyaṃ te adya karomi narapuṃgava ।। 

icchāmi bhagavanputraṃ tvayotpāditamacyuta 
devyāmasyāṃ mahāsattvaṃ tatkuruṣva mama priyam ।। 

evamastvityathoktvāsau tasyāṃ patnyāṃ mahāvrataḥ 
putraṃ ca śoṇakaṃ nāma janayāmāsa nirvṛtaḥ ।। 

taṃ śoṇakaṃ tato rājye svaṃ putramabhiṣicya saḥ 
jagāma vanamevāśu sabhāryastapasi sthitaḥ ।। 

vasiṣṭhasyāpi kālena śakteḥ putraḥ pratāpavān 
adṛśyantyāṃ samabhavat putro nāmnā parāśaraḥ ।। 

vasiṣṭhaṃ tu tadā dhīmāṃs tātamevābhyamanyata 
tāta tāteti ca muhur vyājahāra piturgurum ।। 

tataḥ kadācidvijñāya bhakṣitaṃ rakṣasā śucim 
pitaraṃ tapasā mantrair īje rakṣaḥkratau tadā ।। 

tatra koṭīḥ sa pañcāśad rakṣasāṃ krūrakarmaṇām 
juhāvāgnau mahātejās tato brahmābhyagāddrutam ।। 

sutamabhyetya sampūjya vasiṣṭhasahitaḥ prabhuḥ 
ṛṣibhirdaivataiścaiva idamāha parāśaram ।। 

devatāste patanti sma yajñairmantrapuraskṛtaiḥ 
aṣṭamaṃ sthānametaddhi devānāmādyamīdṛśam ।। 

saha devairahaṃ sarvāṃl lokāndhakṣyāmi pāvakaiḥ 
dagdhvānyānprathayiṣyāmi tatra lokānna saṃśayaḥ ।। 

tasyaivaṃ garvitaṃ vākyaṃ śrutvā devaḥ pitāmahaḥ 
uvāca ślakṣṇayā vācā sāntvayaṃstamidaṃ vacaḥ ।। 

kṛtametanna saṃdeho yathā brūṣe mahāmate 
kṣantavyaṃ sarvametattu asmatpriyacikīrṣayā ।। 

yaiste pitā mahābhāga bhakṣitaḥ saha sodaraiḥ 
ta evāgnau ca hotavyā viśvāmitrasya paśyataḥ 
anyeṣāṃ svasti sarvatra devānāṃ saha rākṣasaiḥ ।। 

tasya saṃkalpasaṃtapto manyumūlamudāharat 
vasiṣṭhasya mahābhāga tvaṃ nivāraya putraka ।। 

devāḥ prāñjalayaḥ sarve praṇemuste mahāmunim 
ṛṣayaścaiva te sarve vāgbhistuṣṭuvire tadā ।। 

tatasteṣāṃ mahātejā vacāṃsi pratyapūjayat 
viśvāmitrasya miṣata idaṃ provāca susvaram ।। 

ya eṣāṃ brāhmaṇo vāpi kṣatriyo vā durātmavān 
rakṣasāṃ pakṣamāsthāya pratīkāraṃ kariṣyati ।। 

tamapyatrāpi saṃkruddhas tapoyogabalānvitaḥ 
vihatya tapaso yogād dhoṣye dīpte vibhāvasau ।। 

tato devāḥ sagandharvāḥ pitāmahapuraḥsarāḥ 
prabhāvaṃ tasya taṃ jñātvā parāśaramapūjayan ।। 

huteṣu ca tatasteṣu rākṣaseṣu durātmasu 
saṃjahāra tataḥ sattraṃ brahmaṇo anumate tadā ।। 

ya imaṃ śrāddhakāle vā daive karmaṇi vā dvijān 
śrāvayīta śucirbhūtvā na taṃ hiṃsanti rākṣasāḥ ।। 

parāśarasyedamadīnasambhavaṃ viśuddhavākkarmavidhānasambhavam 
niśāmya vipraḥ kulasiddhisambhavaṃ na rākṣasaṃ gacchati yonisambhavam ।। 

iti skandapurāṇe aṣṭādaśamo adhyāyaḥ

skandapurana 

evaṃ tava pitā vyāsa rakṣaḥsattraṃ samāharat 
samāpayitvā ca punas tapastepe ca bhāsvaram ।। 

tamāgatya vasiṣṭhastu tapasā bhāskaradyutim 
uvāca prītisampannam idamarthavadavyayaḥ ।। 

pitaraḥ putrakāmā vai tapaḥ kṛtvātiduścaram 
putramutpādayanti sma tapojñānasamanvitam ।। 

ayaṃ naḥ saṃtatiṃ caiva jñānavāṃstapasānvitaḥ 
kariṣyati gatiṃ caiva iti vedavido viduḥ ।। 

sa tvaṃ taponvitaścaiva jñānavānyaśasānvitaḥ 
putraḥ putravatāṃ śreṣṭho vihīnaḥ prajayā vibho ।। 

tasmātpitṝṇāmānṛṇyaṃ gaccha vratavatāṃ vara 
sutamutpādaya kṣipram adhikaṃ samameva vā ।। 

sa evamuktastejasvī vasiṣṭhenāmitātmanā 
mainākaṃ parvataṃ prāpya tapastepe suduścaram ।। 

tasya kālena mahatā tapasā bhāvitasya tu 
umāpatirvaraṃ prādāt sa ca vavre sutaṃ śubham ।। 

sa labdhavara āgamya yayāce putrakāraṇāt 
kṣetraṃ supariśuddhaṃ ca svaputro yatra sambhavet ।। 

sambhramandāśarājasya duhitṛtvamupāgatām 
pitṛkanyāṃ tataḥ kālīm apaśyaddivyarūpiṇīm ।। 

matsīgarbhasamutpannāṃ vasorbījāśanātpurā 
adrikāmapsaraḥśreṣṭhāṃ brahmatejomayīṃ śubhām ।। 

tasyāṃ sa janayāmāsa varaṃ dattvā mahātapāḥ 
bhavantaṃ tapasāṃ yoniṃ śrautasmārtapravartakam ।। 

tava putro abhavaccāpi śuko yogavidāṃ varaḥ 
tasya putrāśca catvāraḥ kanyā caikā sumadhyamā ।। 

kathaṃ vairaṃ samabhavad viśvāmitravasiṣṭhayoḥ 
kathaṃ cāpagataṃ bhūya etadicchāmi veditum ।। 

parāśare tu garbhasthe vipratvaṃ gādhije gate 
sarasvatyāṃ kurukṣetre dvayorapyāśramau tayoḥ ।। 

tatra vairamanusmṛtya viśvāmitreṇa dhīmatā 
miṣatastu vasiṣṭhasya hataṃ putraśataṃ ruṣā ।। 

munirapyāha tatrāsau viśvāmitraḥ pratāpavān 
sarasvatīmathaikānte vasiṣṭhaṃ me mahāpage 
srotasā mahatākṣipya snāyamānamihānaya ।। 

saivamuktā tu taṃ gatvā vasiṣṭhaṃ prāha duḥkhitā 
yaduktavāṃstu gādheyaḥ sa covāca mahānadīm ।। 

evaṃ kuru mahābhāge māṃ nayasva yathepsitam 
mā te krūraḥ sa gādheyaḥ śāpaṃ dadyātsudustaram ।। 

gādheyasya tataḥ sā tu juhvato agniṃ divākare 
madhyaṃ prāpte anayadvegād vasiṣṭhaṃ srotasā śubhā ।। 

taṃ dṛṣṭvāpahṛtaṃ vyāsa srotasā munisattamam 
uvāca cchadmanā yasmād vegenāpahṛtastvayā 
tasmāttvaṃ karmaṇānena sāsṛktoyā bhaviṣyasi ।। 

viśvāmitreṇa sā śaptā nadī lokasukhapradā 
avahadrudhiraṃ caiva māṃsamedastathaiva ca ।। 

atha tīrthaprasaṅgena munibhiḥ samupāgataiḥ 
anugrahaḥ kṛtastasyā yena svacchajalābhavat ।। 

mahatastapasaḥ śaktyā kālena mahatā tadā 
vasiṣṭhasya ca tāṃ kṣāntiṃ jñātvā sa ṛṣipuṃgavaḥ ।। 

viśvāmitro mahātejā vasiṣṭhe vairamatyajat 
evaṃ tau vairamanyonyaṃ jahaturmunisattamau ।। 

ya imaṃ śṛṇuyānnityaṃ brāhmaṇāñchrāvayīta vā 
sa dustarāṇi durgāṇi taratyaśrāntapauruṣaḥ ।। 

hrīpauruṣaudāryavihārasattvaiḥ samanvitaḥ sojjvalacāruveṣaḥ 
bhavecca sarvāmararājatulyas tripiṣṭape krīḍati cecchayā svayam ।। 

evaṃ tadabhavadvyāsa viśvāmitravasiṣṭhayoḥ 
vairaṃ samāptaṃ lokānāṃ hitārthaṃ punareva ca ।। 

iti skandapurāṇe ūnaviṃśatitamo adhyāyaḥ

skandapurana 

umāharau tu deveśau cakraturyacca saṃgatau 
tanme sarvamaśeṣeṇa kathayasva mahāmune ।। 

umāharau tu saṃgamya parasparamaninditau 
śālaṅkasyānvaye vipraṃ yuyujāte vareṇa ha ।। 

sa cāpyayonijaḥ putra ārādhya parameśvaram 
rudreṇa samatāṃ labdhvā mahāgaṇapatirbabhau ।। 

kathaṃ nandī samutpannaḥ kathaṃ cārādhya śaṃkaram 
samānatvamagācchambhoḥ pratīhāratvameva ca ।। 

abhūdṛṣiḥ sa dharmātmā śilādo nāma vīryavān 
tasyābhūcchilakairvṛttiḥ śilādastena so abhavat ।। 

apaśyallambamānāṃstu gartāyāṃ sa pitṝndvijaḥ 
vicchinnasaṃtatīnghoraṃ nirayaṃ vai prapetuṣaḥ ।। 

tairukto apatyakāmaistu devaṃ lokeśamavyayam 
ārādhaya mahādevaṃ sutārthaṃ dvijasattama ।। 

tasya varṣasahasreṇa tapyamānasya śūladhṛk 
śarvaḥ somo gaṇavṛto varado asmītyabhāṣata ।। 

taṃ dṛṣṭvā somamīśeśaṃ praṇataḥ pādayorvibhoḥ 
harṣagadgadayā vācā tuṣṭāva vibudheśvaram ।। 

namaḥ paramadevāya maheśāya mahātmane 
sraṣṭre sarvasureśānāṃ brahmaṇaḥ pataye namaḥ ।। 

namaḥ kāmāṅganāśāya yogasambhavahetave 
namaḥ parvatavāsāya dhyānagamyāya vedhase ।। 

ṛṣīṇāṃ pataye nityaṃ devānāṃ pataye namaḥ 
vedānāṃ pataye caiva yogināṃ pataye namaḥ ।। 

pradhānāya namo nityaṃ tattvāyāmarasaṃjñiṇe 
varadāya ca bhaktānāṃ namaḥ sarvagatāya ca ।। 

tanmātrendriyabhūtānāṃ vikārāṇāṃ guṇaiḥ saha 
sraṣṭre ca pataye caiva namaśca prabhaviṣṇave ।। 

jagataḥ pataye caiva jagatsraṣṭre namaḥ sadā 
prakṛteḥ pataye nityaṃ puruṣātparagāmine ।। 

īśvarāya namo nityaṃ yogagamyāya raṃhase 
saṃsārotpattināśāya sarvakāmapradāya ca ।। 

śaraṇyāya namo nityaṃ namo bhasmāṅgarāgiṇe 
namaste ayograhastāya tejasāṃ pataye namaḥ ।। 

sūryānilahutāśāmbucandrākāśadharāya ca 
sthitāya sarvadā nityaṃ namastrailokavedhase ।। 

stotavyasya kuto deva viśrāmastava vidyate 
yadā hetustvamevāsya jagataḥ sthitināśayoḥ ।। 

aśaraṇyasya deveśa tvattaśca śaraṇārthinaḥ 
prasādaṃ paramālambya varado bhava viśvakṛt ।। 

yaḥ stotrametadakhilaṃ paṭhate dvijanmā prātaḥ śucirniyamavānpurato dvijānām 
taṃ brahmarākṣasaniśācarabhūtayakṣā hiṃsanti no dvipadapannagapūtanāśca ।। 

tataḥ sa bhagavāndevaḥ stūyamānaḥ sahomayā 
uvāca varado asmīti brūhi yatte manogatam ।। 

tamevaṃvādinaṃ devaṃ śilādo abhyarcayattadā 
uvāca cedaṃ deveśaṃ sa vācā sajjamānayā ।। 

bhagavanyadi tuṣṭo asi yadi deyo varaśca me 
icchāmyātmasamaṃ putraṃ mṛtyuhīnamayonijam ।। 

evamuktastato devaḥ prīyamāṇastrilocanaḥ 
evamastviti taṃ procya tatraivāntaradhīyata ।। 

gate tasminmaheṣvāse ṛṣiḥ paramapūjitaḥ 
svamāśramamupāgamya ṛṣibhyo akathayattataḥ ।। 

taiḥ praśastastataścaiva kālena munisattama 
yiyakṣuryajñabhūmiṃ svāṃ lāṅgalena cakarṣa tām ।। 

tasyāṃ tu kṛṣyamāṇāyāṃ sītāyāṃ tatsamutthitaḥ 
saṃvartakānalaprakhyaḥ kumāraḥ pratyadṛśyata ।। 

sa taṃ dṛṣṭvā tathodbhūtaṃ kumāraṃ dīptatejasam 
rākṣaso ayamiti jñātvā bhayānnopasasāra tam ।। 

kumāro api tathodbhūtaḥ pitaraṃ dīptatejasam 
upāsarpata dīnātmā tāta tāteti cābravīt ।। 

sa tātetyucyamāno api yadā taṃ nābhyanandata 
tato vāyustamākāśe śilādaṃ prāha susvaram ।। 

śālaṅkāyana putraste yo asau devena śambhunā 
ayonijaḥ purā dattaḥ sa eṣa pratinandaya ।। 

yasmānnandīkaraste ayaṃ sadaiva dvijasattama 
tasmānnandīti nāmnāyaṃ bhaviṣyati sutastava ।। 

tataḥ sa vāyuvacanān nandinaṃ pariṣasvaje 
gṛhītvā cāśramaṃ svena so anayattuṣṭivardhanam 
cūḍopanayanādīni karmāṇyasya cakāra saḥ ।। 

kṛtvā cādhyāpayāmāsa vedānsāṅgānaśeṣataḥ 
āyurvedaṃ dhanurvedaṃ gāndharvaṃ śabdalakṣaṇam ।। 

hastināṃ caritaṃ yacca naranāryośca lakṣaṇam 
śilpāni caiva sarvāṇi nimittajñānameva ca ।। 

bhūtagrāmacikitsāṃ ca mātṝṇāṃ caritaṃ ca yat 
bhujaṃgānāṃ ca sarveṣāṃ yacca kiṃcidviceṣṭitam 
abdairadhītavānsarvaṃ vyāsa pañcabhireva ca ।। 

dakṣaḥ śuciradīnātmā priyavāganasūyakaḥ 
sarvalokapriyo nityaṃ manonayananandanaḥ ।। 

tasyātha saptame varṣe ṛṣī divyau tapodhanau 
āśramaṃ samanuprāptau śilādasya mahaujasau ।। 

tāvabhyarcya yathānyāyaṃ śilādaḥ sumahātapāḥ 
sukhāsīnau samālakṣya āsane paramārcitau ।। 

mitrāvaruṇanāmānau tapoyogabalānvitau 
abhijñau sarvabhūtānāṃ trailokye sacarācare ।। 

tābhyāmanujñātaścaiva niṣasāda varāsane 
upaviṣṭastataḥ prīta iṣṭābhirvāgbhirastuvat ।। 

tābhyāṃ pṛṣṭaśca kaccitte putrastuṣṭipradaḥ śubhaḥ 
svādhyāyaniyataḥ kaccit kacciddharmasya saṃtatiḥ ।। 

kaccinna vṛddhānbālo na gurūnvāpyavamanyate 
kaccinniyamavāṃścaiva kaccittuṣṭipradaḥ satām ।। 

sa evamuktastejasvī śilādaḥ putravatsalaḥ 
uvāca guṇavānsamyak kulavaṃśavivardhanaḥ ।। 

tamāhūya sa tuṣṭyā tu putraṃ nandinamacyutam 
tayoḥ pādeṣu śirasā apātayata nandinam ।। 

tau tu tasyāśiṣaṃ devau prayuṅkto dharmanityatām 
guruśuśrūṣaṇe bhāvaṃ lokāṃścaiva tathākṣayān ।। 

śilādastāmathālakṣya āśiṣaṃ devayostadā 
visṛjya nandinaṃ bhītaḥ so apṛcchadṛṣisattamau ।। 

bhagavantāvṛṣī satyau gatijñau sarvadehinām 
kimarthaṃ mama putrasya dīrghamāyurubhāvapi 
prayuktavantau samyaktu nāśiṣaṃ munisattamau ।। 

tavaiṣa tanayastāta alpāyuḥ sarvasaṃmataḥ 
ato anyadvarṣamekaṃ vai jīvitaṃ dhārayiṣyati ।। 

tataḥ sa śokasaṃtapto nyapatadbhuvi duḥkhitaḥ 
visṛjya ṛṣiśārdūlāv ekākī vilalāpa ca ।। 

tasya śokādvilapataḥ svaraṃ śrutvā sutaḥ śubhaḥ 
nandyāgāttamathāpaśyat pitaraṃ duḥkhitaṃ bhṛśam ।। 

kena tvaṃ tāta duḥkhena dūyamānaḥ prarodiṣi 
duḥkhaṃ te kuta udbhūtaṃ jñātumicchāmyahaṃ pitaḥ ।। 

putra tvaṃ kila varṣeṇa jīvitaṃ samprahāsyasi 
ūcatustāvṛṣītyevaṃ tato māṃ kṛcchramāviśat ।। 

satyaṃ devaṛṣī tāta na tāvanṛtamūcatuḥ 
tathāpi tu na mṛtyurme prabhaviṣyati mā śucaḥ ।। 

kiṃ tapaḥ kiṃ parijñānaṃ ko yogaḥ kaḥ śramaśca te 
yena tvaṃ mṛtyumudyuktaṃ vañcayiṣyasi kathyatām ।। 

na tāta tapasā mṛtyuṃ vañcayiṣye na vidyayā 
mahādevaprasādena mṛtyuṃ jeṣyāmi nānyathā ।। 

drakṣyāmi śaṃkaraṃ devaṃ tato mṛtyurna me bhavet 
naṣṭe mṛtyau tvayā sārdhaṃ ciraṃ vatsyāmi nirvṛtaḥ ।। 

mayā varṣasahasreṇa tapastaptvā suduścaram 
mahādevaḥ purā dṛṣṭo labdhastvaṃ me yataḥ sutaḥ ।। 

bhavāṃstu varṣeṇaikena tapasā nātibhāvitaḥ 
kathaṃ draṣṭā mahādevam etadicchāmi veditum ।। 

na tāta tapasā devo dṛśyate na ca vidyayā 
śuddhena manasā bhaktyā dṛśyate parameśvaraḥ ।। 

tvayā visṛṣṭo gatvāham acireṇa trilocanam 
draṣṭā tāta na saṃdeho visṛjāśu tatastu mām ।। 

tiṣṭhantaṃ māṃ yamo abhyetya paśyataste abhisaṃmatam 
na hiṃsati tathā tasmād itastāta vrajāmyaham ।। 

tiṣṭhantaṃ vā śayānaṃ vā dhāvantaṃ patitaṃ tathā 
na pratīkṣati vai mṛtyur iti buddhvā śamaṃ vraja ।। 

avatīrya jalaṃ divyaṃ bhāvaṃ śuddhaṃ samāsthitaḥ 
abhyasya raudramadhyāyaṃ tato drakṣyāmi śaṃkaram ।। 

japataścāpi yuktasya rudrabhāvārpitasya ca 
na mṛtyukālā bahavaḥ kariṣyanti mama vyathām ।। 

tamevaṃvādinaṃ matvā bruvāṇaṃ śuddhayā girā 
vyasarjayadadīnātmā kṛcchrātputraṃ mahātapāḥ ।। 

abhivandya pituḥ pādau śirasā sa mahāyaśāḥ 
pradakṣiṇaṃ samāvṛtya sampratasthe atiniścitaḥ ।। 

abhivādya ṛṣīnsarvān sa didṛkṣurudāradhīḥ 
muniḥ sa devamagamat praṇatārtiharaṃ haram ।। 

iti skandapurāṇe viṃśatitamo adhyāyaḥ

skandapurana 

nirgato atha tato nandī jagāma saritāṃ varām 
bhuvanāmiti vikhyātāṃ sarvalokasukhāvahām ।। 

tāṃ praviśya tato dhīmān ekāgro hradamāsthitaḥ 
sa jajāpa tadā rudrān mṛtyorbhītaḥ samāhitaḥ ।। 

japatā tena tatraiva tatpareṇa tadāśiṣā 
koṭirekā yadā japtā tadā devastutoṣa ha ।। 

tamāgatyāha bhagavāñ charva ugraḥ kapardimān 
nandiṃstuṣṭo asmi bhadraṃ te varaṃ vṛṇu yathepsitam ।। 

uvāca praṇato bhūtvā praṇatārtiharaṃ haram 
dvitīyāṃ japtumicchāmi koṭiṃ bhagavatāṃ vibho 
evamastviti devo api procyāgacchadyathāgatam ।। 

so avatīrya tato bhūyaḥ prayatātmā tathaiva ha 
jajāpa koṭimanyāṃ tu rudramevānucintayan ।। 

dvitīyāyāṃ tataḥ koṭyāṃ sampūrṇāyāṃ vṛṣadhvajaḥ 
abhyājagāma taṃ caiva varado asmītyabhāṣata ।। 

sa prāha bhagavankoṭiṃ tṛtīyāmapi kālahan 
japtumicchāmi deveśa tvatprasādādahaṃ vibho ।। 

evamastviti bhūyo api bhagavānpratyuvāca ha 
uktvā jagāma svaṃ veśma devyā saha mahādyutiḥ ।। 

tatastṛtīyāṃ rudrāṇāṃ koṭimanyāṃ jajāpa ha 
yugāntādityasaṃkāśas tataḥ samabhavaddvijaḥ ।। 

tasya koṭītraye vyāsa samāpte jvalanatviṣaḥ 
somaḥ saha gaṇairdevas taṃ deśamupacakrame ।। 

sa taṃ kareṇa saṃgṛhya uddhṛtya salilācca ha 
saṃmṛjāno agrahastena nandinaṃ kālahābravīt ।। 

śailāde varado ahaṃ te tapasānena toṣitaḥ 
sādhu japtaṃ tvayā dhīman brūhi yatte manogatam ।। 

japeyaṃ koṭimanyāṃ tu bhūyo api tava tejasā 
varametaṃ vṛṇe deva yadi tuṣṭo asi me vibho ।। 

kiṃ te japtena bhūyo api tuṣṭo asmi tava sarvathā 
yadyattvaṃ vṛṇuṣe kāmaṃ sarvaṃ tatpradadāni te ।। 

brahmatvamatha viṣṇutvam indratvamatha vāyutām 
ādityo bhava rudro vā brūhi kiṃ vā dadāni te ।। 

sa evamukto devena śirasā pādayornataḥ 
tuṣṭāva purakāmāṅgakratuparvatanāśanam ।। 

namo devātidevāya mahādevāya vai namaḥ 
namaḥ kāmāṅganāśāya nīlakaṇṭhāya vai namaḥ ।। 

namastuṣitanāśāya trailokyadahanāya ca 
namaḥ kālogradaṇḍāya ugradaṇḍāya vai namaḥ ।। 

namo nīlaśikhaṇḍāya sahasraśirase namaḥ 
sahasrapāṇaye caiva sahasracaraṇāya ca ।। 

sarvataḥpāṇipādāya sarvatokṣimukhāya ca 
sarvataḥśrutaye caiva sarvamāvṛtya tiṣṭhate ।। 

namaste rukmavarṇāya tathaivātīndriyāya ca 
namaḥ kanakaliṅgāya sarvaliṅgāya vai namaḥ ।। 

namaścandrārkavarṇāya yogeśāyājitāya ca 
pinākapāṇaye caiva śūlamudgarapāṇaye ।। 

gadine khaḍgine caiva paraśvadhadharāya ca 
rathine varmiṇe caiva maheṣvāsāya vai namaḥ ।। 

namastriśūlahastāya ugradaṇḍadharāya ca 
namo gaṇādhipataye rudrāṇāṃ pataye namaḥ ।। 

namaḥ sahasranetrāya śatanetrāya vai namaḥ 
ādityānāṃ ca pataye vasūnāṃ pataye namaḥ ।। 

namaḥ pṛthivyāḥ pataye ākāśapataye namaḥ 
namaḥ svarlokapataye umāyāḥ pataye namaḥ ।। 

namo yogādhipataye sarvayogapradāya ca 
dhyānine dhyāyamānāya dhyānibhiḥ saṃstutāya ca ।। 

mṛtyave kāladaṇḍāya yamāya ca mahātmane 
devādhipataye caiva divyasaṃhananāya ca ।। 

yajñāya vasudānāya svargāyājanmadāya ca 
savitre sarvadevānāṃ dharmāyānekarūpiṇe ।। 

amṛtāya vareṇyāya sarvadevastutāya ca 
brahmaṇaśca śirohartre yajñasya ca mahātmanaḥ ।। 

tripuraghnāya cogrāya sarvāśubhaharāya ca 
umādehārdharūpāya lalāṭanayanāya ca ।। 

mahiṣāndhakabhettāya sraṣṭre vai parameṣṭhine 
brahmaṇo gurave caiva brahmaṇo janakāya ca ।। 

kumāragurave caiva kumāravaradāya ca 
haline muṣalaghnāya mahāhāsāya vai namaḥ ।। 

mṛtyupāśograhastāya takṣakabrahmasūtriṇe 
savidyudghanavāhāya tathaiva vṛṣayāyine ।। 

himavadvindhyavāsāya meruparvatavāsine 
kailāsavāsine caiva dhaneśvarasakhāya ca ।। 

viṣṇordehārdhadattāya tasyaiva varadāya ca 
sarvabhūtāsamajñāya sarvabhūtānukampine ।। 

antarbhūtādhibhūtāya prāṇināṃ jīvadāya ca 
manase manyamānāya atimānāya caiva hi ।। 

budhyamānāya buddhāya draṣṭre vai cakṣuṣe namaḥ 
namaste sparśayitre ca tathaiva sparśanāya ca ।। 

namaste rasayitre ca tathaiva rasanāya ca 
namo ghrāṇāya ghrātre ca śrotre śrotrāya caiva hi 
hastine caiva hastāya tathā pādāya pādine ।। 

namo astvānandakartre ca ānandāya ca vai namaḥ 
vāce atha vāgmine caiva tanmātrāya mahātmane ।। 

sūkṣmāya caiva sthūlāya sattvāya rajase namaḥ 
namaśca tamase nityaṃ kṣetrajñāyājitāya ca ।। 

viṣṇave lokatantrāya prajānāṃ pataye namaḥ 
manave saptaṛṣaye tapyamānāya tāpine ।। 

brahmaṇyāyātha śuddhāya tathā durvāsase namaḥ 
śilpine śilpanāthāya viduṣe viśvakarmaṇe ।। 

atraye bhṛgave caiva tathaivāṅgirase namaḥ 
pulahāya pulastyāya kratudakṣānalāya ca ।। 

dharmāya rucaye caiva vasiṣṭhāya namo astu te 
bhūtāya bhūtanāthāya kuṣmāṇḍapataye namaḥ ।। 

tiṣṭhate dravate caiva gāyate nṛtyate api ca 
avaśyāyāpyavadhyāya ajarāyāmarāya ca ।। 

akṣayāyāvyayāyaiva tathāpratihatāya ca 
anāveśyāya sarveṣāṃ dṛśyāyādṛśyarūpiṇe ।। 

sūkṣmebhyaścāpi sūkṣmāya sarvagāya mahātmane 
namaste bhagavaṃstryakṣa namaste bhagavañchiva 
namaste sarvalokeśa namaste lokabhāvana ।। 

na me devādhipatyena brahmatvenāthavā punaḥ 
na viṣṇutvena deveśa nāpīndratvena bhūtapa 
icchāmyahaṃ taveśāna gaṇatvaṃ nityamavyayam ।। 

nityaṃ tvāṃ sagaṇaṃ sāmbaṃ prasannaṃ saparicchadam 
draṣṭumicchāmi deveśa eṣa me dīyatāṃ varaḥ ।। 

tvaṃ no gatiḥ purā deva tvaṃ caivārtāyanaṃ prabhuḥ 
śaraṇaṃ ca tvamevātha nānyaṃ paśyāmi karhicit ।। 

tvayā tyaktasya caivāśu vināśo nātra saṃśayaḥ 
anyāṃ gatiṃ na paśyāmi yasyā ātyantikaṃ śubham ।। 

anuraktaṃ ca bhaktaṃ ca tvatparaṃ tvadapāśrayam 
pratīccha māṃ sadā deva eṣa me dīyatāṃ varaḥ ।। 

ya imaṃ prātarutthāya paṭhedavimanā naraḥ 
sa dehabhedamāsādya nandīśvarasamo bhavet ।। 

yaścemaṃ śṛṇuyānnityaṃ śrāvayedvā dvijātiṣu 
so aśvamedhaphalaṃ prāpya rudraloke mahīyate ।। 

śrutvā sakṛdapi hyetaṃ stavaṃ pāpapraṇāśanam 
yatra tatra mṛto vyāsa na durgatimavāpnuyāt ।। 

yo adhītya nityaṃ stavametamagryaṃ devaṃ sadābhyarcayate yatātmā 
kiṃ tasya yajñairvividhaiśca dānais tīrthaiḥ sutaptaiśca tathā tapobhiḥ ।। 

iti skandapurāṇa ekaviṃśatimo adhyāyaḥ

skandapurana 

tatastu devadeveśo bhaktyā paramayā yutam 
aśrupūrṇekṣaṇaṃ dīnaṃ pādayoḥ śirasā natam ।। 

karābhyāṃ susukhābhyāṃ tu saṃgṛhya paramārtihā 
utthāpya nayane somaḥ aśrupūrṇe mamārja ha ।। 

uvāca cainaṃ tuṣṭātmā vacasāpyāyayanniva 
nirīkṣya gaṇapānsarvān devyā saha tadā prabhuḥ ।। 

jāne bhaktiṃ tava mayi jāne cārtiṃ tavānagha 
tasya sarvasya śailāde udarkaṃ saṃniśāmaya ।। 

amaro jarayā tyakto nityaṃ duḥkhavivarjitaḥ 
akṣayaścāvyayaścaiva sapitā sasuhṛjjanaḥ ।। 

mameṣṭo gaṇapaścaiva madvīryo matparākramaḥ 
iṣṭo mama sadā caiva mama pārśvagataḥ sadā 
madrūpaścaiva bhavitā mahāyogabalānvitaḥ ।। 

ṛddhimaccaiva te dvīpaṃ kṣīrodamamṛtākaram 
saṃvāsaṃ samprayacchāmi tatra raṃsyasi sarvadā ।। 

kuśeśayamayīṃ mālām avamucyātmanastataḥ 
ābabandha mahātejā nandine divyarūpiṇīm ।। 

sa tayā mālayā nandī babhau kaṇṭhāvasaktayā 
tryakṣo daśabhujaḥ śrīmān dvitīya iva śaṃkaraḥ ।। 

tatastaṃ vai samādāya hastena bhagavānharaḥ 
uvāca brūhi kiṃ te adya dadāni varamuttamam ।। 

āśramaścāyamatyarthaṃ tapasā tava bhāvitaḥ 
japyeśvara iti khyāto mama guhyo bhaviṣyati ।। 

samantādyojanaṃ kṣetraṃ divyaṃ devagaṇairvṛtam 
siddhacāraṇasaṃkīrṇam apsarogaṇasevitam 
siddhikṣetraṃ paraṃ guhyaṃ bhaviṣyati na saṃśayaḥ ।। 

karmaṇā manasā vācā yatkiṃcitkurute naraḥ 
śubhaṃ vāpyaśubhaṃ vātra sarvaṃ bhavitṛ tacchubham ।। 

jāpyaṃ mānasaṃ tulyaṃ vai rudrāṇāṃ tadbhaviṣyati 
yatra tatra mṛtā martyā yāsyanti tava lokatām ।। 

tato jaṭāsrutaṃ vāri gṛhītvā hāranirmalam 
uktvā nadī bhavasveti visasarja mahātapāḥ ।। 

sā tato divyatoyā ca puṇyā maṇijalā śubhā 
haṃsakāraṇḍavākīrṇā cakravākopaśobhitā 
padmotpalavanopetā prāvartata mahānadī ।। 

strīrūpadhāriṇī caiva prāñjaliḥ śirasā natā 
padmotpaladalābhākṣī mahādevamupasthitā ।। 

tāmuvāca tato devo nadīṃ svayamupasthitām 
yasmājjaṭodakāddevi pravṛttā tvaṃ śubhānane 
tasmājjaṭodā nāmnā tvaṃ bhaviṣyasi saridvarā ।। 

tvayi snānaṃ tu yaḥ kuryāc chuciḥ prayatamānasaḥ 
so aśvamedhaphalaṃ prāpya rudraloke mahīyate ।। 

tato devyā mahādevo nandīśvaramatiprabham 
putraste ayamiti procya pādayostaṃ vyanāmayat ।। 

sā tamāghrāya śirasi pāṇibhyāṃ parimārjatī 
putrapremṇābhyaṣiñcattaṃ srotobhiḥ stanajaistribhiḥ 
payasā śaṅkhagaureṇa devī devaṃ nirīkṣatī ।। 

tāni srotāṃsi trīṇyasyāḥ srutānyoghavatī nadī 
nadīṃ trisrotasīṃ puṇyāṃ tatastāmavadaddharaḥ ।। 

trisrotasaṃ nadīṃ dṛṣṭvā vṛṣaḥ paramaharṣitaḥ 
nanarda nādāttasmācca saridanyā tato abhavat ।। 

yasmādvṛṣabhanādena pravṛttā sā mahānadī 
tasmāḍḍhitkirikāṃ tāṃ vai uvāca vṛṣabhadhvajaḥ ।। 

jāmbūnadamayaṃ citraṃ svaṃ devaḥ paramādbhutam 
mukuṭaṃ cābabandhāsmai kuṇḍale cāmṛtodbhave ।। 

taṃ tathābhyarcitaṃ vyomni dṛṣṭvā meghaḥ prabhākaraḥ 
devopavāhyaḥ siṣice sanādaḥ sataḍidguṇaḥ ।। 

tasyābhiṣiktasya tadā pravṛtte srotasī bhṛśam 
yasmātsuvarṇānniḥsṛtya nadyekā sampravartata 
svarṇodaketi nāmnā tāṃ mahādevo abhyabhāṣata ।। 

jāmbūnadamayādyasmād dvitīyā mukuṭācchubhāt 
prāvartata nadī puṇyā ūcurjambūnadīti tām ।। 

etatpañcanadaṃ nāma japyeśvarasamīpagam 
vyākhyātaṃ phalametāsāṃ jaṭodāyāṃ mahātmanā ।। 

tacca pañcanadaṃ divyaṃ devaṃ japyeśvaraṃ ca tam 
trirātropoṣito gatvā snātvābhyarcya ca śūlinam ।। 

nandīśvarasyānucaraḥ kṣīrodanilayo bhavet ।। 

yastu japyeśvare prāṇān parityajati dustyajān 
niyamenānyathā vāpi sa me gaṇapatirbhavet ।। 

nandīśvarasamo nityaḥ śāśvataḥ akṣayo avyayaḥ 
mama pārśvādanapagaḥ priyaḥ saṃmata eva ca ।। 

japyeśvaraṃ pañcanadaṃ ca tadvai yo mānavo abhyetya jahāti deham 
sa me sadā syādgaṇapo variṣṭhas tvayā samaḥ kāntivapuśca nityam ।। 

iti skandapurāṇe dvāviṃśatimo adhyāyaḥ

skandapurana 

bhagavāndevadeveśaḥ sarvabhūtapatirharaḥ 
devīmuvāca vāgīśa umāṃ girivarātmajām ।। 

devi nandīśvaraṃ devam abhiṣekṣyāmi bhūtapam 
gaṇānāvāhayiṣyāmi kiṃ vā tvaṃ manyase avyaye ।। 

saptalokādhipatyaṃ ca gaṇeśānāṃ tathaiva ca 
sarvamarhati deveśa nandī putro mamāgrajaḥ ।। 

tataḥ sa bhagavāndevaḥ suraśatruniṣūdanaḥ 
prāṅmukhaḥ sa gaṇeśānām āhvānamakarottadā ।। 

tataḥ sahasraśastatra gaṇādhyakṣā mudā yutāḥ 
samprāptāḥ sarvalokeśās tacchṛṇuṣva mahāmune ।। 

tataḥ karāladaśano bhṛkuṭībhūṣitānanaḥ 
śaṅkhahārāmbugauraśca daṃṣṭrī sragmī trilocanaḥ ।। 

jaṭāsahasrordhvaśirā jvālākeśo mahāhanuḥ 
agnyaṅgārakanetraśca bhujagābaddhamekhalaḥ ।। 

vidyujjihvo mahākāyas tathā caivordhvamehanaḥ 
sarpayajñopavītī ca paraśvadhadharastathā ।। 

bhujagābaddhamauñjiśca bhujagaireva kaṅkaṇaiḥ 
aṭṭahāsānsṛjānaśca aśanīpātasaṃnibhān 
diṇḍirityeva vikhyāto gaṇapaḥ samadṛśyata ।। 

ātmanaḥ sadṛśānāṃ ca koṭībhirdaśabhirvṛtaḥ 
gaṇapānāṃ sureśānāṃ yogināṃ dīptatejasām ।। 

tato aparo mahākeśo mahākāyordhvamehanaḥ 
tryakṣo analaśataprakhyaḥ aśanīpātanardanaḥ ।। 

nṛtyangāyaṃśca citrāṇi kurvannāṭyānyanekaśaḥ 
jvaladaṃṣṭro mahāhāso bṛhatskandhaḥ pinākadhṛk ।। 

koṭībhirdaśabhiḥ sārdhaṃ dviguṇābhirmahātmanām 
gaṇānāṃ citrarūpāṇāṃ yugapatsampradṛśyata ।। 

siṃhāsyagajakokāsyair dvīpiśārdūlakānanaiḥ 
so aṣāḍhirnāma gaṇapo vyāsa tatra samāgataḥ ।। 

athānyo vyāsa samprāpto yugāntādityasaprabhaḥ 
śatayojanabāhuśca digvāsāścordhvamehanaḥ ।। 

atidīrgho atimeḍhraśca lambabhrūḥ sthūlanāsikaḥ 
vṛttāsyaśca mahākṣaśca bhṛkuṭīsaṃhatānanaḥ ।। 

pañcayojanavistīrṇo dīrgho vai tāvadeva ca 
daṃṣṭrāścatasro vaktreṇa bibhracchaṅkhendupāṇḍarāḥ ।। 

pañcajihvordhvakarṇaśca pāśahasto manojavaḥ 
vṛtaḥ koṭīśatenaiva sadṛśānāmadṛśyata ।। 

bhārabhūtīti vikhyāto mahāyogabalānvitaḥ 
gaṇapo devadevasya samīpaṃ so abhyagacchata ।। 

tataḥ kundenduśaṅkhābhaṃ himarāśyambusaṃnibham 
mṛṇālasphaṭikābhaṃ ca bhasmakakṣāvalambanam ।। 

gṛhītvā cāśanīhāsaṃ tripādaṃ cīravāsasam 
śatodaraṃ triśirasaṃ trinetraṃ cordhvamūrdhajam ।। 

jvālāmālāgrakeśaṃ ca vyāghracarmājināmbaram 
vāyuvegaṃ mahāhāsaṃ bhujagābaddhamekhalam ।। 

mahoragakṛtāpīḍaṃ śaṅkukarṇordhvamehanam 
bhasmapraharaṇaṃ caiva mahādaṃṣṭraṃ mahāhanum ।। 

mahāgaṇapatiṃ vīraṃ jvara ityeva viśrutam 
koṭīśatavṛtaṃ taṃ ca gaṇapaṃ so anvapaśyata ।। 

tato aparaḥ saumyarūpo bhasmadigdhāṅga eva ca 
triśūlapāṇirdigvāsā mahāyogabalānvitaḥ ।। 

bahuveṣadharaścaiva dhyānayogaparāyaṇaḥ 
somavarṇa iti khyātaḥ koṭīśatavṛtaḥ prabhuḥ 
tādṛśānāṃ gaṇādhyakṣo devenāhūta āgataḥ ।। 

athāparo mahākāyaḥ śūlapāṇirmahābalaḥ 
yugāntānalasaṃkāśaḥ sthiraḥ sthirayaśobalaḥ ।। 

candramaulirmahākeśaś caturbāhurvilohitaḥ 
ekapādairmahākāyais tryakṣaistaiḥ śūlapāṇibhiḥ ।। 

vṛtaḥ koṭīśatenaiva sthāṇustatrābhyavartata 
samahāpārṣado rudraḥ sarvāsuranibarhaṇaḥ ।। 

tato aparaḥ paṭṭisena hrasvapādodaraḥ śuciḥ 
sahasrabāhucaraṇaḥ sahasrākṣaḥ pratāpavān ।। 

karāladaśanaścaiva kṛṣṇasarpāmbaracchadaḥ 
tryakṣaścandrakṛtāpīḍaḥ kaṇṭhamālāvibhūṣitaḥ ।। 

ugrasena iti khyātaḥ koṭīśatavṛtaḥ sa ca 
āgātsamīpaṃ devasya āhūtaḥ svayamīśvaraḥ ।। 

tato aparaḥ samāpede devaṃ candrārdhadhāriṇam 
caturvaktro mahātejāś caturviṃśekṣaṇaḥ prabhuḥ ।। 

sahasrabāhurjvālāsyo mahānetrordhvamehanaḥ 
karāladaśanaścaiva śaṅkukarṇo mahānakhaḥ ।। 

asipāṇirmahātejāḥ śatapādaḥ śatodaraḥ 
vidyutkeśo atihāsaśca tathaivobhayatogatiḥ ।। 

ajaikapāditi khyāto vṛtaḥ koṭīśatena saḥ 
kāñcanopalavṛkṣāḍhyaḥ samegha iva parvataḥ ।। 

āgāttato aparo vyāsa gaṇapaḥ sumahābalaḥ 
sarvatovadanaḥ śrīmān sarvataḥpāṇipādadhṛk ।। 

hrasvabāhūrupādaśca aśaniṃ dhārayañchubham 
śatairvṛtaśca koṭīnām aṣṭābhistvātmanaḥ samaiḥ 
nikumbha iti vikhyātaḥ śatapādodarānanaḥ ।। 

āgāttato aparaścāpi vidyutkeśo mahābalaḥ 
candramālādharo ghoraḥ prahasanpravicālayan ।। 

daṇḍadhārī mahāvaktraḥ śaṅkhakundendusaprabhaḥ 
gaṇakoṭīśatavṛtaḥ paramaṃ paratāpanaḥ ।। 

tato aparaḥ sahasreṇa koṭīnāṃ gaṇapo vṛtaḥ 
sūryamālāsrajaṃ bibhrad ājagāma mahātapāḥ ।। 

sa sūryāpyāyano nāma devasya paramapriyaḥ 
dhanuṣpāṇirmahātejā viśrutaḥ samahādyutiḥ ।। 

tathānyaḥ sarpamālaśca cakrābharaṇa eva ca 
cakrāyudho mahātejā hrasvapādakaṭīkaraḥ ।। 

sa nāmnā viśruto loke grahāpyāyana ityuta 
gaṇakoṭiśataiḥ ṣaḍbhir vṛtaḥ samanudhāvata ।। 

śaṅkukarṇo abhyayāccaiva gaṇakoṭyā mahābalaḥ 
nandikaścāpi daśabhiḥ piṅgākṣo aṣṭābhireva ca 
vināyakaścatuḥṣaṣṭyā kuṣmāṇḍo nāma viśrutaḥ ।। 

hiraṇyavarṇaḥ ṣaḍbhiśca ekapādastathaiva ca 
dhūmrakeśo dvādaśabhiḥ patākī daśabhistathā ।। 

sahasraghaṇṭo aṣṭādaśabhis tapaḥ pañcabhireva ca 
sahasraśīrṣaḥ ṣaḍbhiśca bhavaḥ koṭiśatāvṛtaḥ ।। 

varo daśabhirabhyāgāt kumbhakarṇastathāṣṭabhiḥ 
viṣvaksenaḥ sahasreṇa annadastu śatena vai ।। 

āveśanī tathāṣṭābhiḥ saptabhiśca pravartanaḥ 
mahāravaḥ sahasreṇa koṭīnāṃ gaṇapo vṛtaḥ ।। 

caturmukho dvādaśabhis tathā bāhūpahārakaḥ 
mahākālaḥ śatenaiva tathāgniśikharo gaṇaḥ ।। 

ādityamūrdhā koṭyā ca tathā caiva dhanāvahaḥ 
saṃnāmaśca śatenaiva kukkuṭo aṣṭābhireva ca ।। 

kundaśca pañcadaśabhis tathā saṃkoṭako aparaḥ 
amoghabhūtiḥ koṭyā ca tathā dvau meghabhūtikau ।। 

ekapādo aparaḥ ṣaṣṭyā tathā saptaśirā gaṇaḥ 
mahābalaśca navabhir apasmāraśca viśrutaḥ ।। 

nīlo navatyā deveśaḥ pūrṇabhadrastathaiva ca 
nirṛtiścaiva saptatyā koṭīnāmabhyagātsaha ।। 

koṭīkoṭīsahasrāṇāṃ śatairviṃśatibhirvṛtāḥ 
ītayastatra cājagmur mahāyogabalānvitāḥ ।। 

bhūtāḥ koṭisahasreṇa pramathāḥ koṭibhistribhiḥ 
vīrabhadraścatuḥṣaṣṭyā vṛṣabhaśca mahābalaḥ ।। 

meghaḥ saudāmanīmālo navatyā saṃvṛto abhyagāt 
prabhākaraśca viṃśatyā viṭpatiśca mahābalaḥ ।। 

giriko meghanādaśca udaro maṇireva ca 
kāṣṭhakarṇaśca divyātmā bilvarūpaśca viśrutaḥ ।। 

śatamanyustathā caiva pañcākṣaścaiva vīryavān 
tālaketuśca ṣaṇḍaśca kāpālī gajanāśanaḥ ।। 

saṃvartakastathā caitras trailokyadahanastathā 
lokāntakaśca dīptātmā hemakuṇḍala eva ca ।। 

mṛtyuścaiva yamaścaiva kālo viṣaharastathā 
śatamāyo mahāmāyaḥ sarvatrāśaraṇastathā 
ekaśṛṅgī ca vikhyātas tathā bhṛṅgiriṭiśca yaḥ ।। 

ete cānye ca gaṇapā guhyā ye ca mahābalāḥ 
tatrājagmurmudā yuktāḥ sarve citrāstrayodhinaḥ ।। 

gāyantaśca dravantaśca nṛtyantaśca mahābalāḥ 
mukhāḍambaravādyāni nādayantastathaiva ca ।। 

rathairnāgairhayaiścaiva vāyumarkaṭavāhanāḥ 
vyāghrasiṃhabiḍālaiśca sarpaiḥ pakṣibhireva ca ।। 

śvāpadaiśca tathānekair anyaiśca vividhaiḥ śubhaiḥ 
vimāneṣu tathārūḍhā manuṣyeṣu tathāpare ।। 

bherīśaṅkhamṛdaṅgaiśca paṇavānakagomukhaiḥ 
vāditrairvividhaiścaiva paṭahairekapuṣkaraiḥ ।। 

bherījharjharasaṃnādair āḍambarakaḍiṇḍimaiḥ 
maḍḍukairveṇuvīṇābhir vivṛṣaistuṇavairapi ।। 

darduraistālaghātaiśca kacchapaiḥ paṇavairapi 
vādyamānairmahāyogā ājagmurdevasaṃsadam ।। 

te viśvakarmāṇamamitrasāhā viśveśamekākṣaramavyayaṃ ca 
sahasranetrapratimātibhāsvarāḥ praṇemuruccairapi cābhineduḥ ।। 

iti skandapurāṇe trayoviṃśatimo adhyāyaḥ

skandapurana 

te gaṇeśā mahāsattvāḥ sarve deveśvareśvarāḥ 
praṇamya devaṃ devīṃ ca idaṃ vacanamabruvan ।। 

bhagavandevatārighna devadevāmbikāpate 
kimarthaṃ vayamāhūtā ājñāpaya kṛtaṃ hi tat ।। 

kiṃ sāgarāñchoṣayāmo yamaṃ vā saha kiṃkaraiḥ 
hanmo mṛtyumutāmṛtyur na bhavatvadya padmajaḥ ।। 

baddhvendraṃ saha devaiśca saviṣṇuṃ saha vāyunā 
ānayāmaḥ susaṃkruddhā daityānvā saha dānavaiḥ ।। 

kasyādya vyasanaṃ ghoraṃ kariṣyāmastavājñayā 
kasya vādyotsavaṃ deva sarvakāmasamṛddhimat ।। 

tāṃstathāvādinaḥ sarvān namato bhaktavatsalaḥ 
uvāca devaḥ sampūjya gaṇāngaṇapatirbhavaḥ ।। 

śṛṇudhvaṃ yatkṛte yūyam ihāhūtā jagaddhitāḥ 
śrutvā ca prayatātmānaḥ kurudhvaṃ tadaśaṅkitāḥ ।। 

nandīśvaro ayaṃ putro naḥ sarveṣāmīśvareśvaraḥ 
priyo agranāyakaścaiva senānīrvaḥ samāhitaḥ ।। 

tamimaṃ mama saṃdeśād yūyaṃ sarve abhisaṃmatāḥ 
senānyamabhiṣiñcadhvaṃ mahāyogapatiṃ patim ।। 

adyaprabhṛti yuṣmākam ayaṃ nandīśvaraḥ śubhaḥ 
priyo gauravayuktaśca senānīramaraḥ prabhuḥ ।। 

evamukte bhagavatā gaṇapāḥ sarva eva te 
evamastviti saṃmantrya sambhārānāharaṃstataḥ ।। 

tasya rūpāśrayaṃ divyaṃ jāmbūnadamayaṃ śubham 
āsanaṃ merusaṃkāśaṃ manoramamathāharan ।। 

śātakumbhamayaṃ cāpi cārucāmīkaraprabham 
muktādāmāvalambaṃ ca maṇiratnāvabhāsitam ।। 

stambhaiśca vaiḍūryamayaiḥ kiṅkiṇījālasaṃvṛtam 
cāruratnakasaṃyuktaṃ maṇḍapaṃ viśvatomukham 
kṛtvā cakruśca tanmadhye tadāsanavaraṃ śubham ।। 

tasyāgrataḥ pādapīṭhaṃ nīlaṃ vajrāvabhāsitam 
cakruḥ pādapratiṣṭhārthaṃ kalaśau cāsya pārśvagau 
sampūrṇau paramāmbhobhir aravindāvṛtānanau ।। 

agrato agniṃ samādhāya vṛṣabhaṃ cāpi pārśvataḥ 
savatsāṃ surabhiṃ cāpi tasya pārśve atha dakṣiṇe ।। 

chattraṃ śataśalākaṃ ca jāmbūnadamayaṃ śubham 
śaṅkhahārāmbugaureṇa pṛṣṭhenābhivirājitam ।। 

vyajanaṃ candraśubhraṃ ca hemadaṇḍaṃ sucārumat 
mālāṃ kuśeśayānāṃ ca bhramarāvalisevitām ।। 

āninyustatra gaṇapā nandyāvartāṃśca kāñcanān 
punarvasuṃ ca puṣyaṃ ca dvau matsyau varuṇālayau ।। 

svastikaṃ vardhamānaṃ ca śrīvatsaṃ caiva kāñcanam 
kīcakā veṇavaścaiva kanyā caivābhipūjitā ।। 

airāvataṃ supratīkaṃ gajāvetau ca pūjitau 
dhvajaṃ ca pūjitaṃ divyaṃ śaṅkhaṃ caivenduvarcasam ।। 

kalaśānāṃ sahasraṃ ca kāñcanānāṃ suvarcasām 
rājatānāṃ sahasraṃ ca pārthivānāṃ tathaiva ca ।। 

tāmrāṇāmatha divyānāṃ sahasramanalatviṣām 
vāsoyugaṃ vṛkṣajaṃ ca virajaḥ sūkṣmameva ca ।। 

mukuṭaṃ kāñcanaṃ caiva sukṛtaṃ viśvakarmaṇā 
kuṇḍale cāmale divye vajraṃ caiva varāyudham ।। 

paṭṭisaṃ ca mahaddivyaṃ śūlaṃ cāśanimeva ca 
jāmbūnadamayaṃ sūtraṃ keyūradvayameva ca ।। 

hāraṃ ca maṇicitrāṅgaṃ rocanārucakaṃ tathā 
nalabhāṃ pāriyātraṃ ca varṣaṃ kaṅkaṇimeva ca ।। 

darbhāṃśca divyāṃ samidham ājyaṃ dhūpamathāpi ca 
samantānninyuravyagrā gaṇapā devasaṃmatāḥ ।। 

tato diśaḥ samudrāśca varuṇaḥ sadhaneśvaraḥ 
yamo agnirvasavaścaiva candrādityau grahaiḥ saha ।। 

tārārūpāṇi sarvāṇi nakṣatrāṇi dhruvastathā 
rudrā rakṣāṃsi yakṣāśca aśvinau daityadānavāḥ ।। 

gandharvāpsarasaścaiva nāradaḥ parvatastathā 
pṛthivī ca samudrāśca varṣāṇi girayastathā ।। 

vṛkṣāśca vīrudhaścaiva oṣadhyaśca mahābalāḥ 
nadyaḥ sarvāḥ samājagmuḥ paśavaścaiva sarvaśaḥ ।। 

lokasya mātaraścaiva pṛthivī svarga eva ca 
bhūtāni prakṛtiścaiva indriyāṇi ca sarvaśaḥ ।। 

tīrthāni caiva sarvāṇi dānāni vividhāni ca 
ṛco yajūṃṣi sāmāni atharvāṅgirasāvapi ।। 

yajñāśca kratavaścaiva iṣṭayo niyamāstathā 
chandāṃsi caiva sarvāṇi piśācā devayonayaḥ 
brahmā ca ṛṣayaścaiva viṣṇuḥ sānucarastathā ।। 

teṣvāgateṣu sarveṣu bhagavāngovṛṣadhvajaḥ 
sarvakāryavidhiṃ kartum ādideśa pitāmaham ।। 

ekaikaṃ kalaśaṃ tatra sarvauṣadhisamanvitam 
kṛtvādbhiḥ pūrayitvā ca kuśeśayamukhāvṛtam ।। 

jayāṃ ca vijayāṃ caiva siṃhīṃ vyāghrīṃ tathaiva ca 
suvarcalāṃ śaṅkhapuṣpīṃ viṣṇukrāntāṃ punarnavām ।। 

kumārīṃ candrakāntāṃ ca mṛtasaṃjīvanīmapi 
ādityavarcasaṃ caiva amṛtāṃ śrīniketanām ।। 

tathā kumudvatīṃ caiva prākṣipaṃsteṣvathauṣadhīḥ 
pārthiveṣu tadā vyāsa sarveṣveva gaṇeśvarāḥ ।। 

sauvarṇeṣu tu sarveṣu tīrthāni vividhāni ca 
dānāni caiva sarvāṇi bhagavānsaṃnyaveśayat ।। 

rājateṣu ca kumbheṣu mantrāṃśchandāṃsi caiva ha 
kratūnanyāṃśca vividhā iṣṭīḥ kāmyāṃstathetarān ।। 

audumbareṣu sarveṣu saritaḥ sāgarāṃstathā 
tapāṃsi niyamāṃścaiva bhagavānabhyavinyasat ।। 

ekaikaṃ kalaśaṃ tatra abhipūryābhimantrya ca 
veṣṭayitvā ca sūtreṇa devebhyaḥ pradadau vibhuḥ ।। 

sa jagrāha tadā brahmā ekaṃ kalaśamātmanā 
viṣṇave ca dadāvekam ekamindrāya dhīmate 
gaṇapebhyastathā cānyān ṛṣibhyaśca pitāmahaḥ ।। 

tatastamāsane tasminn upaveśya mahāmanāḥ 
arcayitvā tato brahmā svayamevābhyaṣiñcata ।। 

tato viṣṇustataḥ śakro ṛṣayaśca sahāmaraiḥ 
gaṇādhipāśca sarve te abhyaṣiñcanta nandinam ।। 

vāsoyugaṃ ca taddivyaṃ gandhāndivyāṃstathaiva ca 
keyūre kuṇḍale caiva mukuṭaṃ hārameva ca 
paṭṭisaṃ śūlavajre ca aśanīṃ ca dadau svayam ।। 

chattraṃ jagrāha devendro vāyurvyajanameva ca 
ṛṣayastuṣṭuvuścaiva pitāmahapurogamāḥ ।। 

namaḥ kuṣmāṇḍarājāya vajrodyatakarāya ca 
śālaṅkāyanapautrāya halamārgotthitāya ca ।। 

śilādasya ca putrāya rudrajapyakarāya ca 
rudrabhaktāya devāya namo antarjalaśāyine ।। 

gaṇānāṃ pataye caiva bhūtānāṃ pataye namaḥ 
umāputrāya devāya paṭṭisāyudhadhāriṇe ।। 

namo daṃṣṭrākarālāya lalāṭanayanāya ca 
pramathāya vareṇyāya īśānāyārpitāya ca ।। 

dvārādhyakṣāya śūrāya suyaśāpataye namaḥ 
namaḥ pravaramālāya kṣīrodanilayāya ca ।। 

mahāgaṇādhipataye mahāyogeśvarāya ca 
diṇḍimuṇḍāya caṇḍāya ekākṣararatāya ca ।। 

akṣayāyāmṛtāyaiva ajarāyāmarāya ca 
paśūnāṃ pataye caiva jetre mṛtyostathaiva ca ।। 

namaḥ pavanavegāya sarvajñāyājitāya ca 
anekaśirase caiva anekacaraṇāya ca ।। 

kirīṭine kuṇḍaline mahāparighabāhave 
sarvāndevāngaṇāṃścaiva pāhi deva namo astu te ।। 

evaṃ stutvā tato devas tasmai vyāsa mahātmane 
prāñjaliḥ prayato bhūtvā jayaśabdaṃ cakāra ha ।। 

tato gaṇā jayetyūcus tato devāstato asurāḥ 
tataḥ sarvāṇi bhūtāni brahmā śakrastathaiva ca ।। 

tataḥ śaṅkhāṃśca bherīṃśca paṭahāḍambarāṃstathā 
vaṃśāṃśca paṇavāṃścaiva kṛkavāngoviṣāṇikān ।। 

diṇḍimānveṇukāṃścaiva mardalāṃścaiva sarvaśaḥ 
avādayanta gaṇapā harṣayanto mudā yutāḥ ।। 

nandīśvarasya ya imaṃ stavaṃ devābhinirmitam 
paṭheta satataṃ martyaḥ sa gacchenmama lokatām ।। 

namo nandīśvarāyeti kṛtvā yaḥ svapnamācaret 
tasya kuṣmāṇḍarājebhyo na bhayaṃ vidyate kvacit ।। 

yatrāyaṃ sthāpyate nityaṃ stavaḥ paramapūjitaḥ 
na bhayaṃ tatra bhavati grahebhyo vyāsa sarvadā ।। 

nandīśvaraṃ ye praṇamanti martyā nityaṃ prasannendriyaśuddhasattvāḥ 
te devadevasya sahādriputryā iṣṭā variṣṭhāśca gaṇā bhavanti ।। 

iti skandapurāṇe caturviṃśatimo adhyāyaḥ

skandapurana 

tatastatrāgatāndevān devatādhipatirbhavaḥ 
marutaḥ prāha sampūjya kanyārthaṃ sadasatpatiḥ ।। 

maruto ye mahāvegā mahāsattvā mahaujasaḥ 
āmantrya nāmnā tānīśaḥ saśakraḥ sapitāmahaḥ ।। 

yuṣmākaṃ suyaśā kanyā subhagā divyarūpiṇī 
dātumarhatha tāṃ subhrūṃ snuṣāṃ mahyaṃ mahābalāḥ ।। 

tvamasmākaṃ ca tasyāśca sarvasya jagatastathā 
prabhaviṣṇustrilokeśa na tu yācitumarhasi ।। 

tvayaiva deyā grāhyā ca tvaṃ no gatiranuttamā 
mā naḥ parāniveśāna yācanena vibhāvaya ।। 

pitā naḥ kaśyapaḥ śrīmān marīciśca pitāmahaḥ 
pitāmahapitā brahmā tasyāpi tvaṃ pitāmahaḥ 
sa tvaṃ pitāmaho asmākaṃ na parānkartumarhasi ।। 

sa evamukto deveśo marudbhirdevasattamaiḥ 
suyaśāṃ marutāṃ kanyām ānayāmāsa tatkṣaṇāt ।। 

svayaṃ hotāsya tatrāsīd brahmā lokapitāmahaḥ 
kaśyapaśca tathodgātā atriḥ sāma svayaṃ jagau 
atharvāṅgirasau devau brahmatvamapi cakratuḥ ।। 

nāradaḥ parvataścaiva citrasenaśca gāyanaḥ 
viśvāvasū ruciścaiva hāhā hūhū tathaiva ca ।। 

tathā śāliśirā yaśca viśruto gaṇḍamaṇḍakaḥ 
ītiścaivendravāhaśca yajñavāho atha dakṣiṇaḥ 
ete cānye ca gandharvā jagurmadhurakaṇṭhinaḥ ।। 

urvaśī caiva rambhā ca ghṛtācī pūrvacittyapi 
tilottamā ca viśvācī anyāścāpsarasaḥ śubhāḥ 
anṛtyanta mahābhāgā nṛttaṃ suramanoharam ।। 

sa evamabhavadvyāsa vivāhastasya dhīmataḥ 
nandino gaṇamukhyasya anaupamyo hyaninditaḥ ।। 

tataḥ sa tu kṛtodvāho nandī gatvā mahāmanāḥ 
pādānvavande devasya devyā brahmaṇa eva ca 
śilādasya ca lokeśaḥ śriyā paramayā yutaḥ ।। 

varaṃ vṛṇīṣva putra tvaṃ snuṣā ceyaṃ tava priyā 
varaṃ dadāmi te vatsa anayā sahamīpsitam ।। 

bhagavanyadi tuṣṭo asi tvayi bhaktirdṛḍhāstu me 
sadā ca tuṣṭo bhava me sāmbaḥ saha gaṇeśvaraiḥ ।। 

pitaraṃ caiva me deva utpādakamimaṃ prabho 
anugraheṇa yuktena yoktumarhasi kāmada ।। 

sadāhaṃ tava nandīśa sutuṣṭaḥ sagaṇeśvaraḥ 
pārvatyā sahito dhīmann idaṃ ca śṛṇu me vacaḥ ।। 

sadeṣṭaśca variṣṭhaśca paramaiśvaryasaṃyutaḥ 
mahāyogī maheṣvāso mahābalaparākramaḥ ।। 

ajayyaścaiva jetā ca pūjyejyaśca sadā bhava 
ahaṃ yatra bhavāṃstatra yatra tvaṃ tatra cāpyaham ।। 

ayaṃ ca te pitā vipraḥ paramaiśvaryasaṃyutaḥ 
bhaviṣyati gaṇādhyakṣo mahāgaṇapatirmama ।। 

parvataṃ cāsya vaibhrājaṃ kāmagaṃ sarvakāñcanam 
upetaṃ bhavanairdivyaiḥ prayacchāmi janāvṛtam 
tenāyaṃ sarvalokeṣu cariṣyati yathepsitam ।। 

sthānaṃ śrīparvate cāsya bhaviṣyati supūjitam 
bhṛgau tasmiṃśca yaḥ prāṇāṃs tyakṣyate vai sudhārmikaḥ 
sa kāmacārī vaibhrāje gaṇapo asya bhaviṣyati ।। 

tato devī mahābhāgā śailāderadadadvaram 
so abravīttvayi bhaktirme sadaivānapagā bhavet ।। 

tato marutsutā caiva ubhābhyāmapi coditā 
varaṃ vṛṇu yatheṣṭaṃ vai tāvidaṃ pratyuvāca ha ।। 

yuvayorastu bhaktirme tathā bhartari caiva hi 
nityaṃ cānapagā syānme dharme ca matiruttamā 
etadicchāmi deveśau varaṃ varasahasradau ।। 

tatastāvevametatte bhaviteti śucismite 
ūcaturmuditau devau snuṣāṃ tāṃ varavarṇinīm ।। 

gaṇāścāsya tato abhyetya sarve devapriyepsayā 
varaṃ dadurmahāsattvāḥ sa vavre kāñcanaprabhaḥ ।। 

yuṣmāsu mama bhaktiśca aiśvaryaṃ cāpi saṃmatam 
vaśyāśca yūyaṃ sarve me priyo yuṣmākameva ca ।। 

bhavānmantānumantā ca gatirāgatireva ca 
asmākamīśaḥ sarveṣāṃ devānāmapi ceśvaraḥ ।। 

kuṣmāṇḍānāṃ variṣṭhaśca rudrāṇāṃ tvaṃ mahābalaḥ 
ītīnāṃ dvārapālaśca pramathānāṃ tathaiva ca ।। 

mahābalo mahāyogī senānīstvaṃ hi no mataḥ 
tvaṃ bhūto bhūtanetā ca nāyako atha vināyakaḥ ।। 

grahāṇāmadhipaścaiva ugradaṇḍadharastathā 
tvamagrayodhī śatrughnas tvaṃ vīrastvaṃ divaspatiḥ ।। 

mahānubhāvastvaṃ caiva kṣīrodanilayaśca ha 
japyeśvaraniketaśca japyeśvaravibhāvitaḥ ।। 

bhāvanaḥ sarvabhūtānāṃ varado varadārcitaḥ 
asmākaṃ varadaścaiva bhava bhūteśvara prabho ।। 

sa evaṃ gaṇapaiḥ sarvaiḥ stuto nandīśvaro vibhuḥ 
uvāca praṇataḥ sarvān brūta kiṃ karavāṇi vaḥ ।। 

ta evamuktā gaṇapāḥ sarva eva mahābalāḥ 
ūcustaṃ divyabhāvajñā devadevasya saṃnidhau ।। 

tvamasmākaṃ gaṇādhyakṣaḥ kṛto devena śambhunā 
asmābhiścābhiṣiktastvaṃ nāyako dharmadāyakaḥ ।। 

sa tvaṃ śivaśca saumyaśca guṇavānaguṇeṣvapi 
kṣamāśaucadamopeto bhava naḥ priyakṛtsadā ।। 

evamuktastadā sarvān praṇamya bahumānataḥ 
śirasyañjalimādhāya gaṇapānastuvattadā ।। 

namo vaḥ sarvabhūtebhyo namo yogibhya eva ca 
namaścāpyaniketebhyo yogīśebhyo namastathā ।। 

namaḥ kāmacarebhyaśca nama ugrebhya eva ca 
mṛtyubhyaśca yamebhyaśca kālebhyaśca namo namaḥ ।। 

namaḥ kāñcanamālebhyaḥ sarvadharmibhya eva ca 
namo vo vadhakebhyaśca avadhyebhyastathaiva ca ।। 

namaḥ paramayogibhyo jaṭibhyaśca namo namaḥ 
namo vo adṛśyarūpebhyo vikṛtebhyastathaiva ca ।। 

namo valkalavāsebhyaḥ kṛttivāsebhya eva ca 
namaḥ śvetāmbarasragbhyaś citrasragbhyo namo namaḥ ।। 

dhāvadbhyaśca dravadbhyaśca prasthitebhyo namo namaḥ 
namo munibhyo gāyadbhyo japadbhyaśca namo namaḥ ।। 

namaḥ śarabharūpebhyaḥ śatarūpebhya eva ca 
namaḥ parvatavāsebhyo vyāghrarūpebhya eva ca ।। 

namo mārjārarūpebhyaḥ kākakokebhya eva ca 
namo daivatarūpebhyaḥ pavanebhyastathaiva ca ।। 

namo agnibhyastathādbhyaśca varuṇebhyastathaiva ca 
namo dhaneśarūpebhyaḥ sarvarūpibhya eva ca ।। 

namaścodaravaktrebhyaḥ sarvavaktrebhya eva ca 
namo vāmanarūpebhyo vāmarūpebhya eva ca ।। 

devāsuramanuṣyāṇām āpyāyibhyo namo namaḥ 
namo vaḥ sarvabhūtānāṃ namo vaḥ sarvataḥ śubhāḥ ।। 

grahebhyaśca namo vo astu mokṣebhyaśca namastathā 
śubhebhyaśca namo vo astu aśubhebhyastathaiva ca 
mama saumyāḥ śivāścaiva bhavantu gaṇanāyakāḥ ।। 

iti stutā gaṇapatayo mahābalāḥ śubhairvacobhiḥ suraśatrunāśanāḥ 
diśantu me sukhamatulaṃ sukhapradā balaṃ ca vīryaṃ sthiratāṃ ca saṃyuge ।। 

tapo akṣayaṃ sthānamathātulāṃ gatiṃ yaśastathāgryaṃ bahu dharmanityatām 
diśantu sarvaṃ manasepsitaṃ ca me sureśvarāḥ puṣṭimanuttamāṃ tathā ।। 

imau nandigaṇendrāṇāṃ stavau yo adhyeti nityaśaḥ 
so aśvamedhāvabhṛthavat sarvapāpaiḥ pramucyate ।। 

sandhyāyāmaparasyāṃ tu japanpāpaṃ divākṛtam 
pūrvasyāṃ saṃtyajedvāpi sarvarātrikṛtaṃ japan ।। 

tataste gaṇapāḥ sarve saṃstutāstena dhīmatā 
nisṛṣṭāśca tadā jagmuḥ praṇipatya vṛṣadhvajam ।। 

devāśca sarvalokāśca tato devaḥ svayaṃ prabhuḥ 
sṛṣṭvā nandīśvaragṛhaṃ pradāya ca mahāmanāḥ 
īpsitaṃ saha devyā vai jagāma sthānamavyayam ।। 

ya imaṃ nandino janma varadānaṃ tathaiva ca 
abhiṣekaṃ vivāhaṃ ca paṭhedvā śrāvayīta vā 
brāhmaṇaḥ sa mṛto yāti nandīśvarasalokatām ।। 

yo niyatastu paṭhetprayatātmā sarvamimaṃ praṇato bhavabhaktyā 
so api gataḥ paralokavicārī nandisamo anucaro hi mama syāt ।। 

iti skandapurāṇe pañcaviṃśatimo adhyāyaḥ

evaṃ nandīśvaro vyāsa utpanno anucaraśca ha 
abhavaddevadevasya senāpatye abhiṣecitaḥ ।। 

devyā sahātha bhagavān āsīnastatra kāmadaḥ 
akarotkiṃ mahādeva etadicchāmi veditum ।। 

bhagavānhimavacchṛṅge śarvo devyāḥ priyepsayā 
gaṇeśairvividhākārair hāsaṃ saṃjanayanmuhuḥ ।। 

devīṃ bālendutilako rāmayacca rarāma ca 
mahānubhāvaiḥ sarvajñaiḥ kāmarūpadharaiḥ śubhaiḥ ।। 

atha devyāsasādaikā mātaraṃ parameśvarī 
āsīnāṃ kāñcane śubhre āsane paramārcite ।। 

atha dṛṣṭvā satīṃ devīm āgatāṃ tu surūpiṇīm 
āsanena mahārheṇa sampādayadaninditām ।। 

āsīnāṃ tāṃ ca sovāca menā himavataḥ priyā 
cirasyāgamanaṃ hyadya tava putri śubhekṣaṇe 
daridrakrīḍanaistvaṃ hi bhartrā krīḍasi saṃgatā ।। 

ye daridrā bhavanti sma tathaiva ca nirāśrayāḥ 
ume ta evaṃ krīḍanti yathā tava patiḥ śubhe ।। 

saivamuktā tu mātrātha nātihṛṣṭamanābhavat 
mahatyākṣamayā yuktā na kiṃcittāmuvāca ha ।। 

visṛṣṭā sā tadā mātrā gatvā devamuvāca ha 
bhagavandevadeveśa neha vatsyāmi bhūdhare 
anyaṃ vṛṇu mamāvāsaṃ bhuvaneśa mahādyute ।। 

sadā tvamucyamānā vai mayā vāsārthamīśvari 
anyatra rocitavatī nāvāsaṃ devi karhicit ।। 

idānīṃ svayameva tvaṃ vāsamanyatra śobhane 
kasmānmṛgayase devi brūhi tanme śucismite ।। 

gṛhaṃ gatāhaṃ deveśa pituradya mahātmanaḥ 
dṛṣṭvā ca me tatra mātā vijane lokabhāvanī ।। 

āsanādibhirabhyarcya sā māmevamabhāṣata 
ume tava sadā bhartā daridrakrīḍanaiḥ śubhe 
krīḍate na hi devānāṃ krīḍā bhavati tādṛśī ।। 

yatkila tvaṃ mahādeva gaṇeśairvividhaiḥ śubhaiḥ 
ramase tadaniṣṭaṃ hi mama māturvṛṣadhvaja ।। 

tato devaḥ prahasyāha devīṃ hāsayituṃ prabhuḥ 
evametanna saṃdehaḥ kasmānmanyurabhūttava ।। 

kṛttivāsā hyavāsā vā śmaśānanilayaśca ha 
aniketo hyaraṇyeṣu parvatānāṃ guhāsu ca 
vicarāmi gaṇairnagnair vṛto ambhojavilocane ।। 

mā krudho devi mātustvaṃ tathyaṃ mātāvadattava 
na hi mātṛsamo bandhur jantūnāmasti śobhane ।। 

na me asti bandhubhiḥ kiṃcit kṛtyaṃ suravareśvara 
tathā kuru mahādeva yathānyatra vasāmahe ।। 

sa evamukto deveśo devyā deveśvaraḥ prabhuḥ 
pārśvasthaṃ gaṇapaṃ prāha nikumbhaṃ nāma viśrutam ।। 

gaṇeśvara nikumbha tvaṃ gatvā vārāṇasīṃ śubhām 
śūnyāṃ kuru mahābāho upāyenaiva mā balāt ।। 

tatra rājā nivasati divodāsaḥ pratāpavān 
dhārmiko mama bhaktaśca mahāyogī mahābalaḥ ।। 

sa tvaṃ tathā gataḥ kuryā yathāsmai nāparādhyase 
tasyaiva cāparādhena śūnyāṃ vārāṇasīṃ kuru ।। 

sa evamuktastejasvī nikumbho gaṇasattamaḥ 
uvāca devaṃ praṇataḥ prāñjalirhṛṣitānanaḥ ।। 

tathā kariṣye deveśa yathā sa hi narādhipaḥ 
bhaviṣyatyaparādhīśa tvaṃ ca tuṣṭo bhaviṣyasi 
śūnyā vārāṇasī caiva bhaviṣyati na saṃśayaḥ ।। 

evamuktvā nikumbho asau praṇamya śirasā haram 
jagāma puṇyāṃ lokeṣu purīṃ vārāṇasīṃ prabhuḥ ।। 

tatrāsau darśanaṃ svapne nāpitāya dadau gaṇaḥ 
maṇḍūkākṣāya rūpaṃ ca svaṃ tasyādarśayattadā ।। 

maṇḍūkākṣa nikumbho ahaṃ gaṇapaḥ śokanāśanaḥ 
tavānugrahakṛtprāpto yadbravīmi kuruṣva tat ।। 

divodāsagṛhadvāri kuruṣva tvaṃ mamālayam 
sthāpayasva ca tatrārcāṃ madrūpasadṛśīṃ śubhām ।। 

vittaṃ ca te pradāsyāmi putrānsaubhāgyameva ca 
priyatvaṃ caiva sarvatra gatiṃ cānuttamāṃ punaḥ ।। 

evamukto nikumbhena nāpito nṛpatiṃ tadā 
gatvāvadaddivodāsam indravaivasvatopamam ।। 

svāmiṃstava gṛhadvāri kariṣye gaṇapālayam 
sthāpayiṣye gaṇeśaṃ ca tanme anujñātumarhasi ।। 

tatheti so apyanujñātaś cakre tatra tadālayam 
pratyasthāpayadarcāṃ ca yādṛśīṃ dṛṣṭavānasau ।। 

tasya pūjāṃ ca mahatīṃ prāvartayata śobhanām 
gaṇeśasya mahāsattvaḥ sa ca tāṃ pratyagṛhṇata ।। 

sa tasmai karmaṇā tena vittaṃ yadyatsamīhitam 
paśūṃścaiva hi putrāṃśca saubhāgyaṃ cādadatprabhuḥ ।। 

tasya tāṃ vṛddhimatulāṃ nāpitasyābhivīkṣya tu 
ārirādhayiṣurlokast asya pūjāṃ cakāra ha ।। 

cakruryātrāstathā kecid upavāsāṃstathāpare 
homaṃ japyaṃ tathaivānye pūjāṃ cānye varārthinaḥ 
upahārāṃstathaivānye gītanṛttaṃ tathāpare ।। 

tebhyastathābhyupetebhyo nikumbhaḥ sa mahāyaśāḥ 
dadau sarvānabhiprāyān ye ye teṣāmabhīpsitāḥ ।। 

evaṃ taṃ kāmadaṃ jñātvā divodāso nṛpastadā 
uvāca mahiṣīṃ vyāsa kadācitputralipsayā ।। 

devi sarvānabhiprāyāñ janebhyo ayaṃ prayacchati 
gaṇeśvaraṃ tvamapyenam apatyārthaṃ prasādaya ।। 

saivamuktā tadā gatvā gaṇeśaṃ prāpya śobhanā 
uvāca bhagavandeva anapatyāhamīśvara ।। 

upavāsaṃ kariṣyāmi tava devābhirādhane 
tāvanna bhokṣye yāvanme varo adattastvayā prabho ।। 

jāte ca putre dāsyāmi śatānāṃ daśatīrdaśa 
tvāmuddiśya dvijātibhyo godhenūnāṃ gaṇeśvara ।। 

tathā ghaṭasahasreṇa dadhnaścaiva ghṛtasya ca 
kṣīrasya pañcagavyasya kariṣye snapanaṃ ca te ।। 

brāhmaṇānāṃ sahasrāṇāṃ śataṃ cāpi supūjitam 
purastādbhojayiṣye te putre jāte na saṃśayaḥ ।। 

bahūndāsyati rājā ca grāmāndāsyastathaiva ca 
sadā sattraṃ ca pūjāṃ ca kariṣyati tava prabho ।। 

sā tamuktvā tathā vyāsa tasthau niyamamāsthitā 
sopavāsā tadā pūjāṃ mahatīṃ tasya kurvatī ।। 

tāṃ tathā tiṣṭhatīṃ devaḥ provāca sa gaṇeśvaraḥ 
uttiṣṭha nāsti te putro mā khedaṃ tvaṃ vṛthā kṛthāḥ ।। 

evaṃ tena gaṇeśena nikumbhena mahātmanā 
asakṛtprocyamānā sā niyamādvirarāma ha ।। 

tato narādhipaṃ devī provāca vimanā tadā 
āryaputra na me putraṃ gaṇapo asau prayacchati 
bravīti nāsti te putro mā vṛthā niyamaṃ kṛthāḥ ।। 

evaṃ mahiṣyā sa proktaḥ svayameva narādhipaḥ 
sadā saniyamastasthau gaṇeśasyāgrato nṛpaḥ ।। 

tamapyuvāca nṛpatiṃ nikumbho niyamasthitam 
mā sthā vṛtheha nṛpate na te putraṃ dadāmyaham ।। 

evamuktaḥ sa rājendro nikumbhena mahābalaḥ 
krodharaktekṣaṇaḥ prāha tamutthāya gaṇeśvaram ।। 

gaṇo vā tvaṃ piśāco vā bhūto vā rākṣaso api vā 
kṛtaghnastvaṃ na saṃdeho na tvaṃ pūjāmihārhasi ।। 

mama caiva gṛhadvāri pauraiścaiva samarcitaḥ 
viṣaye mama vāsī ca na ca putraṃ prayacchasi ।। 

pūjārho na bhavāṃstasmān matto daṇḍaṃ tvamarhasi 
nṛśaṃsaścāvaliptaśca niṣṭhuro matsarānvitaḥ ।। 

tato asya bhedayāmāsa nilayaṃ gajayūthapaiḥ 
sthaṇḍilaṃ ca babhañjāśu dadāhārcāṃ ca suprabhām ।। 

nikumbho api kṛtārthaḥ sann ākāśe saṃsthitaḥ prabhuḥ 
uvāca taṃ divodāsaṃ pradahanniva tejasā ।। 

yatheṣṭaṃ samprayacchanti devā varamabhīpsitam 
na datto yadyasau kopaḥ kastatra bhavato abhavat ।। 

yasmānmamālayo bhagnas tvayā nirapakāriṇaḥ 
tasmādvarṣasahasraṃ te purī śūnyā bhaviṣyati ।। 

sa evamuktvā rājānaṃ nikumbhaḥ paramātmavān 
deveśāya nivedyaivaṃ tasthau pārśvagataḥ prabhoḥ ।। 

rājāpi tasya vākyena tathyenārthena caiva hi 
vrīḍāṃ parāṃ samāsādya gṛhānabhyāgamattadā ।। 

atha sā tena śāpena purī vārāṇasī tadā 
śūnyā samabhavatkṣipraṃ viśuddhā mṛgasevitā ।। 

tāṃ tu śūnyāṃ sa vijñāya devyā saha pinākadhṛk 
sagaṇo nandinā sārdham ājagāma mahādyutiḥ ।। 

sa tatra mānasaṃ divyaṃ vimānaṃ sūryavarcasam 
anaupamyaguṇaṃ devo manasaivābhinirmime ।। 

na me prabhavati prajñā kṛtsnaśastannirūpaṇe 
etāvacchakyate vaktum anaupamyaguṇaṃ hi tat ।। 

devodyānāni ramyāṇi nandanādyāni yāni tu 
tebhyaḥ śreṣṭhatamaṃ śrīmad udyānamasṛjatprabhuḥ ।। 

tasminvimāne girirājaputrī sarvarddhiyukte vacasāmagamye 
reme navendīvaraphullanetrā devī na sasmāra vacaśca mātuḥ ।। 

iti skandapurāṇe ṣaḍviṃśo adhyāyaḥ

atha tasminsukhāsīnau śailajāvṛṣabhadhvajau 
āsane kāñcane divye nānāratnopaśobhite ।। 

athācalasutā devī sukhāsīnā vibhāvarī 
sarvalokapatiṃ prāha girīndratanayā patim ।। 

bhagavandevatārighna candrāvayavabhūṣaṇa 
kathayaitanmama vibho yattvāṃ pṛcchāmi mānada ।। 

kiṃ phalaṃ tava deveśa labhante bhaktavatsala 
bhaktā ye phalamuddiśya kurvate tava kiṃcana ।। 

sa evamumayā proktaḥ śūlapāṇirvṛṣadhvajaḥ 
avocatsarvamavyagro devadevaḥ śubhāśubham ।। 

kiṃ tatsa bhagavāndevaḥ prīyamāṇo mahātapāḥ 
praṇayātsa tadā devyā pṛṣṭo akathayadavyayaḥ ।। 

mayāpyetatpurā vyāsa pṛṣṭo nandīśvaraḥ prabhuḥ 
yathoktavānmayi brahmaṃs tathā tatkathayāmi te ।। 

gaṇeśānaṃ mahābhāgaṃ sūryāyutasamaprabham 
apṛcchamahamavyagro nandīśvaraṃ mahādyutim ।। 

īśena yatpurā devyāḥ kathitaṃ gaṇasattama 
tanme brūhi yathātattvaṃ paraṃ kautūhalaṃ hi me ।। 

śrūyatāmabhidhāsyāmi pṛcchataste mahāmune 
devadevena pārvatyā yatpurā kathitaṃ hitam ।। 

śrūyatāmabhidhāsyāmi yanmāṃ pṛcchasi suvrate 
hitāya devi bhaktānāṃ pṛṣṭaste kathayāmi te ।। 

prāsādaṃ yastu me devi śubhraṃ kuryādanindite 
vidadhāmyarjunaṃ tasya gṛhaṃ śivapure akṣayam ।। 

vidhānena yathoktena liṅgaṃ me sthāpayecca yaḥ 
carate sa mayā sārdhaṃ nityamaṣṭaguṇānvitaḥ ।। 

kāñcanaṃ tuṭimātraṃ vā yo dadyādbahu vā mama 
tasya haimavate śṛṅge dadāni gṛhamuttamam ।। 

yo me gāstu hiraṇyaṃ vā dadyādavimanāḥ priye 
lokāndadānyahaṃ tasmai sarvakāmasamanvitān ।। 

vṛṣabhaṃ yaḥ prayaccheta śvetaṃ nīlamathāpi vā 
sa kulānāmubhayatas tārayedekaviṃśatim ।। 

gocarmadvayasāṃ vāpi yo me dadyādvasundharām 
sa me puraṃ samāsādya gaṇeśaiḥ saha modate ।। 

yo me puṇyaphalaṃ dadyād ātmanā pūrvamārjitam 
so anantaphalamāpnoti modate ca triviṣṭape ।। 

yo anuyānaṃ caturdaśyāṃ kṛṣṇasya kurute mama 
rathena vṛṣayuktena mama loke sa modate ।। 

mahimānopacāraiśca yo māṃ japyaiśca pūjayet 
dadāni brahmaṇo loke vāsaṃ tasya supūjitam ।। 

manasā cintayedyaśca pūjayeyamahaṃ haram 
aśakto nāsti ca dravyaṃ yasya nityaṃ sumadhyame ।। 

sa tayā śraddhayā pūto vimuktaḥ sarvapātakaiḥ 
mama lokamavāpnoti bhinne dehe na saṃśayaḥ ।। 

snātvā yaḥ pūrvasaṃdhyāyāṃ sadā māmupagacchati 
sa mitraṃ yakṣarājasya yakṣo bhavati vīryavān ।। 

saṃmārjanaṃ pañcaśataṃ sahasramupalepanam 
gandhāśca daśasāhasrā ānantyaṃ cārcanaṃ smṛtam ।। 

abhyaṅgo aṣṭaśataṃ caiva snapanaṃ triśataṃ bhavet 
gandhodakaṃ pañcaśataṃ pañcagavyaṃ tathaiva ca ।। 

kṣīraṃ pañcaguṇaṃ devi tasmādbhūyaśca kāpilam 
tasmācca sarpiṣā snānaṃ bhūyaḥ pañcaguṇaṃ tathā ।। 

kṣamāmi devi cāsyeha aparādhānbahūnapi 
bhasmābhiṣekamānantyaṃ guhyaṃ caitanmamepsitam ।। 

agaruṃ daśasāhasraṃ ṣaṭsahasraṃ tu candanam 
caturdaśasahasrāṇi dhūpaḥ kālāgaruḥ smṛtaḥ ।। 

akṣatāstaṇḍulayavāḥ śālayo dviśatāḥ smṛtāḥ 
ānantyo gugguluścaiva sahājyena sudhūpitaḥ ।। 

dve sahasre palānāṃ tu mahiṣākṣasya yo dahet 
devi saṃvatsaraṃ pūrṇaṃ sa me nandisamo bhavet ।। 

dakṣiṇāyāṃ tu yo mūrtau pāyasaṃ saghṛtaṃ śubhe 
nivedayedvarṣamekaṃ sa ca nandisamo bhavet ।। 

caravo daśasāhasrā yāvakaśca caturguṇaḥ 
śeṣāśca caravaḥ sarve yāvakārdhena saṃmitāḥ ।। 

ghṛtapātramasaṃkhyeyam iha pretya ca śāśvatam 
prīṇāti ca pitṝnsarvān vimāne caiva modate 
chattraṃ dadyācca yaḥ so api dīpyate tejasā divi ।। 

ubhe pakṣe trayodaśyām aṣṭamyāṃ copavāsikaḥ 
upatiṣṭheta māṃ bhaktyā sopahāramanindite 
dadānyasya svakaṃ lokaṃ tuṣṭo ahaṃ devi śāśvatam ।। 

raktapītakavāsobhiḥ puṣpaiśca vividhairapi 
pūjito ahaṃ sadā bhaktyā putratve kalpayāmi tam ।। 

ekarātraṃ ca yo martyo dīpaṃ dhārayati sthitaḥ 
sarvayajñaphalaṃ tasya dadāni śriyameva ca ।। 

mayaiva mohitāḥ sarve lokāḥ sajaḍapaṇḍitāḥ 
na māṃ paśyanti rāgāndhās tamasā bahulīkṛtāḥ ।। 

dhyānino nityayuktā ye satyadharmaparāyaṇāḥ 
ekāgramanaso dāntās te māṃ paśyanti nityadā ।। 

ye me bhaktāḥ sadā caiva sāṃkhyayogaviśāradāḥ 
sarvaṃ paśyanti ca mayi māṃ ca sarvatra yogataḥ ।। 

trīṃllokānsamatikramya brahmalokaṃ tathaiva ca 
gacchanti mama te lokaṃ tamo bhittvā sudurbhidam ।। 

na śakyo asmi tapoyuktair draṣṭuṃ munigaṇairapi 
dhyānino nityayuktāśca devi paśyanti māṃ budhāḥ ।। 

yāni lokeṣu tīrthāni devatāyatanāni ca 
pādayostāni suśroṇi sadā saṃnihitāni me ।। 

mayyarpitamanā nityaṃ tathā madbhāvabhāvitaḥ 
mamaiva sa prabhāvena sarvapāpaiḥ pramucyate ।। 

sarvathā vartamāno api devi yo māṃ sadā smaret 
kalmaṣeṇa na yujyeta naraḥ kartā kadācana ।। 

sarvāvastho api pāpātmā jñānaniṣṭhena cetasā 
yo abhyarcayati māṃ nityaṃ sa mamātmasamo bhavet ।। 

ṣaḍaṅgena ca yogena yo māmarcayate sadā 
praviśeta sa māṃ kṣipram atra nāsti vicāraṇā ।। 

yo apyasajjanarato viyonijaḥ pātakairapi samanvitaḥ sadā 
so api madgatamanā madarpaṇo yāti devi gatimapratarkitām ।। 

iti skandapurāṇe saptaviṃśatitamo adhyāyaḥ

tato vyāsa punardevī patiṃ vratapatiṃ śubhā 
apṛcchadvratasambaddhaṃ phalaṃ phalaśatārcitā ।। 

vratānāṃ phalamalpaṃ vā mahadvā yattrilokapa 
vrataṃ bhavati yādṛgvā tatprabrūhi maheśvara ।। 

mahāphalaṃ yadbhavati yaccāpyalpaphalaṃ śubhe 
vrataṃ yādṛkca yatproktaṃ tacchṛṇuṣva-m-anindite ।। 

caturdaśyāṃ tathāṣṭamyām ubhayoḥ pakṣayoḥ śuciḥ 
saṃvatsaramabhuñjānaḥ śānto dānto jitendriyaḥ ।। 

sattrayājiphalaṃ yacca satyavāgṛtugāminām 
taccaiva phalamāpnoti yamaṃ caiva na paśyati ।। 

śayyāsanasthaḥ strīmadhye ratiraktaḥ sukhe rataḥ 
sa tapyatyā nakhāgrebhyo nityaṃ yo māṃ samāśritaḥ ।। 

madbhaktastapasā yukto māmeva pratipadyate 
lokāstasyākṣayā devi yadyapi syātsupāpakṛt ।। 

pṛthivībhājane bhuṅkte nityaṃ parvasu yo naraḥ 
sa trirātraphalaṃ devi ahorātreṇa vindati ।। 

saṃvatsaraṃ tu yo bhuṅkte nityameva hyatandritaḥ 
nivedya pitṛdevebhyaḥ pṛthivyāmekarāḍbhavet ।। 

navamī aṣṭamī caiva paurṇamāsī trayodaśī 
yo bhuṅkte devi naiteṣu saṃyatastu naraḥ samām ।। 

gāṇapatyaṃ sa labhate niḥsapatnamanindite 
bhūtānāṃ dayitaścaiva divyaṃ rūpaṃ bibharti ca ।। 

śrīvatsaṃ yaśca piṣṭena dadyāddhemaphalaṃ śubham 
kiretkṛṣṇatilāṃścātra taṇḍulākṣatameva ca 
phalaiśca vividhākārair yathālabdhai rasānvitaiḥ ।। 

sa vai varṣasahasrāṇi dviṣaṣṭiṃ divi modate 
divyarūpadharaḥ śrīmān devataiḥ saha nityaśaḥ ।। 

hariberamayīṃ yo me dadyātpratikṛtiṃ svakām 
sarvagandharasairyuktāṃ niryāsaiśca susaṃskṛtām ।। 

bhakṣyabhojyaiśca vividhaiḥ kṛṣṇapakṣe caturdaśīm 
pūrvadakṣiṇayoścātra paścimottarayostathā ।। 

pārśveṣu haritālaṃ ca kṛṣṇāgarumanaḥśilām 
candanaṃ caiva dadyādvai yathāsaṃkhyena pūjitam ।। 

tasya puṇyaphalaṃ devi śṛṇu yanmattakāśini 
sarvavyādhivinirmuktas tathā niṣkalmaṣaśca ha ।। 

varṣakoṭiśatānyaṣṭau divi bhuktvā mahatsukham 
iha loke sukhī jāto māmeva pratipadyate ।। 

ratnāvaliṃ tu yo dadyād brāhmaṇaḥ kṣatriyo atha viṭ 
śūdraḥ strī vā sa me loke matsaukhyaṃ prāpnute param ।। 

siddhārthakairathārghārthe daive pitrye athavā punaḥ 
triṃśadvarṣasahasrāṇi tarpayetsa pitṝnapi ।। 

ṛṣīṃśca sarvadevāṃśca rūpaṃ cāpnoti puṣkalam 
manvantaraṃ ca goloke gokanyābhiḥ sa pūjyate ।। 

sarve devāstathā viṣṇur brahmā ṛṣaya eva ca 
kurvantyarghe hi sāṃnidhyaṃ tebhyastadviddhi niḥsṛtam ।। 

guhyametatparaṃ devi yo vetti sa mahātapāḥ 
tasya prabhāvājjāyeta dhanavānpriyadarśanaḥ 
prajñārūpaguṇairyuktaḥ saṃvatsaraśatāyutam ।। 

kṣīreṇa yo māṃ satataṃ snāpayeta trirudyataḥ 
aparādhasahasraṃ tu kṣame tasyāhamantaśaḥ ।। 

yaśca tatsnapanaṃ paśyet sarvapāpaiḥ pramucyate 
mānasasya ca jāpyasya sahasrasya phalaṃ labhet ।। 

saṃvatsaraṃ tu yaḥ kuryāt kṣīreṇa snapanaṃ śuciḥ 
gāṇapatyaṃ sa labhate vallabhatvaṃ ca nityaśaḥ ।। 

sarpiṣā yo mamābhyaṅgaṃ karotyavimanā naraḥ 
dvisāhasrasya jāpyasya mānasasya phalaṃ labhet ।। 

abhigamyaśca devānāṃ sa bhaveta narottamaḥ 
niṣkāṇāṃ ca suvarṇasya sahasrasya phalaṃ labhet ।। 

saṃmārjanaṃ ca yaḥ kuryāt saṃvatsaramanuvrataḥ 
vitarāmi śubhaṃ lokaṃ nityaṃ tasya dhruvaṃ śivam 
sarvalokakṣaye tasya na kṣayo bhavatīśvari ।। 

liṅgapūjāṃ tu yaḥ kuryān mama devi dṛḍhavrataḥ 
śataṃ varṣasahasrāṇi divyāni divi modate ।। 

caturṇāṃ puṣpajātīnāṃ gandhamāghrāti śaṃkaraḥ 
arkasya karavīrasya bilvasya ca bukasya ca 
suvarṇaniṣkaṃ puṣpe tu sarvasminneva kathyate ।। 

sahasre tvarkapuṣpāṇāṃ datte yatkathyate phalam 
ekasminkaravīrasya datte puṣpe hi tatphalam ।। 

karavīrasahasrasya bhaveddattasya yatphalam 
tadekasya tu padmasya dattasya phalamucyate ।। 

padmānāṃ tu sahasrasya mama dattasya yatphalam 
tatphalaṃ labhate pattre datte bilvasya śobhane ।। 

bilvapattrasahasre tu datte me yatphalaṃ smṛtam 
bukapuṣpe tadekasmin mama datte labhetphalam ।। 

bukapuṣpasahasrasya mama dattasya yatphalam 
puṣpe datte tadekasmiṃl labheddhuttūrakasya tu ।। 

nirmālyaṃ yo hi me nityaṃ śirasā dhārayiṣyati 
aśucirbhinnamaryādo naraḥ pāpasamanvitaḥ ।। 

svairī caiva tathāyukto niyamaiśca bahiṣkṛtaḥ 
narake sa patedghore tiryagyonau ca sambhavet ।। 

brahmacārī śucirbhūtvā nirmālyaṃ yastu dhārayet 
tasya pāpamahaṃ śīghraṃ nāśayāmi mahāvrate ।। 

dīpamālāṃ tu yaḥ kuryāt kārttike māsi vai mama 
avasāne ca dīpānāṃ brāhmaṇāṃstarpayecchuciḥ 
gāṇapatyaṃ sa labhate dīpyate ca raviryathā ।। 

dadyātkṛṣṇatilāṃścaiva saha siddhārthakāṃśca ha 
yo me devi sadā mūrdhni sa me nandisamo bhavet ।। 

ye hi siddhārthakāḥ proktās tathā kṛṣṇatilāśca ye 
sarve te tvanmayā devi guhyametanmayeritam ।। 

citro nāma gaṇo mahyaṃ tena sārdhaṃ sa modate 
sarvasampralaye caiva prāpte trailokyasaṃkṣaye 
tyaktvā sarvāṇi duḥkhāni māmeva pratipadyate ।। 

na tuṣyāmyarcito arcāyāṃ tathā devi nagātmaje 
liṅge arcite yathātyarthaṃ parituṣyāmi pārvati ।। 

sarvendriyaprasakto vā yukto vā sarvapātakaiḥ 
sa prayāti divaṃ devi liṅgaṃ yo arcayatīha me ।। 

tyaktvā sarvāṇi pāpāni nirdvandvo dagdhakilbiṣaḥ 
madāśīrmannamaskāro māmeva pratipadyate ।। 

tato bhagavatī bhūyaḥ patiṃ sarvajagatpatim 
apṛcchatpuṣpyamāṇāsyā kena tvaṃ deva tuṣyasi ।। 

tataḥ prahasamānāsyaḥ sarvalokeśvareśvaraḥ 
vacaḥ provāca bhagavāṃl lokānāṃ hitakāmyayā ।। 

śṛṇu devi yathātattvaṃ yena yānti śubhāṃ gatim 
trailokye jantavaḥ sarve madbhaktā ye śubhānane ।। 

yattatparataraṃ guhyaṃ tatsarvaṃ tvayi tiṣṭhati 
yo hi tattvena tadveda saṃsārādvipramucyate ।। 

na ca prakāśayedguhyaṃ nāma te kīrtayennaraḥ 
sadā sarvasahetyevaṃ prātaḥ prāñjalirutthitaḥ ।। 

tasmācca kīrtanātpāpaṃ sarvameva vinirdahet 
yaśaḥ kīrtiṃ ca samprāpya rudraloke mahīyate ।। 

sarvamālyāni yo dadyāt sarvamūrtiṣu nityaśaḥ 
mantreṇa vidhivaccaiva tasya puṇyaphalaṃ mahat ।। 

mantraḥ

sarvagāya sureśāya sarvadevamayāya ca 
namo bhagavate caiva guhyāguhyāya vai sadā ।। 

somāya bhūtanāthāya bhāvanāya bhavāya ca 
sarvaguhyāya vai svāhā devaguhyamayāya ca ।। 

sarvaguhyamayo mantraḥ svāhā somāya caiva ha 
kaṭaṃkaṭāya vai svāhā svāhā devāya śuṣmiṇe ।। 

puṣpāṇyetena mantreṇa yo me nityaṃ nivedayet 
sahasraṃ tena jāpyasya mānasasya kṛtaṃ bhavet ।। 

athāñjalimamāvāsyāṃ susampūrṇāṃ samāhitaḥ 
tilānāṃ caiva kṛṣṇānāṃ sarṣapāṇāṃ ca pārvati 
arcayitvā yathānyāyaṃ yathālābhaṃ prayacchati ।। 

idaṃ ca vacanaṃ brūyāt sūryeti ca mameti ca 
sarvapāpavinirmuktaḥ svargalokaṃ vrajennaraḥ ।। 

arcayitvā ca māṃ devi yo me nāmāni kīrtayet 
caturdaśyāmathāṣṭamyāṃ pakṣayorubhayorapi 
so api devi prapaśyenmāṃ viyoniṃ na sa gacchati ।। 

vāmadeva sudeveti hara gupteti vā punaḥ 
umāpate nīlakaṇṭha śānta śrīkaṇṭha gopate ।। 

śarva bhīma paśupate śaṃkarogra bhaveti ca 
mahādeveti cāpyanyan nāma guhyaṃ prakīrtayet 
sarvapāpaiḥ pramucyeta divi devaiśca pūjyate ।। 

eteṣāmekamapi yaḥ kathayedvā paṭheta vā 
sa dehapaddhatiṃ bhittvā māmeva pratipadyate 
evaṃ sarvapraṇāmena yanmayā parikīrtitam ।। 

amāvāsyāṃ tu yo nityaṃ saghṛtaṃ gugguluṃ dahet 
kṣīreṇa caiva saṃmiśraṃ guhyametanmama priye 
so acyutaṃ sthānamāpnoti matprasādānna saṃśayaḥ ।। 

idaṃ ca paramaṃ guhyaṃ yo me devi nivedayet 
arkaparṇapuṭaṃ pūrṇaṃ ghṛtasya madhunā saha 
nivedya vidhivadbhaktyā sarvapāpaiḥ pramucyate ।। 

imāni ca mahābhāge yo me nāmāni kīrtayet 
śmaśānanilayo nagno bhasmaśāyī yatavrataḥ ।। 

vāmadevaḥ praśāntaśca stabdhaśephastrilocanaḥ 
avasavyapriyaḥ savyo bahurūpo antakāntakṛt ।। 

purāṇaḥ puruhūtaśca mṛtyormṛtyurjitendriyaḥ 
anindriyo atīndriyaśca sarvabhūtahṛdi sthitaḥ ।। 

saṃsāracakrī yogātmā kāpālī diṇḍireva ca 
mahādevo mahādevo mahādeveti caiva hi ।। 

japedetanniyamavān śṛṇuyādvāpi nityaśaḥ 
sa dehabhedamāsādya yogātmā gaṇapo bhavet ।। 

nāśubhāya na pāpāya nānṛtāya kadācana 
śrāvayedbhaktimānpuṇyaṃ nāvratāya kadācana ।। 

dhanyaṃ yaśasyamāyuṣyaṃ śāntivṛddhikaraṃ śubham 
pūtaṃ pavitraṃ paramaṃ maṅgalānāṃ ca maṅgalam 
śrotavyaṃ na ca sarveṇa tathā deyaṃ na kasyacit ।। 

iti skandapurāṇe aṣṭāviṃśatitamo adhyāyaḥ

evaṃ kālena samprāpya vārāṇasyāṃ niketanam 
jagataḥ pitarau devau cakratuḥ kimataḥ param ।। 

tataḥ sa bhagavāndevo devīṃ himavataḥ sutām 
uvāca devi paśyāma udyānaṃ yadi rocate ।। 

evaṃ bhavatu deveśa yathāttha tvaṃ vṛṣadhvaja 
na hi me anyatra gantavyam udyānātparato hara ।। 

saha devyā tato vyāsa vārāṇasyāṃ vṛṣadhvajaḥ 
devodyānadidṛkṣārthaṃ vicacāra samantataḥ ।। 

pūrvasminsa diśābhāge devyā devaḥ pinākadhṛk 
udyānaṃ darśayāmāsa nānākusumaśobhitam ।। 

campakāśokapuṃnāgapriyaṅgūcūtasaṃkulam 
bilvārjunakadambaiśca nyagrodhodumbarairapi ।। 

gandhavadbhiśca kusumair jātīkesaraketakaiḥ 
ramyaiḥ surabhipuṣpaiśca ṣaṭpadavrātasevitaiḥ 
saṃyuktaṃ sarvataḥ śrīmad vanaṃ vaibhrājasaṃnibham ।। 

sa tadudyānamāsādya devīmāha jagatpatiḥ 
asmindeśe purā devi tiṣṭhato mama śobhane ।। 

ūrdhvaṃ golokasaṃsthānāṃ gavāṃ vatsaiḥ svayaṃbhuvaiḥ 
pīyatīnāṃ payo vegāt phenaṃ mūrdhni samāpatat ।। 

tato mayordhvaṃ dṛṣṭāstu gāvastāḥ somapārśvagāḥ 
tatastāḥ prekṣitāstatra mayā gāvastadābhavan 
tejasā dahyamānāstu naikavarṇā bhṛśārditāḥ ।। 

gāvaḥ pūrvamimā devi āsankapilavarṇajāḥ 
naikavarṇāstadābhūvan yadā samprekṣitā mayā ।। 

tāsāṃ śaraṇyatāṃ yātvā tābhirmāmeva śailaje 
āśritaḥ soma āgatya saha gobhirna tāstyajat ।। 

arditābhistadā gobhir brahmā māmabravīttataḥ 
prasādaṃ kuru deveśa surabhīstejasā tava 
na naśyanti yathā sadyas tathā sarvasurārcita ।। 

tato ahamāsthito devi sthāne asminsvayameva tu 
goprekṣaka iti khyātaḥ saṃstutaḥ sarvadevataiḥ ।। 

goprekṣeśvaramāgatya dṛṣṭvā cārcya ca mānavaḥ 
na durgatimavāpnoti kalmaṣaiśca vimucyate ।। 

tatastā dahyamānāstu prasanne surabhīrmayi 
hrade asminpeturabhyetya śāntāstā vibabhustadā 
kapilāhrada ityevaṃ tadāprabhṛti kathyate ।। 

atrāpi svayamevāhaṃ vṛṣadhvaja iti śrutaḥ 
sāṃnidhyaṃ kṛtavāndevi sa cāyaṃ dṛśyatāṃ sthitaḥ ।। 

kapilāhradatīrthe asmin snātvā nānyamanā naraḥ 
vṛṣadhvajamimaṃ dṛṣṭvā sarvayajñaphalaṃ labhet ।। 

salokatāṃ mṛtaścāpi arcayitvā tu māmiha 
labhate dehabhede tu gaṇatvaṃ cātidurlabham ।। 

asminnapi pradeśe tu tā gāvo brahmaṇā svayam 
śāntyarthaṃ sarvalokānāṃ sarvā dugdhāḥ payomṛtam ।। 

tāsāṃ kṣīreṇa saṃjātaṃ hradametanmanoharam 
bhadradohamiti khyātaṃ puṇyaṃ devavanaṃ śubham ।। 

sarvairdevairahaṃ devi asmindeśe prasāditaḥ 
gacchopaśamamīśeti upaśāntaśivastataḥ ।। 

sthito bhūtvāhamatrasthaḥ puṇyamasyāpi darśanam 
dṛṣṭvainaṃ prayato martyaḥ svargalokamavāpnuyāt ।। 

atrāhaṃ brahmaṇānīya sthāpitaḥ parameṣṭhinā 
brahmaṇaścāpi saṃgṛhya viṣṇunā sthāpitaḥ punaḥ ।। 

brahmaṇā sa tato viṣṇuḥ proktaḥ saṃvignacetasā 
mayānītamidaṃ liṅgaṃ kasmātsthāpitavānasi ।। 

tamuvāca punarviṣṇur brahmāṇaṃ kupitānanam 
rudradeve mamātyantaṃ purā bhaktirmahattarā ।। 

mayaiṣa sthāpitastena nāmnā tava bhaviṣyati 
hiraṇyagarbha ityevaṃ tato atrāhaṃ samāsthitaḥ 
dṛṣṭvainamapi deveśaṃ mama lokaṃ vrajennaraḥ ।। 

punaścāpi tato brahmā mama liṅgamimaṃ śubhe 
sthāpayāmāsa vidhivad bhaktyā paramayā yutaḥ 
svarlīneśvara ityevam atrāhaṃ svayamāsthitaḥ ।। 

svasminparatare līnaḥ pradhāne mama kāraṇe 
tasmātsvarlīna ityevaṃ guhyaṃ kṣetraṃ mama smṛtam ।। 

prāṇāniha narastyaktvā na punarjāyate kvacit 
ānantyā sā gatistasya yogināṃ caiva sā smṛtā ।। 

asminnapi mayā deśe daityo devatakaṇṭakaḥ 
vyāghrarūpaṃ samāsthāya nihato darpito balī ।। 

vyāghreśvarastataḥ khyāto nityamatrāhamāsthitaḥ 
na punardurgatiṃ yāti dṛṣṭvainamamareśvaram ।। 

utpalo vidalaścaiva yau daityau brahmaṇā purā 
strīvadhyau darpitau sṛṣṭau tvayaiva nihatau śubhe 
sāvajñaṃ gendukenātra tasyedaṃ cihnamāsthitam ।। 

ādāvatrāhamāgatya āsthito gaṇapaiḥ saha 
jyeṣṭhaṃ sthānamidaṃ tasmād etanme puṇyadarśanam ।। 

dṛṣṭvemaṃ mama liṅgaṃ tu jyeṣṭhasthānasamāśritam 
na śocati punarmartyaḥ saṃsiddho mṛtyujanmanī ।। 

samantāddevataiḥ sarvair liṅgāni sthāpitāni ha 
dṛṣṭvā tu niyato martyo dehabhede gaṇo bhavet ।। 

idānīmahamāgatya svayamasminvyavasthitaḥ 
na ca muktaṃ mayā yasmād avimuktamidaṃ tataḥ 
kṣetraṃ vārāṇasī puṇyā muktidaṃ sambhaviṣyati ।। 

avimukteśvaraṃ māṃ vai yo atra drakṣyati mānavaḥ 
gāṇapatyā gatistasya yatra tatra mṛtasya ha 
prāṇāniha tu saṃnyasya yāsyate muktimuttamām ।। 

pitrā te girirājena purā himavatā svayam 
mama priyamidaṃ sthānaṃ jñātvā liṅgaṃ pratiṣṭhitam ।। 

śaileśvaramiti khyātaṃ dṛśyatāmidamāsthitam 
dṛṣṭvedaṃ manujo devi na durgatimanuvrajet ।। 

nadī vārāṇasī ceyaṃ puṇyā pāpapramocanī 
kṣetrametadalaṃkṛtya jāhnavyā saha saṃgatā ।। 

sthāpitaṃ saṃgame cāsmin brahmaṇā liṅgamuttamam 
saṃgameśvaramityevaṃ khyātaṃ jagati dṛśyatām ।। 

saṃgame devanadyostu yaḥ snātvā manujaḥ śuciḥ 
arcayetsaṃgameśānaṃ tasya janmabhayaṃ kutaḥ ।। 

idamanyanmahatkṣetraṃ nivāsaṃ yogināṃ param 
kṣetramadhye ca yatrāhaṃ svayaṃ bhūtvā samāsthitaḥ 
madhyameśvara ityevaṃ khyātaḥ sarvasurāsuraiḥ ।। 

siddhānāṃ sthānametaddhi madīyavratacāriṇām 
yogināṃ mokṣalipsūnāṃ janmamṛtyujitātmanām 
dṛṣṭvedaṃ madhyameśānaṃ janma prati na śocati ।। 

sthāpitaṃ liṅgametacca śukreṇa tava sūnunā 
nāmnā śukreśvaraṃ nāma sarvasiddhāmarārcitam ।। 

dṛṣṭvedaṃ mānavaḥ sadyo muktaḥ syātsarvakilbiṣaiḥ 
mṛtaśca na punarjanma saṃsāre tu labhennaraḥ ।। 

purā jambukarūpeṇa asurā devakaṇṭakāḥ 
brahmaṇo atha varaṃ labdhvā gomāyuvadhaśaṅkitāḥ ।। 

nihatā himavatputri jambukeśastato hyaham 
abhavaṃ jagati khyātaḥ surāsuranamaskṛtaḥ 
dṛṣṭvainamapi deveśaṃ sarvakāmānavāpnuyāt ।। 

grahaiḥ śukrapurogaiśca etāni sthāpitāni hi 
paśya liṅgāni puṇyāni sarvakāmapradāni tu ।। 

evametāni puṇyāni mannivāsāni pārvati 
kathitāni tava kṣetre guhyaṃ cānyadidaṃ śṛṇu ।। 

krośaṃ krośaṃ caturdikṣu kṣetrametatprakīrtitam 
yojanaṃ viddhi cārvaṅgi mṛtyukāle amṛtapradam ।। 

mahālayagiristhāne kedāre ca vyavasthitam 
gaṇatvaṃ labhate dṛṣṭvā kṣetre asminmokṣa-m-āpyate ।। 

gāṇapatyapadāttasmād yataḥ sā muktiruttamā 
tato mahālayāttasmāt kedārānmadhyamādapi 
smṛtaṃ puṇyatamaṃ kṣetram avimuktamidaṃ śubhe ।। 

kedāramadhyame sthāne sthānaṃ caiva mahālayam 
mama puṇyāni bhūrloke tebhyaḥ śreṣṭhatamaṃ tvidam ।। 

yataḥ sṛṣṭāni lokāni tataḥ kṣetramidaṃ śubham 
kadācinna mayā muktam avimuktaṃ tato abhavat ।। 

avimukteśvaraṃ liṅgaṃ mama dṛṣṭveha mānavaḥ 
sadyaḥ pāpavinirmuktaḥ paśupāśairvimucyate ।। 

śaileśaṃ saṃgameśaṃ ca svarlīnaṃ madhyameśvaram 
hiraṇyagarbhamīśānaṃ goprekṣaṃ savṛṣadhvajam ।। 

upaśāntaśivaṃ caiva jyeṣṭhasthānanivāsinam 
śukreśvaraṃ ca vikhyātaṃ vyāghreśaṃ jambukeśvaram 
dṛṣṭvā na jāyate martyaḥ saṃsāre duḥkhasāgare ।। 

evamuktvā mahādevo diśaḥ sarvā vyalokayat 
vilokya saṃsthite paścād devadeve maheśvare ।। 

akasmādabhavatsarvaṃ taddeśaṃ jvalitaṃ yathā 
savidyutstanitāghoṣaṃ sūryāyutaśatoditam 
tejobhirekataḥ pūrṇaṃ vahnibhāskarayoriva ।। 

tataḥ pāśupatāḥ siddhā bhasmābhyaṅgasitaprabhāḥ 
yogīśvarā mahātmānas tathā vaitānikavratāḥ ।। 

avyaktaliṅginaścaiva śivayogojjvalaprabhāḥ 
bahavaḥ śataśo abhyetya namaścakrurmaheśvaram ।। 

punarnirīkṣya deveśaṃ dhyānayogaṃ ca kṛtsnaśaḥ 
tasthurātmānamādhāya līyamānā iveśvare ।। 

sthitānāṃ sa tathā teṣāṃ devadeva umāpatiḥ 
saṃcintya paramāṃ mūrtiṃ babhūva puruṣaḥ prabhuḥ ।। 

ṣaḍviṃśa īśvaro avyaktaḥ sūryāyutasamaprabhaḥ 
kṛtsnaṃ jagadivaikasthaṃ kartumanta ivāsthitaḥ ।। 

tasya tāṃ paramāṃ mūrtim āsthitasya jagatprabhoḥ 
na śaśāka vapurdraṣṭuṃ hṛṣṭaromā girīndrajā ।। 

tatastatsṛṣṭamātmānaṃ buddhvā sā prakṛtisthitam 
prakṛtermūrtimāsthāya yogena paramātmikā 
taṃ śaśāka vapurdraṣṭuṃ puruṣasya parātmanaḥ ।। 

tataste layamādhāya yoginaḥ puruṣasya tu 
viviśurhṛdayaṃ sarve dagdhasaṃsārabījinaḥ ।। 

anugṛhya tataḥ sarvāṃs tānsiddhānyatipuṃgavān 
nīlalohitamūrtisthaṃ punaścakre vapuḥ śubham ।। 

taṃ dṛṣṭvā śailajā prāha hṛṣṭasarvatanūruhā 
stunvantī caraṇau gatvā ka ime bhagavanniti ।। 

tāmuvāca suraśreṣṭhas tadā devīṃ girīndrajām 
madīyaṃ vratamāśritya bhaktimadbhirdvijottamaiḥ 
yairyairyoga ihābhyastas teṣāmekena janmanā ।। 

kṣetrasyāsya prabhāvena bhaktyā ca mama bhāvataḥ 
anugraho mayā hyevaṃ kriyate muktidaḥ sadā ।। 

tasmādidaṃ mahatkṣetraṃ brahmādyaiḥ sevyate mama 
śrutimadbhiśca viprendraiḥ saṃsiddhaiśca tapasvibhiḥ ।। 

pratimāsamathāṣṭamyāṃ pratimāsaṃ caturdaśīm 
ubhayoḥ pakṣayordevi vārāṇasyāṃ mamāspade ।। 

śaśibhānūparāge ca kārttikyāṃ tu viśeṣataḥ 
sarvaparvasu puṇyeṣu viṣuveṣvayaneṣu ca ।। 

pṛthivyāṃ sarvatīrthāni vārāṇasyāṃ tu jāhnavīm 
uttarapravahāṃ puṇyāṃ mama maulivinirgatām ।। 

pituste girirājācca srutāṃ himavataḥ śubhām 
bhajante sarvato abhyetya tāñchṛṇuṣva varānane ।। 

saṃnihityā kurukṣetraṃ sārdhaṃ tīrthaśataistathā 
puṣkaraṃ naimiśaṃ caiva prayāgaṃ sapṛthūdakam ।। 

sandhyā saptaṛcaṃ caiva sarvānadyaḥ sarāṃsi ca 
samudrāḥ sapta caivātra devatīrthāni kṛtsnaśaḥ 
bhāgīrathīṃ sameṣyanti sarvaparvasu kāśigām ।। 

avimukteśvaraṃ māṃ ca kāśīsthamacalātmaje 
pṛthivyāṃ yāni puṇyāni mahyamāyatanāni ca 
praviśanti sadābhyetya puṇyaṃ parvasu parvasu ।। 

kedāre caiva yalliṅgaṃ yacca liṅgaṃ mahālaye 
madhyameśvarasaṃsthaṃ ca tathā paśupatīśvaram ।। 

śaṅkukarṇeśvaraṃ caiva gokarṇe ca tathā hyubhau 
drimicaṇḍeśvaraṃ caiva bhadreśvara tathaiva ca ।। 

sthāneśvaramathaikāmraṃ kāleśvaramajeśvaram 
bhairaveśvaramīśānaṃ tathā kārohaṇāsthitam ।। 

yāni cānyāni puṇyāni sthānāni mama bhūtale 
tāni sarvāṇyaśeṣeṇa kāśipuryāṃ viśanti mām ।। 

sarvaparvasu puṇyeṣu guhyaṃ caitadudāhṛtam 
teneha labhyate jantor vipannasyāmṛtaṃ padam ।। 

snātasya caiva gaṅgāyāṃ dṛṣṭena ca mayā śubhe 
sarvayajñaphalaistulyam iṣṭaiḥ śatasahasraśaḥ 
sadya eva-m-avāpnoti kiṃ nvataḥ paramasti vai ।। 

sarvāyatanamukhyānāṃ divi bhūmau giriṣvapi 
nātaḥ parataraṃ devi budhyasvāstīti kṛtsnaśaḥ ।। 

brahmārkavaiśvānaraśakracandrair jaleśavittādhipavāyubhiśca 
gandharvayakṣoragasiddhasaṃghaiḥ sārdhaṃ sadā sevitametadagryam ।। 

sthānaṃ mamedaṃ himaśailaputri guhyaṃ sadā kṣetramidaṃ supuṇyam 
vimokṣasaṃsiddhiphalapradaṃ hi tattvaprabuddhā yatayo vadanti ।। 

kṣetre asminnivasanti ye sukṛtino bhaktāḥ sadā māṃ narāḥ paśyanto anvahamādareṇa śucayaḥ snātāḥ sadā matparāḥ 
te martyā bhayapāpaduḥkharahitāḥ saṃśuddhakarmakriyā bhittvā sambhavabandhajālagahanaṃ vindanti mokṣaṃ param ।। 

evametatsaraḥkīrṇaṃ nānādrumalatākulam 
jāhnavyālaṃkṛtaṃ puṇyaṃ kṣetraṃ guhyatamaṃ mama ।। 

bhāgīrathīmihāsādya vārāṇasyāṃ mamāspade 
aśvamedhaśataṃ prāpya brahmalokaṃ ca gacchati ।। 

nātaḥ puṇyatamaṃ devi nāto guhyatamaṃ kvacit 
nātaḥ śubhataraṃ kiṃcin nātaḥ priyataraṃ mama ।। 

kṣetraṃ mamedaṃ surasiddhajuṣṭaṃ samprāpya martyaḥ sukṛtaprabhāvāt 
khyāto bhavetsarvasurāsurāṇāṃ mṛtaśca yāyātparamaṃ padaṃ tam ।। 

udyānāni tato devaḥ sthānāni ca tathātmanaḥ 
ākhyāya himavatputryā vicacāra tadā punaḥ ।। 

so apaśyata tadā vipraṃ tapyamānaṃ paraṃ tapaḥ 
putraṃ śataśalākasya jaigīṣavyaṃ tapodhanam ।। 

sa liṅgaṃ devadevasya pratiṣṭhāpyārcayatsadā 
bhasmaśāyī bhasmadigdho nṛttagītairatoṣayat 
japyena vṛṣanādaiśca tapasā bhāvitaḥ śuciḥ ।। 

tamevaṃ vartamānaṃ tu bhaktyā paramayā yutam 
bhagavānsahasābhyetya idaṃ vacanamabravīt ।। 

jaigīṣavya mahābuddhe paśya māṃ divyacakṣuṣā 
tuṣṭo asmi varadaścaiva brūhi yatte manogatam ।। 

sa evamukto devena somaṃ dṛṣṭvā trilocanam 
praṇamya śirasā pādāv avandatparayā mudā ।। 

namaḥ sarvārthasiddhāya yogasiddhāya vai namaḥ 
namaḥ pinākahastāya himavannilayāya ca ।। 

namaḥ pavanavegāya dhyeyāya dhyāyibhiḥ sadā 
namaḥ somāya hemne ca hemamālādharāya ca ।। 

namo gaṇādhipataye namaḥ śāntendriyāya ca 
yogasāhāyyakartre ca sāhasopaśamāya ca ।। 

namo mṛtyuharāyaiva namaḥ śokaharāya ca 
namaḥ siddhipradātre ca siddhisiddhāya vai namaḥ ।। 

dhāriṇe sarvalokānāṃ sarvalokeśvarāya ca 
namo daśārdhavarṇāya saṃsārāpanudāya ca ।। 

namaḥ saṃsārapārāya apāraparamāya ca 
svayaṃmantre ca manase durvijñeyāya vai namaḥ ।। 

namaḥ kālakalājñāya sakalāyākalāya ca 
namastattvādhivāsāya pretādhipataye namaḥ ।। 

namaḥ krodhavihīnāya krodhādhipataye namaḥ 
namaḥ śramāyāśramiṇe śramāpanayanāya ca ।। 

namo jñānarasajñāya jñānine ajñānahāriṇe 
saktāya caiva tapasi aiśvaryaniratāya ca ।। 

namo jñānāya bandhāya ajñānavinivartine 
namaḥ sarvānubhāvāya bhāvānugatacetase ।। 

namaḥ śamadamāḍhyāya mṛtyudūtāpahāriṇe 
namaḥ śailādināthāya śailādigaṇapāya ca ।। 

namo yogarahasyāya yogadāya namo namaḥ 
mahyaṃ sarvātmanā kāmān prayaccha bhagavanprabho ।। 

sa evaṃ stūyamānaśca bhaktyā paramayāpi ca 
tuṣṭastutoṣa bhūyo asya idaṃ cainamuvāca ha ।। 

ajaraścāmaraścaiva sarvaśokavivarjitaḥ 
mahāyogī mahāvīryo yogaiśvaryasamanvitaḥ ।। 

prabhāvāccāsya guhyasya kṣetrasya mama śāśvatam 
yoge aṣṭaguṇamaiśvaryaṃ prāpsyase paramaṃ mahat 
bhaviṣyasi dvijaśreṣṭha yogācāryaśca viśrutaḥ ।। 

yaścemaṃ tvatkṛtaṃ liṅgaṃ niyamenārcayiṣyati 
yonayaḥ sapta gatvā tu yogaṃ sa samavāpsyati ।। 

jaigīṣavyaguhāṃ cemāṃ prāpya yo yokṣyate dvijaḥ 
sa saptarātraṃ yuktātmā sarvapāpaiḥ pramucyate ।। 

māsena pūrvāṃ jātiṃ ca pūrvādhītaṃ ca vetsyati 
ekarātraṃ gatiṃ śuddhāṃ dvābhyāṃ tārayate pitṝn ।। 

trirātreṇa vyatītāṃśca parānsapta ca tārayet 
ato bhūyaśca kiṃ te adya jaigīṣavya dadānyaham ।। 

bhagavandevadeveśa yaccha yanme manogatam 
ato ahaṃ nānyadicchāmi yogākṣayyātparaṃ hitam ।। 

tvayi bhaktiśca nityaṃ syāt some sagaṇapeśvare 
anutsekaṃ tathā kṣāntiṃ śamaṃ damamathāpi ca ।। 

na cāpyabhibhavaṃ kuryān na ca tejovamānanām 
etānvarānahaṃ deva sadecchāmi mahādyute ।। 

ete tava bhaviṣyanti ajayyatvaṃ ca yogibhiḥ 
icchato darśanaṃ caiva bhaviṣyati ca te mama ।। 

tataḥ sa bhagavāndevaḥ pārāśaryomayā saha 
sanandī sagaṇaścaiva bhaktānugrahalipsayā ।। 

tapyato yakṣarājasya kṛtvā hṛdi maheśvaram 
varadānāya deveśo jagāma puratastadā ।। 

atha dṛṣṭvā tripādaṃ ca hrasvabāhūrupādakam 
tapyamānaṃ tapo ghoraṃ sutaṃ viśravasastadā ।। 

dṛṣṭvovāca tato devaḥ kuberaṃ dīptatejasam 
tapasā bhāvitaṃ vyāsa tvagasthiparisaṃsthitam ।। 

bho bho viśravasaḥ putra cakṣurdivyaṃ dadāni te 
somaṃ paśya mahāsattva māṃ tvaṃ divyena cakṣuṣā ।। 

tataḥ sa dṛṣṭvā deveśaṃ sāmbaṃ nandipuraḥsaram 
praṇamya karṣitaḥ samyag utthātuṃ na śaśāka ha ।। 

abalaṃ taṃ samālakṣya utthāne aśaktamīśvaraḥ 
uvācottiṣṭha bhadraṃ te balaṃ paurāṇamastu te ।। 

tata utthāya jānubhyāṃ kubero hyavatiṣṭhata 
pārśvagāṃ caiva netreṇa devīmālokayansthitaḥ ।। 

iyaṃ sā parvatasutā sarvalokanamaskṛtā 
mātā lokatrayasyāsya mahāyogabalānvitā ।। 

aho asyāstapaso vīryam aho dīptiraho balam 
yā prabhoḥ sarvalokasya patnītvaṃ prajagāma ha ।। 

tamevaṃbhūtamanasam īkṣamāṇaṃ ca pārvatīm 
bubodha devī buddhvā ca cukopa parameśvarī ।। 

sā kruddhā tu kuberasya vāmamakṣi sudīptimat 
viśuṣkaṃ kakṣamādīptā dadāhāgneḥ śikhā yathā ।। 

punaścāsya vināśāya kuberasya śubhānanā 
matiṃ dadhre tapoyonir athaināmavadaddharaḥ ।। 

mā krudho devi yakṣasya bhaktasyāsya tapasvinaḥ 
yaśasvī dhārmikaścāyaṃ bhaktastvāṃ ca viśeṣataḥ ।। 

kutūhalatayā hyeṣa tvāṃ nirīkṣitavāñchubhe 
prasādaṃ kuru bālasya dhanadasya maheśvari ।। 

eṣo asakṛnmāṃ deveśa vīkṣate avinayātprabho 
minoti na guṇāndeva kasmānmama puraḥ sthitaḥ ।। 

tejasāṃ yo aprameyānāṃ kuryānmohena laṅghanam 
so alpavīryo vinaśyeta pataṅgo agnimivāgataḥ ।। 

tāmevaṃ krodhatāmrākṣīṃ kruddhāṃ samprekṣya śaṃkaraḥ 
uvāca madhuraṃ ślakṣṇaṃ girīndratanayāṃ vacaḥ ।। 

bravīmi tvāṃ mahābhāge mā krudho jagato araṇi 
tvayā sṛṣṭaṃ jagatsarvaṃ prakṛtistvaṃ sureśvari 
putraste ayaṃ yato devi tasmānna kroddhumarhasi ।। 

mātaraṃ caiva putrasya vīkṣamāṇasya śobhane 
na doṣo asti na caivāsya tvayi ceto vimohitam ।। 

tasmāttvameva devyasya prasannasya natasya ca 
prasādaṃ kuru deveśe kuberasya yathepsitam ।। 

sā tathā devadevena proktā girivarātmajā 
prasādamakarottasya prasannā cedamabravīt ।। 

kubera yatte duritaṃ kṣāntaṃ tatte mayānagha 
tuṣṭāsmi mā kṛthāścaiva punastejasvilaṅghanam ।। 

yattvidaṃ te mayā dagdham īkṣamāṇasya locanam 
vāmaṃ tathaiva bhavatu piṅgalaṃ dīptimacca ha ।। 

anena cāṅkito loke bhaviṣyasi na saṃśayaḥ 
ekākṣipiṅgalo nāmnā khyātaḥ sarvatra pūjitaḥ ।। 

caritaṃ yattapaścedam akṣayaṃ tacca te avyayam 
saubhāgyamuttamaṃ caiva matprasādādbhaviṣyati ।। 

evamuktvā tato devī virarāma śubhānanā 
bhagavānvarado asmīti kuberamavadattataḥ ।। 

athaivamukto devena kubero hṛṣṭamānasaḥ 
tuṣṭāva devaṃ devīṃ ca śirasā prāñjalirnataḥ ।। 

namaḥ paṭṭisahastāya kirīṭavaradhāriṇe 
namo valayadhāriṇyai dhāriṇyai darpaṇasya ca ।। 

namaḥ sarvāṅgakeśāya dīrghakeśyai namo namaḥ 
namo mekhaladhāriṇyai namo mauñjīdharāya ca ।। 

namo nīlaśikhaṇḍinyai namaḥ piṅgajaṭābhṛte 
namo jñānāya tanave bhūtādhipataye namaḥ ।। 

namastārābhidhāriṇyai siṃhoraskāya vai namaḥ 
namo ratnāgryadhāriṇyai namaścandrārdhamaulaye ।। 

namaḥ prakṛtaye caiva namo astu puruṣāya ca 
namo astu buddhaye caiva ahaṃkārāya vai namaḥ ।। 

namo astu rataye caiva sukhāya ca namo namaḥ 
namaḥ kīrtyai karmaṇe ca ārambhāya samāptaye ।। 

namo yajñāya mantrāya dakṣiṇāyai ṛce namaḥ 
namaḥ sāmne atha yajuṣe chandase ceṣṭaye namaḥ ।। 

namo agnaye ca vedyai ca svāhāyai haviṣe namaḥ 
namo lakṣmyai śriyai caiva namo dharmāya vedhase ।। 

icchāyai rataye caiva namaḥ sampadvirāgiṇe 
namaḥ siddhyai tathā puṣṭyai tuṣṭyai kṣāntyai namo namaḥ ।। 

namaḥ svadhāyai kavyāya havyāya ca namo namaḥ 
namo vedyāya vidyāyai namaḥ śarvāya bhaktaye ।। 

pralayotpattaye caiva sthityai saṃsāraṇāya ca 
mokṣāya muktaye caiva namaḥ kālāya mṛtyave ।। 

namaste bhagavandeva saha devyā jagatpate 
diśa no bhūtabhavyeśa yanme manasi saṃsthitam ।। 

ya imaṃ paṭhate nityaṃ stavaṃ prātaḥ samutthitaḥ 
japaṃśca vipro vaiśyo vā śūdraḥ kṣatriya eva vā ।। 

tasya tuṣṭo dhaneśastu prayacchati mahaddhanam 
somaśca bhagavāṃstuṣṭo gatimiṣṭāṃ prayacchati ।। 

evaṃ sa saṃstutastena kubereṇa jagatpatiḥ 
uvāca varado asmīti brūhi viśravasaḥ suta ।। 

tvattaḥ prasādaḥ satataṃ bhaktiśca tvayi śāśvatī 
bhagavaṃstvāṃ ca paśyeyaṃ vara eṣo astu me vibho ।। 

evamastviti tatsarvaṃ pradāya bhagavāñchivaḥ 
ātmanā saha sakhyaṃ ca dadāvātyantikaṃ tadā ।। 

gṛhāṇa cemāṃ śibikāṃ narayuktāmasaṅginīm 
lokānyatheṣṭaṃ lokeśa yāmāruhya cariṣyasi ।। 

imāṃ caivāśaniṃ divyām apratīghātalakṣaṇām 
gṛhāṇāyudhametatte bhaviṣyatyariduḥsaham ।। 

astraṃ ca te prayacchāmi tava nāmnā bhaviṣyati 
kauberamiti vikhyātaṃ mohanaṃ sarvadehinām ।। 

tataḥ sa devastuṣṭātmā mālāṃ svayamaninditām 
ābabaddhāsya śirasi bhāskarākāravarcasam ।। 

kuśeśayānāṃ phullānāṃ sragdāmaṃ ca manoramam 
ābabaddhāsya kaṇṭhe vai prīyamāṇa umāpatiḥ ।। 

prakāmaṃ darśanaṃ cāsya dattvā caiva dhaneśatām 
jagāma bhagavānsomas tato anyaṃ deśamīpsitam ।। 

ya imaṃ tu kuberasya varadānamaśeṣataḥ 
śṛṇuyācchrāvayedvāpi nityaṃ viprānsamāhitaḥ ।। 

dhanavānrūpasampannaḥ putrapautrasamanvitaḥ 
kulajñānabalopeto jāyate sa mṛto naraḥ ।। 

atha devī mahābhāgā sahitā śambhunā tadā 
saṃcintya pañcacūḍāstu tapantyo apsarasaḥ śubhāḥ ।। 

kṛśāṅgyo bhaktimatyaśca tapasā dagdhakilbiṣāḥ 
kāruṇyāhṛtacetaskā devaṃ vacanamabravīt ।। 

etāsāṃ tapyamānānāṃ yoṣitāṃ varamuttamam 
dadānīpsitamīśāna tanme anujñātumarhasi 
tasyā vijñaptimākarṇya bhagavānidamabravīt ।। 

evaṃ kuru mahābhāge bhaktānugrahamīpsitam 
vaidikyo apsaraso hyetāḥ pañcacūḍā iti smṛtāḥ 
tvāṃ kṛtvā hṛdi tapyante vara ābhyaḥ pradīyatām ।। 

tataḥ sā devadevena tathā samanucoditā 
pañcacūḍāḥ samāgamya vaca etaduvāca ha ।। 

tuṣṭāsmyapsarasaḥ sākṣāt paśyadhvaṃ māṃ śucismitāḥ 
dadāni vo varāniṣṭāny evo hṛdayasaṃsthitāḥ ।। 

tā evamuktāḥ pārvatyā vaidikyo apsarasaḥ śubhāḥ 
devīṃ dṛṣṭvā praṇamyaiva śirasā pādayornatāḥ ।। 

aśrupūrṇekṣaṇā dīnāḥ saṃstabhyātmānamātmanā 
śirasyañjalimādhāya tuṣṭuvuḥ sahitāḥ samam ।। 

namaḥ siddhyai namastuṣṭyai kriyāyai buddhaye namaḥ 
namaḥ kīrtyai namaḥ satyai ulkajāyai tatheṣṭaye ।। 

namaḥ pṛthivyai kalyāṇyai śriyai lakṣmyai namo namaḥ 
namaḥ sudhāyai svāhāyai svadhāyai ditaye namaḥ ।। 

namo astu taḍite caiva saudāmanyai namo namaḥ 
sāvitryai cātha gāyatryai vedamātre namo namaḥ ।। 

namaḥ parvatakanyāyai mataye smṛtaye namaḥ 
namaḥ parvatavāsinyai rudrāṇyai ca namo namaḥ ।। 

namaḥ prakṛtaye caiva jyotsnāyai ṛddhaye namaḥ 
śobhāyai dīptaye caiva bhāskaragraharaśmaye ।। 

gatyāyai gataye caiva indrāṇyai muktaye namaḥ 
niyatyai sarite caiva gaṅgāyai sūtaye namaḥ ।। 

hetaye prītaye caiva namaḥ karaṇavṛttaye 
namaḥ saṃnataye caiva irāyai vṛttaye namaḥ ।। 

vāruṇyai ca śaraṇyāyai gauryai kālyai namo namaḥ 
kauśikyai ca namaste astu kātyāyanyai namo namaḥ ।। 

namaḥ saṃnataye caiva mahimne ca namo namaḥ 
aṇimāyai namaste astu laghimāyai namo namaḥ ।। 

pūjāyai te namaste astu śitibāhve ca sṛptaye 
saṃjñāyai ca namaste astu gire atha smṛtaye namaḥ ।। 

namaste astu sarasvatyai jihvāyai dṛṣṭaye namaḥ 
namo mahiṣaghātinyai tathā sumbhanisumbhayoḥ ।। 

namaḥ siṃharathinyai ca śūlinyai ca namo namaḥ 
namo mudgaradhāriṇyai kavacinyai namo namaḥ ।। 

namastūṇīradhāriṇyai dhāriṇyai jagato namaḥ 
namo dhanurdharāyai ca khaḍginyai ca namo namaḥ ।। 

namaḥ piñcchadhvajinyai ca dhāriṇyai paṭṭisasya ca 
namo astu bhūtamātre ca skandasya ca namo namaḥ ।। 

viśākhaśākhayoścaiva naigameṣasya caiva hi 
jātyai sarvarasānāṃ ca devatāyai vanasya ca ।। 

āryāyai ca namo nityaṃ śikhaṇḍinyai namo namaḥ 
namo nīlaśikhaṇḍinyai dīrghaveṇyai namo namaḥ ।। 

namo astu tanumadhyāyai devatāyai dhanasya ca 
namo dhṛtyai namaścityai kīrtaye ca namo namaḥ ।। 

strīṇāṃ saubhāgyadāyinyai dhāriṇyai ca namo namaḥ 
rākānumataye caiva sinīvālyai namo namaḥ ।। 

namaḥ kriyāyai śraddhāyai medhāyai ca namo namaḥ 
namo astu dhāraṇāyai ca ūhāyai ca namo namaḥ ।। 

apohāyai namaste astu vaṣaṭprakṛtaye namaḥ 
namaḥ samādhaye caiva spṛhāyai vittaye namaḥ ।। 

vedanāyai namaste astu bṛhadukṣyai namo namaḥ 
namaḥ prabhāyai śuddhāyai śuddhaye śucaye namaḥ ।। 

namastryambakabhāryāyai vidyāyai ca namo namaḥ 
dīkṣāyai dakṣiṇāyai ca jvālāyai ca namo namaḥ ।। 

indriyāṇāṃ pravṛttyai ca nivṛttyai caiva karmaṇām 
śrutaye sarvavedānāṃ bhavānyai ca namo namaḥ ।। 

durgāyai durgatāriṇyai dhāriṇyai sarvadehinām 
namaste sarvadevatyai namaste lokabhāvani ।। 

namaḥ śāntyai namaḥ kāntyai namaḥ patnyai harasya ca 
namo astvadityai dānavyai vinatāyai namo namaḥ ।। 

namaḥ śivāyai kartryai ca prabhāvāyai namo namaḥ 
mṛkaṇḍvai mārdabāhvai ca tathā surataye namaḥ ।। 

vinatāyai tathā lakṣmyai surasāyai namo namaḥ 
namaste śitikaṇṭhinyai namaste sarvataḥ sadā 
diśa naḥ sumanāḥ sarvaṃ yatkiṃciddhṛdaye sthitam ।। 

ya idaṃ paṭhate nityaṃ naraḥ strī vā samāhitaḥ 
sa rātriṣu kṛtaṃ pāpaṃ tyajetsarvamaśeṣataḥ ।। 

śayāno japate yaśca prayato vyāsa nityaśaḥ 
divākṛtaṃ sa jahyāttu mṛtaśca sugatiṃ vrajet ।। 

yaścaitacchṛṇuyānnityaṃ dvijānvā śrāvayetsadā 
sa dehabhedamāsādya pañcacūḍāpriyo bhavet ।। 

yaścainaṃ prajahanprāṇāñ japenmartyaḥ sudustyajān 
vimāne sūryasaṃkāśe apsarogaṇasevite 
sarvapāpavinirmukto ramedvarṣāyutaṃ samam ।। 

yaśca bhaktyā paramayā tithau niyamavānnaraḥ 
devīmabhyarcya japate sarvapāpaiḥ pramucyate ।। 

japanāddehatapanād dehe bhinne ca bhaktimān 
sa bhūtvānucaro devyāḥ puṇye loke mahīyate ।। 

tābhirevaṃ stutā devī sthitā devasya saṃnidhau 
uvāca harṣamāṇāsyā pañcacūḍāstadā vacaḥ ।। 

śṛṇutāpsarasaḥ sarvās tapaso asya mahatphalam 
yaccāpi parayā bhaktyā māṃ prapannāḥ stha śobhanāḥ ।। 

ajarāśca viśokāśca nityaṃ muditamānasāḥ 
priyāśca sarvalokasya bhaviṣyatha mamājñayā ।। 

brūta yaccāpi kiṃcidvo hṛdi sthitamaśaṅkitāḥ 
sarvaṃ dāsyāmi tadvo ahaṃ mā cirāya taducyatām ।। 

devi puṃsāṃ striyaḥ sarvāḥ kāryārthaṃ viditaṃ ca te 
arthinaste ca nastāvad yāvatkāryaṃ samāpyate 
samāpte caiva tatkārye parā iva bhavanti naḥ ।। 

taddevi yadi tuṣṭāsi yadi deyo varaśca naḥ 
sarvastrīṇāṃ mahādevi bhavantu puruṣā vaśāḥ ।। 

adyaprabhṛti lokeṣu sarvastrīṇāṃ narāḥ sadā 
sarve vaśyā bhaviṣyanti sarvakāryakarāśca ha ।। 

ādau paścācca sarvābhyo hiraṇyaṃ paśavaḥ striyaḥ 
sarvabhogāṃśca dāsyantu vaśagāḥ sarvathāpi ca ।। 

vyalīkānyapi kurvantyo bahūni vividhāni ca 
priyā eva bhaviṣyanti pāpaṃ na ca bhavetsadā ।। 

mātaraṃ pitaraṃ bhrātṝn suhṛdo atha sutānapi 
akāryāṇi kariṣyantu strīṇāṃ vaśyatvamāgatāḥ ।। 

paśyanto api vyalīkāni doṣānvaikṛtyameva ca 
naiva drakṣyanti te puṃso madvarānmohitendriyāḥ ।। 

tataḥ sā devadevasya patnī himavataḥ sutā 
mālyadāmaṃ gṛhītvā tu bhrāmayantī śubhānanā 
bhava nārya iti prāha hasantī priyamavyayā ।। 

bhrāmyatastasya dāmnastu yānyaśīryanta bhūtale 
kusumānyabhavaṃstāni nāryaḥ kamalalocanāḥ ।। 

tā uvācāmarā yūyaṃ jarākṣayavivarjitāḥ 
jaganmohakarā yūyaṃ puṃsāṃ hṛdayabandhanāḥ ।। 

dṛṣṭisparśavilāseṣu āviśya jagati striyaḥ 
saṃmohayiṣyatha narān strīvaśāṃśca kariṣyatha 
narāḥ sarve ca yuṣmāsu bhaviṣyanti sadā ratāḥ ।। 

vṛttiḥ śubhā bhavitrī ca sarvāsāṃ mama tejasā 
puṃsāṃ strībhogasiddhyarthaṃ strīṇāṃ ratyarthameva ca ।। 

kriyāḥ śubhāṅgasaṃskārā divyā ye mānuṣāśca ha 
bahurūpāśca tā bhūtvā viviśuḥ sarvadāṅganāḥ ।। 

evaṃ devī tadā vyāsa sṛṣṭvā tā vai visṛjya ca 
uvācāpsaraso brūta kiṃ vo bhūyaḥ karomyaham ।। 

tāstuṣṭamanasaścāpi ūcurvyāsa bhavemahi 
devānāṃ mānuṣāṇāṃ ca avadhyāścaiva rakṣasām 
tā uvāca tato devī evaṃ loke bhaviṣyatu ।। 

tataḥ sa sahito devyā sanandī parameśvaraḥ 
gaṇaiḥ sarvaiśca sahito gṛhānsvānāviśatprabhuḥ ।। 

bhaganayananipātī daityadarpāpahārī purakamalahimaughaḥ kāmayajñendhanāgniḥ 
jaladavṛṣabhayāyī sarvaduḥkhāntakārī samaravṛṣabhaketuścandramaulirjagāma ।। 

iti skandapurāṇe ūnatriṃśo adhyāyaḥ

bhagavanpiṅgalaḥ kena gaṇatvaṃ samupāgataḥ 
annadatvaṃ ca samprāpto vārāṇasyāṃ mahādyutiḥ ।। 

kṣetrapālaḥ kathaṃ jātaḥ priyatvaṃ ca kathaṃ gataḥ 
etadicchāmi kathitaṃ śrotuṃ brahmasuta tvayā ।। 

śṛṇu vyāsa yathā lebhe gaṇeśatvaṃ sa piṅgalaḥ 
annadatvaṃ ca lokānāṃ sthānaṃ vārāṇasīṃ ca hi ।। 

pūrṇabhadrasutaḥ śrīmān āsīdyakṣaḥ pratāpavān 
harikeśa iti khyāto brahmaṇyo dhārmikaśca ha ।। 

tasya janmaprabhṛtyeva śarve bhaktiranuttamā 
tadāśīstannamaskāras tanniṣṭhastatparāyaṇaḥ ।। 

āsīnaśca śayānaśca gacchaṃstiṣṭhannanuvrajan 
bhuñjāno atha pibanvāpi rudramevānucintayat ।। 

tamevaṃ yuktamanasaṃ pūrṇabhadraḥ pitābravīt 
na tvā putramahaṃ manye durjāto yastvamanyathā ।। 

na hi yakṣakulīnānām etadvṛttaṃ bhavatyuta 
guhyakā vata yūyaṃ vai svabhāvātkrūracetasaḥ 
kravyādāścaiva kiṃbhakṣā hiṃsāśīlāśca putraka ।। 

maivaṃ kārṣīrna no vṛttir evaṃ dṛṣṭā mahātmanām 
svayambhuvā yathā sṛṣṭā saiva vṛttiḥ praśasyate ।। 

duṣṭā caivāpraśastā ca garhitā sādhubhiḥ sadā 
vṛttiḥ svayambhuvā sṛṣṭā tyaktavyā yadi no bhavet 
āśramāntarajaṃ karma na kuryurgṛhiṇastataḥ ।। 

hitvā manuṣyabhāvaṃ ca karmabhirvividhaiśca ha 
devatvaṃ no vimārgeyur mānuṣyāṃ jātimeva ca ।। 

atha cedvihitaṃ teṣāṃ karma tatprāptisaṃśritam 
mamāpi vihitaṃ paśya karmaitannātra saṃśayaḥ ।। 

sa evamuktaḥ putreṇa pūrṇabhadraḥ pratāpavān 
uvāca niṣkrama kṣipraṃ gaccha tvaṃ yatra rocate ।। 

tataḥ sa nirgatastyaktvā gṛhasambandhibāndhavān 
vārāṇasīṃ samāsādya tapastepe suduścaram ।। 

sthāṇubhūto hyanimiṣaḥ śuṣkakāṣṭhopalopamaḥ 
saṃniyamyendriyagrāmam avātiṣṭhata niścalaḥ ।। 

atha tasyaivamaniśaṃ tatparasya tadāśiṣaḥ 
sahasramekaṃ varṣāṇāṃ divyamabhyativartata ।। 

valmīkena samākrānto bhakṣyamāṇaḥ pipīlikaiḥ 
vajrasūcīmukhairvyāsa vidhyamānastathaiva ca ।। 

nirmāṃsarudhiratvakca kundaśaṅkhendusaprabhaḥ 
asthiśeṣo abhavatsarvo devaścainamamanyata ।। 

etasminnantare devī vyajñāpayata śaṃkaram 
udyānaṃ punarevedaṃ draṣṭumicchāmi sarvada ।। 

kṣetrasya caiva māhātmyaṃ śrotuṃ kautūhalaṃ hi me 
yataśca priyametatte yaccāsya phalamuttamam ।। 

iti vijñāpito devaḥ pārvatyā bhuvaneśvaraḥ 
sarvaṃ pṛṣṭaṃ yathānyāyam ākhyātumupacakrame ।। 

nirjagāma ca deveśaḥ pārvatyā saha śaṃkaraḥ 
udyānaṃ darśayāmāsa devyā devaḥ pinākadhṛk ।। 

praphullanānāvidhagulmaśobhitaṃ latāpratānāvanataṃ manoharam 
virūḍhapuṣpaiḥ paritaḥ priyaṅgubhiḥ supuṣpitaiḥ kaṇṭakitaiśca ketakaiḥ ।। 

tamālagulmairnicitaṃ sugandhibhir nikāmapuṣpairbakulaiśca sarvaśaḥ 
aśokapuṃnāgavanaiḥ supuṣpitair dvirephamālākulapuṣpasaṃcayaiḥ ।। 

kvacitpraphullāmbujareṇurūṣitair vihaṃgamaiścārukalapraṇādibhiḥ 
vināditaṃ sārasahaṃsanādibhiḥ pramattadātyūharutaiśca valgubhiḥ ।। 

kvacicca cakrāhvarutopanāditaṃ kvacicca kādambakadambakāyutam 
kvacicca kāraṇḍavanādanāditaṃ kvacicca mattālikulākulīkṛtam ।। 

madākulābhirbhramarāṅganābhir niṣevitaṃ cārusugandhipuṣpam 
kvacitsupuṣpaiḥ sahakāravṛkṣair latopagūḍhaistilakaiśca gūḍham ।। 

pragītavidyādharasiddhacāraṇaṃ pranṛttanityānugatāpsarogaṇam 
prahṛṣṭanānāvidhapakṣisevitaṃ pramattahārītakulopanāditam ।। 

mṛgendranādākulasannamānasaiḥ kvacitkvacidbaddhakadambakaṃ mṛgaiḥ 
praphullanānāvidhacārupaṅkajaiḥ sarastaḍāgairupaśobhitaṃ kvacit ।। 

niviḍaniculanīlaṃ nīlakaṇṭhābhirāmaṃ madamuditavihaṃgavrātanādābhirāmam 
kusumitataruśākhālīnamattadvirephaṃ navakisalayaśobhāśobhitaprāntaśākham ।। 

kvacicca dantikṣatacāruvīrutkvacillatāliṅgitacāruvṛkṣam 
kvacidvilāsālasagāminībhir niṣevitaṃ kiṃpuruṣāṅganābhiḥ ।। 

pārāvatadhvaninikūjitacāruśṛṅgair abhraṃkaṣaiḥ sitamanoharacārurūpaiḥ 
ākīrṇapuṣpanikarapraviviktahāsair vibhrājitaṃ tridaśadevakulairanekaiḥ ।। 

phullotpalāgarusahasravitānayuktais toyāśayaiḥ samanuśobhitadevamārgam 
mārgāntarāgalitapuṣpavicitrabhakti sambaddhagulmaviṭapairvihagairupetam ।। 

tuṅgāgrairnīlapuṣpastabakabharanataprāntaśākhairaśokair mattālivrātagītaśrutisukhajananairbhāsitāntaṃ manojñaiḥ 
rātrau candrasya bhāsā kusumitatilakairekatāṃ samprayātaṃ chāyāsuptaprabuddhasthitahariṇakulāluptadarbhāṅkurāgram ।। 

haṃsānāṃ pakṣavātapracalitakamalasvacchavistīrṇatoyaṃ toyānāṃ tīrajātapravikacakadalīvāṭanṛtyanmayūram 
māyūraiḥ pakṣacandraiḥ kvacidapi patitai rañjitakṣmāpradeśaṃ deśe deśe nilīnapramuditavilasanmattahārītavṛndam ।। 

sāraṅgaiḥ kvacidupasevitapradeśaṃ saṃchannaṃ kusumacayaiḥ kvacidvicitraiḥ 
hṛṣṭābhiḥ kvacidapi kiṃnarāṅganābhiḥ kṣīvābhiḥ sumadhuragītavṛkṣaṣaṇḍam ।। 

saṃsṛṣṭaiḥ kvacidupaliptakīrṇapuṣpair āvāsaiḥ parivṛtapādapaṃ munīnām 
ā mūlātphalanicitaiḥ kvacidviśālair uttuṅgaiḥ panasamahīruhairupetam ।। 

phullātimuktakalatāgṛhalīnasiddhaṃ siddhāṅganākanakanūpurarāvaramyam 
ramyapriyaṅgutarumañjarisaktabhṛṅgaṃ bhṛṅgāvalīśabalitāmrakadambapuṣpam ।। 

puṣpotkarānilavighūrṇitapādapāgram agre surebhavinipātitavaṃśagulmam 
gulmāntaraprasṛtabhītamṛgīsamūham ūhāvatāṃ tanubhṛtāmapavargadātṛ ।। 

candrāṃśujāladhavalaistilakairmanojñaiḥ sindūrakuṅkumakusumbhanibhairaśokaiḥ 
cāmīkarapratisamairatha karṇikāraiḥ puṣpotkarairupacitaṃ suviśālaśākhaiḥ ।। 

kvacidañjanacūrṇābhaiḥ kvacidvidrumasaṃnibhaiḥ 
kvacitkāñcanasaṃkāśaiḥ puṣpairācitabhūtalam ।। 

puṃnāgeṣu dvijaśatavirutaṃ raktāśokastabakabharanatam 
ramyopāntaṃ klamaharapavanaṃ phullābjeṣu bhramaravilasitam ।। 

sakalabhuvanabhartā lokanāthastadānīṃ tuhinaśikhariputryā sārdhamiṣṭairgaṇeśaiḥ 
vividhataruviśālaṃ mattahṛṣṭānyapuṣṭam upavanamatiramyaṃ darśayāmāsa devyāḥ ।। 

udyānaṃ darśitaṃ deva śobhayā parayā yutam 
kṣetrasya tu guṇānsarvān punarvaktumihārhasi ।। 

asya kṣetrasya māhātmyam avimuktasya tattadā 
śrutvāpi na hi me tṛptir ato bhūyo vadasva me ।। 

idaṃ guhyatamaṃ kṣetraṃ sadā vārāṇasī mama 
sarveṣāmeva jantūnāṃ heturmokṣasya sarvadā ।। 

asminsiddhāḥ sadā devi madīyaṃ vratamāśritāḥ 
nānāliṅgadharā nityaṃ mama lokābhikāṅkṣiṇaḥ 
abhyasyanti paraṃ yogaṃ yuktātmāno jitendriyāḥ ।। 

nānāvṛkṣasamākīrṇe nānāvihagasevite 
kamalotpalapuṣpāḍhyaiḥ sarobhiḥ samalaṃkṛte ।। 

apsarogaṇagandharvaiḥ sadā saṃsevite śubhe 
rocate me sadāvāso yena kāryeṇa tacchṛṇu ।। 

manmanā mama bhaktaśca mayi sarvārpitakriyaḥ 
yathā mokṣamihāpnoti anyatra na tathā kvacit ।। 

etanmama puraṃ divyaṃ guhyādguhyataraṃ mahat 
brahmādayo vijānanti ye ca siddhā mumukṣavaḥ 
ataḥ priyamidaṃ kṣetram asmācceha ratirmama ।। 

vimuktaṃ na mayā yasmān mokṣyate vā kadācana 
mama kṣetramidaṃ tasmād avimuktamiti smṛtam ।। 

naimiśe atha kurukṣetre gaṅgādvāre atha puṣkare 
snānātsaṃsevanādvāpi na mokṣaḥ prāpyate yataḥ 
iha samprāpyate yena tata etadviśiṣyate ।। 

prayāge vā bhavenmokṣa iha vā matparigrahāt 
prayāgādapi tīrthāgryād idameva mahatsmṛtam ।। 

jaigīṣavyaḥ parāṃ siddhiṃ yo gataḥ sa mahātapāḥ 
asya kṣetrasya māhātmyād bhaktyā ca mama bhāvataḥ ।। 

jaigīṣavyaguhā śreṣṭhā yogināṃ sthānamiṣyate 
dhyāyatastatra māṃ nityaṃ yogāgnirdīpyate bhṛśam 
kaivalyaṃ paramaṃ yāti devānāmapi durlabham ।। 

avyaktaliṅgairmunibhiḥ sarvasiddhāntavedibhiḥ 
iha samprāpyate mokṣo durlabho anyatra karhicit ।। 

tebhyaścāhaṃ prayacchāmi yogaiśvaryamanuttamam 
ātmanaścaiva sāyujyam īpsitaṃ sthānameva ca ।। 

kuberaḥ sa mahāyakṣas tathā sarvārpitakriyaḥ 
kṣetrasaṃsevanāddevi gaṇeśatvamavāpa ha ।। 

saṃvarto bhavitā yaśca so api bhaktyā mamaiva tu 
ihaivārādhya māṃ devi siddhiṃ yāsyatyanuttamām ।। 

parāśarasuto yogī ṛṣirvyāso mahātapāḥ 
dharmavaktā bhaviṣyaśca vedasaṃsthāpravartakaḥ 
raṃsyate so api padmākṣi kṣetre asminmunipuṃgavaḥ ।। 

brahmā devarṣibhiḥ sārdhaṃ viṣṇurvāyurdivākaraḥ 
devarājastathā śakro ye api cānye divaukasaḥ 
upāsate mahātmānaḥ sarve māmiha suvrate ।। 

anye ca yoginaḥ siddhāś channarūpā mahāvrate 
ananyamanaso bhūtvā māmihopāsate sadā ।। 

alarkaśca purīmetāṃ matprasādādavāpsyati 
sa caināṃ pūrvavatkṛtvā caturvarṇasamākulām ।। 

sphītāṃ janapadākīrṇāṃ bhuktvā ca suciraṃ nṛpaḥ 
mayi sarvārpitaprāṇo māmeva pratipatsyate ।। 

tataḥ prabhṛti cārvaṅgi ye api kṣetranivāsinaḥ 
gṛhiṇo liṅgino vāpi madbhaktā matparāyaṇāḥ 
matprasādādgamiṣyanti mokṣaṃ paramadurgamam ।। 

viṣayāsaktacitto api tyaktadharmaratirnaraḥ 
iha kṣetre mṛtaḥ so api saṃsāraṃ na punarviśet ।। 

ye punarnirmamā dhīrāḥ sattvasthā vijitendriyāḥ 
vratinaśca nirārambhāḥ sarvato mayi bhāvitāḥ ।। 

dehabhedaṃ samāsādya dhīmantaḥ saṅgavarjitāḥ 
gatā eva paraṃ mokṣaṃ prasādānmama suvrate ।। 

janmāntarasahasreṣu yuñjanyogī yamāpnuyāt 
tamihaiva paraṃ mokṣaṃ maraṇādadhigacchati ।। 

etatsaṃkṣepato devi kṣetrasyāsya mahatphalam 
avimuktasya kathitaṃ mayā te guhyamuttamam ।। 

ataḥ parataraṃ nāsti kṣetraṃ guhyamitīśvari 
etadbudhyanti yogajñā ye ca yogīśvarā bhuvi ।। 

etadeva paraṃ jñānam etadeva paraṃ śivam 
etadeva paraṃ brahma etadeva paraṃ padam ।। 

vārāṇasīti bhuvanatrayasārabhūtā ramyā purī mama sadā girirājaputri 
atrāgatā vividhaduṣkṛtakāriṇo api pāpakṣayādvirajasaḥ pratibhānti martyāḥ ।। 

etatsmṛtaṃ priyatamaṃ mama devi nityaṃ kṣetraṃ vicitratarugulmanikāmapuṣpam 
asminmṛtāstanubhṛtaḥ padamāpnuvanti mokṣākhyamenasi ratāpi na saṃśayo atra ।। 

iti skandapurāṇe triṃśattamo adhyāyaḥ

etasminnantare devo devīṃ prāha girīndrajām 
prayāma dātuṃ yakṣāya varaṃ bhaktāya bhāvini ।। 

bhakto mama varārohe tapasā hatakilbiṣaḥ 
arho varamasau labdham asmatto bhuvaneśvari ।। 

evamuktvā tato devaḥ saha devyā jagatpatiḥ 
jagāma yakṣo yatrāste kṛśo dhamanisaṃtataḥ ।। 

taṃ dṛṣṭvā praṇataṃ bhaktyā harikeśaṃ vṛṣadhvajaḥ 
divyaṃ cakṣuradāttasmai yenāpaśyatsa śaṃkaram ।। 

atha yakṣastadā vyāsa śanairunmīlya locane 
apaśyatsagaṇaṃ devaṃ vṛṣaṃ caiva-m-upāśritam ।। 

balaṃ dadāni te pūrvaṃ traikālyaṃ darśanaṃ tathā 
sāvarṇyaṃ ca śarīrasya paśya māṃ vigatajvaraḥ ।। 

tataḥ sa labdhvā tu varaṃ śarīreṇākṣatena ca 
pādayoḥ praṇatastasthau kṛtvā śirasi cāñjalim ।। 

uvāca sa tadā yakṣo varado asmīti coditaḥ 
bhagavanbhaktimagryāṃ tu tvayyananyāṃ vidhatsva me ।। 

annadatvaṃ ca lokānāṃ gāṇapatyaṃ tathākṣayam 
avimukte ca te sthāne paśyeyaṃ sarvadā yathā 
etadicchāmi deveśa dattaṃ varamanuttamam ।। 

jarāmaraṇasaṃtyaktaḥ sarvaśokavivarjitaḥ 
bhaviṣyasi gaṇādhyakṣo varadaḥ sarvapūjitaḥ ।। 

ajayyaścāpi sarveṣāṃ yogaiśvaryasamanvitaḥ 
annadaścāpi lokebhyaḥ kṣetrapālo bhaviṣyasi ।। 

mahābalo mahāsattvo brahmaṇyo atha mama priyaḥ 
tryakṣaśca daṇḍapāṇiśca mahāyogī tathaiva ca ।। 

udbhramaḥ sambhramaścaiva gaṇau te paricārakau 
tavājñayā kariṣyete lokasyodbhramasambhramau ।। 

evaṃ sa bhagavānvyāsa yakṣaṃ kṛtvā gaṇeśvaram 
jagāma dhāma deveśaḥ saha tena sureśvaraḥ ।। 