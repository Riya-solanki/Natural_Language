Kalpadrumāvadānamālā

kalpadrumāvadānamālāyāṃ subhūtyavadānam ।।

athāśoko mahārājaḥ sarvaśokavinoditaḥ 
upaguptaṃ guruṃ natvā kṛtāñjalipuṭo avadat ।। 

bhadanta śrotum icchāmi punar anyat subhāṣitam 
yad uktaṃ śākyasiṃhena tan me gaditum arhasi ।। 

iti pṛṣṭo nṛpeṇāsāv upagupto yatīśvaraḥ 
parṣadaṃ ca samālokya saṃbabhāṣa subhāṣitam ।। 

śṛṇu rājan mahābāho sarvalokahitārthataḥ 
subhūter avadānaṃ yat tat pravakṣye yathāśrutam ।। 

purā śrībhagavān buddho dharmarājas tathāgataḥ 
vidyācaraṇasaṃpannaḥ sugato lokavijjinaḥ ।। 

śāstā devamanuṣyāṇāṃ samyaksaṃbodhideśakaḥ 
satkṛto mānitaḥ satvair gurukṛtaś ca pūjitaḥ ।। 

rājabhī rājamātraiś ca dhanibhiḥ puravāsibhiḥ 
śreṣṭhibhiḥ sārthavāhaiś ca nānādeśasamāgataiḥ ।। 

devāsuramahānāgair yakṣagandharvakinnaraiḥ 
guruḍaiś ca mahāsarpais tathānyasatvajātikaiḥ ।। 

susaṃjñāto mahāpuṇyo lābhī cīvaravāsasām 
piṇḍapātāsanādīnāṃ śayyādīnāṃ tathaiva ca ।। 

auṣadhādipariṣkāravastūnāṃ sarvataḥ sadā 
sārdhaṃ saśrāvakaiḥ saṃghair bhikṣubhiś ca jitendriyaiḥ ।। 

bhikṣuṇyupāsikābhiś ca celakopāsakais tathā 
bodhisatvamahāsatvaiḥ satvārthabodhivāñchibhiḥ ।। 

śrāvastyāṃ rājadhānyāṃ vai jetavane manorame 
vihāre vyaharad dharmaṃ deśayañ chubhayas sadā ।। 

tadā bhagavatā satvavinayānugrahārthinā 
āmantrya bhikṣavaḥ sarve samyagājñāpitā iti ।। 

gacchata bhikṣavo yūyaṃ satvānāṃ vinayārthataḥ 
deśān pratyabhigacchantaḥ prakāśayata saṃvṛtim ।। 

tathety eva pratiśrutya śāstuḥ pādau praṇamya ca 
śrāvakā bhikṣavaś caiva pratasthus te niyoginaḥ ।। 

guro ājñāṃ vahantas te kecit prācīṃ diśaṃ gatāḥ 
deśayanti sma saddharmaṃ pratideśānupāsthitāḥ ।। 

dakṣiṇasyāṃ tathā kecit kecic ca paścimāṃ diśam 
tathottarāṃ diśaṃ gatvā vidikṣu cāpi sarvataḥ ।। 

teṣāṃ dhyānaratā ye vai te viviktasukhaiṣiṇaḥ 
meror upariṣaṇḍāyām adhyūṣur dhyānatatparāḥ ।। 

tadābdher garuḍenaiko nāgapotaḥ samuddhṛtaḥ 
tam āśramam upānīya bhakṣitum upacakrame ।। 

tatrasthās tena nāgena bhikṣavo dhyānasaṃratāḥ 
dṛṣṭvaiva suprasannena manasā praṇidhir dadhe ।। 

dhanyās te bhikṣavo hy ete saddharmasukhacāriṇaḥ 
aham api ca bhūyāsaṃ tādṛgdharmasamāhitaḥ ।। 

iti praṇidhiṃ kurvāṇo jīvitād vyavaropitaḥ 
tatraiva garuḍenaivaṃ bhakṣito abhūt sa nāgakaḥ ।। 

tataḥ kālagatas tatra śrāvastyāṃ puri 
bhūtināmnā dvijasyāsau bhāryāyā garbham āviśat ।। 

tataś ca kramatas tasyā garbhaḥ samanuvardhitaḥ 
tatas tatsamaye prāpte dārakaḥ samajāyata ।। 

tataḥ pitā ca taṃ dṛṣṭā dārakaṃ saṃprasādikam 
darśanīyaṃ subhadrāṅgaṃ muhuḥ paśyann ananda saḥ ।। 

tato jātimahaṃ kṛtvā jñānīnāhūya cādarāt 
bhavanto asya nu kiṃ nāma kriyatām iti so abravīt ।। 

jñātayo api tathā śrutvā dṛṣṭvā cainaṃ ca bālakam 
sarve harṣasamāpannā bhūtiṃ tam abruvaṃs tathā ।। 

yasmād bhūter ayaṃ putraṃ sujāto lakṣaṇānvitaḥ 
tasmāt subhūtir ity eva nāmnā bhavatu viśrutaḥ ।। 

tathā kramād vivṛddho asau subhūtir bālasundaraḥ 
kumāratvaṃ kramāt prāpto rarāma sa vayonvitaḥ ।। 

pūrvakarmabalādhānāt krodhanaḥ krūrabhāṣaṇaḥ 
kiṃcin nimittasaṃruṣṭo vigrahe nirato abhavat ।। 

paruṣībhūtacittatvān na tasya ko apy abhūt suhṛt 
sarvajñātiviruddhatvāt pitṛbhyām apy upekṣitaḥ ।। 

bandhubhiś ca parityakto naiva kasyāpy abhūt priyaḥ 
viśrambhapraṇayaṃ tasmin naiva kaścid abhāṣata ।। 

sthātuṃ gantuṃ tathā bhoktuṃ śayituṃ vābhilāpitum 
tenaiva krodhinā sārdhaṃ samutsehur na kecana ।। 

tadā pitrā niyukto asau lipiśālām upāgamat 
subhūtiś ca guruṃ natvā lipim anvagrahīt kramāt ।। 

tato vyākaraṇādīni sarvaśāstrāṇy anukramāt 
so adhītyaiṣāṃ suśīghreṇa pāraṃ prāpa subuddhimān ।। 

tathā vedān adhītyaivaṃ sāṅgopāṅgān yathākramam 
atharvam apy adhītuṃ sa prārabhat tīkṣṇamānasaḥ ।। 

tatra pitā dvijo bhūtir atharvādhītasaṃratam 
subhūtiṃ svātmajaṃ putraṃ dṛṣṭvaivaṃ samacintayat ।। 

subhūtir mama putro ayam agnikalpaḥ sutīkṣṇadhīḥ 
kadācit kupito roṣāl loke anarthaṃ kariṣyati ।। 

tad anvāharitavyo ayam ātharvaṇāt prayatnataḥ 
ṛṣiṣu preṣayitvainaṃ yojayiṣye ca saṃyame ।। 

iti matvā pitā bhūtiḥ subhūtiṃ svātmajaṃ tathā 
ātharvaṇād vinirhṛtya prabodhayaṃs tam abravīt ।। 

śṛṇu putra mayā proktaṃ hitārthaṃ tava saṃmatam 
tvaṃ hi vidvān mahāvijñaḥ sarvaśāstrāṅgapāragaḥ ।। 

kiṃ tavātharvavedena māyākleśārthasādhinā 
viramya tadadhiṣṭhānād ṛṣicaryāṃ samācara ।। 

munīnām upadeśāni pratilabhya jitendriyaḥ 
śāntātmā sukham āsthāya carasva vratam uttamam ।। 

dhanyās te vītarāgā ye gurubhaktāś ca nirmadāḥ 
viviktāraṇyavāseṣu vasanti dhyāyinaḥ sadā ।। 

ye api parigrahāṃs tyaktvā bhavanti brahmacāriṇaḥ 
devānām api te mānyā vandanīyāḥ sadā khalu ।। 

ye pravrajyāṃ samāgṛhya śāntātmāno jitendriyāḥ 
avasanti puṇyatīrtheṣu te api hi paramarṣayaḥ ।। 

kāmabhogyāni ye hitvā sādhayante tapovane 
phalamūlodakais tuṣṭās te api dhanyā dvijottamāḥ ।। 

ye api kleśān vinirjitya caturbrahmavihāriṇaḥ 
bhikṣāśinaḥ samādhisthās te hi brahmavidāṃ varāḥ ।। 

ye cāparigrahītāro nirlobhāḥ satyavādinaḥ 
nirmadā nirahaṃkārās ta eva brāhmaṇottamāḥ ।। 

yasya dātuṃ mano nāsti matsarākrāntacetasaḥ 
vedaśāstrāgamais tasya kim eva svātmapoṣiṇaḥ ।। 

yasya cittaṃ hy aviśuddhaṃ śīlasaṃvaravarjitam 
kiṃ bhāti muniveṣeṇa sa naṭarṣir ivonmadaḥ ।। 

yasya loke dayā nāsti bālavṛddhādiduḥkhite 
kiṃ tasya brahmavṛttena citte{na} parimohite ।। 

yasya na kuśalotsāhaṃ citte lokārthaṃ sādhitum 
tasya kiṃ tapasā siddhe kevalaṃ pāpahetubhiḥ ।। 

yasya cittaṃ pravikṣiptaṃ kleśād yair asamāhitam 
sa kiṃ guhāniviṣṭo api na sādhur duṣṭajantuvat ।। 

yasya prajñā viśuddhā na saddharmaguṇasādhane 
tasya kiṃ brahmacaryeṇa kevalaṃ duḥkhahetunā ।। 

yaś ca dātā viśuddhātmā sarvasatvān upālakaḥ 
nīco api sa dvijakalpo yato dātā prajāpatiḥ ।। 

yena saṃrakṣitaṃ nityaṃ śīlaṃ saṃyamasaṃvṛttam 
sa eva brāhmaṇaḥ śuddhaḥ śrotriyo vedanān yatiḥ ।। 

yasya cittaṃ dayāśūlaṃ sarvasatvahiteṣitam 
caṇḍālo api sa vipraḥ syāl lokeśo hi kṣamākaraḥ ।। 

yenaiva duṣkaraṃ karma sādhitaṃ satvahetunā 
sa eva brāhmaṇo dhīro viśvakarmā yato vidhiḥ ।। 

yasya cittaṃ sadā satvahitārtheṣu samādhitam 
sa hi vipro mahābhijño brahmā jñānarato yataḥ ।। 

yasya prajñā jagallokahitānuśāsanojjvalā 
saiva dvijavaro vijño vedadharmāsthito dvijaḥ ।। 

yenaiva nirjitāḥ kleśāś caturbrahmavihāriṇā 
svacitte bhāvitaṃ brahma sa eva brāhmaṇottamaḥ ।। 

tasmāt putra mayā proktaṃ śrutvā lokahitotsukaḥ 
sarvakleśān vinirjitya saddharmābhirato bhava ।। 

iti pitur vacaḥ śrutvā subhūtiḥ so anumoditaḥ 
kṛtāñjalis tathā natvā pitaram ity abhāṣata ।। 

tathā satyaṃ manas tāta rocate tapase mama 
tad ājñāṃ dehi me tāta cariṣye brahmasadvratam ।। 

tenaivaṃ prārthyamāno asau subhūtinā pitā tataḥ 
pariṣvajyātmajaṃ putraṃ punar apy abravīn mudā ।। 

evaṃ cet tava vāñchāsti putra brahmasusādhanaiḥ 
cara brahmavrataṃ samyagdhīracittasamāhitaḥ ।। 

ādau krodharipuṃ jitvā duṣṭabhārān vinirjaya 
yāvat krodham anirjitya duṣṭāñjetuṃ na śaknuyāḥ ।। 

yāvad duṣṭān anirjitya dharme sthātuṃ na śaknuyāḥ 
asusaṃsthitadharmāṇaṃ hanyur mārā hi sarvathā ।। 

tasmād vāñchati yo brahma tenādau cittakoṭarāt 
viniḥkṛṣya prayatnena hantavyaḥ krodhapannagaḥ ।। 

krodho hi vasate yasya citte mānamadākule 
tāvat sadguṇayukto api sevyate naiva sajjanaiḥ ।। 

tasmāt sarvaprayatnena krodhajiṣṇuḥ samāhitaḥ 
pravrajyāṃ samupāsiśritya cara brāhmaṇyam ādarāt ।। 

tathety asau pratiśrutya subhūtiḥ saṃpramoditaḥ 
sahasā pitarau natvā munīnām āśramaṃ yayau ।। 

tatra prāpto munīn natvā kṛtāñjalipuṭo mudā 
brāhmaṇyasaṃvaraṃ prāptuṃ pravrajyāṃ samayācata ।। 

guro brahmavidāṃ śreṣṭha kalyāṇavartmadeśaka 
pravrajyāṃ dehi me satyaṃ careyaṃ bhavamuktaye ।। 

iti tasya vacaḥ śrutvā gurur brahmavidāṃ varaḥ 
ehi vatsa cara brahmacaryaṃ jitvā ṣaḍ indriyam ।। 

ity ukto guruṇā so abhūt subhūtir muniveṣabhṛt 
brahmavihārasaṃpanno vinītaḥ śraddhayānvitaḥ ।। 

tathāpi daivasāmarthyāt krodhasaṃraktamānasaḥ 
kiṃcin nimittamātre api vigrahavān asaṃyataḥ ।। 

vedasiddhāntaśāstreṣu vivādī krodhabāhulaḥ 
atīva roṣasaṃkruṣṭo vicikṣepa yatīn api ।। 

dharmārthakāmamokṣeṣu nirapekṣaḥ sutīkṣṇavāk 
sarvatra munibhiś cāpi vijagrāhāsamāhitaḥ ।। 

ity enaṃ krodhasaṃraktaṃ vedasiddhāntamāninam 
subhūtiṃ brāhmaṇaṃ dṛṣṭvā guruś caivam acintayat ।। 

aho daivabalādhānāt subhūtir brāhmaṇo apy ayam 
svasiddhāntasamāno adya krūravāgvigrahotsukaḥ ।। 

agnikalpo mahātīkṣṇaḥ sarvaśāstrārthakovidaḥ 
viśārado mahābhijño dharmasaṃyamatatparaḥ ।। 

tapaś caraṇasaṃraktas tīkṣṇabuddhiḥ kṛtodyamaḥ 
mahotsāho mahāvīraḥ siddhavidyo mahotkaṭaḥ ।। 

sarvaśāstrakalābhijño mantrasiddhiprayogavit 
vedasiddhāntayogānāṃ pāragaś ca mahāsudhīḥ ।। 

kiṃ tu krodhāviśuddhātmā vigrahī vādasaṃrataḥ 
kiṃcin nimittamātre api vikruṣṭo atha ruṣāśayaḥ ।। 

kadācit kupito ruṣṭeḥ saṃkleśādhīracetanaḥ 
śāpāśaniprahāreṇa loke anarthaṃ kariṣyati ।। 

tad ahaṃ saṃprabodhyainaṃ subhūtiṃ dvijasattamam 
samādhidhyānavaryāsu yojayeyaṃ sa sarvathā ।। 

iti matvā guruś cainaṃ subhūtiṃ samabodhayat 
śṛṇu vatsa hitaṃ vakṣye tatra bhava samāhitaḥ ।। 

sarvavarṇāgrajo vipraḥ sarvajātivarottamaḥ 
brāhmaṇo asmīty ahaṃkāro na kartavyaḥ kadācana ।। 

na jīvo brāhmaṇas tāvad yasmāt saṃskārato dvijaḥ 
jīvaś ced brāhmaṇas tāvad vṛthā syād dharmasaṃskṛtaiḥ ।। 

ādyante paśavo devā iti vede api kathyate 
tato dharmābhisaṃskāraiḥ sarve syur mānavā dvijāḥ ।। 

śvapacā api dharmasthāḥ saṃskṛtāḥ syur dvijādhamāḥ 
guṇadharmānusāraiś ca devā daityāś ca mānuṣāḥ ।। 

satvadharmadharā devā rajodharmadharā narāḥ 
tamodharmadharā daityā iti siddhāntasaṃmatam ।। 

iti dharmaguṇādhānāt traidhātukabhavālaye 
caturyonisamudbhūtāḥ ṣaḍgatiṣu bhramanti te ।। 

tatrāpi karmabhedena jātibhedā hy anekaśaḥ 
jātiṣv api ca sarvāsu svakarmapariṇāmataḥ ।। 

satvā naikavidhā jātā adhamottamam adhyamāḥ 
ye satvās tāmasā raudrā hiṃsākarmānusaṃratāḥ 
te adhobhuvanasaṃjātā vasanti kleśabhāginaḥ ।। 

rajodharmaratā ye hi rāgacaryānusāriṇaḥ 
te satvā bhūmisaṃjātā vasanti mānuṣādayaḥ ।। 

satvadharmaratā ye tu sātvikāḥ śāntacāriṇaḥ 
te devā nirmalānandā vasanti svargatiṃ gatāḥ ।। 

tathaite sarvasatvāś ca guṇadharmānusārataḥ 
svakṛtaṃ karma bhuñjanto bhrāmyanti tribhavālaye ।। 

vṛddhiṃ prāpya guṇāś cettham ekaikaṃ guṇavṛddhitaḥ 
।। 

ākāśasya guṇaś caikaḥ śabda eva na cāparaḥ 
śabdasparśau ca vāyor vai dvau guṇau parikīrtitau ।। 

agneḥ śabdaś ca sparśaś ca rūpam eva trayo guṇāḥ 
śabdasparśarūparasāś catvāry eva samīraṇe ।। 

sparśaḥ śabdo raso rūpaṃ gandhaś ca pṛthivīguṇāḥ 
evaṃ militayogaiś ca brahmāṇotpattir ucyate ।। 

sarve jīvā militvaiva brahmāṇāṃś ca samudbhavāḥ 
caturaśīti lakṣāś ca proktā vai jīvajātayaḥ ।। 

dharmataḥ sukhino bhūtāḥ pāpato duḥkhabhāginaḥ 
miśrato miśrabhuktāra ity uktam avadānikaiḥ ।। 

bhārate api tathā proktam ṛṣibhiḥ karmavādibhiḥ 
sapta vyādhā daśāraṇye mṛgāḥ kāliñjare girau ।। 

cakravākau śaradvīpe haṃsāḥ sarasi mānase 
te api jātāḥ kurukṣetre brāhmaṇā vedapāragāḥ ।। 

uktaṃ ca mānave dharme muninā muninā 
mithyājīvena jīvan yaḥ patito brāhmaṇo hy asau ।। 

vṛṣalīphenapītasya niḥśvāsopahatasya ca 
tayaiva sahasuptasya niṣkṛtir nopalabhyate ।। 

śūdrīhastena yo bhuñkte māsam ekaṃ nirantaram 
jīvamāno bhavec chūdro mṛtaś ca sa prajāyate ।। 

adhītya caturo vedān sāṅgopāṅgāṃś ca tatvataḥ 
śūdrāt pratigrahagrāhī brāhmaṇo jāyate kharaḥ ।। 

kharo dvādaśa janmāni ṣaṣṭi janmāni sūkaraḥ 
śvānaḥ saptati janmāni ity evaṃ manur abravīt ।। 

tathoktam avadāne api buddhenādvayavādinā 
brāhmaṇo adattam ādāya babhūva vānarādhipaḥ ।। 

tatra sa buddhanāthāya dadau ca paṇasaṃ mudā 
tataś ca mānavo bhūtvā pāṃśudātā hy abhūc chiśuḥ ।। 

tatkarmaphalato rājā sarvānando babhūva saḥ 
tatrāpi buddhanāthāya piṇḍapātaṃ dadau mudā ।। 

taddīpaṃkaraprasādena bodhisatvo abhavan nṛpaḥ 
sarvapāramitāḥ pūrya buddho api sa bhaviṣyati ।। 

ity uktam avadāne api jinenādvayavādinā 
tasmāc caivaṃ vijānīyā na jīvo brāhmaṇaḥ khalu ।। 

jātyāpi brāhmaṇo naiva saṃskṛtas tu dvijo bhavet 
jātyā ced brāhmaṇo bhūto vṛthā syāt saṃskṛter vidhiḥ ।। 

smṛtau hi tat tathā proktaṃ nā jātyā dharmato dvijaḥ 
।। 

dharmasaṃskṛtivṛttisthaḥ śvapaco api dvijo bhavet 
tathā hi mānave dharme manunābhihitaṃ khalu ।। 

araṇīgarbhasaṃbhūtaḥ kaṭhinākhyo mahāmuniḥ 
tapasā brāhmaṇo jātas tasmāj jātir akāraṇam ।। 

kaivartigarbhasaṃbhūto vyāso nāma mahāmuniḥ 
tapasā brāhmaṇo jātas tasmāj jātir akāraṇam ।। 

urvaśīgarbhasaṃbhūto vasiṣṭhākhyo mahāmuniḥ 
tapasā brāhmaṇo jātas tasmāj jātir akāraṇam ।। 

hariṇīgarbhasaṃbhūto ṛṣyaśṛṅgo mahāmuniḥ 
tapasā brāhmaṇo jātas tasmāj jātir akāraṇam ।। 

caṇḍālīgarbhasaṃbhūto viśvāmitro mahāmuniḥ 
tapasā brāhmaṇo jātas tasmāj jātir akāraṇam ।। 

taṇḍulīgarbhasaṃbhūto nāradākhyo mahāmuniḥ 
tapasā brāhmaṇo jātas tasmāj jātir akāraṇam ।। 

evam anye api sarve ca ṛṣayo brahmacāriṇaḥ 
tapasā brāhmaṇā bhūtā brāhmaṇīgarbhasaṃbhavāḥ ।। 

dharmasaṃskārataḥ sarve mānavā brāhmaṇāḥ khalu 
dharmavṛttipramāṇena sarve syur brāhmaṇā narāḥ ।। 

ekavarṇam idaṃ sarvaṃ brahmasṛṣṭisamudbhavam 
dharmakalpavikalpena cāturvarṇyaṃ prakalpitam ।। 

sarve vai yonijā martyāḥ sarve mūtrapurīṣiṇaḥ 
ekendriyakriyārthāś ca tasmāc chīlaguṇair dvijāḥ ।। 

śūdro api śīlasaṃpanno guṇavān brāhmaṇo bhavet 
brāhmaṇo api kriyāhīnaḥ śūdrāt pratyavaro bhavet ।। 

guṇair dharmais tathā śīlair varṇā hy anekajātayaḥ 
brahmajeṣu hi sarveṣu nareṣu kiṃ viśeṣatā ।। 

yathā bhasmani sauvarṇe viśeṣa upalabhyate 
brāhmaṇe cānyajātau vā na viśeṣo asti vai tathā ।। 

yathā prakāśatamasor viśeṣa upalabhyate 
brāhmaṇe cānyajātau vā viśeṣo naiṣa vidyate ।। 

na hi brāhmaṇa ākāśān maruto vā samudbhavaḥ 
bhitvā vā pṛthivīṃ jāto jātavedā yathāraṇeḥ ।। 

brāhmaṇā yonito jātāś caṇḍālā api yonitaḥ 
śreṣṭhatve vṛṣalatve ca kiṃ vāsti bhedakāraṇam ।। 

brāhmaṇo api mṛtotsṛṣṭo jugupsyo aśucir ucyate 
varṇās sathava cāpy anye kā nu tatra viśeṣatā ।। 

yathā siṃhādijantūnāṃ padādibhedalakṣaṇam 
dehasaṃsthānaliṅgaiś ca narāṇāṃ kiṃ viśeṣatā ।। 

yathā haṃsamayūrādipakṣiṇāṃ ca viśeṣatā 
mukhādivarṇaśabdaiś ca narāṇāṃ nāsti bhedatā ।। 

yathā ca kṛmikīṭānāṃ kāyasaṃsthānabhedatā 
tathaiva narajātīnāṃ naivāsti bhedalakṣaṇam ।। 

yathā bhūruhavṛkṣāṇāṃ patrādyākārabhedatā 
tathā nāsti manuṣyāṇām ākṛter bhedalakṣaṇam ।। 

tṛṇauṣadhādiśasyānāṃ yathākṛtiviśeṣatā 
mānavānāṃ tathā nāsti saṃsthānaṃ bhinnalakṣaṇam ।। 

dhānyādivrīhijātīnāṃ varṇākārādilakṣaṇam 
tathā nāsti manuṣyāṇāṃ varṇākāraviśeṣatā ।। 

jātikundādipuṣpāṇāṃ yathā varṇādibhedatā 
mānavānāṃ tathā nāsti varṇagandhādibhedatā ।। 

jalajānāṃ ca puṣpāṇāṃ padmādīnāṃ viśeṣatā 
varṇasaṃsthānagandhāś ca narāṇāṃ tu tathā na hi ।। 

yathāmrādiphalānāṃ ca svādādiguṇabhedatā 
manujānāṃ tathā nāsti māṃsāsthiguṇabhedatā ।। 

yathā ṣaḍrasajātīnāṃ guṇāsvādādibhedatā 
tathā nāsti manuṣyāṇāṃ ṣaḍindriyaviśeṣatā ।। 

yathā hemādidhātūnāṃ dravyavarṇādibhedatā 
tathā nāsti manuṣyāṇāṃ saṃsthānavarṇabhedatā ।। 

yathā vajrādiratnānāṃ saṃsthānavarṇabhedatā 
tathā nāsti manuṣyāṇāṃ śarīrākārabhedatā ।। 

samamāṃsādibhedāś ca ṣaḍindriyasamās tathā 
ekāṃśato viśeṣo na kuto deheṣu bhedatā ।। 

yathā hi bālakā bālā krīḍamānā mahāpathe 
pāṃśupuñjāni saṃpiṇḍya svayaṃ nāmāni kurvate ।। 

idaṃ kṣīram idaṃ māṃsam idaṃ ghṛtam idaṃ dadhi 
na ca bālasya vacanāt pāṃśavo annā bhavanti hi ।। 

varṇās tathaiva catvāraḥ subhūta iti kalpitāḥ 
pāṃśupuñjābhidhānena yogo apy eṣa na vidyate ।। 

na keśena na kaṛṇena na śīrṣeṇa na cakṣuṣā 
na mukhena na nāsāyā na grīvayā na bāhunā ।। 

norasā na ca pārśvena na pṛṣṭhenodareṇa vā 
norubhyām atha jaṅgābhyāṃ pāṇipādanakhair na ca ।। 

na svareṇa na varnena na sarvāṃśair na maithunaiḥ 
naikā viśeṣatā vāpi manuṣyeṣu na vidyate ।। 

tathā nāsti yathānyāsu jāter liṅgaṃ pṛthak pṛthak 
sāmāny akāraṇaṃ manye kiṃcin na bhedalakṣaṇam ।। 

saṃjñāmātreṇa kalpyante brāhmaṇāḥ kṣatriyās tathā 
vaiśyāḥ śūdrās tathānye api saṃjñāmātre hi kīrtitāḥ ।। 

yathaikavṛkṣajātānāṃ phalānāṃ nāsti bhedatā 
tathaikam anujātānāṃ kiṃ viśeṣatvalakṣaṇam ।। 

guṇadharmānucāreṇa jātibhedā bhavanti hi 
cāturvarṇyam idaṃ loke sarvaṃ hi manusaṃbhavam ।। 

guṇadharmapramāṇena jāter naiva pramāṇatā 
tathā ca procyate bauddhair avadānārthakovidaiḥ ।। 

mānavā ye praśāntāsthā satyadharmavratānvitāḥ 
brāhmaṇās te mahāśuddhāś caturbrahmavihāriṇaḥ ।। 

parigrahān parityajya vanaprasthanivāsinaḥ 
ye bhajanti sadā brahma vānaprasthā hi te dvijāḥ ।। 

ṣaṭkarmaniratā ye tu śrotriyā gṛhavāsinaḥ 
mahāyajñasamācārā upādhyāyā hi te dvijāḥ ।। 

nirapekṣāḥ svadehe api tyaktamārābhigocarāḥ 
bhikṣāśino vratasthās te bhikṣavo brahmavādinaḥ ।। 

ye ca mārān vinirjitya niḥsaṅgā dhīramānasāḥ 
tapanti puṇyakṣetreṣu mānavās te tapasvinaḥ ।। 

daśākuśalanirbhuktā daśākuśalasaṃratāḥ 
satyavāco vratasthā ye ṛṣayas te dvijottamāḥ ।। 

ye ca lokapracāreṣu viratā dharmamānasāḥ 
vācaṃyamāś ca te bhadrā munayaḥ satyavādinaḥ ।। 

ye ca jitendriyagrāmā nirmuktabhavacārakāḥ 
nirmamā nirahaṃkārā yatayo yogino api te ।। 

ye ca sthaṇḍilam āśritya caranti vratam ādarāt 
te api ca mānavā dhīrāḥ sthaṇḍilā jaṭilās tathā ।। 

ye ca bhasmaviliptāṅgā hārābharaṇabhūṣitāḥ 
kāpālikāś ca te vīrāḥ śmaśānavratacāriṇaḥ ।। 

ye samiddhavyadravyāṇi juhvatyagnau samāhitāḥ 
te hotāraś ca yajvāno vedadharmārthasādhakāḥ ।। 

ye ca kṣatrāṇi rakṣantaḥ pālayanti sadā prajāḥ 
satvarakṣāvratācārāḥ kṣatriyās te nṛpā narāḥ ।। 

ye rañjayanti dharmārthe lokān nītiprayojakāḥ 
rājānas te mahāvīrāḥ sarvadharmābhipālakāḥ ।। 

ye ca satvahitādhāne vividhārthānukāriṇaḥ 
veśayanti prajā dharme vaiśyās te hi narottamāḥ ।। 

vratācāravihīnā ye satvarakṣārthacāriṇaḥ 
manyante sevayā śuddhiṃ śūdrās te śreṣṭhinas tathā ।। 

ye ca kṣetrāṇi karṣanti dhānyādivrīhisādhakāḥ 
kṛṣikās te narā dhānyaiḥ satvajīvānupoṣakāḥ ।। 

sādhayanti mahatkāryaṃ dhanādivastusaṃgrahaiḥ 
vaṇikkarmābhisaṃyuktā vaṇijas te mahodyamāḥ ।। 

ye ca sārthān samāhṛtya ratnākarasamāgatāḥ 
sādhayanti ca ratnāni sārthavāhāś ca te narāḥ ।। 

tathānye śilpavidyādīn ye ca kurvanti mānavāḥ 
śilpinas te tathānye api svarṇakārādayo narāḥ ।। 

jyotir vidyāvido ye ca gaṇayanti divāniśam 
yugāntakālavijñātā gaṇakās te api mānavāḥ ।। 

dhātudoṣāny abhijñāya lokānāṃ paricārakāḥ 
bhaiṣajyaṃ ye dadanty eva bhiṣajas te hi vaidyakāḥ ।। 

bhūtadoṣāṇy abhijñāya balipūjāvidhānataḥ 
śamayanti ca ye bhūtān bhautikās te api mānavāḥ ।। 

evaṃ cānye api ye satvā yad yat karmānucāriṇaḥ 
tat tat karmānuśīlena jātidharmapravṛttikāḥ ।। 

tato ye mānavāḥ krūrā nirdayāḥ satvahiṃsakāḥ 
caṇḍavṛttipracārāś ca caṇḍālā iti te smṛtāḥ ।। 

ye bhajanti śivaṃ nityaṃ śivabhaktiparāyaṇāḥ 
te śaivā manujā jñeyāḥ śivadharmānucārataḥ ।। 

ye bhajanti viṣṇuṃ nityaṃ viṣṇubhaktiparāyaṇāḥ 
viṣṇudharmasamācārād vaiṣṇavās te api mānavāḥ ।। 

brahmāṇaṃ ye bhajayanty eva brahmabhaktiparāyaṇāḥ 
brahmadharmasamācārād brāhmaṇās te api mānavāḥ ।। 

ye bhajanti mahāraudraṃ bhairavabhaktimānasāḥ 
mahāraudrāś ca te khyātā bhairavikāś ca mānavāḥ ।। 

ye ca māheśvarīṃ devīṃ bhajanti kuladharmiṇaḥ 
māheśvarīvratādhārāḥ kālikās te api mānavāḥ ।। 

yee bhajanti sadā buddhaṃ bauddhadharmaparāyaṇāḥ 
te api ca mānavā bauddhāḥ saṃbodhipadasādhinaḥ ।। 

ye bhajanti jinaṃ caiva jainadharmaparāyaṇāḥ 
te api ca manujā jainā jainadharmānucāraṇāt ।। 

evaṃ cānye api ye satvā vratacaryānuliṅginaḥ 
te api ca mānavāḥ sarve dharmacaryānuvarṇinaḥ ।। 

yādṛśaṃ sādhyate karma tādṛśī jātitā bhavet 
prajāpatir hi caikatve nirviśeṣo abhavad yataḥ ।। 

na cendriyeṣu nānātvaṃ kriyāvādena dṛśyate 
brāhmaṇe cānyajātau vā naiṣāṃ kiṃcid viśiṣyate ।। 

na hy ātmanaḥ samutkarṣāc chreṣṭhatvam iha yujyate 
śukraśoṇitasaṃbhūtaṃ yonijaṃ sarvam eva hi ।। 

cāturvarṇyam idaṃ lokam iti tīrthyair vikalpitam 
brahmajā brāhmaṇā naivaṃ dharmasaṃskārajāḥ khalu ।। 

yadi vā brahmajā viprā brāhmaṇī kutra saṃbhavā 
brāhmaṇy api tathā caiva brahmajā yadi sāṃpratam ।। 

brāhmaṇasya ca sā bhāryā syāc caivedaṃ na yuktitaḥ 
na bhāryā bhaginī yuktā brahmaṇāṃ brahmajā yadi ।। 

na satvā brahmaṇo jātāḥ karmasaṃskārajās tvamī 
nihīnotkṛṣṭamadhyāś ca satvā nānāśrayāḥ pṛthak ।। 

teṣāṃ hi jātisāmānyād brāhmaṇe kṣatriye tathā 
vaiśyaśūdre tathānyeṣu samaṃ jñānaṃ pravartate ।। 

śīlaṃ pradhānaṃ na kulaṃ pradhānaṃ kulena kiṃ śīlavivarjitena 
bahavo narā nīcakulaprasūtāḥ svargaṃ gatāḥ śīlam upetya dhīrāḥ ।। 

na jātir dṛśyate devaiḥ śīlaḥ kalyāṇakārakaḥ 
caṇḍālo api hi śīlasthas taṃ devā brāhmaṇaṃ viduḥ ।। 

satyaṃ brahma tapo brahma śīlaś cendriyasaṃyamaḥ 
sarvabhūtadayā brahma etad brāhmaṇalakṣaṇam ।। 

satyaṃ nāsti tapo nāsti nāsti cendriyasaṃyamaḥ 
sarvabhūtadayā nāsti etac caṇḍālalakṣaṇam ।। 

devamanuṣyanārīṇāṃ tiryagyonigateṣv api 
maithunaṃ nādhigacchanti te narā brāhmaṇāḥ khalu ।। 

śūdrīhastena yo bhuṅkte māsam ekaṃ nirantaram 
jīvamāno bhavec chūdro mṛtaḥ sa śvā prajāyate ।। 

śūdrīparivṛto vipraḥ śūdrī ca gṛhamedhinī 
varjitaḥ pitṛdevaiś ca rauravaṃ so adhigacchati ।। 

tasmād dharmatapaḥśīlasaṃyamajñānato dvijaḥ 
na tv etair hi vinā vipraḥ kiṃ syāt saṃskāramātrataḥ ।। 

tan na śarīrasaṃskāramātreṇa brāhmaṇo bhavet 
saṃskṛtena dvijo vā cec chūdro api saṃskṛto dvijaḥ ।। 

yadi vipraḥ śarīraḥ syāt pāvako brahmahā bhavet 
brahmahatyā ca bandhūnāṃ śarīradahanād bhavet ।। 

brāhmaṇabījasaṃbhūtaḥ śūdro api na kathaṃ dvijaḥ 
tasmād dhi brāhmaṇo naiva dehasaṃskāramātrataḥ ।। 

sadyaḥ patati māṃsena dhātvannakṣiravikrayī 
brāhmaṇo api bhavec chūdraḥ surayā lavaṇena ca ।। 

ākāśagāmino priyāḥ patitā māṃsabhakṣaṇāt 
viprāṇāṃ patanaṃ dṛṣṭvā tato māṃsāni varjayet ।। 

bhakṣyante yena māṃsāni bhakṣyate tena kiṃ na hi 
abhakṣyabhakṣaṇāc caiva brāhmaṇaḥ patito bhavet ।। 

patito brāhmaṇaś caivaṃ saṃskāraṃ nārhati punaḥ 
tasmāj jñānaṃ vinā naiva śarīro brāhmaṇo bhavet ।। 

jñānavān hi bhavet pūjyo brāhmaṇā api mānavāḥ 
samāneṣu ca deheṣu kutrāpy asti viśeṣatā ।। 

tasmāj jñānapramāṇena na śarīrapramāṇatā 
yathā karoti bhāṇdāni mṛttikayaiva bhārgavaḥ ।। 

mṛttikāyā na bhedo asti tatkṛtabhājaneṣv api 
kiṃ tu prakṣiptavastūnāṃ saṃjñayākhyāyate khalu ।। 

prakṣiptaṃ yatra yad dravyaṃ tad bhāṇḍaṃ tena lakṣyate 
jñānadharmaguṇācārair lakṣyate mānavas tathā ।। 

jñānadharmaguṇācārair vihīno mānavaḥ paśuḥ 
jñānavijñānabhedena vartate guṇabhedatā ।। 

guṇabhedād bhaved dharmabhedā ca saṃprajāyate 
dharmabhedāt tataḥ karmabhedatā saṃpravartate ।। 

karmabhedāt tathācārabhedatā ca pravartate 
tathācāraviśeṣeṇa jātibhedāḥ pravartitāḥ ।। 

mahābhūtasamudbhūtaskandheṣv āyataneṣu ca 
sarvajantuśarīreṣu sameṣu kā viśeṣatā ।। 

jñānavijñānamātreṇa bhidyante khalu mānavāḥ 
jñānavijñānapātratvāt pūjyante nīcajā api ।। 

jñānavijñānahīnatvān mānavo api na pūjyate 
paśuvatsa narākāraḥ tataḥ pūjā na cākṛteḥ ।। 

jñānenāpi dvijo naiva karmācārapramāṇataḥ 
jñānena yadi vā vipraḥ śūdro api brāhmaṇo bhavet ।। 

anye api bahavaḥ santi sakaivartādinīcajāḥ 
jñānavantaś ca ye dhīrās te api syur brāhmaṇāḥ khalu ।। 

tamāc ca jñānamātreṇa brāhmaṇo na bhavet khalu 
karmācārapramāṇena na jñānasya pramāṇatā ।। 

karmaṇāpi dvijo naiva śuddhācārapramāṇataḥ 
karmaṇā vai dvijāś caivaṃ sarve syur brāhmaṇāḥ khalu ।। 

santi hi bahavo loke mahāyajñādikarmiṇaḥ 
kṣatriyavaiśyaśūdrāś ca kathaṃ na brāhmaṇā nu te ।। 

tasmān na karmamātreṇa brāhmaṇāḥ syur narāḥ khalu 
nāpi svācāramātreṇa brāhmaṇāḥ syus tathā narāḥ ।। 

yadi svācārato vipraḥ sarve syur brāhmaṇāḥ khalu 
ye ye svācāravantaś ca te te syur brāhmaṇāḥ kila ।। 

santi ca bahavaḥ śūdrāḥ śuddhācārasamanvitāḥ 
vratopavāsadharmiṣṭā nīcajā api santi ca ।। 

te api syur brāhmaṇāś caivaṃ yady ācārapramāṇatā 
tasmād ācāramātreṇa brāhmaṇā naiva mānuṣāḥ ।। 

vedenāpi tathā naiva brāhmaṇāḥ syur narottamāḥ 
yadi vedair bhaved vipro rākṣaso api dvijaḥ khalu ।। 

tathābhūd rāvaṇo nāma rākṣaso vedapāragaḥ 
sarve api rākṣasāś caivaṃ vedakarmānucārakāḥ ।। 

kathaṃ te brāhmaṇā naiva yadi vedād dvijo bhavet 
tasmāc ca vedamātreṇa naiva syur brāhmaṇāḥ khalu ।। 

satyadharmapramāṇena sarvam ekaṃ jagad dhruvam 
cāturvarṇyam idaṃ lokaṃ tīrthikair iti kalpitam ।। 

tathā ca kalpyate lokabodhārtham iti tīrthikaiḥ 
svayaṃbhūdehasaṃbhūtaṃ cāturvarṇyam idaṃ khalu ।। 

mukhato brāhmaṇo jāto bāhubhyāṃ kṣatriyaḥ smṛtaḥ 
ūrubhyāṃ saṃbhavo vaiśyaḥ padbhyāṃ śūdraḥ samudbhavaḥ ।। 

tathā ced dhi bhaved doṣo dharmeṣu varṇavādinām 
agamyagamanāc caivaṃ kathaṃ dharmaviśuddhitā ।। 

yadi vipro mukhāj jāto brāhmaṇī kutra saṃbhavā 
brāhmaṇy api mukhāj jātā svasā bhāryā kathaṃ nanu ।। 

tathā ca kṣatriyā jātā bāhubhyām eva cet tathā 
kṣatriyasya bhaved bhāryā kṣatriyā bhaginī khalu ।। 

vaiśyāpi hi tathā caivam ūrubhyām eva saṃbhavā 
vaiśyasyāpi bhaved bhāryā vaiśyā tu bhaginī viśaḥ ।। 

padbhyāṃ jāto yathā śūdraḥ śūdrī cāpi tathodbhavā 
śūdrasyāpi bhaved bhāryā śūdrī hi bhaginī khalu ।। 

na yuktā bhaginī bhāryā tathā dharmaḥ kathaṃ bhavet 
agamyagamanāc caivam adharma eva saṃbhavet ।। 

tato atyantaviruddhaṃ syād brahmajā brāhmaṇā yadi 
dharmakriyāviśeṣāt tu varṇāvasthāḥ pratiṣṭhitāḥ ।। 

bhārate api tathā caivaṃ dharmarājo yudhiṣṭhiraḥ 
vaiśampāyanam āgamya prāñjaliḥ paryapṛcchata ।। 

ke te ye brāhmaṇāḥ proktāḥ kiṃ vā brāhmaṇalakṣaṇam 
etad icchāmi bho jñātuṃ tadbhavān vyākarotu me ।। 

iti śrutvā mahāvijño vaiśampāyana ādarāt 
pratyuvāceti kaunteya śṛṇu tat kathyate mayā ।। 

kṣāntyādibhir guṇair yuktas tyaktadaṇḍo nirāmiṣaḥ 
na hanti sarvabhūtāni prathamaṃ brāhmalakṣaṇam ।। 

yadā sarvaparadravyaṃ pathi vā yadi vā gṛhe 
adattaṃ naiva gṛhṇāti dvitīyaṃ brāhmalakṣaṇam ।। 

tyaktakrūrasvabhāvas tu nirmamo niḥparigrahaḥ 
muktaś carati yo nityaṃ tṛtīyaṃ brāhmalakṣaṇam ।। 

devamanuṣyanārīṇāṃ tiryagyonigateṣv api 
maithunaṃ hi sadā tyaktaṃ caturthaṃ brāhmalakṣaṇam ।। 

satyaṃ śaucaṃ dayā śaucaṃ śaucam indriyanigrahaḥ 
sarvabhūtadayā śaucaṃ tapaḥ śaucaṃ ca pañcamam ।। 

pañcalakṣaṇasaṃpanna īdṛśo yo bhaved dvijaḥ 
tam ahaṃ brāhmaṇaṃ brūyāṃ śeṣāḥ śudrā yudhiṣṭhira ।। 

na kulena na jātyā ca kriyābhir brāhmaṇo na ca 
cāṇḍālo api hi vṛttastho brāhmaṇaḥ sa yudhiṣṭhira ।। 

ahiṃsā brahmacaryaṃ ca viśuddhātmāparigrahaḥ 
phaleṣv anabhilipsātha brāhmaṇaḥ syād yudhiṣṭhira ।। 

ekavarṇam idaṃ viśvaṃ pūrvam āsīd yudhiṣṭhira 
karmakriyāviśeṣeṇa cāturvarṇyaṃ pratiṣṭhitam ।। 

sarve vai yonijā martyāḥ sarve mūtrapurīṣiṇaḥ 
ekendriyakriyārthāś ca tasmāc chīlaguṇair dvijāḥ ।। 

śūdro api śīlasaṃpanno guṇavān brāhmaṇo bhavet 
brāhmaṇo api kriyāhīnaḥ śūdrāt pratyavaro bhavet ।। 

pañcendriyārṇavaṃ ghoraṃ yadi śūdro api tīrṇavān 
tasmai dānaṃ pradātavyam aprameyaṃ yudhiṣṭhira ।। 

na jātir dṛśyate rājan guṇāḥ kalyāṇakārakāḥ 
guṇavidyānidhir vidvān brāhmaṇo brahmacārāṇāt ।। 

jīvitaṃ yasya lokārthe dharmārthe yasya jīvitam 
ahorātraṃ caren muktas taṃ devā brāhmaṇaṃ viduḥ ।। 

parityajya gṛhāvāsaṃ ye sthitā mokṣakāṅkṣiṇaḥ 
kāmeṣv asaktāḥ kaunteya brāhmaṇās te yudhiṣṭhira ।। 

ahiṃsā nirmamatvaṃ vā satkṛtyasya vivarjanam 
rāgadveṣanivṛttiś ca etad brāhmaṇalakṣaṇam ।। 

kṣamā dayā damo dānaṃ satyaṃ śaucaṃ smṛtir ghṛṇā 
vidyā vidyānamādhītyam etad brāhmaṇalakṣaṇam ।। 

gāyatrīmātrasāro api varaṃ vipraḥ suyantritaḥ 
nādhitya caturo vedān sarvāśī sarvavikrayī ।। 

ekarātroṣitasyāpi yā gatir brahmacāriṇaḥ 
na tāṃ kratusahasreṇa prāpnuvanti yudhiṣṭhira ।। 

pāragaḥ sarvavedānāṃ sarvatīrthābhiṣiñcanaiḥ 
yuktaś carati dharmaṃ yo taṃ devā brāhmaṇaṃ viduḥ ।। 

yadā na kurute pāpaṃ sarvabhūteṣu dāruṇam 
kāyena manasā vācā brahma saṃpadyate tadā ।। 

yasya lokahite cittaṃ maitrīyuktam ivātmaje 
tena saṃpadyate brahma tasmān maitrīṃ vibhāvaya ।। 

yasya lokeṣu kāruṇyaṃ svātmaje iva duḥkhite 
tena saṃpadyate brahma tasmāt kāruṇiko bhava ।। 

yac cittaṃ muditaṃ loke sukhībhūte ivātmaje 
tasya saṃjāyate brahma tal loke modavāṃś cara ।। 

yasyopekṣāyutaṃ cittaṃ sarvalokeṣv ivātmaje 
tasya saṃjāyate brahma tad upekṣāyutaś cara ।। 

etad dhi paramaṃ brahmavihāraṃ brahmasādhanam 
jñātvā lokahitārthena cara brahmavihāriṇam ।। 

tataḥ kleśān vinirjitvā svātmacittasamāhitaḥ 
brahmapraṇidhim ālambya sthirībhava samādhiṣu ।। 

tathā brahmaguṇādhānād brahmarṣis tvaṃ bhaveḥ kila 
pañcābhijñapadaprāpto brahmalokam avāpnuyāḥ ।। 

iti śrutvā guror vākya sa subhūtir guṇotsukaḥ 
tatheti pratisaṃśrutya dhyānacaryām upāśrayat ।। 

tato anyad vanam āśritya guror ājñāsamādhṛtaḥ 
sarvendriyavinirgatyā vyaharaddhyānatatparaḥ ।। 

tatrādhivasato asyāpi krodhāgniḥ samudīritaḥ 
karmādhānabalābhyāsān naiva śāntim upāyayau ।। 

tatra ca vanaṣaṇḍe yā vasantī vanadevatā 
sā subhūtiṃ mahākrodhaṃ dṛṣṭvaivaṃ samacintayat ।। 

subhūtir brāhmaṇo hy eṣa sarvavedārthapāragaḥ 
sarvamantravidhānajñaḥ sutīkṣṇakrodhabāhulaḥ ।। 

kadācit kupitaś cāyaṃ krodhataḥ śāpavahninā 
dhakṣyati parvatāṃś cāpi sapakṣijantumānavān ।। 

samādhidhyānayukto api naiva cittasamāhitaḥ 
jñānavijñānadharmeṣu viśeṣaṃ nādhigacchati ।। 

yadi bauddheṣu dharmeṣu niyukto ayaṃ dvijottamaḥ 
kṣipraṃ kleśān vinirjitya bodhicittaṃ ca lapsyati ।। 

bodhicitte pralabdhe tu tadā lokahite caret 
bodhisatvo mahāvijño bhaviṣyati na saṃśayaḥ ।। 

iti niścitya sā devī kāruṇyahitamānasā 
taṃ subhūtiṃ samāgamya jagādaivaṃ puraḥ sthitā ।। 

śṛṇu vatsa mahābhāga yan mayā hitam ucyate 
dhanyo asi tvaṃ mahādhīra maharṣir dvijasattama ।। 

kimarthaṃ vasase caivam ekākī nirjane vane 
niścittaḥ pratisaṃlīnaḥ kāṣṭhapāṣāṇavadvṛthā ।। 

dharmārthakāmamokṣeṣu yadi vāñchāsti te yate 
buddhasya vacanaṃ śrutvā cara saṃbodhisatpathe ।। 

buddho hi bhagavān nāthaḥ sarvajño lokanāyakaḥ 
munīndraḥ śrīdhanaḥ śāstā sarvadharmānupālakaḥ ।। 

tasyaiva dharmatā śuddhā daśakuśalasaṃmatā 
ṣaṭ ca pāramitāḥ khyātāḥ paratreha śivaṃkarāḥ ।। 

dhanyās te bhikṣavaś caiva buddhasyopāsakāś ca ye 
sarvasatvahitārthena saṃbodhiguṇasādhakāḥ ।। 

tvaṃ cāpi hi tathā matvā svaparātmahitārthataḥ 
triratnaśaraṇaṃ gatvā cara brahman vratottamam ।। 

tataḥ kleśagaṇān hitvā brahmacāriñ jinendravat 
sākṣād arhatpadaṃ prāpya nirvṛtisukham āpnuyāḥ ।। 

iti śrutvā subhūtiḥ sa triratnaguṇavarṇanām 
tathānumoditaḥ prāha tāṃ devatāṃ puraḥ sthitām ।। 

tathāhaṃ devate yāmi saṃbuddhadarśanaṃ prati 
triratnasamayaṃ prāptum iccāmi tvatprasādataḥ ।। 

yadi te asti kṛpā devi mayi mokṣārthasādhini 
saṃbuddhaṃ darśaya kṣipraṃ taddharmeṣu niveśaya ।। 

triratnaśaraṇaṃ gatvā cariṣye tad vratottamam 
tathāśu kṛpayā nītvā māṃ vihāre praveśaya ।। 

iti śrutvā vacas tasya subhūter vanadevatā 
vijñāya bodhimārgeṣu cittaṃ tathānumoditam ।। 

tata eva samāgṛhya subhūtiṃ brahmacāriṇam 
ṛddhyā sākāśamārgeṇa nināya jinamandiram ।। 

subhūtis tatra saṃprāpto dadarśa jinabhāskaram 
bhagavantaṃ mahāsaumyaṃ lakṣaṇaiḥ samalaṃkṛtam ।। 

vyañjanaiś ca virājantaṃ vyāmaprabhāmahojjvalam 
sahasrakiraṇādhikyaṃ ratnāṅgam iva jaṅgamam ।। 

samantato mahābhadraṃ jagannāthaṃ munīśvaram 
sarvadevādhipaṃ samyaksaṃbodhiguṇasāgaram ।। 

dṛṣṭvaiva sahasā cātha subhūtes tasya sarvathā 
ādhāto yaś ca satveṣu sa prativigato apy abhūt ।। 

tataḥ prasādajāto asau subhūtir dvijasattamaḥ 
natvā pādau muner dharmaṃ śrotuṃ tasthau mudāḥ puraḥ ।। 

tato asau bhagavāṃs tasya subhūteś cittaśuddhatām 
jñātvāryasatyadharmāṇi dideśaivaṃ savistaram ।। 

śṛṇu vipra mahābhāga sarvasatvahitārthataḥ 
yadi te dharmavāñchāsti saṃbodhipadasādhane ।। 

bhāvanīyā sadā maitrī satveṣ evaṃ yathātmaje 
dharmamātā yato maitrī tan na tyājyā kadācana ।। 

karuṇā ca tathā kāryā satveṣ api yathātmaje 
kāruṇyād vardhate dharmas ta kāruṇyaṃ sadā kuru ।। 

muditāpi sadā sādhyā satveṣu ca yathātmaje 
muditāṃ hi samālambya bodhipadam avāpnuyāḥ ।। 

upekṣāpi sadā dhāryā satveṣv api yathātmaje 
upekṣāto labhet saukhyaṃ tadupekṣāṃ sadā bhaja ।। 

ime dharmā hi catvāraś caturvargaphalāptaye 
tatprāptyai sādhyatāṃ yatnāc caturbrahmavihāratā ।। 

iti śrutvāryadharmāṇi sa subhūtiḥ pramoditaḥ 
kleśasaṃghān vinirjitya buddhadharmaṃ samaikṣata ।। 

satkāyadṛṣṭiśailaṃ ca viṃśatiśikharodgatam 
vidārya jñānavajreṇa saṃsāraratiniḥspṛhaḥ ।। 

srotāpattiphalaṃ sākṣāt kṛtvā śiṣyo abhavan muneḥ 
dṛṣṭasatyo atha saṃbuddhaṃ natvā caiva kṛtāñjaliḥ ।। 

pravrajyāprārthanāṃ cakre svākhyātadharmasādhane 
namas te bhagavan nātha sarvasatvānupālaka ।। 

adyāgreṇa jagadbandho yāmi te śaraṇaṃ sadā 
tathā dharme ca saṃgheṣu saṃbodhiguṇaprāptaye ।। 

pravrajyāṃ dehi me nātha saddharmeṣu niveśaya 
brahmacaryaṃ cariṣye ahaṃ tvadājñāṃ śirasā vahan ।। 

ity ukte bhagavān dṛṣṭvā hastena tacchiraḥ spṛśan 
ehi bhikṣo carasveti pravadaṃs taṃ samagrahīt ।। 

ehīti proktaḥ sa jinena muṇḍo pātrī susaṃghāṭiparītadehaḥ 
sadyaḥ praśāntendriya eva tasthau bhikṣuḥ subhūtiḥ sugataprabhāvāt ।। 

saccittalabdhaḥ sa muneḥ prasādāt prayujyamāno vyaharat samādhau 
vyāyacchamānaḥ khalu bodhimārge saṃbuddhadharme ghaṭamāna eva ।। 

sarvaṃ ca saṃsāram anityatāhataṃ matvā ca saṃsāragatiṃ vibhaṅginīm 
kleśāṃś ca sarvān pravihāya saṃyataḥ sākṣāc ca so arhann abhavan maharddhikaḥ ।। 

suvītarāgaḥ samaloṣṭahemā ākāśacitto dhanasāravāsī 
bhindann avidyādrim ivāṇḍakośaṃ prāpadabhijñāḥ pratisaṃvidaś ca ।। 

satkāralābheṣu parāṅmukatvāt saśakradevāsuramānuṣāṇām 
pūjyaś ca mānyo abhivādanīyo babhūva sa brahmavihāracārī ।। 

atha subhūtir āyuṣmān samanvāharad ātmavān 
kutaś cyuto aham āyātaḥ kutra kena ca karmaṇā ।। 

apaśyat sa tataś ceti pañcajanmaśatāni ca 
nāgayonisamutpannas tataś cyutvāham āgataḥ ।। 

yad dveṣābhyāsataś cāsaṃ krūro lokopaghātakaḥ 
tenaiva hetunā cāhaṃ mahadvyasanam āptavān ।। 

idānīṃ tu tathā caitaṃ krodhaṃ prahātum ācare 
yasyaiva hetunā lokā bhramanti narakeṣu te ।। 

tasmād ahaṃ cariṣyāmi niḥsaṅgo nirahaṃkṛtiḥ 
saṅgād dhi jāyate māyā māyāyāṃ jāyate ratiḥ ।। 

ratau rāgo abhijāyeta rāge mohaḥ pravardhate 
mūḍhasya drūyate cittaṃ sveṣṭakāryopaghātataḥ ।। 

upaghātāhate citte krodhāgniḥ paridīpyate 
krodhānalasamuddīpto dahate sa parān api ।। 

yāvat krodhānaloddīptaṃ svacittaṃ kleśavāyubhiḥ 
tāvat kiṃ tapasāpy etan nirarthaṃ duḥkhahetave ।। 

dharmaṃ sucaritaṃ puṇyaṃ dānaśīlādisādhanam 
kṛtaṃ kalpasahasrair yad dahet krodhānalaḥ kṣaṇāt ।। 

tasmāt krodhāgniśāntyarthaṃ kṛtvendriyavinigraham 
ekānte hi vaseyaṃ ca viviktāraṇyagocare ।। 

yadā ca garuḍenāhaṃ balād ākṛṣya bhakṣitaḥ 
yatīn dṛṣṭvānumodaṃ ca kurvan mṛtyum avāptavān ।। 

tenaiva hetunā cādya dvijātikulasaṃbhavaḥ 
sarvakleśān vinirjitya brahmacārī bhavāmy aham ।। 

adyāpi cet tathā cātra vaseyaṃ janapadāśrame 
kenacit kleśitaś cāhaṃ bhraṣṭim evam avāpnuyām ।। 

iti niścitya cittena subhūtir nirahaṃkṛtiḥ 
vivikte araṇyavāse sa niḥsaṅgo nyavasat sudhīḥ ।। 

tathaikākī vasaṃs tatra caturthadhyānasaṃyutaḥ 
phalamūlāmbusaṃtuṣṭo brahmacārī mumoda saḥ ।। 

atha saṅge api grāmeṣu deśe janapadeṣu ca 
bhikṣāhetor vihartuṃ vā sa sakāmo abhavad yadā ।। 

tadā pūrvam asau dṛṣṭvā gocaram abhyalakṣayat 
aho deśeṣu sarvatra bhavanti nirguṇā janāḥ ।। 

mānino madamohāndhā duṣṭā matsariṇaḥ śaṭhāḥ 
tat kathaṃ saṃcariṣye atra bhikṣāhetoḥ kule kule ।। 

dūṣayiṣyanti cittāni kecid dṛṣṭvaiva māṃ yatim 
yad dhetor janāś caivaṃ bhramanti durgatiṣv api ।। 

kalpakoṭisahasrāṇi naiva muktāś ca durgateḥ 
tad ahaṃ sarvasatveṣu kuntapipīlikādiṣu ।। 

dayācittaṃ samālambya vaseyaṃ dhyānasaṃrataḥ 
yenaivaṃ sarvasatānāṃ bhavec cittaṃ prasāditam 
tam eva dharmam ādhyāya yatir mokṣam avāpnuyāt ।। 

iti saṃnahya cittena sa subhūtiḥ subuddhimān 
vivikte araṇyadeśe api nyavasad dhyānasaṃrataḥ ।। 

atha so arhaṃs trimāsānām atyayād bodhimānasaḥ 
ity evaṃ cintayāmāsa lokānugrahakāraṇāt ।। 

kim atra dhyānasaṃlīnaḥ karomi lokabodhanam 
kiyat kālaṃ ca jīveyaṃ kāṣṭhapāṣāṇavat sthitaḥ ।। 

kevalaṃ svamanas tuṣṭyai dhyānaṃ saukhyārthasādhanam 
sukhaṃ labdhvāpi kiṃ sāraṃ satvānugrahaṇaṃ vinā ।। 

tasmād dhyānāt samutthāya satvānugrahakāraṇāt 
ṛddhiṃ pradarśya saṃbodhau sthāpayiṣye mahajjanān ।। 

iti niścitya cittena sa subhūtiḥ samṛddhimān 
satvānāṃ vinayārthena prātihāryam adarśayat ।। 

tadṛddhinirmitāny eva garuḍānāṃ mahaujasām 
pañca kulaśatāny atra prasasrire samantataḥ ।। 

etāṃś ca garudān dṛṣṭvā nāgāḥ saṃtrasitās tataḥ 
itas tataḥ samudbhrāntāḥ subhūteḥ śaraṇaṃ yayuḥ ।। 

atha svarddhibalenaiva samāśvāsya subhūtinā 
sarve nāgāḥ suparṇebhyaḥ paritrātāś ca sarvataḥ ।। 

punas tena suparṇānāṃ vinayārthaṃ subhūtinā 
svarddhivalaprabhāveṇa mahān nāgo vinirmitaḥ ।। 

tenāpy evaṃ suparṇānāṃ pañca kulaśatāni ca 
abhidrutāni nāgena samantata itas tataḥ ।। 

tenaivābhidrutāḥ sarve garuḍās trāsam āgatāḥ 
itas tataḥ samudbhrāntāḥ subhūteḥ śaraṇaṃ yayuḥ ।। 

subhūtinā tathā caivaṃ sarve te garuḍā api 
svarddhibalaprabhāveṇa samāśvāsya surakṣitāḥ ।। 

evam ṛddhiprabhāvāṇi subhūtes tasya sadyateḥ 
dṛṣṭvā sarve janaughās te saharṣādbhutam āyayuḥ ।। 

dhanyo ayam ṛddhimān bhikṣur arhan saṃbuddhasevakaḥ 
yenaite rakṣitāḥ sarve nāgāś ca garuḍā api ।। 

iti so arhan subhūtis tān sarvān dṛṣṭvā prasannitān 
saddharme vinayārthena maitrīdharmam upādiśat ।। 

śṛṇudhvaṃ madvacaḥ sarve nāgāś ca garuḍās tathā 
yadi me śaraṇaṃ yātha ramadhvaṃ maitramānasāḥ ।। 

ye ete sukhino loke sarve te maitracāriṇaḥ 
ye ete duḥkhino loke sarve te krodhino narāḥ ।। 

tasmāt krodhaprahāṇāya kriyatāṃ yatnam ādarāt 
yāvac citte sthitaṃ krodhaṃ tāvan maitrī na bhāvyate ।। 

na ca dveṣasamaṃ pāpaṃ na ca maitrīsamaṃ tapaḥ 
tasmān maitrī prayatnena bhāvanīyā sadādarāt ।। 

manaḥ śamaṃ na gṛhṇāti na prītisukham aśnute 
na nidrāṃ na dhṛtiṃ yāti dveṣaśalye hṛdi sthite ।। 

na dviṣantaḥ kṣayaṃ yānti yāvajjīvam api ghnataḥ 
krodham ekaṃ tu yo hanyāt tena sarve dviṣo hatāḥ ।। 

vikalpen dhanadīptena jantuḥ krodhahavir bhujā 
dahaty ātmānam evādau parān dhakṣyati vā na vā ।। 

jarā rūpavatāṃ krodhas tamaś cakṣuṣmatām api 
bandho dharmārthakāmānāṃ tasmāt krodho nivāryatām ।। 

divyabhogānubhoktā ca prāsāde maṇimaṇḍite 
supto api na labhen nidrāṃ krodhaparyākulo naraḥ ।। 

ṛṣibhir yogibhiś cāmbuphalamūlāditoṣitaiḥ 
dagdhā janapadāś cāpi krodhāc chāpahutāśanaiḥ ।। 

yac chāṃkaro mahāraudro nirghṛṇo dṛkprabhānalaiḥ 
dadāha brahmajaṃ kāmaṃ tac ca krodhaprabhāvataḥ ।। 

yad rājāno viruddhāś ca yuddhaṃ kṛtvā parasparam 
mṛtyuṃ yānti janaiḥ sārdhaṃ tac cāpi krodhabhāvataḥ ।। 

suhṛdo yat sahāyāṃś ca snehaviśrambhacāriṇaḥ 
satyadharmāv anādṛtya ghnanti krodhād anāryakāḥ ।। 

sādhavo ye mahātmānaḥ saṃvṛttidharmacāriṇaḥ 
tān api saṃmukhaṃ ghnanti durvāgbāṇai ruṣā khalāḥ ।। 

mātaraṃ janmadātrīṃ ca dhātrīr vā snehapālinīḥ 
svātmajān nirdayā ghnanti tac ca krodhaprabhāvataḥ ।। 

svātmajāḥ pitaraṃ yac ca snehasatkārapālakam 
avigaṇayya pāpāni ghnanti krodhaprabhāvataḥ ।। 

gurūn saddharmaśāstṝṃś ca kalyāṇādhvāvatārakān 
anādṛtya bhayaṃ pāpā ghnanti krodhoddhatā narāḥ ।। 

yat pitā svātmajaṃ putraṃ putrīṃ vā bālakām api 
nirdayas tāḍayan hanti tasmāt krodho mahāripuḥ ।। 

bhrātaraḥ sahajāś cāpi roṣitā bheditāśayāḥ 
vigṛhṇanti mahākruddhās tasmāt krodho mahāripuḥ ।। 

yat svayaṃ pariṇītāpi bhāryā dharmānucāriṇī 
tāḍitā tyajyate bhartrā krodhāt tato mahad bhayaṃ ।। 

pramadāpi ca bhartāraṃ svāminaṃ snehakāriṇam 
kuladharmam anādṛtya jahāti krodhatas tathā ।। 

ye śāntā yatayo dhīrāś caturbrahmavihāriṇaḥ 
tān api saṃmukhaṃ duṣṭās tāḍayanti ruṣānvitāḥ ।। 

śāntātmā hitakṛdyogī kṣāntivādī vane vasan 
so api śakalito rājñā svayam evāsinā ruṣā ।। 

dānavā ghnanti devāṃś ca devāś ca ghnanti dānavān 
anyonyaṃ vigrahaṃ kṛtvā pramathnanti ruṣākulāḥ ।। 

ātmānam ātmanā hatvā viṣaśastrānalādibhiḥ 
vasanti narake ghore te api sarve ruṣānvitāḥ ।। 

ye ye duṣṭāśayāḥ krūrāḥ svaparārthābhighātakāḥ 
patanti narake ghore te api sarve ruṣāśrayāt ।। 

krodhena bhidyate lokaḥ krodhena paribhāṣyate 
krodhena hiṃsyate jantus tasmāt krodho mahāripuḥ ।। 

krodhenaiva mahārudraś cic cheda brahmaṇaḥ śiraḥ 
tenaiva pātakenaiva bhrāntacitto abhavac chivaḥ ।। 

krodhenaiva tathā rudraḥ surajyeṣṭhātmajasya ca 
śvaśurasyāpi dakṣasya cchedayāmāsa mastakam 
tatpāpakarmaṇā hy eva śivo apy abhūd digambaraḥ ।। 

krodhena dhvaṃsyate dharmaḥ krodhena vilayaṃ gataḥ 
krodhena tyajyate satyaṃ tasmāt krodho mahāripuḥ ।। 

yāni mahānti pāpāni mahāduḥkhabhayāni ca 
tāni sarvāṇi duṣṭāni krodhacittodbhavāni ca ।। 

tatkrodhād aparo vairaḥ pātako anyo na vidyate 
tasmāt krodhavināśāya prayatadhvaṃ samāhitāḥ ।। 

yena krodho jito vairo jñānavajreṇa sādhunā 
tena sarve jitā duṣṭā śatravo duḥkhadāyakāḥ ।। 

yasya citte dayā nāsti krodhānalavidāhini 
sa sādhupuruṣaś cāpi naiva viśvasyate janaiḥ ।। 

krodhakalaṅkito yo hi sadguṇālaṃkṛto yadi 
sa vidvān api nāsevyo yathā vṛkṣo ahiveṣṭitaḥ ।। 

dānaśīlādisaddharmavṛttaiś ca yadi bhūṣitaḥ 
krodhavān na vibhāty eva ahipūrṇo yathā hradaḥ ।। 

sarvavidyākalājño api samṛddhaḥ śilpavān api 
astramantrādyabhijño api krodhavān naiva sevyatām ।। 

krodhavān hasyate lokaiḥ krodhavān vadhyate janaiḥ 
krodhavān hīyate mitraiḥ krodhavān paribhūyate ।। 

krodho dharmaviruddhatvāc caturvargavināśakṛt 
tasmāt krodhavināśāya prayatadhvaṃ samāhitāḥ ।। 

krodhena bhidyate cittaṃ bhinnacitto vikīryate 
vikīrṇaḥ kliśyate māraiḥ kleśito adhairyatāṃ vrajet ।। 

adhairyatvād bhaven mūḍho mūḍho duṣṭavaśaṃ vrajet 
duṣṭamitropadeśena kupathe carate kudhīḥ ।। 

asan mārgo samārūḍho viparītaṃ samācaret 
viparītānubodhena bhaved āryāpavādakaḥ ।। 

saddharmādīn pratikṣipya pratimādīn vighātayet 
ityādipātakaṃ kṛtvā pañcānantaryam āpnuyāt ।। 

tataś ca narakān yāyād rauravādīn samantataḥ 
narakān narakaṃ gatvā mahāduḥkham avāpnuyāt ।। 

itthaṃ duḥkhānuvedī sa narakeṣu sadā vaset 
narakebhyas tam uddhartuṃ jino api naiva śaknuyāt ।। 

yāvanti pāpaduḥkhāni durvṛttiprabhavāni hi 
tāni sarvāṇi jānīdhvaṃ krodhacittodbhavāni hi ।। 

sarveṣāṃ pātakānāṃ tat krodhaṃ mūlaṃ jagur jināḥ 
dharmāṇāṃ tu kṣamā mūlaṃ yataḥ saukhyaṃ pravartate ।। 

iti krodhaṃ vinirjitya kṣamaiva sādhyatāṃ sadā 
maitrīcittaṃ samālambya viharadhvaṃ yathāsukhaṃ ।। 

ātmanīva dayā syāc cet svajane vā yathā jane 
kasya nāma bhavec cittam adharmapraṇayāśivam ।। 

dayāviyogato lokaḥ paramāmeti vikriyām 
manovākkāyavispandaiḥ svajane api yathā jane ।। 

dharmārthī na tyajed asmād dayām iṣṭaphalodayām 
suvṛṣṭir iva śasyāni guṇān sā hi prasūyate ।। 

dayākrāntaṃ cittaṃ na bhavati paradroharabhasaṃ śucau tasmin vāṇī vrajati vikṛtaṃ naiva ca tanuḥ 
vivṛddhā tasyaivaṃ parahitarucir maitryanugatā pradānakṣāntyādīñ janayati guṇān kīrtyanusṛtān ।। 

dayālur nodvegaṃ janayati pareṣām upaśamād dayālur viśvāsyo bhavati jagatāṃ bāndhava iva 
na saṃrambhakṣobhaḥ prabhavati dayādhīr ahṛdaye na kopāgniś citte jvalayati hi dayātoyaśiśire ।। 

saṃkṣepeṇa dayāmataḥ sthiratayā paśyanti dharmaṃ budhāḥ ko nāmāsti guṇaḥ sa sādhudayito yo nānuyāto dayām 
tasmāt putra ivātmanīva ca dayāṃ nītvā prakarṣaṃ jane sanmaitryā viharanta eva muditāṃ prodbhāvayadhvaṃ sadā ।। 

dayālor hṛdaye jātā maitrī saddharmasādhanī 
tasmād dayāṃ hṛdi sthāpya maitrī loke prasāryatām ।। 

maitrīmān puruṣaḥ sādhur devair api praśasyate 
viśvasyate sadā sadbhir bāndhavaiḥ svajanair janaiḥ ।। 

maitrīmān sajjano loke nirguṇo api praśobhate 
maitrīmān sanmatir bandhur lokānāṃ jagatām api ।। 

maitrīmāñ jagatām iṣṭo maitrīmāñ jagatāṃ suhṛt 
maitrīmāñ jagatāṃ mitro maitrīmāñ jagatāṃ sakhā ।। 

maitrīmān puruṣaḥ śrīmān yatra yatra pragacchati 
tatra tatraiva sarvatra pūjyate svajanair yathā ।। 

buddho hi jagatāṃ bandhus trailokyādhipanāyakaḥ 
so api śāstā vibhāty evaṃ maitryā saṃskārayañ jagat ।। 

ye ye satvā mahābhijñāḥ sarvalokānukampakāḥ 
pūjyante satvalokaiś ca te api maitryāḥ prabhāvataḥ ।। 

bodhisatvā mahāsatvā bodhisaṃbhārasādhakāḥ 
sarvasatvahitārthasthās te api maitrīpracāriṇaḥ ।। 

yan mātā duḥkhitāpy evam ā garbhād bālakaṃ sutam 
pāti snehopacāreṇa tac ca maitrīprabhāvataḥ ।। 

yat pitā bālakaṃ putram abhuñjānaḥ svayaṃ sukham 
pāti snehopacāreṇa tac ca maitrīprabhāvataḥ ।। 

yac ca rājā prajāḥ pāti svayaṃ vīravrataṃ dadhat 
durjanān mardayan sarvān tac ca maitrīprabhāvataḥ ।। 

yac ca vidvān guruḥ śiṣyān saddharmārthopadarśayan 
prabodhya bālakāñ chāsti tac ca maitrīprabhāvataḥ ।। 

yac ca vīrā raṇe sthitvā sahantyarīn prahāriṇaḥ 
prarakṣanti svapakṣāṃś ca tac ca maitrīprabhāvataḥ ।। 

sārthavāho ambudhiṃ gatvā yatnai ratnāni sādhayan 
satvān pāti dadad dānaṃ tac ca maitrīprabhāvataḥ ।। 

yac ca bhāryānuyāty eva mṛtena svāminā saha 
anapekṣya svajīve api tac ca maitrīprabhāvataḥ ।। 

pitṛbhyo mṛtakebhyo api dadāti piṇḍam ādarāt 
anuśocan muhuś cāpi tac ca maitrīprabhāvataḥ ।। 

tiryagyonyudbhavāś cāpi paśavaḥ krūramānasāḥ 
svasutān snehataḥ pānti tac ca maitrīprabhāvataḥ ।। 

kṛmyādhikīṭayaś cāpi krūrā gṛdhrādipakṣiṇaḥ 
svabandhūn snehataḥ pānti tad dhi maitrīprabhāvataḥ ।। 

caṇḍālā nirghṛṇā raudrāḥ satvahiṃsāratāḥ khalāḥ 
bāndhavāṃs te api rakṣanti tad dhi maitrīprabhāvataḥ ।। 

yad dadanti mahāsatvāḥ svadehe apy anapekṣitāḥ 
arthibhyaḥ prārthitaṃ vastu tad dhi maitrīprabhāvataḥ ।। 

evam anye api ye lokā bhojayantaḥ parasparam 
pālayanti mahāsnehāt tac ca maitrīprabhāvataḥ ।। 

maitrī hi jagatāṃ mātā pitā śāstā guruḥ prabhuḥ 
patir mitraḥ suhṛd bandhus tasmān maitrī prasādhyatām ।। 

maitrīṃ vinā na jāyeta karuṇā svātmaje api ca 
na muditā na copekṣā tasmān maitrī pradhīyatām ।। 

etā brahmavihārākhyāḥ saṃbodhipadasādhakāḥ 
trailokyabhartṛkā nāthāḥ sarvasatvānupālakāḥ ।। 

etā vinā na śobhanti mahābhijñās tapasvinaḥ 
kalpakoṭisahasrāṇi taptvāpi duṣkaraṃ tapaḥ ।। 

etā hi paramācāryāḥ saddharmaguṇadāyakāḥ 
etā vinā na sidhyanti sarvapāramitāratāḥ ।। 

yāvanti sukhabhogyāni puṇyasiddhāni sarvathā 
tāni sarvāṇi jānīta maitrīmūlodbhavāni hi ।। 

tasmāt sarvaprayatnena krodhaṃ jitvāṃvarair api 
maitrīṃ citte samādhāya kurudhvaṃ prāṇiṣu kṣamām ।। 

tato dharmaprabhāveṇa yūyaṃ sarve anumoditāḥ 
yāvajjīvaṃ sukhaṃ bhuktvā saukhāvatīṃ gamiṣyatha ।। 

iti śrutvā vacas tasya nāgāś ca garuḍā yateḥ 
vairānuśayatāṃ tyaktvā babhūvur maitricāriṇaḥ ।। 

iti dṛṣṭvā ca te satvā vismayaharṣasaṃyutāḥ 
dharmānumodanaṃ kṛtvā babhūvur maitricāriṇaḥ ।। 

evaṃ subhūtinā tena nāgāś ca garuḍāś ca te 
maitrīdharmopadeśena vinītā dharmasatpathe ।। 

atha śrībhagavān buddhaḥ sarvadarśī vināyakaḥ 
bhikṣūn āmantrayāmāsa saṃvṛticārakān api ।। 

paśyadhvaṃ bhikṣavo yūyaṃ subhūtiṃ brahmacāriṇam 
yenaite garuḍā nāgā vinītā dharmasatpathe ।। 

eṣa me śrāvakāṇāṃ ca bhikṣūṇāṃ brahmacāriṇām 
subhūtiḥ kulaputro ayam agro araṇāvihāriṇām ।। 

iti tena munīndreṇa subhūtir eva sadyatiḥ 
nirdiṣṭaḥ sarvabhikṣūṇām agro araṇāvihāriṇām ।। 

atha te bhikṣavaḥ sarve saṃśayoddhatamānasāḥ 
cchetāraṃ saṃśayānāṃ taṃ papracchur evam īśvaram ।। 

kāni bhadanta karmāṇi kṛtāny api subhūtinā 
nirdiṣṭo bhavatā yena jyeṣṭho araṇāvihāriṇām ।। 

iti tair bhikṣubhiḥ pṛṣṭo bhagavān ity udāharat 
śṛṇudhvaṃ bhikṣavaḥ sarve tat kṛtaṃ yat subhūtinā ।। 

subhūtinā kṛtaṃ karma tat ko anyaḥ paribhokṣyate 
yenaiva yat kṛtaṃ karma tenaiva tat prabhujyate ।। 

bhūtapūrvam atīte adhvany asmin kalpe ca bhadrake 
varṣasahasram āyuṣ ca viṃśatiguṇitaṃ yadā ।। 

tasmiṃś ca samaye buddhaḥ kāśyapo nāma nāyakaḥ 
vidyācaraṇasaṃpannaḥ sugato lokavij jinaḥ ।। 

śāstā devamanuṣyāṇāṃ puruṣadamyasārathiḥ 
sarvajño bhagavān nāthaḥ ṣaḍabhijño munīśvaraḥ ।। 

vārāṇasīm upāśritya mṛgadāve jināśrame 
vyaharat sarvasatvānām saddharmaṃ samupādiśan ।। 

tasyaiva śāsane śuddhe svākhyāte dharmavainaye 
ayaṃ pravrajito bhūtvā mahādātāpy abhūt tadā ।। 

daśa varṣasahasrāṇi brahmacaryam apālayat 
praṇidhānaṃ tathā cāyam akarod brahmavittamaḥ ।। 

anena kuśalenāhaṃ bhaveyaṃ bauddhasadyatiḥ 
yo asau bhagavatānena kāśyapena sutāyinā ।। 

māṇava uttaro nāma vyākṛta iti bodhaye 
māṇava tvaṃ prajānāṃ tu yadā varṣaśatāyuṣi ।। 

śākyamunir mahābuddhaḥ sarvajño lokanāyakaḥ 
saṃbuddho bhagāvan nāthas tathāgato bhaviṣyasi ।। 

asyaiva śasane cāhaṃ bhaveyaṃ śrāvakottamaḥ 
arhatām agrasaṃprāpto bhūtvāraṇāvihāriṇām ।। 

tenaiva karmaṇā cādya praviṣṭo mama śāsane 
arhatāṃ jyeṣṭhatāṃ prāptas tathāraṇāvihāriṇām ।। 

kāni punar anenaiva karmāṇi prakṛtāny api 
yenaiva nāgayonau ca samutpanno babhūva saḥ ।। 

yat taḥ kleśāprahīṇatvād udbhrāntendriyacetasā 
śaikṣāśaikṣagāṇānāṃ ca bhikṣūṇāṃ brahmacāriṇām ।। 

anena ruṣṭacittena paruṣābaddhacetasā 
cittāni saṃpradūṣyaiva vikalāni kṛtāny api ।। 

sadāśīviṣavādena vikruśyābhāṇi sāṃghike 
tenaiva pātakenaivaṃ pañca janmaśatāny api ।। 

nāgayonisamutpanno babhūvāyaṃ mahāviṣaḥ 
yac cānena punas tatra pravrajya buddhaśāsane ।। 

sadā dānāni saṃdatvā brahmacaryaṃ ca pālitam 
tenedānīṃ tathārhatvaṃ prāpya sākṣātkṛtaṃ mudā ।। 

araṇāvihāriṇāṃ cāgro nirdiṣṭo ayaṃ mayā khalu 
iti hi bhikṣavo yūyaṃ jānīdhvaṃ karmatāphalam ।। 

yenaiva yat kṛtaṃ karma tasyaiva tat phalaṃ dhruvam 
na naśyanti hi karmāṇi kalpakoṭiśatair api 
sāmagrīṃ prāpya kālaṃ ca phalanti khalu dehināṃ ।। 

abhuktaṃ kṣīyate naiva karma kvāpi kathaṃcana 
nāgnibhir dahyate karma vāyubhir nāpi śuṣyati 
udakaiḥ klidyate naiva bhūmiṣv api na naśyati ।। 

anyathāpi ca no bhūtā sarvathā karmaṇāṃ gatiḥ 
śuklānāṃ śuklatā nityaṃ kṛṣṇānāṃ kṛṣṇatā khalu 
miśrataiva tu miśrāṇāṃ ṣaḍgatau bhujyate dhruvam ।। 

tasmād apāsya kṛṣṇāni karmāṇi miśritāni ca 
yatitavyaṃ śubheṣv eva karmasu sukhavāñchibhiḥ ।। 

tatheti bhikṣavaḥ śrutvā te ca lokāḥ prabhāṣitāḥ 
buddhavacomṛtaṃ pītvā nanandur anumoditāḥ ।। 

evam etan mahārāja śrutaṃ me gurubhāṣitam 
iti matvā tvayā rājan parātmaśubhavāñchinā ।। 

krodhāriṃ yatnato jitvā kṣamādharmapuraskṛtaḥ 
maitrīṃ bhāvaya satveṣu svātmajeṣu yathā sadā ।। 

iti subhāṣitaṃ śrutvā upaguptasya sadguroḥ 
tatheti nṛparājaḥ sa nananda sasabhājanaḥ ।। 

ye maitrībhāvadharmaṃ kalimatiharaṇaṃ tat subhūteś caritraṃ śṛṇvanti śrāvayanti tribhuvanasukhadaṃ saṃnipātya janaughān 
te lokā maitracittās tribhuvanasukhadāḥ kṣāntisaurabhyayuktāḥ yātāḥ saukhāvatīṃ te apy amitarucimuner dharmam ārādhayanti ।। 