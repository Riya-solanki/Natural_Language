
।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

gāndhārī dhṛtarāṣṭraśca rājā vyākulamānasau ।
hatāvatha sutāndraṣṭuṃ sotkaṇṭhāviva jagmatuḥ ।।

tatra tau vilapantau ca kṣipantau ca tanuṃ bhuvi ।
bhagavānatha cābhyetya pārāśaryo vyalokayat ।।

sa dīnaṃ patitaṃ bhūmau hataputraṃ nareśvaram ।
vidureṇa sahovāca kṛṣṇena ca kṛpākulaḥ ।।

abhāvaḥ prākca paścācca dehināṃ satataṃ sthitaḥ ।
teṣu madhyavikāreṣu kaḥ śnehaṃ kartumarhasi ।।

apāre asminbhavāmbhodhau bhavanti na bhavanti ca ।
jalabudbudavatsarve karmayogena jantavaḥ ।।

satyaṃ bhūbhāraśāntyarthamajāyata suyodhanaḥ ।
sa ca yātastathā kṛtvā kastvaṃ tasya sa kastava ।।

narendra mā kṛthāḥ śokaṃ pravṛtte asminmahālaye ।
pratīpameti yātānāṃ kaṇikāpi na pārṣadām ।।

āyāsāya prayāso ayaṃ śokavyasanasaṃbhavaḥ ।
adhunā duḥkhavṛkṣāṇāṃ sneho mūlaṃ nivāryatām ।।

namaḥ kālāya yaḥ ko api vidyate mṛtyunā vṛtaḥ ।
kāyo vārdhakamāyāti svayaṃ yena śarīriṇām ।।

ātmāparādhātputrāste kālena kavalīkṛtāḥ ।
tasmānna pāṇḍaputrebhyaḥ kilbiṣātkroddhamarhasi ।।

dharmanityāḥ kṛtadhiyaste dharmeṇa kṣatāstava ।
pāṇḍavā bhrātaraṃ smṛtvā kāluṣyaṃ teṣu mā kṛthāḥ ।।

gāndhārīṃ brūhi sahasā mohe majjati no yathā ।
eṣaivoktavatī pūrvaṃ jaye dharmo nibandhanam ।।

iti teṣāṃ girā kṣipraṃ samohaṃ kauraveśvaram ।
draṣṭumabhyāyayuḥ pārthā lajjānamraśirodharāḥ ।।

āliliṅga tato rājā prajñācakṣuryudhiṣṭhiram ।
bhīmaṃ māyāmayaṃ paścātkṛṣṇabuddhyā vivardhitam ।।

āyayau mārutirdveṣādbhujābhyāṃ tena pīḍitaḥ ।
prayayau kaṇaśastena sarve vismayamāyayuḥ ।।

dharmasūnustato vṛddhāṃ praṇanāma pativratām ।
gāndhārīṃ bhartṛsādṛśyātsadā vastrāvṛtekṣaṇām ।।

adho nipatitastasyāḥ pādayordharmanandanaḥ ।
dadāhāṅguṣṭhayugalaṃ dṛṣṭikopānalākulaḥ ।।

tato hatānāṃ duḥkhārtā vallabhā jagatībhujām ।
raṇamadhyaṃ pratiyayurgāndhārī ca snuṣākulā ।।

vilapya karuṇaṃ tatra vihvalā subalātmajā ।
babhāṣe keśavaṃ sāsrā divyadṛṣṭiḥ pativratā ।।

paśyaitānkṛṣṇa matputrānsīmantinyo raṇe hatān ।
śocanti yāḥ purā dṛṣṭā na sūryeṇa na cendunā ।।

paśyāntaḥpuracārībhirapsarobhirivāvṛtaḥ ।
saṃmukhaṃ nihataḥ śūro bhagnorustanayo mama ।।

hatanāgāṃ hatāśvāṃ ca suyodhanavadhūriyam ।
kṣmāṃ sapatnīmivālokya paśya mūrcchāmupāgatā ।।

labdhasaṃjñā śanaireṣā parimṛjya rajaściram ।
rājarājasya mahiṣī paripṛcchati vallabham ।।

utsaṅge māmivādāya ratnāṃśukavatīṃ gadām ।
dorbhyāṃ ca bhuvamāliṅgya kathaṃ supto asi bhūpate ।।

na te kanakaparyaṅke vilāsaśayane vṛtā ।
asminnarapate suptā raktakṣībā kathaṃ śivā ।।

eṣaḥ duḥśāsanaḥ śete priyo ramyastavānujaḥ ।
nipītaṃ rākṣaseneva yasya bhīmena śoṇitam ।।

ayaṃ te dayitaḥ putro lakṣmaṇaḥ śatruṇā hataḥ ।
sajīva iva vaktuṃ tvaṃ nātha kiṃcitsamīhate ।।

dantastambhāviva bhraṣṭāvanaṅgaṅganatoraṇau ।
saralau pātitāvatya manyete kāladantinā ।।

ayaṃ te maulirucitaściraṃ mūrdhni sukhoṣitaḥ ।
rociṣṇuriha vibhraṣṭaḥ spṛṣṭaḥ kāntiparikṣayāt ।।

pādābhyāṃ rudhirārdrābhyāṃ raṇasaṃcāriṇastava ।
vānteva satatā pītā rājacūḍāmaṇicchaviḥ ।।

lokapāle tvayi divaṃ yāte nandanakautukāt ।
dhanyābhimānitevaikā kīrtistvadanuyāyinī ।।

bhrājiṣṇuratnavalaye doṣṇi karpūrapāṇḍure ।
kasyānyasya mahī yātu śeṣaviśrāntinirvṛtim ।।

yaḥ sa kaṅkaṇjhāṅkārairvyajanairvijito nṛpaḥ ।
kravyādapakṣivātene so ayamadyāpi vījyate ।।

iti duryodhanavadhūṃ krośantīṃ kauravastriyaḥ ।
samākṛṣya viveṣṭante patitāḥ paśya bhūtale ।।

itaḥ subhadrā saubhadraṃ putrakaṃ putravatsalā ।
parimārṣṭi rajodigdhaṃ stanau dātumivodyatā ।।

aṅke śaśāṅkasadṛśaṃ kṛtveyaṃ patyuruttarā ।
vadanaṃ bāṣpadhārābhiḥ prakṣālya paripṛcchati ।।

ayi nātha tathā tattaduktvā praṇayapeśalam ।
bhūmimāliṅgya kiṃ śeṣe priyāmadya vihāya mām ।।

gāṇḍīvadhanvanaḥ putraścakrapāṇeḥ svasuḥ sutaḥ ।
tvaṃ śakrasadṛśaḥ śaurye kathameko hataḥ paraiḥ ।।

idaṃ te vadanaṃ kāntaṃ kamalākamalopamam ।
nūnamāpāsyati smeraṃ dhanyaḥ svargavadhūjanaḥ ।।

nanvanaṅgatayānaṅgastvayyabhūnnopamāspadam ।
so ayamaṅgavadhātkānta tvayādya saphalīkṛtaḥ ।।

śaśāṅkaśaṅkayā śaṅke tvayi tridivagāmini ।
karoti tārakāpaṅktiḥ kaṇṭhe muktāvalībhramam ।।

yāhaṃ tvayā navavadhūḥ pratyālāpaṃ purārthitā ।
tvāṃ svayaṃ bhāṣyamāṇāṃ māṃ kathaṃ na pratibhāṣase ।।

kva nu sarvaguṇagrāmagaṇanīyasya te gatam ।
dākṣiṇyaṃ svargalalanāsakto yanmāmupekṣase ।।

punaḥ kartumaśakye asmindhātuḥ saubhāgyavarṇane ।
prahṛtaṃ tvaccharīre yaurdhiktāndagdhavilocanān ।।

kusumāyudhatulyasya kusumāyudhataiva te ।
nūnaṃ raṇe abhūttvāṃ vīrāḥ sehire kathamanyathā ।।

evaṃ vilāpinīṃ bālāṃ balādākṛṣya putrikām ।
virāṭapatnyo yāntyetā rudantyaḥ patyurantikam ।।

sānujaḥ sa sutāmātyo virāṭanṛpatirhataḥ ।
vadhūbhirāvṛto bhūmau divīvāpsarasāṃ gaṇaiḥ ।।

eṣā droṇaśacchinnaṃ sudoṣṇā bharturānanam ।
vilokya tāraṃ krośantī ruddhā sakhyeva mūrcchayā ।।

kravyādaluptāvayavaṃ paśya karṇaṃ vadhūjanaḥ ।
parāyaṇaṃ kauravāṇāmāliṅgyāliṅgya śocati ।।

nāmni saṃkīrtite yasya prāpurnidrāṃ na śatravaḥ ।
sa tvamadya hataḥ śeṣe dhikkālasya durantatām ।।

jambhārirabhavadyasya varmakuṇḍalayācakaḥ ।
satyasaṃdhaḥ kathaṃ kaṇaḥ karṇaśeṣīkṛtaḥ khagaiḥ ।।

nisargavisaraḥ sargaḥ sarvathā hatavedhasaḥ ।
kṛtvā yaḥ śakratulyatvaṃ na cakre kalpasākṣiṇam ।।

iti prakīrṇābharaṇāḥ krandantyaḥ karṇayoṣitaḥ ।
dārayanti kucābhogaṃ vṛṣasenasya mātaraḥ ।।

paśya jāmātaraṃ kṛṣṇa hataṃ mama jayadratham ।
bālā śociti matputrī na ca jānāti śocitum ।।

eṣa śalyo hataḥ saṃkhye ripuśalyaparākramaḥ ।
śalyatāmadhunā yātaḥ paśyāntaḥpurayoṣitām ।।

paśyāsya kṛṣyate jihvā madrarājasya vāyasaiḥ ।
rādheyasyaiṣa vidadhe yudhi tejovadhaṃ yayā ।।

paśya droṇasya samare vahneḥ śāntārciṣo yathā ।
saṃskāraḥ kriyate vipraiḥ krimīnutsārya mūrcchitān ।।

eṣa bhūriśravā vīraḥ somadattasuto hataḥ ।
mahiṣyā śocyate vīraśchinnabāhuḥ kirīṭinā ।।

raṇayajñamahīyūpe yūpadhvajabhuje tava ।
nikṛte jiṣṇunā manye yaśo nirlūnamātmanaḥ ।।

lakṣmīkareṇukālāne bhūbhārabhujageśvare ।
śivākṛṣṭe virautīva doṣṇi te kaṅkaṇāvalī ।।

candrikābharaṇe harmye tvatpremābharaṇāḥ striyaḥ ।
āliliṅga purā so ayaṃ vilāsābharaṇo bhujaḥ ।।

arthikalpadrume doṣṇi cchinne asmiñśatruyoṣitām ।
vaidhavyadīkṣāgurutāṃ vīra yāsyati ko aparaḥ ।।

haṭhakaṇṭhagrahaḥ prauḍhaḥ ko nāma hariṇīdṛśām ।
keyūrakāntikalikāṃ karṇapūrīkariṣyati ।।

iti pralāpinī vakti vihvalā kamaleśvaram ।
pravaraṃ bhūriyaśasaṃ bhūriśravasamātmanā ।।

hitopadeśavidveṣī śukuniḥ paśya bhakṣyate ।
śivābhiraśivācāro veśyābhiriva vittavān ।।

pṛthivī kṣapitā kṣipraṃ kṣudraiḥ karṇāntagāmibhiḥ ।
itaḥ pūrvamanenākṣairito bāṇaiḥ kirīṭinā ।।

itaḥ sudakṣiṇasyaitāḥ priyāḥ kāmbojabhūpateḥ ।
hṛdayāni pralāpena dārayantyaśmanāmapi ।।

saubhadraśaranirbhinnaṃ rājaputraṃ bṛhadbalam ।
etāḥ komalakāminyaḥ śotanti śaśirociṣam ।।

dhṛṣṭadyumnasutā dīptahemamālāvibhūṣitāḥ ।
bhāntyete droṇanihatā bhraṣṭā vidyādharā iva ।।

kekayo dhṛṣṭaketuśca jayatsenaśca māgadhaḥ ।
vṛddhaśca rājā drupadaḥ sāmātyasutabāndhavaḥ ।।

alāyudho alambusaśca bhagadattaḥ śrutāyudhaḥ ।
vindānuvindāvāvantyau jalasaṃdhaḥ sulocanaḥ ।।

pravarāḥ pārthivāścānye hatā vīrāḥ sahasraśaḥ ।
labdhajīvā ivābhānti kāntābhiḥ parivāritāḥ ।।

śaktenāpi tvayā kṛṣṇa yasmātkāmādupekṣitāḥ ।
sarvakṣayādvā dveṣādvā sarvajñena ca līlayā ।।

ṣaṅviṃśe vatsare prāpte vṛṣṇīnāṃ samare mithaḥ ।
tasmāttāvāpi bhavitā vipulo bāndhavakṣayaḥ ।।

tavāpyanucitaḥ ko api vadhaheturbhaviṣyati ।
ityuktvā tārakaruṇaṃ ruroda subalātmajā ।।

tāmuvāca hasankṛṣṇaḥ svecchāsṛṣṭalayodayaḥ ।
vidhinaitatpurādiṣṭaṃ punaruktaṃ tvayoditam ।।

avaśyabhāvini śucaṃ kṣaye asminmā vṛthā kṛthāḥ ।
avaśyaṃ kṣatriyasute hantāhaṃ kila vidviṣām ।।

ityuktavati dāśārhe dhṛtarāṣṭro yudhiṣṭhiram ।
gatiṃ papraccha vīrāṇāṃ parimāṇaṃ ca saṃkṣaye ।।

tamabravīddharmarājo lakṣaṇāmadhuraṃ raṇe ।
viṃśatiśca sahasrāṇi koṭyaḥ ṣaḍadhikāśca ṣaṭ ।।

vīrāṇāṃ gaṇanārhāṇāmasminnāyodhane hatāḥ ।
aprahṛṣṭā hatā ye ca te gandharvapuraṃ gatāḥ ।।

bhayātparāṅmukhā ye ca te yakṣatvamupāgatāḥ ।
ye tvakhaṇḍitasattvasthāste brahmabhuvanaṃ śritāḥ ।।

merupārśvaṃ prayātāste ye padbhyāṃ vāhanairhatāḥ ।
prasādāllomaśasyaitanmuneḥ paśyāmi divyadṛk ।।

ityuktvā dharmatanayo hatānāṃ jagatībhujām ।
bandhūnāṃ cādideśāśu saṃskāraṃ vibhavocitam ।।

indrasenamukhāḥ sūtāḥ saṃjayo vidurastathā ।
yuyutsuśca girā tasya teṣāmantyavidhau yayuḥ ।।

mālyairvastrairaṃlakārairbhūṣitāste mahārathāḥ ।
citānaleṣu nihitāḥ svapratāpamivāviśan ।।

athodatiṣṭhannārīṇāṃ saṃhatānāmitastataḥ ।
mithaḥ kaṇṭhavilagnānāṃ karuṇo rodanadhvaniḥ ।।

dhṛtarāṣṭreṇa sahitaḥ sānugo atha yudhiṣṭhiraḥ ।
anuyāto nṛpastrībhiryayau snātumathāpagām ।।

śrāvitaḥ karṇavṛttāntaṃ sa mātrā gūḍhasaṃbhavam ।
bhrātre duḥkhāddadau tasmai bāṣpamiśrāṃ jalāñjalim ।।

sa yathāvidhi bandhūnāṃ vidhāya svocitāṃ kriyām ।
ādideśa nṛpastrīṇāṃ kriyāyau paṭamaṇḍapān ।।

tā bhūmipālalalanā saralāyatākṣyo netrāmbunirjharavinirjitatārahārāḥ ।
bhāgīrathīmatha yayuḥ kalahaṃsamañjukāñcīvirāvipulinorunitambabimbāḥ ।।

iti kṣemendraviracitāyāṃ bhāratamañjaryāṃ strīparva