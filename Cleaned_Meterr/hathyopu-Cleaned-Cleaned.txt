

haṭha-yoga-pradīpikā

prathamopadeśaḥ

śrī-ādi-nāthāya namo'stu tasmai
yenopadiṣṭā haṭha-yoga-vidyā ।
vibhrājate pronnata-rāja-yogam
āroḍhum icchor adhirohiṇīva ।।

praṇamya śrī-guruṃ nāthaṃ svātmārāmeṇa yoginā ।
kevalaṃ rāja-yogāya haṭha-vidyopadiśyate ।।
bhrāntyā bahumata-dhvānte rāja-yogam ajānatām ।
haṭha-pradīpikāṃ dhatte svātmārāmaḥ kṛpākaraḥ ।।
haṭha-vidyāṃ hi matsyendra-gorakṣādyā vijānate ।
svātmārāmo'thavā yogī jānīte tat-prasādataḥ ।।
śrī-ādinātha-matsyendra-śāvarānanda-bhairavāḥ ।
cauraṅgī-mīna-gorakṣa-virūpākṣa-bileśayāḥ ।।
manthāno bhairavo yogī siddhir buddhaś ca kanthaḍiḥ ।
koraṃṭakaḥ surānandaḥ siddhapādaś ca carpaṭiḥ ।।
kānerī pūjyapādaś ca nitya-nātho nirañjanaḥ ।
kapālī bindunāthaś ca kākacaṇḍīśvarāhvayaḥ ।।
allāmaḥ prabhudevaś ca ghoḍā colī ca ṭiṃṭiṇiḥ ।
bhānukī nāradevaś ca khaṇḍaḥ kāpālikas tathā ।।
ity ādayo mahāsiddhā haṭha-yoga-prabhāvataḥ ।
khaṇḍayitvā kāla-daṇḍaṃ brahmāṇḍe vicaranti te ।।
aśeṣa-tāpa-taptānāṃ samāśraya-maṭho haṭhaḥ ।
aśeṣa-yoga-yuktānām ādhāra-kamaṭho haṭhaḥ ।।
haṭha-vidyā paraṃ gopyā yoginā siddhim icchatā ।
bhaved vīryavatī guptā nirvīryā tu prakāśitā ।।
surājye dhārmike deśe subhikṣe nirupadrave ।
dhanuḥ pramāṇa-paryantaṃ śilāgni-jala-varjite ।
ekānte maṭhikā-madhye sthātavyaṃ haṭha-yoginā ।।

alpa-dvāram arandhra-garta-vivaraṃ nātyucca-nīcāyataṃ
samyag-gomaya-sāndra-liptam amalaṃ niḥśesa-jantūjjhitam ।
bāhye maṇḍapa-vedi-kūpa-ruciraṃ prākāra-saṃveṣṭitaṃ
proktaṃ yoga-maṭhasya lakṣaṇam idaṃ siddhair haṭhābhyāsibhiḥ ।।

evaṃ vidhe maṭhe sthitvā sarva-cintā-vivarjitaḥ ।
gurūpadiṣṭa-mārgeṇa yogam eva samabhyaset ।।
atyāhāraḥ prayāsaś ca prajalpo niyamāgrahaḥ ।
jana-saṅgaś ca laulyaṃ ca ṣaḍbhir yogo vinaśyati ।।
utsāhāt sāhasād dhairyāt tattva-jñānāś ca niścayāt ।
jana-saṅga-parityāgāt ṣaḍbhir yogaḥ prasiddhyati ।।

atha yama-niyamāḥ

ahiṃsā satyam asteyaṃ brahmacaryaṃ kṣamā dhṛtiḥ ।
dayārjavaṃ mitāhāraḥ śaucaṃ caiva yamā daśa ।।
tapaḥ santoṣa āstikyaṃ dānam īśvara-pūjanam ।
siddhānta-vākya-śravaṇaṃ hrīmatī ca tapo hutam ।
niyamā daśa samproktā yoga-śāstra-viśāradaiḥ ।।

atha āsanam

haṭhasya prathamāṅgatvād āsanaṃ pūrvam ucyate ।
kuryāt tad āsanaṃ sthairyam ārogyaṃ cāṅga-lāghavam ।।
vaśiṣṭhādyaiś ca munibhir matsyendrādyaiś ca yogibhiḥ ।
aṅgīkṛtāny āsanāni kathyante kānicin mayā ।।
jānūrvor antare samyak kṛtvā pāda-tale ubhe ।
ṛju-kāyaḥ samāsīnaḥ svastikaṃ tat pracakṣate ।।
savye dakṣiṇa-gulphaṃ tu pṛṣṭha-pārśve niyojayet ।
dakṣiṇe'pi tathā savyaṃ gomukhaṃ gomukhākṛtiḥ ।।
ekaṃ pādaṃ tathaikasmin vinyased uruṇi sthiram ।
itarasmiṃs tathā coruṃ vīrāsanam itīritam ।।
gudaṃ nirudhya gulphābhyāṃ vyutkrameṇa samāhitaḥ ।
kūrmāsanaṃ bhaved etad iti yoga-vido viduḥ ।।
padmāsanaṃ tu saṃsthāpya jānūrvor antare karau ।
niveśya bhūmau saṃsthāpya vyomasthaṃ kukkuṭāsanam ।।
kukkuṭāsana-bandha-stho dorbhyāṃ sambadya kandharām ।
bhaved kūrmavad uttāna etad uttāna-kūrmakam ।।
pādāṅguṣṭhau tu pāṇibhyāṃ gṛhītvā śravaṇāvadhi ।
dhanur ākarṣaṇaṃ kuryād dhanur-āsanam ucyate ।।
vāmoru-mūlārpita-dakṣa-pādaṃ
jānor bahir veṣṭita-vāma-pādam ।
pragṛhya tiṣṭhet parivartitāṅgaḥ
śrī-matysanāthoditam āsanaṃ syāt ।।
matsyendra-pīṭhaṃ jaṭhara-pradīptiṃ
pracaṇḍa-rug maṇḍala-khaṇḍanāstram ।
abhyāsataḥ kuṇḍalinī-prabodhaṃ
candra-sthiratvaṃ ca dadāti puṃsām ।।
prasārya pādau bhuvi daṇḍa-rūpau
dorbhyāṃ padāgra-dvitayaṃ gṛhītvā ।
jānūparinyasta-lalāṭa-deśo
vased idaṃ paścimatānam āhuḥ ।।
iti paścimatānam āsanāgryaṃ
pavanaṃ paścima-vāhinaṃ karoti ।
udayaṃ jaṭharānalasya kuryād
udare kārśyam arogatāṃ ca puṃsām ।।
dharām avaṣṭabhya kara-dvayena
tat-kūrpara-sthāpita-nābhi-pārśvaḥ ।
uccāsano daṇḍavad utthitaḥ khe
māyūram etat pravadanti pīṭham ।।
harati sakala-rogān āśu gulmodarādīn
abhibhavati ca doṣān āsanaṃ śrī-mayūram ।
bahu kadaśana-bhuktaṃ bhasma kuryād aśeṣaṃ
janayati jaṭharāgniṃ jārayet kāla-kūṭam ।।
uttānaṃ śabavad bhūmau śayanaṃ tac chavāsanam ।
śavāsanaṃ śrānti-haraṃ citta-viśrānti-kārakam ।।
caturaśīty āsanāni śivena kathitāni ca ।
tebhyaś catuṣkam ādāya sārabhūtaṃ bravīmy aham ।।
siddhaṃ padmaṃ tathā siṃhaṃ bhadraṃ veti catuṣṭayam ।
śreṣṭhaṃ tatrāpi ca sukhe tiṣṭhet siddhāsane sadā ।।

atha siddhāsanam-
yoni-sthānakam aṅghri-mūla-ghaṭitaṃ kṛtvā dṛḍhaṃ vinyaset
meṇḍhre pādam athaikam eva hṛdaye kṛtvā hanuṃ susthiram ।
sthāṇuḥ saṃyamitendriyo'cala-dṛśā paśyed bhruvor antaraṃ
hy etan mokṣa-kapāṭa-bheda-janakaṃ siddhāsanaṃ procyate ।।

meṇḍhrād upari vinyasya savyaṃ gulphaṃ tathopari ।
gulphāntaraṃ ca nikṣipya siddhāsanam idaṃ bhavet ।।
etat siddhāsanaṃ prāhur anye vajrāsanaṃ viduḥ ।
muktāsanaṃ vadanty eke prāhur guptāsanaṃ pare ।।
yameṣv iva mitāhāram ahiṃsā niyameṣv iva ।
mukhyaṃ sarvāsaneṣv ekaṃ siddhāḥ siddhāsanaṃ viduḥ ।।
caturaśīti-pīṭheṣu siddham eva sadābhyaset ।
dvāsaptati-sahasrāṇāṃ nāḍīnāṃ mala-śodhanam ।।
ātma-dhyāyī mitāhārī yāvad dvādaśa-vatsaram ।
sadā siddhāsanābhyāsād yogī niṣpattim āpnuyāt ।।
kim anyair bahubhiḥ pīṭhaiḥ siddhe siddhāsane sati ।
prāṇānile sāvadhāne baddhe kevala-kumbhake ।
utpadyate nirāyāsāt svayam evonmanī kalā ।।
tathaikāsminn eva dṛḍhe siddhe siddhāsane sati ।
bandha-trayam anāyāsāt svayam evopajāyate ।।
nāsanaṃ siddha-sadṛśaṃ na kumbhaḥ kevalopamaḥ ।
na khecarī-samā mudrā na nāda-sadṛśo layaḥ ।।

atha padmāsanam-
vāmorūpari dakṣiṇaṃ ca caraṇaṃ saṃsthāpya vāmaṃ tathā
dakṣorūpari paścimena vidhinā dhṛtvā karābhyāṃ dṛḍham ।
aṅguṣṭhau hṛdaye nidhāya cibukaṃ nāsāgram ālokayet
etad vyādhi-vināśa-kāri yamināṃ padmāsanaṃ procyate ।।

uttānau caraṇau kṛtvā ūru-saṃsthau prayatnataḥ ।
ūru-madhye tathottānau pāṇī kṛtvā tato dṛśau ।।
nāsāgre vinyased rājad-anta-mūle tu jihvayā ।
uttambhya cibukaṃ vakṣasy utthāpy pavanaṃ śanaiḥ ।।
idaṃ padmāsanaṃ proktaṃ sarva-vyādhi-vināśanam ।
durlabhaṃ yena kenāpi dhīmatā labhyate bhuvi ।।

kṛtvā sampuṭitau karau dṛḍhataraṃ baddhvā tu padmāsanaṃ
gāḍhaṃ vakṣasi sannidhāya cibukaṃ dhyāyaṃś ca tac cetasi ।
vāraṃ vāram apānam ūrdhvam anilaṃ protsārayan pūritaṃ
nyañcan prāṇam upaiti bodham atulaṃ śakti-prabhāvān naraḥ ।।

padmāsane sthito yogī nāḍī-dvāreṇa pūritam ।
mārutaṃ dhārayed yas tu sa mukto nātra saṃśayaḥ ।।

atha siṃhāsanam-
gulphau ca vṛṣaṇasyādhaḥ sīvanyāḥ pārśvayoḥ kṣipet ।
dakṣiṇe savya-gulphaṃ tu dakṣa-gulphaṃ tu savyake ।।
hastau tu jānvoḥ saṃsthāpya svāṅgulīḥ samprasārya ca ।
vyātta-vaktro nirīkṣeta nāsāgraṃ susamāhitaḥ ।।
siṃhāsanaṃ bhaved etat pūjitaṃ yogi-puṅgavaiḥ ।
bandha-tritaya-sandhānaṃ kurute cāsanottamam ।।

atha bhadrāsanam-
gulphau ca vṛṣaṇasyādhaḥ sīvanyāḥ pārśvayoḥ kṣipte ।
savya-gulphaṃ tathā savye dakṣa-gulphaṃ tu dakṣiṇe ।।
pārśva-pādau ca pāṇibhyāṃ dṛḍhaṃ baddhvā suniścalam ।
bhadrāsanaṃ bhaved etat sarva-vyādhi-vināśanam ।
gorakṣāsanam ity āhur idaṃ vai siddha-yoginaḥ ।।

evam āsana-bandheṣu yogīndro vigata-śramaḥ ।
abhyasen nāḍikā-śuddhiṃ mudrādi-pavanī-kriyām ।।
āsanaṃ kumbhakaṃ citraṃ mudrākhyaṃ karaṇaṃ tathā ।
atha nādānusandhānam abhyāsānukramo haṭhe ।।
brahmacārī mitāhārī tyāgī yoga-parāyaṇaḥ ।
abdād ūrdhvaṃ bhavet siddho nātra kāryā vicāraṇā ।।
susnigdha-madhurāhāraś caturthāṃśa-vivarjitaḥ ।
bhujyate śiva-samprītyai mitāhāraḥ sa ucyate ।।

kaṭvāmla-tīkṣṇa-lavaṇoṣṇa-harīta-śāka-
sauvīra-taila-tila-sarṣapa-madya-matsyān ।
ājādi-māṃsa-dadhi-takra-kulatthakola-
piṇyāka-hiṅgu-laśunādyam apathyam āhuḥ ।।

bhojanam ahitaṃ vidyāt punar asyoṣṇī-kṛtaṃ rūkṣam ।
atilavaṇam amla-yuktaṃ kadaśana-śākotkaṃ varjyam ।।
vahni-strī-pathi-sevānām ādau varjanam ācaret ।।
tathā hi gorakṣa-vacanam-
varjayed durjana-prāntaṃ vahni-strī-pathi-sevanam ।
prātaḥ-snānopavāsādi kāya-kleśa-vidhiṃ tathā ।।

godhūma-śāli-yava-ṣāṣṭika-śobhanānnaṃ
kṣīrājya-khaṇḍa-navanīta-siddhā-madhūni ।
śuṇṭhī-paṭola-kaphalādika-pañca-śākaṃ
mudgādi-divyam udakaṃ ca yamīndra-pathyam ।।

puṣṭaṃ sumadhuraṃ snigdhaṃ gavyaṃ dhātu-prapoṣaṇam ।
manobhilaṣitaṃ yogyaṃ yogī bhojanam ācaret ।।
yuvo vṛddho'tivṛddho vā vyādhito durbalo'pi vā ।
abhyāsāt siddhim āpnoti sarva-yogeṣv atandritaḥ ।।
kriyā-yuktasya siddhiḥ syād akriyasya kathaṃ bhavet ।
na śāstra-pāṭha-mātreṇa yoga-siddhiḥ prajāyate ।।
na veṣa-dhāraṇaṃ siddheḥ kāraṇaṃ na ca tat-kathā ।
kriyaiva kāraṇaṃ siddheḥ satyam etan na saṃśayaḥ ।।
pīṭhāni kumbhakāś citrā divyāni karaṇāni ca ।
sarvāṇy api haṭhābhyāse rāja-yoga-phalāvadhi ।।

iti haṭha-pradīpikāyāṃ prathamopadeśaḥ ।

dvitīyopadeśaḥ

athāsane dṛdhe yogī vaśī hita-mitāśanaḥ ।
gurūpadiṣṭa-mārgeṇa prāṇāyāmān samabhyaset ।।
cale vāte calaṃ cittaṃ niścale niścalaṃ bhavet ।। 
yogī sthāṇutvam āpnoti tato vāyuṃ nirodhayet ।।
yāvad vāyuḥ sthito dehe tāvaj jīvanam ucyate ।
maraṇaṃ tasya niṣkrāntis tato vāyuṃ nirodhayet ।।
malākalāsu nāḍīṣu māruto naiva madhyagaḥ ।
kathaṃ syād unmanībhāvaḥ kārya-siddhiḥ kathaṃ bhavet ।।
śuddham eti yadā sarvaṃ nāḍī-cakraṃ malākulam ।
tadaiva jāyate yogī prāṇa-saṃgrahaṇe kṣamaḥ ।।
prāṇāyāmaṃ tataḥ kuryān nityaṃ sāttvikayā dhiyā ।
yathā suṣumṇā-nāḍīsthā malāḥ śuddhiṃ prayānti ca ।।
baddha-padmāsano yogī prāṇaṃ candreṇa pūrayet ।
dhārayitvā yathā-śakti bhūyaḥ sūryeṇa recayet ।।
prāṇaṃ sūryeṇa cākṛṣya pūrayed udaraṃ śanaiḥ ।
vidhivat kumbhakaṃ kṛtvā punaś candreṇa recayet ।।
yena tyajet tena pītvā dhārayed atirodhataḥ ।
recayec ca tato'nyena śanair eva na vegataḥ ।।

prāṇaṃ ced iḍayā piben niyamitaṃ bhūyo'nyathā recayet
pītvā piṅgalayā samīraṇam atho baddhvā tyajed vāmayā ।
sūrya-candramasor anena vidhinābhyāsaṃ sadā tanvatāṃ
śuddhā nāḍi-gaṇā bhavanti yamināṃ māsa-trayād ūrdhvataḥ ।।

prātar madhyandine sāyam ardha-rātre ca kumbhakān ।
śanair aśīti-paryantaṃ catur vāraṃ samabhyaset ।।
kanīyasi bhaved sveda kampo bhavati madhyame ।
uttame sthānam āpnoti tato vāyuṃ nibandhayet ।।
jalena śrama-jātena gātra-mardanam ācaret ।
dṛḍhatā laghutā caiva tena gātrasya jāyate ।।
abhyāsa-kāle prathame śastaṃ kṣīrājya-bhojanam ।
tato'bhyāse dṛḍhībhūte na tādṛṅ-niyama-grahaḥ ।।
yathā siṃho gajo vyāghro bhaved vaśyaḥ śanaiḥ śanaiḥ ।
tathaiva sevito vāyur anyathā hanti sādhakam ।।
prāṇāyāmena yuktena sarva-roga-kṣayo bhavet ।
ayuktābhyāsa-yogena sarva-roga-samudgamaḥ ।।
hikkā śvāsaś ca kāsaś ca śiraḥ-karṇākṣi-vedanāḥ ।
bhavanti vividhāḥ rogāḥ pavanasya prakopataḥ ।।
yuktaṃ yuktaṃ tyajed vāyuṃ yuktaṃ yuktaṃ ca pūrayet ।
yuktaṃ yuktaṃ ca badhnīyād evaṃ siddhim avāpnuyāt ।।
yadā tu nāḍī-śuddhiḥ syāt tathā cihnāni bāhyataḥ ।
kāyasya kṛśatā kāntis tadā jāyate niścitam ।।
yatheṣṭaṃ dhāraṇaṃ vāyor analasya pradīpanam ।
nādābhivyaktir ārogyaṃ jāyate nāḍi-śodhanāt ।।
meda-śleṣmādhikaḥ pūrvaṃ ṣaṭ-karmāṇi samācaret ।
anyas tu nācaret tāni doṣāṇāṃ samabhāvataḥ ।।
dhautir bastis tathā netis trāṭakaṃ naulikaṃ tathā ।
kapāla-bhātiś caitāni ṣaṭ-karmāṇi pracakṣate ।।
karma ṣaṭkam idaṃ gopyaṃ ghaṭa-śodhana-kārakam ।
vicitra-guṇa-sandhāya pūjyate yogi-puṅgavaiḥ ।।

tatra dhautiḥ-
catur-aṅgula-vistāraṃ hasta-pañca-daśāyatam ।
gurūpadiṣṭa-mārgeṇa siktaṃ vastraṃ śanair graset ।
punaḥ pratyāharec caitad uditaṃ dhauti-karma tat ।।
kāsa-śvāsa-plīha-kuṣṭhaṃ kapharogāś ca viṃśatiḥ ।
dhauti-karma-prabhāveṇa prayānty eva na saṃśayaḥ ।।

atha bastiḥ-
nābhi-daghna-jale pāyau nyasta-nālotkaṭāsanaḥ ।
ādhārākuñcanaṃ kuryāt kṣālanaṃ basti-karma tat ।।
gulma-plīhodaraṃ cāpi vāta-pitta-kaphodbhavāḥ ।
basti-karma-prabhāveṇa kṣīyante sakalāmayāḥ ।।
dhāntvadriyāntaḥ-karaṇa-prasādaṃ
dadhāc ca kāntiṃ dahana-pradīptam ।
aśeṣa-doṣopacayaṃ nihanyād
abhyasyamānaṃ jala-basti-karma ।।

atha netiḥ-
sūtraṃ vitasti-susnigdhaṃ nāsānāle praveśayet ।
mukhān nirgamayec caiṣā netiḥ siddhair nigadyate ।।
kapāla-śodhinī caiva divya-dṛṣṭi-pradāyinī ।
jatrūrdhva-jāta-rogaughaṃ netir āśu nihanti ca ।।

atha trāṭakam-
nirīkṣen niścala-dṛśā sūkṣma-lakṣyaṃ samāhitaḥ ।
aśru-sampāta-paryantam ācāryais trāṭakaṃ smṛtam ।।
mocanaṃ netra-rogāṇāṃ tandādrīṇāṃ kapāṭakam ।
yatnatas trāṭakaṃ gopyaṃ yathā hāṭaka-peṭakam ।।

atha nauliḥ-
amandāvarta-vegena tundaṃ savyāpasavyataḥ ।
natāṃso bhrāmayed eṣā nauliḥ siddhaiḥ praśasyate ।।
mandāgni-sandīpana-pācanādi-sandhāpikānanda-karī sadaiva ।
aśeṣa-doṣa-maya-śoṣaṇī ca haṭha-kriyā maulir iyaṃ ca nauliḥ ।।

atha kapālabhātiḥ-
bhastrāval loha-kārasya reca-pūrau sasambhramau ।
kapālabhātir vikhyātā kapha-doṣa-viśoṣaṇī ।।

ṣaṭ-karma-nirgata-sthaulya-kapha-doṣa-malādikaḥ ।
prāṇāyāmaṃ tataḥ kuryād anāyāsena siddhyati ।।
prāṇāyāmair eva sarve praśuṣyanti malā iti ।
ācāryāṇāṃ tu keṣāṃcid anyat karma na saṃmatam ।।

atha gaja-karaṇī-
udara-gata-padārtham udvamanti
pavanam apānam udīrya kaṇṭha-nāle ।
krama-paricaya-vaśya-nāḍi-cakrā
gaja-karaṇīti nigadyate haṭhajñaiḥ ।।

brahmādayo'pi tridaśāḥ pavanābhyāsa-tatparāḥ ।
abhūvann antaka-bhyāt tasmāt pavanam abhyaset ।।
yāvad baddho marud dehe yāvac cittaṃ nirākulam ।
yāvad dṛṣṭir bhruvor madhye tāvat kāla-bhayaṃ kutaḥ ।।
vidhivat prāṇa-saṃyāmair nāḍī-cakre viśodhite ।
suṣumṇā-vadanaṃ bhittvā sukhād viśati mārutaḥ ।।

atha manonmanī-
mārute madhya-saṃcāre manaḥ-sthairyaṃ prajāyate ।
yo manaḥ-susthirī-bhāvaḥ saivāvasthā manonmanī ।।
tat-siddhaye vidhānajñāś citrān kurvanti kumbhakān ।
vicitra kumbhakābhyāsād vicitrāṃ siddhim āpnuyāt ।।

atha kumbhaka-bhedāḥ
sūrya-bhedanam ujjāyī sītkārī śītalī tathā ।
bhastrikā bhrāmarī mūrcchā plāvinīty aṣṭa-kumbhakāḥ ।।
pūrakānte tu kartavyo bandho jālandharābhidhaḥ ।
kumbhakānte recakādau kartavyas tūḍḍiyānakaḥ ।।
adhastāt kuñcanenāśu kaṇṭha-saṅkocane kṛte ।
madhye paścima-tānena syāt prāṇo brahma-nāḍigaḥ ।।
āpānam ūrdhvam utthāpya prāṇaṃ kaṇṭhād adho nayet ।
yogī jarā-vimuktaḥ san ṣoḍaśābda-vayā bhavet ।।

atha sūrya-bhedanam-
āsane sukhade yogī baddhvā caivāsanaṃ tataḥ ।
dakṣa-nāḍyā samākṛṣya bahiḥsthaṃ pavanaṃ śanaiḥ ।।
ākeśād ānakhāgrāc ca nirodhāvadhi kumbhayet ।
tataḥ śanaiḥ savya-nāḍyā recayet pavanaṃ śanaiḥ ।।
kapāla-śodhanaṃ vāta-doṣa-ghnaṃ kṛmi-doṣa-hṛt ।
punaḥ punar idaṃ kāryaṃ sūrya-bhedanam uttamam ।।

atha ujjāyī-
mukhaṃ saṃyamya nāḍībhyām ākṛṣya pavanaṃ śanaiḥ ।
yathā lagati kaṇṭhāt tu hṛdayāvadhi sa-svanam ।।
pūrvavat kumbhayet prāṇaṃ recayed iḍayā tathā ।
śleṣma-doṣa-haraṃ kaṇṭhe dehānala-vivardhanam ।।
nāḍī-jalodarādhātu-gata-doṣa-vināśanam ।
gacchatā tiṣṭhatā kāryam ujjāyy ākhyaṃ tu kumbhakam ।।

atha sītkārī-
sītkāṃ kuryāt tathā vaktre ghrāṇenaiva vijṛmbhikām ।
evam abhyāsa-yogena kāma-devo dvitīyakaḥ ।।
yoginī cakra-saṃmānyaḥ sṛṣṭi-saṃhāra-kārakaḥ ।
na kṣudhā na tṛṣā nidrā naivālasyaṃ prajāyate ।।
bhavet sattvaṃ ca dehasya sarvopadrava-varjitaḥ ।
anena vidhinā satyaṃ yogīndro bhūmi-maṇḍale ।।

atha śītalī-
jihvayā vāyum ākṛṣya pūrvavat kumbha-sādhanam ।
śanakair ghrāṇa-randhrābhyāṃ recayet pavanaṃ sudhīḥ ।।
gulma-plīhādikān rogān jvaraṃ pittaṃ kṣudhāṃ tṛṣām ।
viṣāṇi śītalī nāma kumbhikeyaṃ nihanti hi ।।

atha bhastrikā-
ūrvor upari saṃsthāpya śubhe pāda-tale ubhe ।
padmāsanaṃ bhaved etat sarva-pāpa-praṇāśanam ।।
samyak padmāsanaṃ baddhvā sama-grīvodaraḥ sudhīḥ ।
mukhaṃ saṃyamya yatnena prāṇaṃ ghrāṇena recayet ।।
yathā lagati hṛt-kaṇṭhe kapālāvadhi sa-svanam ।
vegena pūrayec cāpi hṛt-padmāvadhi mārutam ।।
punar virecayet tadvat pūrayec ca punaḥ punaḥ ।
yathaiva lohakāreṇa bhastrā vegena cālyate ।।
tathaiva sva-śarīra-sthaṃ cālayet pavanaṃ dhiyā ।
yadā śramo bhaved dehe tadā sūryeṇa pūrayet ।।
yathodaraṃ bhavet pūrṇam anilena tathā laghu ।
dhārayen nāsikāṃ madhyā-tarjanībhyāṃ vinā dṛḍham ।।
vidhivat kumbhakaṃ kṛtvā recayed iḍayānilam ।
vāta-pitta-śleṣma-haraṃ śarīrāgni-vivardhanam ।।
kuṇḍalī bodhakaṃ kṣipraṃ pavanaṃ sukhadaṃ hitam ।
brahma-nāḍī-mukhe saṃstha-kaphādy-argala-nāśanam ।।
samyag gātra-samudbhūta-granthi-traya-vibhedakam ।
viśeṣeṇaiva kartavyaṃ bhastrākhyaṃ kumbhakaṃ tv idam ।।

atha bhrāmarī-
vegād ghoṣaṃ pūrakaṃ bhṛṅga-nādaṃ
bhṛṅgī-nādaṃ recakaṃ manda-mandam ।
yogīndrāṇī̀am evam abhyāsa-yogāc
citte jātā kācid ānanda-līlā ।।

atha mūrcchā-
pūrakānte gāḍhataraṃ baddhvā jālandharaṃ śanaiḥ ।
recayen mūrcchākhyeyaṃ mano-mūrcchā sukha-pradā ।।

atha plāvinī-
antaḥ pravartitodāra-mārutāpūritodaraḥ ।
payasy agādhe'pi sukhāt plavate padma-patravat ।।

prāṇāyāmas tridhā prokto reca-pūraka-kumbhakaiḥ ।
sahitaḥ kevalaś ceti kumbhako dvividho mataḥ ।।
yāvat kevala-siddhiḥ syāt sahitaṃ tāvad abhyaset ।
recakaṃ pūrakaṃ muktvā sukhaṃ yad vāyu-dhāraṇam ।।
prāṇāyāmo'yam ity uktaḥ sa vai kevala-kumbhakaḥ ।
kumbhake kevale siddhe reca-pūraka-varjite ।।
na tasya durlabhaṃ kiṃcit triṣu lokeṣu vidyate ।
śaktaḥ kevala-kumbhena yatheṣṭaṃ vāyu-dhāraṇāt ।।
rāja-yoga-padaṃ cāpi labhate nātra saṃśayaḥ ।
kumbhakāt kuṇḍalī-bodhaḥ kuṇḍalī-bodhato bhavet ।
anargalā suṣumṇā ca haṭha-siddhiś ca jāyate ।।
haṭhaṃ vinā rājayogo rāja-yogaṃ vinā haṭhaḥ ।
na sidhyati tato yugmam āniṣpatteḥ samabhyaset ।।
kumbhaka-prāṇa-rodhānte kuryāc cittaṃ nirāśrayam ।
evam abhyāsa-yogena rāja-yoga-padaṃ vrajet ।।

vapuḥ kṛśatvaṃ vadane prasannatā
nāda-sphuṭatvaṃ nayane sunirmale ।
arogatā bindu-jayo'gni-dīpanaṃ
nāḍī-viśuddhir haṭha-siddhi-lakṣaṇam ।।

iti haṭha-pradīpikāyāṃ dvitīyopadeśaḥ ।

tṛtīyopadeśaḥ

sa-śaila-vana-dhātrīṇāṃ yathādhāro'hi-nāyakaḥ ।
sarveṣāṃ yoga-tantrāṇāṃ tathādhāro hi kuṇḍalī ।।
suptā guru-prasādena yadā jāgarti kuṇḍalī ।
tadā sarvāṇi padmāni bhidyante granthayo'pi ca ।।
prāṇasya śūnya-padavī tadā rājapathāyate ।
tadā cittaṃ nirālambaṃ tadā kālasya vañcanam ।।
suṣumṇā śūnya-padavī brahma-randhraḥ mahāpathaḥ ।
śmaśānaṃ śāmbhavī madhya-mārgaś cety eka-vācakāḥ ।।
tasmāt sarva-prayatnena prabodhayitum īśvarīm ।
brahma-dvāra-mukhe suptāṃ mudrābhyāsaṃ samācaret ।।
mahāmudrā mahābandho mahāvedhaś ca khecarī ।
uḍḍīyānaṃ mūlabandhaś ca bandho jālandharābhidhaḥ ।।
karaṇī viparītākhyā vajrolī śakti-cālanam ।
idaṃ hi mudrā-daśakaṃ jarā-maraṇa-nāśanam ।।
ādināthoditaṃ divyam aṣṭaiśvarya-pradāyakam ।
vallabhaṃ sarva-siddhānāṃ durlabhaṃ marutām api ।।
gopanīyaṃ prayatnena yathā ratna-karaṇḍakam ।
kasyacin naiva vaktavyaṃ kula-strī-surataṃ yathā ।।

atha mahā-mudrā-
pāda-mūlena vāmena yoniṃ sampīḍya dakṣiṇām ।
prasāritaṃ padaṃ kṛtvā karābhyāṃ dhārayed dṛḍham ।।
kaṇṭhe bandhaṃ samāropya dhārayed vāyum ūrdhvataḥ ।
yathā daṇḍa-hataḥ sarpo daṇḍākāraḥ prajāyate ।।
ṛjvībhūtā tathā śaktiḥ kuṇḍalī sahasā bhavet ।
tadā sā maraṇāvasthā jāyate dvipuṭāśrayā ।।
tataḥ śanaiḥ śanair eva recayen naiva vegataḥ ।
mahā-mudrāṃ ca tenaiva vadanti vibudhottamāḥ ।।
iyaṃ khalu mahāmudrā mahā-siddhaiḥ pradarśitā ।
mahā-kleśādayo doṣāḥ kṣīyante maraṇādayaḥ ।
mahā-mudrāṃ ca tenaiva vadanti vibudhottamāḥ ।।
candrāṅge tu samabhyasya sūryāṅge punar abhyaset ।
yāvat-tulyā bhavet saṅkhyā tato mudrāṃ visarjayet ।।
na hi pathyam apathyaṃ vā rasāḥ sarve'pi nīrasāḥ ।
api bhuktaṃ viṣaṃ ghoraṃ pīyūṣam api jīryati ।।
kṣaya-kuṣṭha-gudāvarta-gulmājīrṇa-purogamāḥ ।
tasya doṣāḥ kṣayaṃ yānti mahāmudrāṃ tu yo'bhyaset ।।
kathiteyaṃ mahāmudrā mahā-siddhi-karā nṝṇām ।
gopanīyā prayatnena na deyā yasya kasyacit ।।

atha mahā-bandhaḥ-
pārṣṇiṃ vāmasya pādasya yoni-sthāne niyojayet ।
vāmorūpari saṃsthāpya dakṣiṇaṃ caraṇaṃ tathā ।।
pūrayitvā tato vāyuṃ hṛdaye cubukaṃ dṛḍham ।
niṣpīḍyaṃ vāyum ākuñcya mano-madhye niyojayet ।।
dhārayitvā yathā-śakti recayed anilaṃ śanaiḥ ।
savyāṅge tu samabhyasya dakṣāṅge punar abhyaset ।।
matam atra tu keṣāṃcit kaṇṭha-bandhaṃ vivarjayet ।
rāja-danta-stha-jihvāyā bandhaḥ śasto bhaved iti ।।
ayaṃ tu sarva-nāḍīnām ūrdhvaṃ gati-nirodhakaḥ ।
ayaṃ khalu mahā-bandho mahā-siddhi-pradāyakaḥ ।।
kāla-pāśa-mahā-bandha-vimocana-vicakṣaṇaḥ ।
triveṇī-saṅgamaṃ dhatte kedāraṃ prāpayen manaḥ ।।
rūpa-lāvaṇya-sampannā yathā strī puruṣaṃ vinā ।
mahā-mudrā-mahā-bandhau niṣphalau vedha-varjitau ।।

atha mahā-vedhaḥ-
mahā-bandha-sthito yogī kṛtvā pūrakam eka-dhīḥ ।
vāyūnāṃ gatim āvṛtya nibhṛtaṃ kaṇṭha-mudrayā ।।
sama-hasta-yugo bhūmau sphicau sanāḍayec chanaiḥ ।
puṭa-dvayam atikramya vāyuḥ sphurati madhyagaḥ ।।
soma-sūryāgni-sambandho jāyate cāmṛtāya vai ।
mṛtāvasthā samutpannā tato vāyuṃ virecayet ।।
mahā-vedho'yam abhyāsān mahā-siddhi-pradāyakaḥ ।
valī-palita-vepa-ghnaḥ sevyate sādhakottamaiḥ ।।
etat trayaṃ mahā-guhyaṃ jarā-mṛtyu-vināśanam ।
vahni-vṛddhi-karaṃ caiva hy aṇimādi-guṇa-pradam ।।
aṣṭadhā kriyate caiva yāme yāme dine dine ।
puṇya-saṃbhāra-sandhāya pāpaugha-bhiduraṃ sadā ।
samyak-śikṣāvatām evaṃ svalpaṃ prathama-sādhanam ।।

atha khecarī-
kapāla-kuhare jihvā praviṣṭā viparītagā ।
bhruvor antargatā dṛṣṭir mudrā bhavati khecarī ।।
chedana-cālana-dohaiḥ kalāṃ krameṇātha vardhayet tāvat ।
sā yāvad bhrū-madhyaṃ spṛśati tadā khecarī-siddhiḥ ।।
snuhī-patra-nibhaṃ śastraṃ sutīkṣṇaṃ snigdha-nirmalam ।
samādāya tatas tena roma-mātraṃ samucchinet ।।
tataḥ saindhava-pathyābhyāṃ cūrṇitābhyāṃ pragharṣayet ।
punaḥ sapta-dine prāpte roma-mātraṃ samucchinet ।।
evaṃ krameṇa ṣaṇ-māsaṃ nityaṃ yuktaḥ samācaret ।
ṣaṇmāsād rasanā-mūla-śirā-bandhaḥ praṇaśyati ।।
kalāṃ parāṅmukhīṃ kṛtvā tripathe pariyojayet ।
sā bhavet khecarī mudrā vyoma-cakraṃ tad ucyate ।।
rasanām ūrdhvagāṃ kṛtvā kṣaṇārdham api tiṣṭhati ।
viṣair vimucyate yogī vyādhi-mṛtyu-jarādibhiḥ ।।
na rogo maraṇaṃ tandrā na nidrā na kṣudhā tṛṣā ।
na ca mūrcchā bhavet tasya yo mudrāṃ vetti khecarīm ।।
pīḍyate na sa rogeṇa lipyate na ca karmaṇā ।
bādhyate na sa kālena yo mudrāṃ vetti khecarīm ।।
cittaṃ carati khe yasmāj jihvā carati khe gatā ।
tenaiṣā khecarī nāma mudrā siddhair nirūpitā ।।
khecaryā mudritaṃ yena vivaraṃ lambikordhvataḥ ।
na tasya kṣarate binduḥ kāminyāḥ śleṣitasya ca ।।
calito'pi yadā binduḥ samprāpto yoni-maṇḍalam ।
vrajaty ūrdhvaṃ hṛtaḥ śaktyā nibaddho yoni-mudrayā ।।
ūrdhva-jihvaḥ sthiro bhūtvā somapānaṃ karoti yaḥ ।
māsārdhena na sandeho mṛtyuṃ jayati yogavit ।।
nityaṃ soma-kalā-pūrṇaṃ śarīraṃ yasya yoginaḥ ।
takṣakeṇāpi daṣṭasya viṣaṃ tasya na sarpati ।।
indhanāni yathā vahnis taila-varti ca dīpakaḥ ।
tathā soma-kalā-pūrṇaṃ dehī dehaṃ na muñcati ।।
gomāṃsaṃ bhakṣayen nityaṃ pibed amara-vāruṇīm ।
kulīnaṃ tam ahaṃ manye cetare kula-ghātakāḥ ।।
go-śabdenoditā jihvā tat praveśo hi tāluni ।
go-māṃsa-bhakṣaṇaṃ tat tu mahā-pātaka-nāśanam ।।
jihvā-praveśa-sambhūta-vahninotpāditaḥ khalu ।
candrāt sravati yaḥ sāraḥ sā syād amara-vāruṇī ।।

cumbantī yadi lambikāgram aniśaṃ jihvā-rasa-syandinī
sa-kṣārā kaṭukāmla-dugdha-sadṛśī madhvājya-tulyā tathā ।
vyādhīnāṃ haraṇaṃ jarānta-karaṇaṃ śastrāgamodīraṇaṃ
tasya syād amaratvam aṣṭa-guṇitaṃ siddhāṅganākarṣaṇam ।।

mūrdhnaḥ ṣoḍaśa-patra-padma-galitaṃ prāṇād avāptaṃ haṭhād
ūrdvhāsyo rasanāṃ niyamya vivare śaktiṃ parāṃ cintayan ।
utkallola-kalā-jalaṃ ca vimalaṃ dhārāmayaṃ yaḥ piben
nirvyādhiḥ sa mṛṇāla-komala-vapur yogī ciraṃ jīvati ।।

yat prāleyaṃ prahita-suṣiraṃ meru-mūrdhāntara-sthaṃ
tasmiṃs tattvaṃ pravadati sudhīs tan-mukhaṃ nimnagānām ।
candrāt sāraḥ sravati vapuṣas tena mṛtyur narāṇāṃ
tad badhnīyāt sukaraṇam adho nānyathā kāya-siddhiḥ ।।

suṣiraṃ jñāna-janakaṃ pañca-srotaḥ-samanvitam ।
tiṣṭhate khecarī mudrā tasmin śūnye nirañjane ।।
ekaṃ sṛṣṭimayaṃ bījam ekā mudrā ca khecarī ।
eko devo nirālamba ekāvasthā manonmanī ।।

atha uḍḍīyāna-bandhaḥ-
baddho yena suṣumṇāyāṃ prāṇas tūḍḍīyate yataḥ ।
tasmād uḍḍīyanākhyo'yaṃ yogibhiḥ samudāhṛtaḥ ।।
uḍḍīnaṃ kurute yasmād aviśrāntaṃ mahā-khagaḥ ।
uḍḍīyānaṃ tad eva syāt tava bandho'bhidhīyate ।।
udare paścimaṃ tānaṃ nābher ūrdhvaṃ ca kārayet ।
uḍḍīyāno hy asau bandho mṛtyu-mātaṅga-kesarī ।।
uḍḍīyānaṃ tu sahajaṃ guruṇā kathitaṃ sadā ।
abhyaset satataṃ yas tu vṛddho'pi taruṇāyate ।।
nābher ūrdhvam adhaś cāpi tānaṃ kuryāt prayatnataḥ ।
ṣaṇmāsam abhyasen mṛtyuṃ jayaty eva na saṃśayaḥ ।।
sarveṣām eva bandhānāṃ uttamo hy uḍḍīyānakaḥ ।
uḍḍiyāne dṛḍhe bandhe muktiḥ svābhāvikī bhavet ।।

atha mūla-bandhaḥ-
pārṣṇi-bhāgena sampīḍya yonim ākuñcayed gudam ।
apānam ūrdhvam ākṛṣya mūla-bandho'bhidhīyate ।।
adho-gatim apānaṃ vā ūrdhvagaṃ kurute balāt ।
ākuñcanena taṃ prāhur mūla-bandhaṃ hi yoginaḥ ।।
gudaṃ pārṣṇyā tu sampīḍya vāyum ākuñcayed balāt ।
vāraṃ vāraṃ yathā cordhvaṃ samāyāti samīraṇaḥ ।।
prāṇāpānau nāda-bindū mūla-bandhena caikatām ।
gatvā yogasya saṃsiddhiṃ yacchato nātra saṃśayaḥ ।।
apāna-prāṇayor aikyaṃ kṣayo mūtra-purīṣayoḥ ।
yuvā bhavati vṛddho'pi satataṃ mūla-bandhanāt ।।
apāna ūrdhvage jāte prayāte vahni-maṇḍalam ।
tadānala-śikhā dīrghā jāyate vāyunāhatā ।।
tato yāto vahny-apānau prāṇam uṣṇa-svarūpakam ।
tenātyanta-pradīptas tu jvalano dehajas tathā ।।
tena kuṇḍalinī suptā santaptā samprabudhyate ।
daṇḍāhatā bhujaṅgīva niśvasya ṛjutāṃ vrajet ।।
bilaṃ praviṣṭeva tato brahma-nāḍyaṃ taraṃ vrajet ।
tasmān nityaṃ mūla-bandhaḥ kartavyo yogibhiḥ sadā ।।

atha jalandhara-bandhaḥ-
kaṇṭham ākuñcya hṛdaye sthāpayec cibukaṃ dṛḍham ।
bandho jālandharākhyo'yaṃ jarā-mṛtyu-vināśakaḥ ।।
badhnāti hi sirājālam adho-gāmi nabho-jalam ।
tato jālandharo bandhaḥ kaṇṭha-duḥkhaugha-nāśanaḥ ।।
jālandhare kṛte bandhe kaṇṭha-saṃkoca-lakṣaṇe ।
na pīyūṣaṃ pataty agnau na ca vāyuḥ prakupyati ।।
kaṇṭha-saṃkocanenaiva dve nāḍyau stambhayed dṛḍham ।
madhya-cakram idaṃ jñeyaṃ ṣoḍaśādhāra-bandhanam ।।
mūla-sthānaṃ samākuñcya uḍḍiyānaṃ tu kārayet ।
iḍāṃ ca piṅgalāṃ baddhvā vāhayet paścime pathi ।।
anenaiva vidhānena prayāti pavano layam ।
tato na jāyate mṛtyur jarā-rogādikaṃ tathā ।।
bandha-trayam idaṃ śreṣṭhaṃ mahā-siddhaiś ca sevitam ।
sarveṣāṃ haṭha-tantrāṇāṃ sādhanaṃ yogino viduḥ ।।
yat kiṃcit sravate candrād amṛtaṃ divya-rūpiṇaḥ ।
tat sarvaṃ grasate sūryas tena piṇḍo jarāyutaḥ ।।

atha viparīta-karaṇī mudrā-
tatrāsti karaṇaṃ divyaṃ sūryasya mukha-vañcanam ।
gurūpadeśato jñeyaṃ na tu śāstrārtha-koṭibhiḥ ।।
ūrdhva-nābher adhas tālor ūrdhvaṃ bhānur adhaḥ śaśī ।
karaṇī viparītākhā guru-vākyena labhyate ।।
nityam abhyāsa-yuktasya jaṭharāgni-vivardhanī ।
āhāro bahulas tasya sampādyaḥ sādhakasya ca ।।
alpāhāro yadi bhaved agnir dahati tat-kṣaṇāt ।
adhaḥ-śirāś cordhva-pādaḥ kṣaṇaṃ syāt prathame dine ।।
kṣaṇāc ca kiṃcid adhikam abhyasec ca dine dine ।
valitaṃ palitaṃ caiva ṣaṇmāsordhvaṃ na dṛśyate ।
yāma-mātraṃ tu yo nityam abhyaset sa tu kālajit ।।

atha vajrolī-
svecchayā vartamāno'pi yogoktair niyamair vinā ।
vajrolīṃ yo vijānāti sa yogī siddhi-bhājanam ।।
tatra vastu-dvayaṃ vakṣye durlabhaṃ yasya kasyacit ।
kṣīraṃ caikaṃ dvitīyaṃ tu nārī ca vaśa-vartinī ।।
mehanena śanaiḥ samyag ūrdhvākuñcanam abhyaset ।
puruṣo'py athavā nārī vajrolī-siddhim āpnuyāt ।।
yatnataḥ śasta-nālena phūtkāraṃ vajra-kandare ।
śanaiḥ śanaiḥ prakurvīta vāyu-saṃcāra-kāraṇāt ।।
nārī-bhage padad-bindum abhyāsenordhvam āharet ।
calitaṃ ca nijaṃ bindum ūrdhvam ākṛṣya rakṣayet ।।
evaṃ saṃrakṣayed binduṃ jayati yogavit ।
maraṇaṃ bindu-pātena jīvanaṃ bindu-dhāraṇāt ।।
sugandho yogino dehe jāyate bindu-dhāraṇāt ।
yāvad binduḥ sthiro dehe tāvat kāla-bhayaṃ kutaḥ ।।
cittāyattaṃ nṝṇāṃ śukraṃ śukrāyattaṃ ca jīvitam ।
tasmāc chukraṃ manaś caiva rakṣaṇīyaṃ prayatnataḥ ।।
ṛtumatyā rajo'py evaṃ nijaṃ binduṃ ca rakṣayet ।
meḍhreṇākarṣayed ūrdhvaṃ samyag abhyāsa-yoga-vit ।।

atha sahajoliḥ-
sahajoliś cāmarolir vajrolyā bheda ekataḥ ।
jale subhasma nikṣipya dagdha-gomaya-sambhavam ।।
vajrolī-maithunād ūrdhvaṃ strī-puṃsoḥ svāṅga-lepanam ।
āsīnayoḥ sukhenaiva mukta-vyāpārayoḥ kṣaṇāt ।।
sahajolir iyaṃ proktā śraddheyā yogibhiḥ sadā ।
ayaṃ śubha-karo yogo bhoga-yukto'pi muktidaḥ ।।
ayaṃ yogaḥ puṇyavatāṃ dhīrāṇāṃ tattva-darśinām ।
nirmatsarāṇāṃ vai sidhyen na tu matsara-śālinām ।।

atha amarolī-
pittolbaṇatvāt prathamāmbu-dhārāṃ
vihāya niḥsāratayānty adhārām ।
niṣevyate śītala-madhya-dhārā
kāpālike khaṇḍamate'marolī ।।

amarīṃ yaḥ piben nityaṃ nasyaṃ kurvan dine dine ।
vajrolīm abhyaset samyak sāmarolīti kathyate ।।
abhyāsān niḥsṛtāṃ cāndrīṃ vibhūtyā saha miśrayet ।
dhārayed uttamāṅgeṣu divya-dṛṣṭiḥ prajāyate ।।
puṃso binduṃ samākuñcya samyag abhyāsa-pāṭavāt ।
yadi nārī rajo rakṣed vajrolyā sāpi yoginī ।।
tasyāḥ kiṃcid rajo nāśaṃ na gacchati na saṃśayaḥ ।
tasyāḥ śarīre nādaś ca bindutām eva gacchati ।।
sa bindus tad rajaś caiva ekībhūya svadehagau ।
vajroly-abhyāsa-yogena sarva-siddhiṃ prayacchataḥ ।।
rakṣed ākuñcanād ūrdhvaṃ yā rajaḥ sā hi yoginī ।
atītānāgataṃ vetti khecarī ca bhaved dhruvam ।।
deha-siddhiṃ ca labhate vajroly-abhyāsa-yogataḥ ।
ayaṃ puṇya-karo yogo bhoge bhukte'pi muktidaḥ ।।

atha śakti-cālanam-
kuṭilāṅgī kuṇḍalinī bhujaṅgī śaktir īśvarī ।
kuṇḍaly arundhatī caite śabdāḥ paryāya-vācakāḥ ।।
udghāṭayet kapāṭaṃ tu yathā kuṃcikayā haṭhāt ।
kuṇḍalinyā tathā yogī mokṣadvāraṃ vibhedayet ।।
yena mārgeṇa gantavyaṃ brahma-sthānaṃ nirāmayam ।
mukhenācchādya tad vāraṃ prasuptā parameśvarī ।।
kandordhve kuṇḍalī śaktiḥ suptā mokṣāya yoginām ।
bandhanāya ca mūḍhānāṃ yas tāṃ vetti sa yogavit ।।
kuṇḍalī kuṭilākārā sarpavat parikīrtitā ।
sā śaktiś cālitā yena sa mukto nātra saṃśayaḥ ।।
gaṅgā-yamunayor madhye bāla-raṇḍāṃ tapasvinīm ।
balātkāreṇa gṛhṇīyāt tad viṣṇoḥ paramaṃ padam ।।
iḍā bhagavatī gaṅgā piṅgalā yamunā nadī ।
iḍā-piṅgalayor madhye bālaraṇḍā ca kuṇḍalī ।।
pucche pragṛhya bhujaṅgīṃ suptām udbodhayec ca tām ।
nidrāṃ vihāya sā śaktir ūrdhvam uttiṣṭhate haṭhāt ।।

avasthitā caiva phaṇāvatī sā
prātaś ca sāyaṃ praharārdha-mātram ।
prapūrya sūryāt paridhāna-yuktyā
pragṛhya nityaṃ paricālanīyā ।।

ūrdhvaṃ vitasti-mātraṃ tu vistāraṃ caturaṅgulam ।
mṛdulaṃ dhavalaṃ proktaṃ veṣṭitāmbara-lakṣaṇam ।।
sati vajrāsane pādau karābhyāṃ dhārayed dṛḍham ।
gulpha-deśa-samīpe ca kandaṃ tatra prapīḍayet ।।
vajrāsane sthito yogī cālayitvā ca kuṇḍalīm ।
kuryād anantaraṃ bhastrāṃ kuṇḍalīm āśu bodhayet ।।
bhānor ākuñcanaṃ kuryāt kuṇḍalīṃ cālayet tataḥ ।
mṛtyu-vaktra-gatasyāpi tasya mṛtyu-bhayaṃ kutaḥ ।।
muhūrta-dvaya-paryantaṃ nirbhayaṃ cālanād asau ।
ūrdhvam ākṛṣyate kiṃcit suṣumṇāyāṃ samudgatā ।।
tena kuṇḍalinī tasyāḥ suṣumṇāyā mukhaṃ dhruvam ।
jahāti tasmāt prāṇo'yaṃ suṣumṇāṃ vrajati svataḥ ।।
tasmāt saṃcālayen nityaṃ sukha-suptām arundhatīm ।
tasyāḥ saṃcālanenaiva yogī rogaiḥ pramucyate ।।
yena saṃcālitā śaktiḥ sa yogī siddhi-bhājanam ।
kim atra bahunoktena kālaṃ jayati līlayā ।।
brahmacarya-ratasyaiva nityaṃ hita-mitāśinaḥ ।
maṇḍalād dṛśyate siddhiḥ kuṇḍaly-abhyāsa-yoginaḥ ।।
kuṇḍalīṃ cālayitvā tu bhastrāṃ kuryād viśeṣataḥ ।
evam abhyasyato nityaṃ yamino yama-bhīḥ kutaḥ ।।
dvā-saptati-sahasrāṇāṃ nāḍīnāṃ mala-śodhane ।
kutaḥ prakṣālanopāyaḥ kuṇḍaly-abhyasanād ṛte ।।
iyaṃ tu madhyamā nāḍī dṛḍhābhyāsena yoginām ।
āsana-prāṇa-saṃyāma-mudrābhiḥ saralā bhavet ।।
abhyāse tu vinidrāṇāṃ mano dhṛtvā samādhinā ।
rudrāṇī vā parā mudrā bhadrāṃ siddhiṃ prayacchati ।।
rāja-yogaṃ vinā pṛthvī rāja-yogaṃ vinā niśā ।
rāja-yogaṃ vinā mudrā vicitrāpi na śobhate ।।
mārutasya vidhiṃ sarvaṃ mano-yuktaṃ samabhyaset ।
itaratra na kartavyā mano-vṛttir manīṣiṇā ।।
iti mudrā daśa proktā ādināthena śambhunā ।
ekaikā tāsu yamināṃ mahā-siddhi-pradāyinī ।।
upadeśaṃ hi mudrāṇāṃ yo datte sāmpradāyikam ।
sa eva śrī-guruḥ svāmī sākṣād īśvara eva saḥ ।।
tasya vākya-paro bhūtvā mudrābhyāse samāhitaḥ ।
aṇimādi-guṇaiḥ sārdhaṃ labhate kāla-vañcanam ।।

iti haṭha-pradīpikāyāṃ tṛtīyopadeśaḥ ।

caturthopadeśaḥ

namaḥ śivāya gurave nāda-bindu-kalātmane ।
nirañjana-padaṃ yāti nityaṃ tatra parāyaṇaḥ ।।
athedānīṃ pravakṣyāmi samādhikramam uttamam ।
mṛtyughnaṃ ca sukhopāyaṃ brahmānanda-karaṃ param ।।
rāja-yogaḥ samādhiś ca unmanī ca manonmanī ।
amaratvaṃ layas tattvaṃ śūnyāśūnyaṃ paraṃ padam ।।
amanaskaṃ tathādvaitaṃ nirālambaṃ nirañjanam ।
jīvanmuktiś ca sahajā turyā cety eka-vācakāḥ ।।
salile saindhavaṃ yadvat sāmyaṃ bhajati yogataḥ ।
tathātma-manasor aikyaṃ samādhir abhidhīyate ।।
yadā saṃkṣīyate prāṇo mānasaṃ ca pralīyate ।
tadā samarasatvaṃ ca samādhir abhidhīyate ।।
tat-samaṃ ca dvayor aikyaṃ jīvātma-paramātmanoḥ ।
pranaṣṭa-sarva-saṅkalpaḥ samādhiḥ so'bhidhīyate ।।
rāja-yogasya māhātmyaṃ ko vā jānāti tattvataḥ ।
jñānaṃ muktiḥ sthitiḥ siddhir guru-vākyena labhyate ।।
durlabho viṣaya-tyāgo durlabhaṃ tattva-darśanam ।
durlabhā sahajāvasthā sad-guroḥ karuṇāṃ vinā ।।
vividhair āsanaiḥ kubhair vicitraiḥ karaṇair api ।
prabuddhāyāṃ mahā-śaktau prāṇaḥ śūnye pralīyate ।।
utpanna-śakti-bodhasya tyakta-niḥśeṣa-karmaṇaḥ ।
yoginaḥ sahajāvasthā svayam eva prajāyate ।।
suṣumṇā-vāhini prāṇe śūnye viśati mānase ।
tadā sarvāṇi karmāṇi nirmūlayati yogavit ।।
amarāya namas tubhyaṃ so'pi kālas tvayā jitaḥ ।
patitaṃ vadane yasya jagad etac carācaram ।।
citte samatvam āpanne vāyau vrajati madhyame ।
tadāmarolī vajrolī sahajolī prajāyate ।।

jñānaṃ kuto manasi sambhavatīha tāvat
prāṇo'pi jīvati mano mriyate na yāvat ।
prāṇo mano dvayam idaṃ vilayaṃ nayed yo
mokṣaṃ sa gacchati naro na kathaṃcid anyaḥ ।।

jñātvā suṣumṇāsad-bhedaṃ kṛtvā vāyuṃ ca madhyagam ।
sthitvā sadaiva susthāne brahma-randhre nirodhayet ।।
sūrya-candramasau dhattaḥ kālaṃ rātrindivātmakam ।
bhoktrī suṣumnā kālasya guhyam etad udāhṛtam ।।
dvā-saptati-sahasrāṇi nāḍī-dvārāṇi pañjare ।
suṣumṇā śāmbhavī śaktiḥ śeṣās tv eva nirarthakāḥ ।।
vāyuḥ paricito yasmād agninā saha kuṇḍalīm ।
bodhayitvā suṣumṇāyāṃ praviśed anirodhataḥ ।।
suṣumṇā-vāhini prāṇe siddhyaty eva manonmanī ।
anyathā tv itarābhyāsāḥ prayāsāyaiva yoginām ।।
pavano badhyate yena manas tenaiva badhyate ।
manaś ca badhyate yena pavanas tena badhyate ।।
hetu-dvayaṃ tu cittasya vāsanā ca samīraṇaḥ ।
tayor vinaṣṭa ekasmin tau dvāv api vinaśyataḥ ।।
mano yatra vilīyeta pavanas tatra līyate ।
pavano līyate yatra manas tatra vilīyate ।।

dugdhāmbuvat saṃmilitāv ubhau tau
tulya-kriyau mānasa-mārutau hi ।
yato marut tatra manaḥ-pravṛttir
yato manas tatra marut-pravṛttiḥ ।।

tatraika-nāśād aparasya nāśa
eka-pravṛtter apara-pravṛttiḥ ।
adhvas tayoś cendriya-varga-vṛttiḥ
pradhvas tayor mokṣa-padasya siddhiḥ ।।

rasasya manasaś caiva cañcalatvaṃ svabhāvataḥ ।
raso baddho mano baddhaṃ kiṃ na siddhyati bhūtale ।।
mūrcchito harate vyādhīn mṛto jīvayati svayam ।
baddhaḥ khecaratāṃ dhatte raso vāyuś ca pārvati ।।
manaḥ sthairyaṃ sthiro vāyus tato binduḥ sthiro bhavet ।
bindu-sthairyāt sadā sattvaṃ piṇḍa-sthairyaṃ prajāyate ।।
indriyāṇāṃ mano nātho manonāthas tu mārutaḥ ।
mārutasya layo nāthaḥ sa layo nādam āśritaḥ ।।
so'yam evāstu mokṣākhyo māstu vāpi matāntare ।
manaḥ-prāṇa-laye kaścid ānandaḥ sampravartate ।।
pranaṣṭa-śvāsa-niśvāsaḥ pradhvasta-viṣaya-grahaḥ ।
niśceṣṭo nirvikāraś ca layo jayati yoginām ।।
ucchinna-sarva-saṅkalpo niḥśeṣāśeṣa-ceṣṭitaḥ ।
svāvagamyo layaḥ ko'pi jāyate vāg-agocaraḥ ।।
yatra dṛṣṭir layas tatra bhūtendriya-sanātanī ।
sā śaktir jīva-bhūtānāṃ dve alakṣye layaṃ gate ।।
layo laya iti prāhuḥ kīdṛśaṃ laya-lakṣaṇam ।
apunar-vāsanotthānāl layo viṣaya-vismṛtiḥ ।।
veda-śāstra-purāṇāni sāmānya-gaṇikā iva ।
ekaiva śāmbhavī mudrā guptā kula-vadhūr iva ।।

atha śāmbhavī-
antar lakṣyaṃ bahir dṛṣṭir nimeṣonmeṣa-varjitā ।
eṣā sā śāmbhavī mudrā veda-śāstreṣu gopitā ।।

antar lakṣya-vilīna-citta-pavano yogī yadā vartate
dṛṣṭyā niścala-tārayā bahir adhaḥ paśyann apaśyann api ।
mudreyaṃ khalu śāmbhavī bhavati sā labdhā prasādād guroḥ
śūnyāśūnya-vilakṣaṇaṃ sphurati tat tattvaṃ padaṃ śāmbhavam ।।

śrī-śāmbhavyāś ca khecaryā avasthā-dhāma-bhedataḥ ।
bhavec citta-layānandaḥ śūnye cit-sukha-rūpiṇi ।।
tāre jyotiṣi saṃyojya kiṃcid unnamayed bhruvau ।
pūrva-yogaṃ mano yuñjann unmanī-kārakaḥ kṣaṇāt ।।
kecid āgama-jālena kecin nigama-saṅkulaiḥ ।
kecit tarkeṇa muhyanti naiva jānanti tārakam ।।

ardhonmīlita-locanaḥ sthira-manā nāsāgra-dattekṣaṇaś
candrārkāv api līnatām upanayan nispanda-bhāvena yaḥ ।
jyotī-rūpam aśeṣa-bījam akhilaṃ dedīpyamānaṃ paraṃ
tattvaṃ tat-padam eti vastu paramaṃ vācyaṃ kim atrādhikam ।।

divā na pūjayel liṅgaṃ rātrau caiva na pūjayet ।
sarvadā pūjayel liṅgaṃ divārātri-nirodhataḥ ।।

atha khecarī-
savya-dakṣiṇa-nāḍī-stho madhye carati mārutaḥ ।
tiṣṭhate khecarī mudrā tasmin sthāne na saṃśayaḥ ।।
iḍā-piṅgalayor madhye śūnyaṃ caivānilaṃ graset ।
tiṣṭhate khecarī mudrā tatra satyaṃ punaḥ punaḥ ।।
sūrcyācandramasor madhye nirālambāntare punaḥ ।
saṃsthitā vyoma-cakre yā sā mudrā nāma khecarī ।।
somād yatroditā dhārā sākṣāt sā śiva-vallabhā ।
pūrayed atulāṃ divyāṃ suṣumṇāṃ paścime mukhe ।।
purastāc caiva pūryeta niścitā khecarī bhavet ।
abhyastā khecarī mudrāpy unmanī samprajāyate ।।
bhruvor madhye śiva-sthānaṃ manas tatra vilīyate ।
jñātavyaṃ tat-padaṃ turyaṃ tatra kālo na vidyate ।।
abhyaset khecarīṃ tāvad yāvat syād yoga-nidritaḥ ।
samprāpta-yoga-nidrasya kālo nāsti kadācana ।।
nirālambaṃ manaḥ kṛtvā na kiṃcid api cintayet ।
sa-bāhyābhyantaraṃ vyomni ghaṭavat tiṣṭhati dhruvam ।।
bāhya-vāyur yathā līnas tathā madhyo na saṃśayaḥ ।
sva-sthāne sthiratām eti pavano manasā saha ।।
evam abhyasyatas tasya vāyu-mārge divāniśam ।
abhyāsāj jīryate vāyur manas tatraiva līyate ।।
amṛtaiḥ plāvayed deham āpāda-tala-mastakam ।
siddhyaty eva mahā-kāyo mahā-bala-parākramaḥ ।।
śakti-madhye manaḥ kṛtvā śaktiṃ mānasa-madhyagām ।
manasā mana ālokya dhārayet paramaṃ padam ।।
kha-madhye kuru cātmānam ātma-madhye ca khaṃ kuru ।
sarvaṃ ca kha-mayaṃ kṛtvā na kiṃcid api cintayet ।।
antaḥ śūnyo bahiḥ śūnyaḥ śūnyaḥ kumbha ivāmbare ।
antaḥ pūrṇo bahiḥ pūrṇaḥ pūrṇaḥ kumbha ivārṇave ।।
bāhya-cintā na kartavyā tathaivāntara-cintanam ।
sarva-cintāṃ parityajya na kiṃcid api cintayet ।।

saṅkalpa-mātra-kalanaiva jagat samagraṃ
saṅkalpa-mātra-kalanaiva mano-vilāsaḥ ।
saṅkalpa-mātra-matim utsṛja nirvikalpam
āśritya niścayam avāpnuhi rāma śāntim ।।

karpūram anale yadvat saindhavaṃ salile yathā ।
tathā sandhīyamānaṃ ca manas tattve vilīyate ।।
jñeyaṃ sarvaṃ pratītaṃ ca jñānaṃ ca mana ucyate ।
jñānaṃ jñeyaṃ samaṃ naṣṭaṃ nānyaḥ panthā dvitīyakaḥ ।।
mano-dṛśyam idaṃ sarvaṃ yat kiṃcit sa-carācaram ।
manaso hy unmanī-bhāvād dvaitaṃ naivolabhyate ।।
jñeya-vastu-parityāgād vilayaṃ yāti mānasam ।
manaso vilaye jāte kaivalyam avaśiṣyate ।।
evaṃ nānā-vidhopāyāḥ samyak svānubhavānvitāḥ ।
samādhi-mārgāḥ kathitāḥ pūrvācāryair mahātmabhiḥ ।।
suṣumṇāyai kuṇḍalinyai sudhāyai candra-janmane ।
manonmanyai namas tubhyaṃ mahā-śaktyai cid-ātmane ।।
aśakya-tattva-bodhānāṃ mūḍhānām api saṃmatam ।
proktaṃ gorakṣa-nāthena nādopāsanam ucyate ।।

śrī-ādināthena sa-pāda-koṭi-
laya-prakārāḥ kathitā jayanti ।
nādānusandhānakam ekam eva
manyāmahe mukhyatamaṃ layānām ।।

muktāsane sthito yogī mudrāṃ sandhāya śāmbhavīm ।
śṛṇuyād dakṣiṇe karṇe nādam antāstham ekadhīḥ ।।

śravaṇa-puṭa-nayana-yugala-
ghrāṇa-mukhānāṃ nirodhanaṃ kāryam ।
śuddha-suṣumṇā-saraṇau
sphuṭam amalaḥ śrūyate nādaḥ ।।

ārambhaś ca ghaṭaś caiva tathā paricayo'pi ca ।
niṣpattiḥ sarva-yogeṣu syād avasthā-catuṣṭayam ।।

atha ārambhāvasthā-
brahma-granther bhaved bhedo hy ānandaḥ śūnya-sambhavaḥ ।
vicitraḥ kvaṇako dehe'nāhataḥ śrūyate dhvaniḥ ।।
divya-dehaś ca tejasvī divya-gandhas tvarogavān ।
sampūrṇa-hṛdayaḥ śūnya ārambhe yogavān bhavet ।।

atha ghaṭāvasthā-
dvitīyāyāṃ ghaṭīkṛtya vāyur bhavati madhyagaḥ ।
dṛḍhāsano bhaved yogī jñānī deva-samas tadā ।।
viṣṇu-granthes tato bhedāt paramānanda-sūcakaḥ ।
atiśūnye vimardaś ca bherī-śabdas tadā bhavet ।।

atha paricayāvasthā-
tṛtīyāyāṃ tu vijñeyo vihāyo mardala-dhvaniḥ ।
mahā-śūnyaṃ tadā yāti sarva-siddhi-samāśrayam ।।
cittānandaṃ tadā jitvā sahajānanda-sambhavaḥ ।
doṣa-duḥkha-jarā-vyādhi-kṣudhā-nidrā-vivarjitaḥ ।।
atha niṣpatty-avasthā-
rudra-granthiṃ yadā bhittvā śarva-pīṭha-gato'nilaḥ ।
niṣpattau vaiṇavaḥ śabdaḥ kvaṇad-vīṇā-kvaṇo bhavet ।।
ekībhūtaṃ tadā cittaṃ rāja-yogābhidhānakam ।
sṛṣṭi-saṃhāra-kartāsau yogīśvara-samo bhavet ।।
astu vā māstu vā muktir atraivākhaṇḍitaṃ sukham ।
layodbhavam idaṃ saukhyaṃ rāja-yogād avāpyate ।।
rāja-yogam ajānantaḥ kevalaṃ haṭha-karmiṇaḥ ।
etān abhyāsino manye prayāsa-phala-varjitān ।।
unmany-avāptaye śīghraṃ bhrū-dhyānaṃ mama saṃmatam ।
rāja-yoga-padaṃ prāptuṃ sukhopāyo'lpa-cetasām ।
sadyaḥ pratyaya-sandhāyī jāyate nādajo layaḥ ।।

nādānusandhāna-samādhi-bhājāṃ
yogīśvarāṇāṃ hṛdi vardhamānam ।
ānandam ekaṃ vacasām agamyaṃ
jānāti taṃ śrī-gurunātha ekaḥ ।।

karṇau pidhāya hastābhyāṃ yaḥ śṛṇoti dhvaniṃ muniḥ ।
tatra cittaṃ sthirīkuryād yāvat sthira-padaṃ vrajet ।।
abhyasyamāno nādo'yaṃ bāhyam āvṛṇute dhvanim ।
pakṣād vikṣepam akhilaṃ jitvā yogī sukhī bhavet ।।
śrūyate prathamābhyāse nādo nānā-vidho mahān ।
tato'bhyāse vardhamāne śrūyate sūkṣma-sūkṣmakaḥ ।।
ādau jaladhi-jīmūta-bherī-jharjhara-sambhavāḥ ।
madhye mardala-śaṅkhotthā ghaṇṭā-kāhalajās tathā ।।
ante tu kiṅkiṇī-vaṃśa-vīṇā-bhramara-niḥsvanāḥ ।
iti nānāvidhā nādāḥ śrūyante deha-madhyagāḥ ।।
mahati śrūyamāṇe'pi megha-bhery-ādike dhvanau ।
tatra sūkṣmāt sūkṣmataraṃ nādam eva parāmṛśet ।।
ghanam utsṛjya vā sūkṣme sūkṣmam utsṛjya vā ghane ।
ramamāṇam api kṣiptaṃ mano nānyatra cālayet ।।
yatra kutrāpi vā nāde lagati prathamaṃ manaḥ ।
tatraiva susthirībhūya tena sārdhaṃ vilīyate ।।
makarandaṃ piban bhṛṅgī gandhaṃ nāpekṣate yathā ।
nādāsaktaṃ tathā cittaṃ viṣayān nahi kāṅkṣate ।।
mano-matta-gajendrasya viṣayodyāna-cāriṇaḥ ।
samartho'yaṃ niyamane nināda-niśitāṅkuśaḥ ।।
baddhaṃ tu nāda-bandhena manaḥ santyakta-cāpalam ।
prayāti sutarāṃ sthairyaṃ chinna-pakṣaḥ khago yathā ।।
sarva-cintāṃ parityajya sāvadhānena cetasā ।
nāda evānusandheyo yoga-sāmrājyam icchatā ।।
nādo'ntaraṅga-sāraṅga-bandhane vāgurāyate ।
antaraṅga-kuraṅgasya vadhe vyādhāyate'pi ca ।।
antaraṅgasya yamino vājinaḥ parighāyate ।
nādopāsti-rato nityam avadhāryā hi yoginā ।।
baddhaṃ vimukta-cāñcalyaṃ nāda-gandhaka-jāraṇāt ।
manaḥ-pāradam āpnoti nirālambākhya-khe'ṭanam ।।
nāda-śravaṇataḥ kṣipram antaraṅga-bhujaṅgamam ।
vismṛtaya sarvam ekāgraḥ kutracin nahi dhāvati ।।
kāṣṭhe pravartito vahniḥ kāṣṭhena saha śāmyati ।
nāde pravartitaṃ cittaṃ nādena saha līyate ।।
ghaṇṭādināda-sakta-stabdhāntaḥ-karaṇa-hariṇasya ।
praharaṇam api sukaraṃ syāc chara-sandhāna-pravīṇaś cet ।।
anāhatasya śabdasya dhvanir ya upalabhyate ।
dhvaner antargataṃ jñeyaṃ jñeyasyāntargataṃ manaḥ ।
manas tatra layaṃ yāti tad viṣṇoḥ paramaṃ padam ।।
tāvad ākāśa-saṅkalpo yāvac chabdaḥ pravartate ।
niḥśabdaṃ tat-paraṃ brahma paramāteti gīyate ।।
yat kiṃcin nāda-rūpeṇa śrūyate śaktir eva sā ।
yas tattvānto nirākāraḥ sa eva parameśvaraḥ ।।

iti nādānusandhānam

sarve haṭha-layopāyā rājayogasya siddhaye ।
rāja-yoga-samārūḍhaḥ puruṣaḥ kāla-vañcakaḥ ।।
tattvaṃ bījaṃ haṭhaḥ kṣetram audāsīnyaṃ jalaṃ tribhiḥ ।
unmanī kalpa-latikā sadya eva pravartate ।।
sadā nādānusandhānāt kṣīyante pāpa-saṃcayāḥ ।
nirañjane vilīyete niścitaṃ citta-mārutau ।।
śaṅkha-dundhubhi-nādaṃ ca na śṛṇoti kadācana ।
kāṣṭhavaj jāyate deha unmanyāvasthayā dhruvam ।।
sarvāvasthā-vinirmuktaḥ sarva-cintā-vivarjitaḥ ।
mṛtavat tiṣṭhate yogī sa mukto nātra saṃśayaḥ ।।
khādyate na ca kālena bādhyate na ca karmaṇā ।
sādhyate na sa kenāpi yogī yuktaḥ samādhinā ।।
na gandhaṃ na rasaṃ rūpaṃ na ca sparśaṃ na niḥsvanam ।
nātmānaṃ na paraṃ vetti yogī yuktaḥ samādhinā ।।
cittaṃ na suptaṃ nojāgrat smṛti-vismṛti-varjitam ।
na cāstam eti nodeti yasyāsau mukta eva saḥ ।।
na vijānāti śītoṣṇaṃ na duḥkhaṃ na sukhaṃ tathā ।
na mānaṃ nopamānaṃ ca yogī yuktaḥ samādhinā ।।
svastho jāgrad avasthāyāṃ suptavad yo'vatiṣṭhate ।
niḥśvāsocchvāsa-hīnaś ca niścitaṃ mukta eva saḥ ।।
avadhyaḥ sarva-śastrāṇām aśakyaḥ sarva-dehinām ।
agrāhyo mantra-yantrāṇāṃ yogī yuktaḥ samādhinā ।।

yāvan naiva praviśati caran māruto madhya-mārge
yāvad vidur na bhavati dṛḍhaḥ prāṇa-vāta-prabandhāt ।
yāvad dhyāne sahaja-sadṛśaṃ jāyate naiva tattvaṃ
tāvaj jñānaṃ vadati tad idaṃ dambha-mithyā-pralāpaḥ ।।

iti haṭha-yoga-pradīpikāyāṃ samādhi-lakṣaṇaṃ nāma
caturthopadeśaḥ ।
