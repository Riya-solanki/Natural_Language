

navamaḥ paricchedaḥ

athoddeśakramaprāptamalaṅkāranirūpaṇaṃ bahuvaktavyatvenollaṅghya rītimāha

COMMENTARY 

Vijñapriyā

uddeśetiguṇaālaṅkārarītaya ityuddeśe alaṅkārasya prāguddiṣṭatvena tadullaṅghayam ityarthaḥ ।
tadullaṅghane hetumāhabahuvaktavyatveneti ।
etena sūcīkaṭāhanyāyo darśitaḥ ।

Locanā

idānīṃ rītiṃ nirūpayitukāmaḥ saṃgati karotiathoddeśeti ।
bahuvaktavyatvena ullaṅghyakamaṃ sūcīkaṭāhanyāyādityarthaḥ ।

END OF COMMENTARY 

padasaṃghaṭanā rītiraṅgasaṃsthāviroṣavat ।
upakartro rasādīnāṃ

COMMENTARY 

Vijñapriyā

rasādīnāmityādipadāt samastāsaṃlakṣyakramaparigrahaḥ ।

END OF COMMENTARY 

rasādīnāmarthācchabdārthaśarīrasya kāvyasyātmabhūtānām ।

Locanā

padānāṃ saṅgaṭanā racanā arthāt viśiṣṭā, viśeṣaśca viśeṣalakṣaṇeṣvabhivyaktaḥ ।
rasādīnāmiti ।
aṅgasaṃsthāviśeṣo yathā loke ātmānamupakaroti tathā kāvyeṣu ।

END OF COMMENTARY 

sā punaḥ syāccaturvidhā ।

vaidarbho cātha gauḍī ca pāñcālī lāṭikā tathā ।

sarītiḥ ।
tatra

mādhuryavyañjakervarṇai racanā lalitātmikā ।

avṛttiralpavṛttirvā vaidarbho rītiriṣyate ।

yathā"anaṅgamaṅgalabhuvaḥ" ityādi ।
rudraṭastvāha
asamastaikasamastā yuktā daśabhirguṇaiśca vaidarbho ।
vargadvitīyabahulā svalpaprāṇākṣarā ca suvidheyā ।
atra daśaguṇāstanmatoktāḥ śleṣādayaḥ ।

COMMENTARY 

Vijñapriyā

anaṅgamaṅgalabhuva ityādi vyākhyātam ।
ekapadasamastā na tvanekapadairderghasamastā ।
svalpaprāṇāni akṣarāṇi īṣat prayatnoccāryyāpi kakārahakārādīni yatra ।
śleṣādirdaśaguṇāḥ ।

Locanā

lalitātmikā sukumārasvarūpā ।
vṛttiḥ samāsaḥ ।
atra rudraṭācāryyamataprakaṭanam ।
ekasamastā ekapadasamāsayuktā, svalpaprāṇākṣarā mūrddhnā mṛdvṛttetyādivat na kaṣṭoccāraṇīyavarṇā ।

END OF COMMENTARY 

ojaḥ prakāśakairvaṇairbandha āḍambaraḥ punaḥ ।

samāsabahulā gauḍī

yathā"cañcadbhuja" ityādi ।
puruṣottamastvāha
"bahutarasamāsayuktā sumahāprāṇākṣarā ca gauḍīyā ।
rītiranuprāsamahimaparatantrā stokavākyā ca" ।

COMMENTARY 

Vijñapriyā

āḍambara uddatavarṇaghaṭitaḥ ।
puruṣottastviti ।
anyāpekṣayā prāklikhitabandha āḍambaraḥ; etanmate uktavarṇānāmanuprasitatvaniyama iti viśeṣastadāhaanuprāsamahimaparatantreti ।
pāratantryaṃ vyāptiḥ ।
astobhavākya yatirahitavākyā ।

Locanā

anuprāsamahimaparatantrānuprāsabahulā ।

END OF COMMENTARY 

varṇaiḥ śeṣaiḥ punardvayoḥ ।
samastapañcaṣapado bandhaḥ pāñcālikā matā ।

COMMENTARY 

Vijñapriyā

pāñcālikāṃ rītimāhavarṇairiti ।
dvayoḥ śeṣairavaśiṣṭairvarṇairityarthaḥ ।
samastapañcamapada iti atra padapadam akṣaram ।
tena samāsagatapañcamākṣara ityarthaḥ ।

END OF COMMENTARY 

dvayorvaidarbhogauḍyoḥ ।
yathā
"madhurayā madhubodhitamādhavīmadhusamṛddhisamedhitamedhayā ।
madhukarāṅganayā muhurunmadadhvanibhṛtā nibhṛtākṣaramujjage" ।

COMMENTARY 

Vijñapriyā

madhurayeti ।
madhukarāṅganayā bhramaryyā nibhṛtākṣaraṃ guptākṣaramasphuṭākṣaraṃ yathā syāttathā muhurujjage agīyata ।
kīdṛśyā madhurayā dhvanimadhuratayaiva tasyā madhuratā, tathā madhunā vasantena bodhitāyā udvodhitāyā mādhavīlatāyā madhuno makarandasya samṛddhyā sampattyā samedhitā dīptā medhā buddhiryasyāstādṛśyā ।
tathonmadadvanibhṛtā uccatvamevonmadatvam ।
atra makāranakārau pañcamavarṇau samāsagatau ।

END OF COMMENTARY 

bhojastvāha
"samastapañcaṣapadāmojaḥ kāntisamanvitām ।
madhurāṃ sukumārāṃ ca pāñcālīṃ kavayo viduḥ" ।

COMMENTARY 

Vijñapriyā

kaṇṭhāraṇakṛto bhojasya sampatalakṣaṇamāhabhojastviti ।
ojaḥ kāntīti ।
sābhiprāyatvarūpeṇa ojasā aujjvalyarūpayā kāntvā ca samanvitāmityarthaḥ ।
madhurāṃsukumārāṃ ceti ।
pṛthak padatvarūpeṇa mādhuryyeṇa saukumāryeṇa ca yuktāmityarthaḥ ।
anaṅgamaṅgalabhuva iti vaidarbhyudāharaṇe pañcamamūrddhāna eva varṇā iti ।
na tatra samastapañcamavarṇaghaṭitapāñcālītvaprasaktiḥ ।
madhurayetyādipāñcālyudāharaṇe samāsagatā eva pañcamavarṇā iti na tatra pañcamamūrddhavarṇaghaṭitavaidarbhotvaprasaktiḥ ।
tatra mādhuryyavyañjakairityatra bahuvacanādatra madhukarāṅganayā ityatra tadvyañjakaikavarṇamātrasattvena tatprasaktyabhāvāt ।

Locanā

ojaḥkāntī tanmatoktau guṇaviśeṣau ।

END OF COMMENTARY 

lāṭī tu rītirvaidarbhopāñcālyorantare sthitā ।

Locanā

antarā sthitetyanena nātyalpasamāsā na bahulasamāsā, evamanyatra ।

END OF COMMENTARY 

yathā
"ayamudayati mudrābhañjanaḥ padminīnāmudayagirivanālībālamandārapuṣpam ।
virahavidhurakokadvandvabandhuvibhindan kupitakapikapolakroḍatāmrastamāṃsi" ।

COMMENTARY 

Vijñapriyā
ayamudayatīti ।
lāṭyudāharaṇe tadubhayamiśraṇaṃ darśayiṣyate ।
tadarthastu ayam arthāt sūryya udayati ।
kīdṛśaḥ ।
padminīnāṃ mudrāyāḥ saṅkocasya bhañjanaḥ tatpuṣpavikāśakaratvāt ।
tathā udayagiristhāyā vanaśreṇyā navīnamandārapuṣpasvarūpaḥ ।
virahaduḥ khitasya cakravākamithunasya bandhurmitraṃ tadvirahanāśakatvāt ।
tamāṃsi bhindan ca kupitasya vānarasya kapolakroḍobhayavat tāmraśca ।
kopaśāt kapolasya tāmratā kroḍasya tu svābhāvikī ।
atra bhañjaneti, mandāreti, dvandvabandhuriti, bhindanniti pañcamamūrddhavarṇānāṃ vaidarbhoghaṭakatvaṃ taccheṣavarṇānāṃbahūnāmevaṃ pāñcālīghaṭakatvamityubhayamiśraṇam ।

END OF COMMENTARY 

kaścidāha
"mṛdupadasamāsasubhagā yuktairvarṇairna cātibhūyiṣṭhā ।

Locanā

yuktaiḥ saṃyuktaiḥ ।

END OF COMMENTARY 

ucitaviśeṣaṇapūritavastunyāsā bhavellāṭī" ।

COMMENTARY 

Vijñapriyā

kaścidāhetilāṭīlakṣaṇamiti śeṣaḥ ।
mṛdupadetipadasamāsayorubhayatra mṛdutvānvayaḥ ।
yuktaiḥ saṃyuktairvarṇairnacātibhūyiṣṭhā, bhūyiṣṭhasaṃyuktavarṇarahitetyarthaḥ ।
ucitetiucitam uktadoṣarahitaṃ viśeṣaṇaṃ pūritam pratipālitaṃ yena tādṛśasya vastuno nyāsayuktā lāṭī bhavedityarthaḥ ।
etadapyuktodāharaṇe eva sambhavati ।
tattadguṇavyañjakānāṃ varṇādīnāṃ tattadguṇavyañjanārthamupādeyatvenoktatvāt ।

END OF COMMENTARY 

anye tvāhuḥ
"gauḍī ḍambarabaddhā syādvaidarbho lalitakramā ।
pāñcālī miśrabhāvena lāṭī tu mṛdubhaiḥ padaiḥ" ।

kvacittu vaktrādyaucityādanyathā racanādayaḥ ।

COMMENTARY 

Vijñapriyā

kvacittattadrasābhāvena tadguṇavyañjanārthamanupādeyatve api vaktrādyaucityād anyathā racanādaya ityāhakvacidvaktrādīti ।
tadguṇavyañjanābhāve api tannibandha evānyathātvam ।

Locanā

iha saṅghaṭanādīnāṃ guṇaparatantratve api viśeṣamāhakvaciditi ।
yadāha sarvatraiva rasāśritā racanādayo vaktrādyapekṣāyāṃ tu kiñcittarātamyamiti ।

END OF COMMENTARY 

vāktradītyādiśabdādvācyaprabandhau racanādītyādiśabdādvṛttivarṇau ।
tatra vaktraucityādyathā
"manthāyastārṇavāmbhaḥ plutakuharacalanmandaradhvānadhaīraḥ koṇāghāteṣu garjatpralayaghanaghaṭānyonyasaṅghaṭṭacaṇḍaḥ ।
kṛṣṇākrodhagraḍhūtaḥ kurukulanidhanotpātanirghātavātaḥ kenāsmatsiṃhanādapratirasitasakho dundubhistāḍito ayam" ।
atra vācyakrodhādya bhivyañjakatve api bhīmasenavaktatvenoddhatā racanādayaḥ ।

COMMENTARY 

Vijñapriyā

manthāyastetyādiraṇasthale dundubhiśabdaṃ śrutvā bhīmasyeyaṃ pṛcchā ।
kenāyaṃ dundubhistāḍitaḥtāḍanena janitaḥ ।
yathā śrute viśeṣaṇānāṃ dundubhau anvayaḥ ।
śabdaḥ kīdṛśaḥ ।
manthanena mathanena āyastasya prāptāyāsasyārṇavasyāmbhasāpulutaṃ vyāptaṃ kuharaṃ guhā yasya tādṛśasya calataḥ mandarasya dhvānavat dhīraḥ ।
koṇasya vādanadaṇḍasyāghāteṣu tāḍaneṣu satsu ।
garjjantyāḥ pralayaghanaghaṭāyā anyo anyasaṃghaṭṭanena caṇḍaḥ ।
yadvā ḍhakkāśatasahastrāṇi bherīśataśatāni ca ।
ekadā yatra vādyante koṇāghātaḥ sa ucyate ।
yatreti nimittasaptamyāṃ yādṛśaśabdanimittaṃ ḍhakkādaya ekadā tāḍyante sa śabdaḥ koṇaāghāta ityarthaḥ ।
tathā ca tādṛśaśabdeṣu madhye ayaṃ garjjat ityādi caṇḍa ityarthaḥ ।
kṛṣṇāyā draupadyāḥ krodhasya agradūtaḥ tatpravarttakatvāt kurukulanidhanasūcaka utpātabhūto nirghātavātaśca ityarthaḥ ।
atreti vācyapadamatra pratipādyaparaṃ tathā ca lakṣyasya dundubhiśabdasya ityarthaḥ ।

Locanā

manthāyastetyādau kodhāvyañjakatvaṃ vākyasya ca nāṭakarūpasyābhineyaduḥ- khāvahatvāt ।
anucitamapi dīrghasamāsāntatve api viśeṣamāhadhīroddhato bhīmaseno vakteti nānaucityamiti bhāvaḥ ।

END OF COMMENTARY 

vācyaucityādyathodāhṛte "mūrdhavyādhūyamāna" ityādau ।

Locanā

mūrddhavyādhūyamānetyādau ca na vaktraucityam, nāṭakāntaḥ pātitvācca uktaprakāreṇa prabandhaucityamapi ।
kintu kāvyasya uddhatārthaprakāśakatvāduddhataracanā ।

END OF COMMENTARY 

prabandhaucityādyathā nāṭakādau raudre apyabhinayapratikūlatvena na dīrghasamāsādayaḥ ।
evamākhyāyikāyāṃ śṛṅgāre api na masṛṇavarṇādayaḥ ।
kathāyāṃ raudre api nātyantamuddhatāḥ ।

COMMENTARY 

Vijñapriyā

ākhyāyikākathe prabandhaviśeṣau ।
iti śrīmaheśvaranyāyālaṅkārabhaṭṭācāryyakṛtāyāṃ sāhityadarpaṇaṭīkāyāṃ rītinirūpaṇakhyasya navamaparicchedasya vivaraṇam ।

END OF COMMENTARY 

evamanyadapi jñeyam ।

Locanā

ākhyāyikādilakṣaṇamuktameva ।
ākhyāyikāyā gadyamayaprabandhatvenagadyasya ca vikaṭabandhadīrghasamāsabahulaprācuryyautityāt tatra śṛṅgāre api na prāyeṇa sukumāraracanādiḥ ।
yaduktaṃ dhvanikṛtā "rasabaddhoktamaucityaṃ bhāti sarvatra saṃśritā ।
racanāviṣayāpekṣaṃ tattu kiñcid vibhedavat" ।
iti kathāprabandhasya gadyamayatve api śṛṅgārarasamayatvādraudādirasapraveśe api nātyantamuddhataracanādayo vidheyāḥ ।
evamanyadapi ।
yaduktaṃ dhvanikṛtā"sandānikādiṣu vikaṭabandhaucityād madhyamasamāsadīrgharamāse eva saṅghaṭane" ।

iti śrīsāhityadarpaṇalocane rītiviveko nāma navamaḥ paricchedaḥ ।

END OF COMMENTARY 

iti sāhityādarpaṇe rītivivecano nāma navamaḥ paricchedaḥ ।
