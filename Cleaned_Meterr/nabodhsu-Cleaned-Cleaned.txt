bodhasāraḥ

oṃ kiñcitkutūhalenaiva viduṣāṃ priyakāmyayā ।
maṅgalācaraṇaṃ kṛtvā bodhasāro nirūpyate ।।
anantaśaktisandohapūrṇasya paramātmanaḥ ।
vighnavidhvaṃsinīṃ śaktiṃ gaṇarājamupāsmahe ।।
yā prakāśavimarśābhyāṃ svarūpāvasthitiṅgatā ।
smarāmi tāmahaṃ bhaktyā jñānaśaktiṃ sarasvatīm ।।
śrīgurūnparamānandasvarūpānabhivādaye ।
tāpatrayāpahā yeṣāṃ kṛpā brahmāmṛtaprapā ।।

atha gurustavaḥ
madamohābhidhakrūramadhukaiṭabhajiṣṇave ।
mokṣalakṣmīnivāsāya namaḥ śrīguruviṣṇave ।।
guṇairgauravamāyātā haribrahmaharāstrayaḥ ।
guṇātītatayā'smākaṃ guravo gurutāṅgatāḥ ।।
purāntakaharo rudraḥ kaṃsakeśiharo hariḥ ।
caṇḍamuṇḍaharā caṇḍī sarvadvandvaharo guruḥ ।।
yacchanti devatāstuṣṭā dhanamāyuḥ sutaṃ yaśaḥ ।
jñānaṃ ke nāma dāsyanti vinā śrīgurupādukām ।।
jayati śrīgurūṇāṃ hi caraṇābjarajoguṇaḥ ।
hatāstrayo yadekena rajaḥsattvatamoguṇāḥ ।।
tāryā vayaṃ tarirbodhastaraṇīyo bhavārṇavaḥ ।
tatkarṇadhārarūpeṇa tārakaṃ śrīguruṃ bhaje ।।
tārakasyopadeśena gururbhūtvā vimuktidaḥ ।
kāśyāmapīśvarastasmādīśvarādadhiko guruḥ ।।
guroranugrahādīśa īśvarānugrahādguruḥ ।
śrīgurordarśanaṃ hetuḥ paraṃ tvīśvaradarśane ।।
īśvaraḥ sarvahetutvāddhetuḥsaṃsāramokṣāyoḥ ।
mokṣasyaiva gurustasmānnāsti tatvaṃ guroḥ param ।।
vinā'pi kṣetramāhātmyaṃ gurumāhātmyataḥ kila ।
vimuktiryatra kutrāpi na kāśyāṃ guruṇā vinā ।।
kṣamyatāmiti kiṃ vācyaṃ prasīdeti kimucyatām ।
kṣamāprasādasaṃpūrṇaḥ svabhāvādeva me guruḥ ।।



atha śiṣyavivekaḥ ।
bījaṃ gurupadeśo hi jijñāsuḥ kṣetramucyate ।
vivekāṃkurajo bodhadrumo mokṣastu tatphalam ।।
yadyapi kṣetrabījābhyāṃ vinā na drumasaṃbhavaḥ ।
kiṃ tu bījamupādānaṃ nimittaṃ kṣetramucyate ।।
drumo bījaparīṇāmo na kṣetrapariṇāmakaḥ ।
bodho guruparīṇāmo na śiṣyapariṇāmakaḥ ।।
drumo hi bījajātīyaḥ kṣetrajātīyako na hi ।
bodho hi gurujātīyaḥ śiṣyajātīyako na hi ।।
bījena bījajātīyastaruḥ kṣetre samarpitaḥ ।
guruṇā svātmajātīyo bodhaḥ śiṣye samarpitaḥ ।।
vahniprabhā hi varttisthā tamo hanti prakāśate ।
tamohantrī prakāśātmā prabhaiva na tu varttikā ।।
guruprabhā hi śiṣyasthā tamo hanti prakāśate ।
tamohantā prakāśātmā gurureva na śiṣyakaḥ ।।
yadagniḥ kāṣṭhamāruhya bhasmasātkurute purīm ।
bhasmāsātkāraṇaṃ tatra guṇo vahnerna kāṣṭhagaḥ ।।
bodhātmanā guruḥ śiṣyamāviśya dahati kṣaṇāt ।
yaddvaitaṃ sā guroḥ śaktirna śiṣyasyeti nirṇayaḥ ।।
yadyapyudayane bhānoryathā padmaṃ prakāśate ।
na kāśante tathā padmāḥ kāṣṭhapāṣāṇamṛṇmayāḥ ।।
prakāśako raviryadvatpadmameva vikāsayet ।
gurustathā bodhakaḥ sañchiṣyameva prabodhayet ।।
prakāśakasya mahimā prakāśyādadhikaḥ kila ।
sūkṣmaṃ viśeṣaṃ vakṣyāmi gurusūryasya taṃ śṛṇu ।।
tattadvivekavairāgyayuktavedāntayuktibhiḥ ।
śiṣyaṃ nayati gurvarkaḥ svaikyaṃ svādbhinnamapyaho ।।
vikāsako'pi tapano na padmaṃ svaikatāṃ nayet ।
tasmātsarvātmabhāvena sevyā śrīgurupādukā ।।
tatsatyaṃ dātṛpātrābhyāṃ vinā dānaṃ na siddhyati ।
tathāpi pātraṃ pātraṃ syāddātā paramakāraṇam ।।
bhavetsparśamaṇisparśāllohaṃ svarṇaṃ na tanmaṇiḥ ।
gurusparśamaṇisparśātsa eva bhavati kṣaṇāt ।।
evaṃ vivekato dhīmannupayogo dvayorapi ।
śiṣyo nimittamātraṃ syādgariṣṭhā gurupādukā ।।
upadeśakramo rāma vyavasthāmātrapālanam ।
ityādi vacanaṃ tattu śiṣyotsāhavivṛddhaye ।।
siddhāntaḥ sarvatantrāṇāṃ sadyaḥ pratyayakārakaḥ ।
sarvadā bhāvanīyo'yaṃ guruśiṣyavinirṇayaḥ ।।



brahmajijñāsā
athāto brahmajijñāsā jijñāsyaṃ brahma kevalam ।
taṭasthalakṣaṇenātha svarūpasya ca lakṣaṇāt ।।
utpattisthitināśānāṃ mūlakāraṇamīśvaraḥ ।
sarvajñaḥ satyasaṅkalpa ityādiṣu taṭasthatā ।।
saccidānandarūpaṃ tatsvaprakāśaṃ parātparam ।
anaṇvityādivedoktaṃ svarūpasya tu lakṣaṇam ।।
guṇapradhānabhāvena yadyatkiñcidapekṣitam ।
nānāprakaraṇavyājaistatsarvamabhidhīyate ।।
bahiraṅgāntaraṅgāṇāṃ sādhanānāmanukramaḥ ।
yadantaraṅgaṃ yasmāttu tatpaścāttu nirūpyate ।।



vairāgyapīṭhikābandhaḥ
vairāgyapīṭhikābandhaṃ prathamaṃ śṛṇu sanmate ।
na nemireva yatrāsti sthitiścakrasya kīdṛśī ।।
na śūdre vedasaṃskārastailañca sikatāsu na ।
na syātkaratale roma tathā muktirna rāgiṇi ।।
vairāgyaṃ dvividhaṃ sūkṣmaṃ tadbhedamavadhāraya ।
jijñāsāmukhyamekaṃ syājjihāsāmukhyameva ca ।।
jihāsā saṃsṛterbrahmajijñāseti dvayaṃ mune ।
ekameva tathāpyasti viśeṣaḥ kaścidatra hi ।।
rājyabhraṣṭā dīrgharogāḥ parādhīnā hataśriyaḥ ।
ye viraktāstapasyanti jihāsāmukhyameva tat ।।
ādhivyādhibhayodvegapāratantryādivarjitāḥ ।
ye dhīrā muktimicchanti śṛṇu teṣāmayaṃ kramaḥ ।।
kāmadhenurgṛhe yeṣāṃ nivāso nandane vane ।
kaśyapādyāstapasyanti jijñāsāmukhyameva tat ।।
ādhivyādhibhayodvegapāratantryādipīḍitāḥ ।
ye jīvā mokṣamicchanti jihāsāmukhyatā tu sā ।।
mānuṣyaṃ durlabhaṃ prāptaṃ sacchāstraiḥ saṃskṛtā matiḥ ।
yadi na brahmaviśrāntistadasmābhiḥ kimarjitam ।।
ityevaṃ vyavasāyena hyākāśaphalapātavat ।
jijñāsayanti ye dhīrā jijñāsāmukhyatā tu sā ।।
virocanaḥ kārttavīryo baliḥ śrīrāghavādayaḥ ।
viraktā rājalīlāyāṃ te hi tatra nidarśanam ।।
tīvrātsaṃsāravairāgyādbrahmajijñāsanaṃ yadi ।
vairāgyaṃ puṇyajīvānāṃ jihāsāmukhyameva tat ।।
brahmajijñāsayā tāta tīvrayā yo vidhīyate ।
virāgo dṛśyabhāveṣu jijñāsāmukhyameva tat ।।
sahajaṃ yasya vairāgyaṃ kā vācyā tasya mukhyatā ।
atha doṣāḥ pradarśyante vairāgyaṃ doṣadarśanāt ।।
kathayāmi samāsena sāvadhānamanāḥ śṛṇu ।
asamañjasatāṃ sādho samārabhya śarīrataḥ ।।



kāyaviḍambanā
yaṃ bhūṣayanti kanakairvasanaiścandanairapi ।
avicārata evāyaṃ kāyo ramyatvamāgataḥ ।।
asya kravyādabhakṣyasya kṛśānorindhanasya ca ।
pariṇāmakṛśasyaiva kena kāyasya ramyatā ।।
kalervaramidaṃ sthānaṃ vigraho mūrttimānasau ।
pañcabhūtanivāso'yaṃ kathaṃ tatra sukhī bhavet ।।
kārāgṛhaṃ garbhavāso bālyaṃ kevalamūḍhatā ।
tatrāpi duḥsahātyantaṃ parādhīnatayā sthitiḥ ।।
kāmabāṇairyatra pīḍā kāminīvirahajvaraḥ ।
puṣkalā pāpasaṃpattiryauvanaṃ vipadāṃ vanam ।।
unnatā'natatāṃ yāto jarākṣāravidhūsaraḥ ।
purāṇakūṣmāṇḍasamaḥ kāyo vṛddhasya garhitaḥ ।।
maraṇasya tu kiṃ vācyaṃ mṛtyudūtabhayaṃ tataḥ ।
narake tu mahadduḥkhaṃ svarge patanajaṃ bhayam ।।
uttamādhamabhāvena tatrāpyasti viḍambanā ।
yadi paśvādiyoniḥ syāttadā duḥkhasya kā kathā ।।
punarjanma punarmṛtyuḥ punardukhaṃ punarbhayam ।
na jānāti gatiṃ janturnimagno mohasāgare ।।



vṛttiviḍambanā
kṣatradharme parā hiṃsā yācñāyāṃ lāghavaṃ mahat ।
asatyameva vāṇijye nānṛtātpātakaṃ param ।।
sevāyāṃ paramaṃ kaṣṭaṃ mṛtkīṭastu kṛṣīvalaḥ ।
dyūte sarvasvanāśaḥ syāccaurye rājabhayaṃ mahat ।।
nākāśātpatati dravyaṃ jīvikā sukhadā katham ।



kāmaviḍambanā
carvayanti mahāmāṃsaṃ gate prāṇe piśācakāḥ ।
jīvatparasparaṃ māṃsaṃ strīpuṃsāścaturānanāḥ ।।
nṛdehairniśi nṛtyanti śmaśāneṣu piśācakāḥ ।
vicitrairaṅgavinyāsairgṛheṣu gṛhamedhinaḥ ।।
lihati spṛśati bhrānto muhurjighrati khādati ।
grāmasiṃhānurūpeyaṃ grāmyadharmavyavasthitiḥ ।।
kaṇḍūyanena yatkaṇḍūsukhaṃ tatkiṃ bhavetsukham ।
paścādyatra mahāpīḍā tathā vaiṣayikaṃ sukham ।।
nādāsaktaṃ mṛgaṃ vyādhaśchinatti niśitaiḥ śaraiḥ ।
rūpāsaktaṃ naraṃ nārī raticchurikayā'sakṛt ।।



krodhaviḍambanā
rudhiraṃ pibati svīyaṃ divā tamasi nṛtyati ।
bhīṣayatyātmanātmānaṃ krūraḥ krodhī na rākṣasaḥ ।।



lobhaviḍambanā
na piśācā na ḍākinyo na bhujaṅgā na vṛścikāḥ ।
saṃbhrāntayanti manujaṃ yathā lobho dhiyaṃ ripuḥ ।।
meravo ghṛtabindvābhā durāśādāvapāvake ।
kathaṃ sahasralakṣādyaistarhi tṛpyatu lobhavān ।।
ānidraṃ prātarārabhya jāgrati svapnapūrṣvapi ।
bhramanno labhate śāntiṃ sa lobhasya parākramaḥ ।।
nidhānaṃ yakṣasarpādyā yadākrāmanti yatnataḥ ।
na pibanti na khādanti teṣāṃ hi guravaḥ śaṭhāḥ ।।
dānabhogavihīnaṃ ca yadeva dhanino dhanam ।
na tu tasya mukhe dhūlirdīyate bhūmigopanaiḥ ।।
mūḍhastāmramaye pātre saṃsthāpayati kiṃ dhanam ।
pātre sthitaṃ dhanaṃ bhadraṃ kintu pātraṃ parīkṣaya ।।
kākaviṣṭhādhanasyārthe kāyakleśena bhūyasā ।
madāndhā dhaninaḥ sevyā mahatīyaṃ viḍambanā ।।
na lobhasyopacārāya maṇimantrauṣadhādayaḥ ।
maṇimantrauṣadhaślāghī so'pi lobhaparāyaṇaḥ ।।
kiñciddhanakaṇaṃ dhyātvā mukhamāḍhyasya paśyasi ।
karoṣi śveva cāṭūni lobhenāpakṛtaṃ smara ।।
lohārgalo bhadraharo lolatāṅko bhayapradaḥ ।
lunātyubhau ca yallokau tena lobhaḥ prakīrttitaḥ ।।
sakāmāḥ kāminīlubdhā niṣkāmā mokṣalobhinaḥ ।
bhāvalubdho hi bhagavānnirlobho'tyantadurlabhaḥ ।।
dugdhaphenojjvalā śayyā bālā caraṇasevinī ।
nidrāṃ na labhate bhūpaḥ pararāṣṭrajigīṣayā ।।
mārgeṣu militāścaurāḥ sakhyaṃ taiḥ saha vardhitam ।
te gatā dhanamādāya paścācchocati mandadhīḥ ।।
svāmī tu cauravaddravyaṃ gopāyati yatastataḥ ।
bhāryāputrādayaścaurā bhuñjate svāmino yathā ।।
putramitrakalatrebhyo gopyate yaddhanaṃ janaiḥ ।
tena manye'vanaṃ pāpaṃ sukṛtyā gopyate nahi ।।
rāgiṇī gaṇikā vittaṃ yadvāñchati varā hi sā ।
dhiktaṃ vairāgyavaktāraṃ vācālaṃ vittalampaṭam ।।
dhanibhyo dhanamādāya ślāghate śāstrapāṭhakaḥ ।
bahubhyo mithunībhūya dhanibhyo gaṇikā yathā ।।
na śobhate tathaivāyaṃ lobhī vedāntavācakaḥ ।
cauryeṇa nigaḍe datto jaṭābhasmadharo yathā ।।
yadi vittārjanenaiva vidvāṃso yānti gauravam ।
kastarhi veśyāviduṣorviśeṣa iti varṇaya ।।
anityamiti yo vakti sevate nityameva tat ।
bahirmukhasya tasyāsyaṃ mā darśaya maheśvara ।।
kāmakiṃkaratāṃ prāpya sakāmāḥ sarvakiṃkarāḥ ।
kāmenaiva parityakto niṣkāmaḥ kasya kiṃkaraḥ ।।



karmaviḍambanā
vaṃśapātramivāpūrṇaṃ pūrṇaṃ ghaṭaśatairapi ।
kriyājālaṃ kathaṃ sādho virāgāya na jāyate ।।
brahmaṇo dinamārabhya yāvadadya kṛtāḥ kriyāḥ ।
muhūrttaṃ hanta saṃsārī naiva niścintatāṅgataḥ ।।
abhāgyaṃ paramaṃ puṃsāṃ parapiṇḍopajīvanam ।
tatkathaṃ nāma saubhāgyaṃ putrapiṇḍopajīvanam ।।
mṛtaśabdena sambodhya mṛtapiṇḍaṃ mṛtāhani ।
mṛtāya dāsyate putrastadvaraṃ kimutāmṛtam ।।
aśanāyāṃ pipāsāṃ ca śokaṃ mohaṃ jarāṃ mṛtim ।
prāpnuvañcchrutiśāstrebhyo mā bhava śrāddhabhakṣakaḥ ।।
dīrghamāyurjarābhuktyai dhanaṃ bhūri durādhaye ।
putrāḥ kalahaduḥkhāya saṃsāre duḥkhamadbhutam ।।
chāyāṃ paśyati kāyasya rāyo garveṇa muhyati ।
jāyāṃ bhajati bhāvena māyāṃ no veda vaiṣṇavīm ।।
yātrāsamāgamasame natarkitagatāgate ।
paśuputrakalatrādau mamatā na matā samā ।।
sutarāṃ guravo'smākaṃ vaiyākaraṇasattamāḥ ।
ādiśya mamatāsthāne samatāṃ sādhayanti ye ।।
tyakṣyaṃtyavaśyaṃ ca tvāntvaṃ ca tyakṣyasi yānapi ।
yeṣāṃ tyāge mahatsaukhyaṃ teṣāṃ tyāge'pi kaḥ śramaḥ ।।
vyavahāravimūḍhānāṃ stutinindāmayaḥ kramaḥ ।
so'pi tatkāyaparyantaḥ kāyaḥ katidinānvayī ।।
ekataḥ sakalā lokā vikarṣanti yathābalam ।
padārthamālāṃ balavānekaḥ kālo gilatyasau ।।
lolā lakṣmīrvayaṃ lolā lolā viṣayavṛttayaḥ ।
kiṃ sukhaṃ tatra yatrāṅga jīvanasyaiva saṃśayaḥ ।।
śokamohau bhayaṃ dainyamādhirvyādhiḥ kṣudhā tṛṣā ।
ityādi vividhaṃ duḥkhamiti saṃkṣepakīrttanam ।।



dharmajijñāsā
athāto dharmajijñāsā dharmaḥ proktaścaturvidhaḥ ।
nityo naimittikaḥ kāmyaḥ prāyaścittamiti kramāt ।।
varṇāśramasamācārāḥ śaucasnānādayaśca ye ।
āvaśyakāste nityāḥ syurakṛtya pratyavaiti yān ।।
deśakālanimittā ye te tu naimittikāḥ smṛtāḥ ।
saṃkrāntigrahaṇasnānadānaśrāddhajapādayaḥ ।।
prāyaścittātmakā dharmāḥ kṛcchracāndrāyaṇādayaḥ ।
kāmanāpūrvakaṃ kāmyaṃ mumukṣorna vidhīyate ।।
hariprasādakāmyā ca cittaśuddheśca kāmanā ।
mokṣasya kāmanā ceti kāmaneyaṃ na kāmanā ।।
tasmāttayā kāmanayā snānadānajapādikam ।
tīrthavratataponiṣṭhā mokṣakāmairvidhīyatām ।।
karmaṇāṃ nirṇayaṃ tvevaṃ gītāyāmāha mādhavaḥ ।
sarvathā na parityājyaṃ nityaṃ karma mumukṣuṇā ।।
jñāne jāte'pi na tyājyaṃ lokānugrahahetunā ।
yo vāsanāparityāgaḥ karmatyāgaḥ sa evahi ।।
na karmaṇāṃ parityāgaḥ karmatyāgo manomayaḥ ।
yajño dānaṃ tapaśceti pāvanāni manīṣiṇām ।।
karmaṇā cittaśuddhiḥ syāttayā tīvrā mumukṣutā ।
tato vivekānmuktiḥ syātkarma tyājyaṃ kathaṃ tu tat ।।
ye tu bodhena saṃprāptāstāta karmātigāṃ daśām ।
na vidheḥ kiṃkarāstasmātsvacchandaṃ vicarantu te ।।



tapasyātātparyam
kṛtā kapaṭabhāvena dambhalobhaparāyaṇaiḥ ।
haṭṭe nagaramadhye vā sā tapasyā'dhamā smṛtā ।।
vedaśāstroktavidhinā śītoṣṇādisahiṣṇunā ।
yā kṛtā kāmanāpūrvaṃ sā tapasyā tu madhyamā ।।
manaso nigrahārthāya paramārthaparāyaṇā ।
akāmā tatvajijñāsoḥ sā tapasyottamā matā ।।
āgate svāgataṃ kuryādgacchantaṃ na nivārayet ।
yathāprāptaṃ sahetsarvaṃ sā tapasyottamottamā ।।



vratavyavasthā
paradāraparadravyaparadrohavivarjanam ।
rāgadveṣaparityāgo vratānāmuttamaṃ vratam ।।
taduktaṃ kāśīkhaṇḍe
paradāraparadravyaparadrohaparāṅmukhaḥ ।
gaṅgāpyāha kadā''gatya māmayaṃ pāvayiṣyati ।।



veṣavicāraḥ
muktirnāsti jaṭājūṭe na kāṣāye na muṇḍane ।
na bhasmani na kanthāyāṃ tilake vā kamaṇḍalau ।।
dveṣena tāḍyate sarpo vṛthā valmīkatāḍanam ।
manaso nigraho nāsti vṛthā kāyasya muṇḍanam ।।
cittavikṣepaśāntyarthaṃ jaṭākanthādidhāraṇam ।
kurute vītarāgaśceduttamottamameva tat ।।



maunamīmāṃsā
maunaṃ caturvidhaṃ proktaṃ vāgmaunaṃ vāgvinigrahaḥ ।
jñānendriyāṇāṃ saṃrodhastvakṣamaunamudāhṛtam ।।
karmendriyāṇāṃ saṃrodhaḥ kāṣṭhamaunaṃ tu kāṣṭhavat ।
gauṇaṃ tu trividhaṃ maunamuttamaṃ tu manolayaḥ ।।
na maunī mūkatāṃ yāto na maunī dugdhabālakaḥ ।
na maunī vrataniṣṭhopi maunī saṃlīnamānasaḥ ।।
munerbhāvastu maunaṃ syācchabdaśāstravyavasthayā ।
munibhāvo yarhi nāsti tarhi maunaṃ nirarthakam ।।



dānajñānam
kīrttidānaṃ kāmadānaṃ dayādānamita tridhā ।
uttarāduttaraṃ śreṣṭhaṃ tebhyaḥ kṛṣṇārpaṇaṃ param ।।



tīrthatattvam
idaṃ tīrthamidaṃ tīrthamitastīrthamataḥ param ।
ito dūrataraṃ tīrthaṃ mayā dṛṣṭaṃ na tu tvayā ।।
tava tīrthaphalaṃ svalpaṃ mama tīrthaphalaṃ mahat ।
iti bhramanti ye tīrthaṃ te bhrāntā na tu tairthikāḥ ।। 
tīrthe pāpakṣayaḥ snānaistīrthaṃ sādhusamāgamaḥ ।
tīrthe vairāgyacarcā syāttīrthamīśvarapūjanam ।।
tīrthaṃ śītoṣṇasahanaṃ tīrthaṃ niḥsaṅgacāritā ।
iti jānanti ye tīrthaṃ tīrthatattvavido hi te ।।



ācāracāturī
anācārastu mālinyamatyācārastu mūrkhatā ।
vicārācārasaṃyogaḥ sadācārasya lakṣaṇam ।।



rāgatyāganirṇayaḥ
na viraktā dhanaistyaktā na viraktā digambarāḥ ।
viśeṣaraktāḥ svapade te viraktā matā mama ।।
caurastyajanti gehaṃ svaṃ bhayenaiva na bodhataḥ ।
jārāstyajanti gehaṃ svaṃ kāmenaiva na bodhataḥ ।।
kruddhastyajati gehaṃ svaṃ prativādivirodhataḥ ।
ruddhastyajati gehaṃ svaṃ rodhenaiva na bodhataḥ ।।
niḥsaṅgatāsukhaṃ prāptāḥ kayā cidbodhalīlayā ।
gṛhaṃ tyajanti munayo gṛhasthā vāvane sthitāḥ ।।
taduktam ।
mūḍhaḥ kiṃ tyajatu pramattamanasastyāgena vā kiṃ phalaṃ ।
vijñaḥ karma karotu vā na kurutāṃ tyāge'valipto na yat ।
ityevaṃ kṛtaniścayaḥ pravacanairadvaitavidyāvatāṃ ।
rāgatyāganirādaro munijanaḥ pāre girāṃ khelati ।।
ityayaṃ yogayuktānāṃ rāgatyāgavinirṇayaḥ ।
tyajataiva hi tajjñeyamiti vedāntanirṇayāt ।।



adhikāraparīkṣā ।
dharmā bahuvidhāḥ proktāḥ śāstre dharmādhikāriṇām ।
tatra tībrā mumukṣaiva mokṣe mukhyādhikāritā ।।
jyotiṣṭome svargakāmo vivāhe putrakāmavān ।
vāṇijye lobhavānmokṣe mumukṣuradhikāravān ।।
tīvrā mumukṣā yadyasti prajñāmāndyaṃ ca varttate ।
sacchāstravidvaccarcābhiḥ prathamaṃ tannivārayet ।।
vede nāstyadhikāro'sya mumukṣā yadi varttate ।
vicārastena karttavyaḥ purāṇaśravaṇādinā ।।
yadeva vede kathitaṃ purāṇe'pi tadeva hi ।
na tu vedākṣaraṃ śrāvyamiti bhāṣye vinirṇayaḥ ।।
yathā'dhikāravihitaṃ karma sidhyati cānyathā ।
kāryasiddhirna jāyeta pratyavāyo mahānbhavet ।।



satsaṃgasudhā
satsaṃgasudhayā tāta mana ānanditaṃ yadā ।
niścetavyaṃ tadā mohānmama muktirbhaviṣyati ।।
sādhanānāṃ hi sarveṣāṃ variṣṭhā sādhusaṅgatiḥ ।
etayā siddhayā siddhaṃ sarvameva hi sādhanam ।।
śaśvadīśvarabhaktā ye viraktāḥ samadarśanāḥ ।
sādhavaḥ sevitavyāste mokṣaśāstraviśāradāḥ ।।
yeṣāṃ darśanamātreṇa mokṣe śraddhā vivardhate ।
yeṣāṃ ca vāgvilāsena saṃśayo vinivarttate ।।
upakramāditātparyaliṅgaistātparyanirṇayaḥ ।
viśeṣasāmānyatayā śāstrārthānāṃ vyavasthitiḥ ।।
vedaśāstrāvirodhena mokṣamārgapraveśanam ।
saṃpradāyaparijñānaṃ matabhedavinirṇayaḥ ।।
pūrvottarābhyāṃ pakṣābhyāṃ yeṣāṃ vākyādavāpyate ।
jñāninaḥ karṇadhārāste sevitavyā hi sādhavaḥ ।।
tathā ca gītā
tadviddhi praṇipātena paripraśnena sevayā ।
upadekṣyanti te jñānaṃ jñāninastatvadarśinaḥ ।।



samanvayasarasvatī
avagāhyā viśeṣeṇa samanvayasarasvatī ।
jāyeta matabhedākhyapaṅkaprakṣālanaṃ yayā ।।
padaṃ padārtho vākyārthastatvāni manaso yamaḥ ।
mahāvākyārthavijñānaṃ sādhanāni krameṇa hi ।।
sarveṣāṃ tatra tantrāṇāmupayogo yathāyatham ।
vadāmi tatsamāsena sarvameva yathātatham ।।
jāyate śabdaśāstreṇa padavyutpattiruttamā ।
vyutpattiśca padārthānāṃ nyāyavaiśeṣikoktibhiḥ ।।
mīmāṃsayā ca vākyārthavyutpattiḥ pariniṣṭhitā ।
vyaktiḥ sāṃkhyena tattvānāṃ yogena manaso yamaḥ ।।
mahāvākyārthavijñānaṃ vedāntairbrahmaniṣṭhayā ।
ityevaṃ sarvatantrāṇāṃ brahmaṇyeva samanvayaḥ ।।



avirodhabodhaḥ
prasaṅgādavirodhasya bodho'pyatra nirūpyate ।
vyavahāre dvaitasatvaṃ dvaitādvaitamate samam ।।
advaitakalpitatvaṃ cāvirodho'to matadvaye ।
vivadanti muhurvādarasaistadvivadantu te ।।
yamāstvahiṃsāsatyādyā niyamāḥ śucitādayaḥ ।
sukhāsane ca saṃsthānaṃ pratyāhārastu sarvataḥ ।।
dhāraṇā ca tathā dhyānaṃ samādhānaṃ ca cetasaḥ ।
yogāṅgasaptakaṃ tvetatsarveṣāmapi saṃmatam ।।
laye mantre haṭhe rājñi bhaktau sāṃkhye harermate ।
mataikyamasti sarveṣāṃ ye budhā mokṣamārgagāḥ ।।
haṭhināmadhikastvekaḥ prāṇāyāmapariśramaḥ ।
prāṇāyāme manaḥsthairyaṃ sa tu kasya na saṃmataḥ ।।
vimuktirvādināṃ tasmānmatabhedo na kaścana ।
kaścitkaścinmate bhedastvasti vedāntināmapi ।।



sāṃkhyāñjanaśalākā
netrayorañjanaṃ kāryaṃ sāṃkhyāñjanaśalākayā ।
tatastimiranāśena sūkṣmavastu vilokyate ।।
kapilena mukundena devahūtī prabodhitā ।
sarvatattvavivekena tatsāṃkhyamabhidhīyate ।।
sarvā vikṛtayo yasyāḥ sthūlasūkṣmāścarācarāḥ ।
asti kācidanirdeśyā prakṛtistriguṇātmikā ।।
mahatattvamahaṅkāraḥ pañca tanmātrakāṇi ca ।
prakṛtirvikṛtiśceti saptaitāni bhavanti hi ।।
svakāraṇānāṃ vikṛtiḥ prakṛtiḥ svodbhavasya yat ।
evamaṣṭau prakṛtayastato vikṛtayo bhavan ।। 
vyomādipañcabhūtāni pañca jñānendriyāṇi ca ।
karmendriyāṇi pañcaiva manasā saha ṣoḍaśa ।।
khaṃ vāyuragnistoyaṃ bhūrbhūtapañcakamucyate ।
śabdasparśau rūparasau gandhasteṣāṃ guṇāḥ kramāt ।।
śrotraṃ tvakcakṣu rasanaṃ ghrāṇaṃ jñānendriyāṇi ca ।
vākpāṇipādapāyvādi pañca karmendriyāṇi ca ।।
ubhayātmā manastena caturviṃśatirīritā ।
tattvānāṃ tadvikārastu sarvaṃ caiva jagattrayam ।।
prakṛtestriguṇātmatvātsarvaṃ hi triguṇātmakam ।
raktaśvetaśyāmarūpā rajaḥsattvatamoguṇāḥ ।।
rajaścalaṃ tamaḥ stabdhaṃ prakāśassātviko mataḥ ।
tamo'dhamaṃ rajo madhyaṃ sattvamuttamameva hi ।।
lobhādayo rajobhāvāstamaso jaḍatādayaḥ ।
sukhaprasādabodhādyā bhāvāḥ sattvasya kīrttitāḥ ।।
devādayaḥ sāttvikāḥ syurnarādyā rājasāḥ smṛtāḥ ।
tāmasāḥ paśubhūtādyā evaṃ sarvaṃ vivicyatām ।।
virodhinassahāyāśca mithaḥ kāryaṃ ca kāraṇam ।
militvā kāryakarttāro guṇā viṣamaceṣṭitāḥ ।।
viśvaṃ guṇātmakaṃ sarvamātmā nirguṇa eva hi ।
prakāśakatayā tatra praviṣṭa iva bhāsate ।।
yathā dvātriṃśaddantasthā rasajñā rasavedinī ।
caturviṃśatitatvāntaḥ svātmajñastattvavittathā ।।
ekameva nijaṃ nāthaṃ māyā viṣayalampaṭā ।
bahurūpadharaṃ kṛtvā veśyeva khalu khelati ।।
apṛthagbhāvarūpeṇa militvā puruṣeṇa hi ।
vicitrākārarūpaistaṃ sannarttayati narttakī ।।
nirdoṣo niścalo nāthaḥ sadoṣā cañcalā vadhūḥ ।
dampatyoranayornūnaṃ rasabhaṅgo bhaviṣyati ।।
pṛthaktvena parijñātā duṣṭarūpatayā'pi ca ।
na mukhaṃ darśayatyeṣā salajjā mriyate'pi ca ।।
prakṛtirvikṛtirnāpi puruṣo niścalātmakaḥ ।
śuddhabuddhasvarūpo'sāviti sāṃkhyavinirṇayaḥ ।।



yogadīkṣācintāmaṇau pātañjalayogaḥ
athāto yogadīkṣāyāścintāmaṇirudīryate ।
tatprāptyā'bodhadāridryaṃ sarvameva vinaśyati ।।
mahāyogeśvaraḥ śambhuḥ mahāyogeśvaro hariḥ ।
mahāyogeśvaro brahmā bhavānī siddhayoginī ।।
sanakādyā vasiṣṭhādyāḥ kacadattaśukādayaḥ ।
arundhatīprabhṛtayo yogātsiddhimupāgatāḥ ।।
ātmajñānena yo yogo jīvātmaparātmanoḥ ।
sa yogastasya hetutvādyogā bahuvidhā matāḥ ।।
virodhilakṣaṇānyāyādabhadrā bhadrikā yathā ।
sarvaduḥkhaviyogastu yoga ityāha keśavaḥ ।।
atyantacapalasyāpi manaso yogaśaktitaḥ ।
niścalatvaṃ prajāyeta vindhyasyeva mahāgireḥ ।।
tathā ca bhuśuṇḍaḥ
nābhasīṃ dhāraṇāṃ baddhvā tiṣṭhāmi vigatajvaraḥ ।
yāvatpunaḥ kamalajaḥ sṛṣṭikarmaṇi tiṣṭhati ।।
cittavṛttinirodhastu mukhyaḥ pātañjalo mataḥ ।
prāṇavṛttinirodhastu gauṇastatsādhanatvataḥ ।।
tatra sūtraṃ yamaniyamāsanaprāṇāyāma
pratyāhāradhāraṇādhyānasamādhayo'ṣṭāvaṅgāni
yamo'steyaṛtāhiṃsābrahmacaryāparigrahāḥ ।
niyamaḥ śaucasantoṣatapaḥ pāṭheśvarārpaṇam ।।
āsanaṃ sukharūpeṇa śarīrasthiratā matā ।
prāṇāyāmaḥ prāṇadaṇḍaḥ kumbhapūrakarecakaiḥ ।।
pratyāhārastvindriyāṇāṃ calānāṃ pratirodhanam ।
kvacitpradeśe cittasya sthāpanaṃ dhāraṇā matā ।।
nirantaraścitpravāho dhyeyasya dhyānamīritam ।
samādhiraṣṭamo jñeyastadātmakatayā sthitiḥ ।।
saṃprajñātastadanyaśca samādhirdvividho hi saḥ ।
yamādipañcabahiraṅgamantaraṅgamathāparam ।।
vitarkeṇa vicāreṇānandenāsmitayā tathā ।
anusyūtaḥ samādhistu saṃprajñātaścaturvidhaḥ ।।
yatra na jñāyate kiñcitso'saṃprajñāta ucyate ।
dvidhā bhavapratyayavānupāyapratyayaśca saḥ ।।
mūḍhānāmapi jāyeta tapodārḍhyānmanolayaḥ ।
prakṛtau vā mahatattve bhavapratyaya eva saḥ ।।
trailokyarājyakāmasya hiraṇyakaśiporyathā ।
śarīraṃ krimibhirbhuktaṃ valmīkenāpi saṃvṛtam ।।
śraddhāvīryasmṛtiprajñākāmavarjanapūrvakam ।
manolayo munīndrāṇāmupāyapratyayastu saḥ ।।
uktaṃ vyutthitacittānāṃ samādhānamabhīpsatām ।
tapaśca vedapāṭhaśca sarvakarmārpaṇaṃ harau ।।
kleśakarmavipākaiśca citrarūpaistadāśayaiḥ ।
aparāmṛṣṭa evaikaḥ kaścitpuruṣa īśvaraḥ ।।
sa sarvajñaḥ svabhāvena praṇavastasya vācakaḥ ।
tadayaṃ bhāvanāpūrvaṃ tajjapo mokṣasādhanam ।।
yathā rogastannidānaṃ bheṣajaṃ cāpyarogatā ।
vivecanīyabhedena cikitsā'sti caturvidhā ।।
janmaduḥkhaṃ tathā moho vijñānaṃ ca vimuktatā ।
vivecanīyabhedena yogaśāstraṃ caturvidham ।।
avivekaḥ puṃprakṛtyoḥ sa moho duḥkhakāraṇam ।
samatvapuruṣānyatvakhyātibodhena naśyati ।।
yogābhyāsaprasaktasya siddhayo bhogadāyikāḥ ।
āyānti nādaraḥ kāryo hyantarāyā matā yataḥ ।।
dhāraṇādhyānavaicitryātsiddhibhedo ya īritaḥ ।
atyantānupayogitvātsa tu nātra nirūpitaḥ ।।



śaivayogaḥ
yogaḥ śaivo nirūpyate
mantro layo haṭho rājayogo yogaścaturvidhaḥ ।।
mantrayogaḥ
nārāyaṇāṣṭākṣaravāsudevadvādaśākṣarau ।
nṛsiṃharāmagopālamantrāste tāpinīstutāḥ ।।
śivapañcākṣarī śreṣṭhā dakṣiṇāmūrttiruttamā ।
yatīnāṃ tu mahāvākyaṃ kevalaḥ praṇavastathā ।।
ityādayo mahāmantrāḥ puraścaryādibhiḥ kramaiḥ ।
siddhā devaprasādena sadyo muktipradā matāḥ ।।



haṭhayogaḥ
gaṅgāyamunayormadhye bālaraṇḍāṃ tapasvinīm ।
balātkāreṇa gṛhṇīyāttadviṣṇoḥ paramaṃ padam ।।
tatra gorakṣaḥ ।
etadvimuktisopānametatkālasya vañcanam ।
yadvyāvṛttaṃ mano bhogādāsaktaṃ paramātmani ।।
paramaṃ yadi vairāgyamāhārastu yathoditaḥ ।
nityamekāntavāsaśceddhaṭhayogo na durlabhaḥ ।।
parantu gurudīkṣābhirlabhyate nānyathā tvayam ।
vyatikrame mahāndoṣaḥ kramalābhe mahānguṇaḥ ।।
anantavistāramayo haṭhaḥ proktaḥ purāriṇā ।
sāraṃ tu bandhatritayaṃ tāvatā siddhirāpyate ।।
mūle tu mūlabandhaḥ syānmadhye syāduḍiyānakaḥ ।
kaṇṭhe jālandharastena siddho bhavati mārutaḥ ।।
kuṇḍalinyāḥ suṣumṇāyāṃ praviṣṭo brahmarandhrataḥ ।
mūlasthāne sthitā śaktirbrahmasthāne sadāśivaḥ ।।
ajapā nāma gāyatrī yogināṃ mokṣadāyinī ।
tasyāḥ saṅkalpamātreṇa sarvapāpaiḥ pramucyate ।।
ādhāraṃ prathamaṃ cakraṃ svādhiṣṭhānaṃ tathaiva ca ।
maṇipūraṃ tṛtīyaṃ syāccaturthakamanāhatam ।।
viśuddhiḥ pañcamaṃ cakramājñācakraṃ tu ṣaṣṭhakam ।
saptamaṃ brahmarandhraṃ syādbhramarasya guhā hi sā ।।
yonisthānakamaṅghrimūlaghaṭitaṃ kṛtvā dṛḍhaṃ vinyasen meḍhre pādamathaikameva niyataṃ kṛtvā samaṃ vigraham ।
sthāṇuḥ saṃyamitendriyo'caladṛśā paśyanbhruvorantaraṃ hyetanmokṣakapāṭabhedanakaraṃ siddhāsanaṃ procyate ।।
kṛtvā sampuṭitau karau dṛḍhataraṃ badhvā tu siddhāsanaṃ gāḍhaṃ vakṣasi sannidhāya cubukaṃ dhyānaṃ tataścetasi ।
vāraṃ vāramapānamūrdhvamanilaṃ protsārya sandhārayan prāṇaṃ muñcati bodhayaṃśca śanakaiḥ śaktiprabodho bhavet ।।
pucche pragṛhya bhujagīṃ suptāṃ prabodhayetsudhīḥ ।
nidrāṃ vihāya sā śaktirūrdhvamuttiṣṭhate balāt ।।
ūrdhvaṃ nilīnaprāṇasya tyaktaniḥśeṣakarmaṇaḥ ।
yogena sahajāvasthā svayameva prajāyate ।।
jñānaṃ kuto manasi jīvati devi yāvat prāṇo na naśyati mano mriyate na tāvat ।
prāṇo mano dvayamidaṃ pralayaṃ prayāti mokṣaṃ sa gacchati naro na kadācidanyaḥ ।।
antarlakṣyavilīnacittapavano yogī yadā varttate
dṛṣṭyā niścalatārayā bahiridaṃ paśyannapaśyannapi ।
mudreyaṃ kila śāmbhavī bhagavatī yā syātprasādādguroḥ śūnyāśūnyavilakṣaṇaṃ mṛgayate tattvaṃ padaṃ śāṃbhavam ।।
prāṇavṛttau vilīnāyāṃ manovṛttirvilīyate ।
śivaśaktisamāyogo haṭhayogena jāyate ।। 
gorakṣacarpaṭiprāyā haṭhayogaprasādataḥ ।
vañcayitvā kāladaṇḍaṃ brahmāṇḍaṃ vicaranti hi ।।
śaktimadhye manaḥ kṛtvā śaktiṃ mānasamadhyagām ।
śivaśaktisamāyogaṃ kurvanti haṭhayoginaḥ ।।



śivaśaktiparākramaḥ
atha vakṣye stutivyājācchivaśaktiparākramam ।
śodhite sūkṣmayā dṛṣṭyā yasminnirvismayo bhavet ।।
tāṃ dvaitarūpiṇīmeva dvaitādvaitasvarūpiṇīm ।
advaitarūpiṇīṃ śaktiṃ smarāmi paramātmanaḥ ।।
keyaṃ kasya kutaḥ kena kasmai kaṃ prati kutra vā ।
kathaṃ kadetyanirṇītā tāṃ vande śaktimadbhutām ।।
śivaḥ karttā śivo bhoktā śivo vettā śivaḥ prabhuḥ ।
upasarjanamātraṃ yā tāṃ vande śaktimadbhutām ।।
svayaṃ kartrī svayaṃ bhoktrī svayaṃ vettrī svayaṃ prabhuḥ ।
sākṣimātraṃ śivo yasyāstāṃ vande śaktimadbhutām ।। 
svalakṣaṇe mahādeve svalakṣaṇatayā sthitām ।
vittāṃ svalakṣaṇaireva tāṃ vande śaktimadbhutām ।।
salakṣaṇe mahādeve salakṣaṇatayā sthitām ।
vittāṃ salakṣaṇaireva tāṃ vande śaktimadbhutām ।।
vilakṣaṇe mahādeve vilakṣaṇatayā sthitām ।
vittāṃ vilakṣaṇaireva tāṃ vande śaktimadbhutām ।।
acetyacitsvarūpatvādacetana iva sthite ।
caitanye cetanāhetustāṃ vande śaktimadbhutām ।।
cetitā cetaneneti savikalpasvarūpataḥ ।
caitanye cetanāhetustāṃ vande śaktimadbhutām ।।
śaktireva na yasyāsti so'śaktaḥ kiṃ kariṣyati ।
śaktyā yayā śivaḥ śaktastāṃ vande śaktimadbhutām ।।
śaktā nūnaṃ hi kāryeṣu śaktiḥ śaktimati sthitā ।
śivāśrayādṛte'śaktā tāṃ vande śaktimadbhutām ।।
śaktiśaktimatoryasmānnirvikalpe na vastutā ।
sāmarasyaṃ śive yātā tāṃ vande śaktimadbhutām ।।
bhāvite bhāvukairevaṃ śivaśaktiparākrame ।
svayamullasati svānte sāmarasyarasārṇavaḥ ।।
bhakte bhaktimayīṃ paśau paśumayīṃ vidvatsu vidyāmayīṃ sṛṣṭau brahmamayīṃ sthitau harimayīṃ kalpātpuraścinmayīm ।
jīve vṛttimayīṃ jaḍe jaḍamayīṃ śaktiṃ śivasyādbhutāṃ tāṃ dhyāyāmi pade parātparatare svānandalīlāmayīm ।।
ānandānapi saṃvihāya viṣayānandānamandādarādādānārthibhirarthitānapi jaḍairānandaleśānamūn ।
ānandopaniṣatpramāṇapaṭhitāmānandasīmāśikhāmānandāmṛtavāhinīṃ bhagavatīmānandarūpāṃ bhaje ।।



layayoga
cañcalaṃ hi na jānāti mano niścalatāsukham ।
tadvicintayituṃ tasmai munibhirdarśito layaḥ ।।
ākhyātāḥ śambhunā gauryai hyasaṃkhyātā layakramāḥ ।
kena jñeyāḥ kena varṇyāḥ kiñcittu kathayāmyaham ।।
nidrādau jāgarasyānte nidrānte jāgarodaye ।
layo bhavati cittasya kāryaṃ tatrātmacintanam ।।
yadā śithilatāṃ yāti bhāraṃ tyaktveva bhārikaḥ ।
ātmā''dareṇa karttavyaṃ tadaiva śivapūjanam ।।
yadā yadā śithilatāṃ yāti cittaṃ tadā tadā ।
cintanīyo maheśānastadeva śivapūjanam ।।
sarveṣṭāniṣṭabhāvānāmiṣṭatvenaivabhāvanāt ।
nīrāgadveṣatā citte yā saiva śivapūjanam ।।
pīḍaiva paramā pūjā yathā caraṇapīḍanam ।
duḥkhameva parā pūjā rūkṣamudvarttanaṃ yathā ।।
kheda eva parā pūjā khede citi manolayaḥ ।
bhayaṃ hi paramā pūjā bhīṣā'smāditi ca śruteḥ ।।
dānaṃ tu paramā pūjā dīyate paramātmane ।
adānaṃ paramā pūjā yadi cittaṃ prasīdati ।।
rogā eva parā pūjā rogaiḥ pāpakṣayo yataḥ ।
ārogyaṃ paramā pūjā nairogyaṃ muktisādhanam ।।
kriyā tu paramā pūjā śivārthaṃ kriyate'khilam ।
akriyaiva parā pūjā niścalā dhyānarūpiṇī ।।
satsaṅgaḥ paramā pūjā satsaṅgo mokṣasādhanam ।
asatsaṅgaḥ parā pūjā yatra mohaḥ parīkṣyate ।।
dhairyaṃ tu paramā pūjā dhīro hyamṛtaśnute ।
adhairyaṃ paramā pūjā śīghraṃ kāryavimokṣataḥ ।।
stutireva parā pūjā stutau devaḥ prasīdati ।
nindaiva paramā pūjā suhṛdāṃ gālayo yathā ।।
tṛṣṇaiva paramā pūjā devārthaṃ vahu kāṅkṣate ।
santoṣaḥ paramā pūjā devaḥ santoṣalakṣaṇaḥ ।।
yātrā hi paramā pūjā devasyaitatpradakṣiṇam ।
āsanaṃ paramā pūjā svāsanaṃ yoga uttamaḥ ।।
bhojanaṃ paramā pūjā devanaivedyarūpataḥ ।
abhojanaṃ parā pūjā hyupavāsapriyo hariḥ ।।
sthitatvaṃ paramā pūjā tadupasthānamātmanaḥ ।
patanaṃ paramā pūjā namaskārasvarūpiṇī ।।
bhāṣaṇaṃ paramā pūjā sarvaṃ stutimayaṃ hareḥ ।
maunaṃ tu paramā pūjā maunaṃ vyākhyānamasya tat ।।
ceṣṭaiva paramā pūjā ceṣṭate tatprakāśataḥ ।
aceṣṭā hi parā pūjā joṣamāsveti vedavāk ।।
janmaiva paramā pūjā so'vatāro hareḥ sataḥ ।
jīvanaṃ paramā pūjā jīvankāryāṇi sādhayet ।।
dīrghāyuḥ paramā pūjā yogino dīrghajīvinaḥ ।
svalpāyuḥ paramā pūjā sadyo hyasmādvimucyate ।।
maraṇaṃ paramā pūjā nirmālyatyāgarūpiṇī ।
śoko hi paramā pūjā śoko vairāgyasādhanam ।।
harṣa eva parā pūjā hṛṣṭarūpaḥ sadā hariḥ ।
puṣṭistu paramā pūjā svasthacitto hi puṣṭimān ।।
kṛśatvaṃ paramā pūjā kṛśagātrā hi yoginaḥ ।
lābha eva parā pūjā lābhaḥ santoṣakāraṇam ।।
hānireva parā pūjā tasmādeva vimucyate ।
guṇa eva parā pūjā sādhūnāṃ saṃmato guṇī ।।
doṣā eva parā pūjā nirahaṅkāratā yataḥ ।
māna eva parā pūjā mānyate parameśvaraḥ ।।
apamānaḥ parā pūjā yogī siddhyedamānataḥ ।
dhanaṃ hi paramā pūjā dhanaṃ dharmasya sādhanam ।।
nirdhanatvaṃ parā pūjā brahma prāptamakiñcanaiḥ ।
apramādaḥ parā pūjā hyapramatto hi siddhyati ।।
pramādaḥ paramā pūjā karttavyaṃ vismaredyataḥ ।
suṣuptiḥ paramā pūjā samādhiryogināṃ hi saḥ ।।
karmayogaḥ parā pūjā karma brahmārpaṇaṃ harau ।
bhaktiyogaḥ parā pūjā yo madbhaktaḥ sa me priyaḥ ।।
jñānayogaḥ parā pūjā jñānātkaivalyamaśnute ।
turīyaṃ paramā pūjā sākṣātkārasvarūpiṇī ।।
śravaṇaṃ paramā pūjā śrūyate parameśvaraḥ ।
mananaṃ paramā pūjā mananaṃ dhyānasādhanam ।।
madguroḥ sadṛśaḥ kaścidguruḥ karṇe lagedyadi ।
sarvameva tadā pūjā devasya layarūpiṇī ।।
layānāmapi sarveṣāṃ viśvavismṛtihetutaḥ ।
śreṣṭhaṃ nādānusandhānaṃ nādo hi paramo layaḥ ।।
makarandaṃ pibanbhṛṅgo yathā gandhaṃ na kāṅkṣati ।
nādāsaktaṃ tathā cittaṃ viṣayānnābhikāṅkṣati ।।



bhaktirasāyanam
atha siddhāntasarvasvaṃ śṛṇu bhaktirasāyanam ।
janmamṛtyujarāvyādhibheṣajaṃ tadrasāyanam ।।
dharmārthakāmamokṣāṇāṃ jñānavairāgyayorapi ।
antaḥkaraṇaśuddheśva bhaktiḥ paramasādhanan ।।
yayātra raktyā jīvo'yaṃ dadhāti brahmarūpatām ।
sādhitā sanakādyaiḥ sā bhaktirityabhidhīyate ।।
sarvā sādhanasaṃpattirasti bhaktistu nāsti cet ।
tarhi sādhanasaṃpātastuṣakaṇḍanavadvṛthā ।।
yadyanyatsādhanaṃ nāsti bhaktirasti maheśvare ।
tadā krameṇa siddhyanti viraktijñānamuktayaḥ ।।
na hi kaścidbhavenmukta īśvarānugrahaṃ vinā ।
īśvarānugrahādeva muktirityeṣa niścayaḥ ।।
īśvaraḥ paripūrṇatvānna tu kiñcidapekṣate ।
prītyaivāśu prasannaḥ sanparaṃ kuryādanugraham ।।
yā prītiravivekānāṃ viṣayeṣvanapāyinī ।
tvāmanusmarataḥ sā me hṛdayānmā'pasarpatu ।।
paramātmani viśveśe bhaktiścetpremalakṣaṇā ।
sarvameva tadā siddhaṃ kartavyaṃ nāvaśiṣyate ।।
aparokṣānubhūtiryā vedānteṣu nirūpitā ।
premalakṣaṇabhaktestu pariṇāmaḥ sa eva hi ।।
śāstrārthaḥ saṃparijñāto jātaṃ prema maheśvare ।
premānandaprakāreṇa dvaitaṃ vismaraṇaṃ gatam ।।
vāsudevamayaṃ sarvaṃ vāsudevātmakaṃ jagat ।
itthaṃ dvaitarasāḍhyasya jñānaṃ kimavaśiṣyate ।।
vāsudevaḥ paraṃ brahma paramātmā parātparaḥ ।
antarbahiśca tatsarvaṃ vyāpya nārāyaṇaḥ sthitaḥ ।।
aṇurbṛhatkṛśaḥ sthūlo guṇabhṛnnirguṇo mahān ।
ityādivacanairbhakto vaiṣṇavaḥ stauti keśavam ।।
śivaḥ kartā śivo bhoktā śivaḥ sarveśvareśvaraḥ ।
śiva atmā śivo jīvaḥ śivādanyanna vidyate ।।
khaṃvāyutejojalabhūkṣetrajñārkendumūrtibhiḥ ।
aṣṭābhiraṣṭamūrtiṃ ca śāṃbhavaḥ stauti śaṅkaram ।।
idaṃ yadā pariṇataṃ prema tajjñānameva hi
atha yuktyantaram ।
bālakastāta tāteti janakaṃ prati bhāṣate ।
na punastātaśabdārthaṃ sa tu jānāti kiñcana ।।
yadā tātapadārthasya vyutpatiṃ yātyasau kramāt ।
tadā tu satyamevāyaṃ tāta ityeti niścayam ।।
tathā bhakto bhajandevaṃ vedaśāstroditaiḥ kramaiḥ ।
vyutpatiṃ paramāṃ prāpya mukto bhavati hi kramāt ।।
kiṃ ca lakṣaṇabhedo hi vastubhedasya kāraṇam ।
na bhaktajñāninordṛṣṭā śāstre lakṣaṇabhinnatā ।।
virāgaśca vicāraśca śaucamindriyanigrahaḥ ।
vede ca paramā prītistadekaṃ lakṣaṇaṃ dvayoḥ ।।
adhyāye bhaktiyogākhye gītāyāṃ bhaktilakṣaṇam ।
yaduktamaṣṭabhiḥ ślokairdṛṣṭaṃ jñāniṣu tanmayā ।।
tavāsmīti bhajatyekastvamevāsmīti cāparaḥ ।
iti kiñcidviśeṣepi pariṇāmaḥ samo dvayoḥ ।।
antarbahiryadā devaṃ devabhaktaḥ prapaśyati ।
dāso'haṃ bhāvayanneva dākāraṃ vismaratyasau ।।
dṛṣṭamekāntabhakteṣu nāradapramukheṣu tat ।
kiṃcidviśeṣaṃ vakṣyāmi tvamekāgramanāḥ śṛṇu ।।
yadīśvararasī bhaktastadīśvararasī budhaḥ ।
ubhau yadyapyekarasau tathāpīṣadvilakṣaṇau ।।
buddhā bodharasādanyarasanīrasatāṃ gatāḥ ।
tathā'dhikapremarasānna tu bhaktāḥ kadācana ।।
atha praśnaḥ ।
nanu jñānaṃ vinā muktirnāsti yuktiśatairapi ।
tathā bhaktiṃ vinā jñānaṃ nāstyupāyaśatairapi ।।
bhakterjñānaṃ tato muktiriti sādhāraṇakramaḥ ।
jñāninastu vasiṣṭhādyā bhaktā vai nāradādayaḥ ।।
evamādivyavasthāyāḥ kāraṇaṃ kiṃ nirūpyatām ।
atrocyate vicitraṃ yatkāraṇaṃ tanniśāmaya ।।
kathayāmi sadṛṣṭāntaṃ yenārthaḥ sphuṭatāṃ vrajet ।
syāttāpasya ca pāpasya gaṃgāsnānena hi kṣayaḥ ।।
yastu syāttāpaśāntyarthī tasyāpi syādaghakṣayaḥ ।
yastu syādaghaśāntyarthī tāpastasyāpi naśyati ।।
tāpapāpakṣayau snānaṃ trayametatsamaṃ dvayoḥ ।
tathāpyekastu śaityārthī śuddhyarthī tu dvitīyakaḥ ।।
yathaiva bhāvabhedena nāmabhedastayorabhūt ।
evameva budhairyaistu devo muktyarthamāśritaḥ ।।
bhaktyā jñānamavāpyaiva ye muktā jñānino hi te ।
yaistu saṃsāravirasairbhaktyarthaṃ harirāśritaḥ ।।
tato bhaktiprabhāvena svabhāvājjñānamudgatam ।
tajjñānaṃ prāpya muktā ye te bhaktā iti varṇitāḥ ।।
viraktibhaktivijñānamuktayastu samā dvayoḥ ।
tathāpi bhāvabhedena nāmabhedastayorabhūt ।।
muktirmukhyaphalaṃ jñasya bhaktistatsādhanatvataḥ ।
bhaktasya bhaktirmukhyaiva muktiḥ syādānuṣaṅgikī ।।
rītyā'naya'pi sumate variṣṭhā bhaktirīśvare ।
athānyo'pi mahimā
paramānandarūposau paramātmā svayaṃ hariḥ ।।
śivabhaktiṃ puraskṛtya bhuṅkte bhaktirasāyanam ।
sanakādyā vasiṣṭhādyā nandiskandaśukādayaḥ ।।
bhuñjate tatpadaṃ prāptā api bhaktirasāyanam ।
dvaitaṃ vinā kathaṃ bhaktiriti tatrottaraṃ śṛṇu ।।
dvaitaṃ mohāya bodhātprākprāpte bodhe manīṣayā ।
bhaktyarthaṃ kalpitaṃ dvaitamadvaitādapi sundaram ।।
tathā coktaṃ bhāgavate
ātmārāmāśca munayo nirgranthā apyurukrame ।
kurvantyahetukīṃ bhaktimitthaṃbhūtaguṇo hariḥ ।।
jāte samarasānande dvaitamapyamṛtopamam ।
mitrayoriva daṃpatyorjīvātmaparamātmanoḥ ।।
hṛdaye vasati prītyā lokarītyā ca lajjate ।
yathā camatkāramayī nityamānandinī vadhūḥ ।।
pāramārthikamadvaitaṃ dvaitaṃ bhajanahetave ।
tādṛśī yadi bhaktiścetsā tu muktiśatādhikā ।।
priyatamahṛdaye vā khelatu premarītyā padayugaparicaryāṃ preyasī vā vidhattām ।
viharatu viditārtho nirvikalpe samādhau nanu bhajanavidhau vā taddvayaṃ tulyameva ।।
viśveśvarastu sudhiyā galite'pi bhede bhāvena bhaktisahitena samarcanīyaḥ ।
prāṇeśvaraścaturayā milite'pi citte cailāñcalavyavahitena nirīkṣaṇīyaḥ ।।
atha bhaktirasamāśritya ślokaḥ ।
yoge nāsti gatirna nirguṇavidhau sambhāvanādurgame nityaṃ nīrasayā dhiyā parihṛte dve aihikāmuṣmike ।
gopaḥ ko'pi sakhā'kṛtaḥ sa tu punarnānāṅganāsaṅgavānasmākaṃ padamarthayanti munayaścitraṃ kimasmātparam ।।
romāñcena camatkṛtā tanuriyaṃ bhaktyā mano nanditaṃ premāśrūṇi vibhūṣayantiṃ vadanaṃ kaṇṭhaṃ giro gadgadāḥ ।
nāsmākaṃ kṣaṇamātramapyavasaraḥ kṛṣṇārcanaṃ kurvatāṃ muktirdvāri caturvidhāpi kimiyaṃ dāsyāya lolāyate ।।
ghanaḥ kāmo'smākaṃ tava tu bhajane'nyatra na rucistavaivāṃghridvandve natiṣu ratirasmākamatulā ।
sakāme niṣkāmā sapadi tu sakāmā padagatā sakāmā'smānmuktirbhajati mahimā'yaṃ tava hare ।।



rājayoge bhūmikābhedabhāskaraḥ ।
bhūmikābhedamārabhya yāvadgranthasamāpanam ।
agādhabodhasāre'sminrājayogo nirūpyate ।।
athāyaṃ hṛdi kartavyo bhūmikābhedabhāskaraḥ ।
yasya prasādamātreṇa tamo hārdaṃ vilīyate ।।
ajñānabhūmikāḥ sapta saptaiva jñānabhūmikāḥ ।
bījajāgrattathā jāgranmahājāgrattathaiva ca ।।
jāgratsvapnastathā svapnaḥ svapnajāgratsuṣuptakam ।
iti saptavidho mohasteṣāṃ vivaraṇaṃ śṛṇu ।।
kusūle saṃsthitaṃ bījaṃ tatra sarvo yathā drumaḥ ।
tathā yatra sthitaṃ viśvaṃ na tu vyaktimupāgatam ।।
bījarūpaṃ sthitaṃ jāgradbījajāgrattaducyate ।
saṃsāraprathamāvasthā mahāmohaḥ sa eva hi ।।
tadevājñānamityuktaṃ yatsvabodhena līyate ।
kusūle saṃsthitaṃ bījaṃ kṣetre nikṣipyate yadā ।।
aṃkuronmukhatāṃ yāti sā'vasthā jāgraducyate ।
idameva mahattattvamiti sāṃkhyairnirūpyate ।।
īkṣaṇaṃ ceti vedāntaiḥ sāmānyāhaṅkṛtistathā ।
ānandamayakośaśca tatsākṣī tvīśvaraḥ smṛtaḥ ।।
viśeṣāhaṅkṛtiḥ sūkṣmāṅkuravadvyāvahārikī ।
mahājāgradbudhaiḥ proktā vyaṣṭyavasthātraye tu sā ।।
jāgratsvapnasuṣuptākhye'vasthā jāgraditi smṛtā ।
jāgradeva yadā jīvo manorājyaṃ karoti hi ।।
jāgrataḥ svapna iva yatsa jāgratsvapna ucyate ।
lokaprasiddho yaḥ svapnaḥ sa svapna iti kathyate ।।
jāte'pi jāgare jantoḥ svapnadṛṣṭārthabhāsanam ।
pratyakṣamiva saṃskārātsvapnajāgrattaducyate ।।
ṣaḍavasthāparityāge suṣuptiḥ saptamī matā ।
ajñānabhūmikāstvetāḥ śṛṇu vijñānabhūmikāḥ ।।



jñānabhūmikāḥ 
jijñāsā'tha vicārākhyā tatastu tanumānasā ।
sattvāpattirasaṃsaktiḥ padārthābhāvinī tathā ।।
saptamī turyamityuktā turyātītamataḥ param ।
āsāmeva nāmāntarāṇi ।
mumukṣā ca samakṣā ca parīkṣā ca parokṣakā ।।
aparokṣā mahādīkṣā parākakṣeti sapta tāḥ ।
prathamā tvadhikārākhyā dvitīyā śravaṇātmikā ।।
tṛtīyā mananaprāyā nididhyāsaścaturthikā ।
sākṣātkāraḥ pañcamī syātṣaṣṭhī pariṇatiḥ smṛtā ।।
saptamī tu parā kāṣṭhā saiva turyamitīritā ।
prathamāyāṃ tu vidyārthī dvitīyāyāṃ padārthavit ।।
niḥsaṃśayastṛtīyāyāṃ caturthyāṃ paṇḍito bhavet ।
prāptānubhūtiḥ pañcamyāṃ ṣaṣṭhyāmānandaghūrṇitaḥ ।।
saptamī sahajā turyā turyātītamataḥ param ।
bhūmikā tritayaṃ pūrvaṃ tvatra jāgraditi smṛtam ।।
jijñāsoratra saṃsāro yathāpūrvaṃ yataḥ sthitaḥ ।
caturthī svapna ityuktā svapnābhaṃ yatra vai jagat ।।
suṣuptiḥ śithilā gāḍhā dvividhā''dyā tu pañcamī ।
ṣaṣṭhī gāḍhasuṣuptiḥ syātsaptamī turyamucyate ।।
atra praśnaḥ
saṃsārameva yo vetti mokṣamārgaṃ na vetti yaḥ ।
tasya saṃsāriṇaḥ pūrvaṃ mumukṣā jāyate katham ।।
yādṛśo yasya saṃskārastādṛśī tasya vāsanāḥ ।
saṃsārasaṃskāravato mumukṣā jāyate katham ।।
mokṣe tu viṣayo nāsti sukhaṃ na viṣayairvinā ।
iti mūḍhadhiyāṃ pūrvaṃ mumukṣaiva kathaṃ bhavet ।।
atrotaram ।
niṣkāmā vā sakāmā vā bhaktirviṣṇoḥ śivasya vā ।
saprema hṛdaye jātā mumukṣākāraṇaṃ hi tat ।।
kadācicchuddhabhāvena gaṅgātīre tapaḥ kṛtam ।
tatpuṇyaparipākena mumukṣā jāyate satām ।।
viduṣāṃ vītarāgāṇāmannapānādisevayā ।
saṅgatyā praṇayenāpi mumukṣā''kasmikī bhavet ।।
taduktam ।
manuṣyāṇāṃ sahasreṣu kaścidyatati siddhaye ।
yatatāmapi siddhānāṃ kaścinmāṃ vetti tattvataḥ ।।
tathā ca vāsiṣṭhe ।
calārṇavayugacchidrakūrmagrīvāpraveśavat ।
anekajanmanāmante vivekī jāyate pumān ।।
sopāstīnāṃ karmaṇāṃ tu cittaśuddhiḥ phalaṃ matam ।
vedanecchā vedanaṃ vā citrā satkarmaṇāṃ gatiḥ ।।
vedāntairapi jijñāsos tasmātkarmorarī kṛtam ।
śraddhā cittasya śāntiśca dāntiścoparamastathā ।
mumukṣā sādhanānāṃ hi saṃpatprathamabhūmikā ।।
gurūpasadanaṃ pūrvaṃ karttavyaṃ hi mumukṣuṇā ।
gurumevābhigacchecca vijñānārthamiti śrutiḥ ।।
tallakṣaṇāni ।
mokṣa eva mamāstvīśa mā'stu saṃsāradarśanam ।
iti yaḥ sudṛḍho bhāvo mumukṣālakṣaṇaṃ hi tat ।।
puṇyakṣetreṣu yā buddhiḥ puṇyatīrtheṣu yā ruciḥ ।
mokṣadharmeṣu yā śraddhā mumukṣālakṣaṇaṃ hi tat ।।
yataḥ kutaścidānīya jñānaśāstrāṇyavekṣate ।
cintayaṃstasya tātparyaṃ mumukṣālakṣaṇaṃ hi tat ।।
mahatā'pi prayatnena kuryātpaṇḍitasaṅgatim ।
saṃsthāpayitvā mūrdhānaṃ teṣāṃ caraṇapaṅkaje ।।
praśnānmanogatānpṛcchetsvājñānaṃ ca prakāśayet ।
teṣāmuttaravākyānāṃ tātparyaṃ hṛdi bhāvayet ।।
nādharmo rocate yasya yasya dharme sadā ruciḥ ।
kāmyadharme na ca śraddhā mumukṣālakṣaṇaṃ hi tat ।।
rāgadveṣamadakrodhalobhamatsaravṛttiṣu ।
svabhāvādglānimāpnoti mumukṣālakṣaṇaṃ hi tat ।।
tatra ślokaḥ ।
prekṣituṃ na vijānāti prekṣaṇe kurute manaḥ ।
lajjāṃ jahāti naiveyaṃ vayaḥsandhirayaṃ kila ।।
calitā svāmigehāya vadhūḥ khidyati roditi ।
idamatra samādhānaṃ padamagre dadhāti yat ।।



atha dvitīyā ।
prakṛterlakṣaṇaṃ tvetadidaṃ vikṛtilakṣaṇam ।
svarūpaṃ puruṣasyedaṃ tadvicārasya lakṣaṇam ।।
idaṃ satyamidaṃ mithyā tvidaṃ cetyamiyaṃ hi cit ।
idaṃ brahma tviyaṃ māyā tadvicārasya lakṣaṇam ।।
kasminnidaṃ kutaścedaṃ kimidaṃ kena vā kṛtam ।
kathametadvilīyate tadvicārasya lakṣaṇam ।।
ka īśvaraśca ko jīvaḥ kā muktiḥ kintu bandhanam ।
kiṃ dvaitaṃ kathamadvaitaṃ tadvicārasya lakṣaṇam ।।
nityānityavivekena nityavastuni vastutā ।
anitye tucchatābuddhistadvicārasya lakṣaṇam ।।
evamabhyāsayogena viduṣāṃ manasā saha ।
jāyate brahmavādo yaḥ sā tu prauḍhavicāraṇā ।।
svayaṃ prakāśarūpo'yaṃ pṛṣṭaḥ ko'sīti saṃvadet ।
ahamajño na jānāmi māmahaṃ ko'hamityuta ।।
ātmabhānādṛte nāhamajña ityuktisambhavaḥ ।
ātmānameva no vetti tarhyayaṃ jaḍa eva hi ।।
jaḍatvācca ghaṭādīni kathameva prakāśayet ।
tasmādayaṃ svamātmānaṃ jānātyeveti nirṇayaḥ ।।
athātmānamasau vetti parantu na hi vetti yat ।
viśeṣaṃ svagataṃ tasmātsvarūpājñānavānayam ।।
atra brūmo viśeṣo'tra nāstyavācye tu cidghane ।
nirviśeṣasvarūpe'tra viśeṣaṃ yadi vetti saḥ ।।
vedyatvātkalpitaḥ svasmiṃstena kiṃ tadvicāraṇaiḥ ।
nirviśeṣatayā jñāto nirviśeṣasvarūpavān ।।
pūrṇabodhastarhi jāto jijñāsaiva nirarthikā ।
kiñjātīyaḥ kiṃguṇo'sau kiñceṣṭo nāma tasya kim ।।
kiṃ prakāraḥ kimākāraḥ kiṃvikāraśca pṛcchasi ।
na jātirnirguṇasyāsya niśceṣṭo nāma tasya na ।।
niṣprakāro nirākāro nirvikāraḥ sa niścitaḥ ।
saccidānandarūpeṇa jijñāsya iti cedvadet ।।
saccidānandarūpeṇa jñāta evāyameva hi ।
asya vivaraṇam ।
ayamātmā svamātmānaṃ sadrūpeṇa na vetti kim ।।
ahamasmīti jānāti nāhamasmīti tadvada ।
ahamasmīti jānāti paścādvijñeya ātmanaḥ ।।
dharme cārthe ca kāme ca mokṣe ca yatate svayam ।
tasmātsadrūpatāyāṃ tu nāstyevājñānamātmanaḥ ।।
cetano'haṃ vijānāmi ghaṭādīnīti yo vadet ।
svasya cidrūpatāyāṃ tu tasyājñānaṃ na vidyate ।।
sarvaṃ priyaṃ svakāmāya tasmātpriyatamaḥ svayam ।
tenātmanastu sā yuktā spaṣṭaivānandarūpatā ।।
tenātmanastu sā vyaktā saccidānandarūpatā ।
tasmātsvayaṃ prakāśe'sminsaccidānandarūpiṇi ।।
ākāśe nīlimā yadvattoyaṃ marumarīciṣu ।
jale ca nailyamanyena cetanena prakalpitam ।
ajñānaṃ citsvarūpeṇa svayaṃ svasminprakalpitam ।।
mohasyāpi svabhāvo'yaṃ viśvarūpeṇa bhāsanam ।
vidyayā nāśite mohe tatsvabhāvo na bhāsate ।।
jīvacaitanyabhāsyānāṃ vṛttīnāṃ pralaye layaḥ ।
vṛttīnāṃ pralayādeva na bhāsante'tra vṛttayaḥ ।।
tatpunarjīvacaitanyaṃ yathā pūrvaṃ hi vartate ।
na punarvṛttibhāsātmā jīvastatra vinaśyati ।।
ātmacaitanyabhāsyasya mohasya pralaye tathā ।
moha eva nivarteta yathā pūrvaṃ lasatyasau ।।
dīpaprabhāyāmāyātau śvetakṛṣṇapaṭau yathā ।
tau tayā kāśitau paścāttannāśe sā yathā sthitā ।।
ātmabhāyāṃ samāyātau mohabodhau yathākramāt ।
tayā prakāśitau paścāttannāśena sā yathā sthitā ।।
vedāntasaṃpradāyena kṛta ityādicintane ।
asambhāvanayā yuktā viparītatvabhāvanā ।।
sā naśyati dvitīyāyāṃ prajñātaikṣṇyaṃ ca vardhate ।
dṛśyate tvagrayayā buddhyā sā buddhistasya jāyate ।।
sakṣārairagnisaṃskārairvihite hemaśodhane ।
śyāmikā kṣayamāyāti kevalaṃ hema tiṣṭhati ।।
satakairbodhasaṃskārairvihite brahmaśodhane ।
avidyā kṣayamāyāti kevalaṃ brahma tiṣṭhati ।।



atha tṛtīyabhūmikānirṇayaḥ ।
bhūmikādvitayābhyāsāttṛtīyā tanumānasā ।
mananāparaparyāyā bhavettallakṣaṇaṃ śṛṇu ।।
sāndhakāragṛhasthasya paryālocanayā ciram ।
sūkṣmo'rtho bhāsate yadvattṛtīyāyāṃ tathā muneḥ ।।
bālasya śūdrakalpasya gāyatryā upadeśataḥ ।
yathā dvijatvamāyāti tathā jātyantaraṃ muneḥ ।।
dṛṣṭvā lokasthitiṃ lolāṃ savismaya iva sthitaḥ ।
antareva viṣīdeta tṛtīyālakṣaṇaṃ hi tat ।।
dinaṃ gataṃ gatā rātrirgatamāyurgataṃ vayaḥ ।
kadā sthāsyāmi niṣṭhāyāṃ yatra moho na bādhate ।।
gate'hni śocati muhurgatenāhnā kimarjitam ।
gatāyāṃ ca tathā rātrau kiṃ me rātryā'nayā'rjitam ।।
aniṣiddheṣu bhogeṣu prāpteṣvapi yadṛcchayā ।
niṣiddhāniva tānpaśyetsā sthitistanumānasā ।।
bahirmukhajanastutyā lajjate nindito yathā ।
paramārthijanastutyā prasādamadhigacchati ।।
tatra ślokaḥ ।
asyai tu patirātmānaṃ dātumutkaṇṭhitaḥ sadā ।
ādātuṃ na vijānāti nityamutkaṇṭhitā'pi sā ।।
saubhāgyakāminī nārī nāyako ratidāyakaḥ ।
parantu mugdhabhāvena kiṃcitkālaṃ vilambanam ।।
idameva kathaṃ nu syāditi kliśyati cātmanā ।
bhūyaḥ kaṭākṣakalahaṃ karoti svāminā saha ।।



caturthabhūmikānirṇayaḥ ।
tṛtīyabhūmikābhyāsānnāśameti rajastamaḥ ।
sattvāpatiścaturthī syānnididhyāsanarūpiṇī ।।
atrākṣepaparīhāraḥ ।
bhogārthameva devattvaṃ prāptā devā na muktaye ।
mumukṣāvirahātteṣāṃ sattvāpattirna muktikṛt ।।
atra ślokaḥ ।
deveṣvapi tathā śakrakuberavaruṇādayaḥ ।
ye mumukṣāṃ gatāsteṣāṃ muktiprāptiḥ kimadbhutam ।।
atha lakṣaṇāni ।
ekānte muktigāthānāṃ gānaṃ rodanameva ca ।
romāñco gadgadaḥ kaṇṭhe sattvāpattestu lakṣaṇam ।।
svamatamāha ।
vedāntāḥ sabhyagabhyastā atha dhyeyo maheśvaraḥ ।
prāptātisaurabhe bhṛṅge rasapānaṃ guṇādhikam ।।
nityo'smi śuddha evāsmi kvājñānaṃ kva ca bandhanam ।
evamādicamatkāraḥ sattvāpattestu lakṣaṇam ।।
yathā nijakathāstadvacchṛṇotyupaniṣatkathāḥ ।
yathā'nyasya kathāstadvacchṛṇoti janasaṃkathāḥ ।।
dehendriyamanaḥprāṇabuddhyahaṅkāracetasām ।
nirīkṣya vividhāśceṣṭā āste vismitavanmuniḥ ।।
jñatvakartṛtvabhoktṛtvajanmamṛtyujarādikān ।
bhāvānanyasya jānāti tadanyaṃ bhāvamātmanaḥ ।।
mohajālādvinirgatya jālādiva vihaṅgamaḥ ।
khecaratvamanuprāpto dhanyatāmanuvindati ।।
daridra iva saṃprāpya nidhānaṃ vismayaṃ gataḥ ।
īśvarānugraho jāta iti nṛtyati hṛṣyati ।।
viṣayaiḥ śabdasaṃsparśagandharūparasairna yaḥ ।
priyairapi bhavettādṛksāttvikānandamāgataḥ ।।
vyatiriktamivātmānaṃ paśyanbhāveṣu sannapi ।
cāṇḍālīmiva yo māyāṃ na spṛśandūravatsthitaḥ ।।
audāsīnyena yaḥ paśyetsvapnābhaṃ jāgare jagat ।
sattvāpattiparīpākalakṣaṇaṃ tadudāhṛtam ।।
atra ślokaḥ ।
bhāvaḥ samyakparijñāto grahaṇe'pi manaḥ kṛtam ।
ādānamavaśiṣṭaṃ hi kṛtvā'bhūṣaṇamātmanaḥ ।।
ahaṃ tvanūḍhā taruṇī na kasyāpi parigrahaḥ ।
enameva variṣyāmi patiṃ ko vā hasiṣyati ।।
hataḥ kāmī kaṭākṣeṇa kayācinmṛgacakṣuṣā ।
vyasanitvamavāpnoti tathā'yaṃ muktikāntayā ।।
guñjadbhṛṅgidhvaniṃ śrutvā guñjankīṭo yathā bile ।
brahmāsmīti tathaivāyaṃ bhavituṃ brahma guñjati ।।



pañcamī bhūmikā ।
daśācatuṣṭayābhyāsādasaṃsaktistu paṃcamī ।
suṣuptiprathamāvasthā sākṣātkāranavāṃkurā ।।
sā'parokṣā naīva niśā śṛṇu tasyāstu lakṣaṇam ।
prathamaḥ svacamatkāraḥ svarūpānandalakṣaṇam ।।
brahmatvasaṃsmṛtiḥ saiva saiva jīvatvavismṛtiḥ ।
tadevājñānamaraṇamamṛtatvaṃ tadeva hi ।।
āvirbhūtā tu sā naiva nāvirbhūtatvabhākpunaḥ ।
kathaṃ bhūyo bhramatyeṣa bhrāntireva gatā yadi ।।
yathā vartulapāṣāṇā gireḥ śikharataścyutāḥ ।
dhvaṃsaṃtyeva na tiṣṭhanti vikārāstadvadatra hi ।।
munirardhakaṭākṣeṇa yaṃ vikāramavekṣate ।
sadyaḥ patatyasau pṛthvyāṃ nottiṣṭhati yathā punaḥ ।।
avigīte na tuṣyettu vigīte na viṣīdati ।
vismaratyakhilaṃ kāryaṃ ramate svātmanātmani ।।
bhūtāviṣṭa ivākasmādvarṇāśramavidhikramam ।
preritaḥ pūrvasaṃskāraiḥ karoti na karotyapi ।।
yathaiva laukikajñāne pramāṇaṃ cakṣurādayaḥ ।
brahmajñānasya viṣaye tathaivopaniṣanmatā ।।
yatsākṣitvātpramāṇāni tāni kastatra saṃśayaḥ
vidhikiṅkaratāṃ tyaktvā hyakiñcitkaratāṃ gataḥ ।
akiñcanatvamāpanno na cintayati kiñcana ।।
saṃlagne'pyātape bhānorhimācalaśileva yaḥ ।
bahirantaśca saṃpūrṇaḥ śītalatvaṃ na muñcati ।।
sphaṭikaḥ sphaṭikatvajñaḥ salilaṃ salilatvavit ।
gaganaṃ gaganatvajñaṃ yadi syātsā daśā citaḥ ।।
budho yathā na muhyeta nānāraṅgagṛheṣvapi ।
tathā muhyati na''tmā'yaṃ nānāraṅgagṛheṣvapi ।।
yogī krīḍati nidrāti hasatyapi vadatyapi ।
bahirmukhairapi janaiḥ piśācairiva śaṃkaraḥ ।।
na prāptaparamārthasya tulāmarhati vāsavaḥ ।
vāsavastatpadākāṃkṣī na sa vāsavatāpriyaḥ ।।
vahnipakvaṃ yathā māṃsaṃ pūrvavatsthitamasthiṣu ।
saṃsaktamapyasaṃsaktaṃ svaśarīre tathā muniḥ ।।
tatra ślokāḥ ।
iyaṃ parāṅmukhībhūya patiṃ pratyagavekṣate ।
premaprasannayā dṛṣṭyā hyasyā yauvanamāgatam ।।
na khelati vayasyābhiḥ śithilā gṛhakarmaṇi ।
rahaḥ paśyati cihnāni prāptā prāṇapateḥ sukham ।।
na veṣo vihitaḥ kaścinna vā vacanacāturī ।
kintu premātisātatyādbālayā lālito hariḥ ।।
nālaṅkṛtā no kulīnā na vidagdhā na sundarī ।
yasyāṃ tu ramate svāmī sā saubhāgyavatī vadhūḥ ।।
yasmindeśe sitā nāsti taddeśyo vetti kiṃ sitām ।
sa eva veda mādhuryaṃ yenaivāsvāditā sitā ।।
tṛṣṇāṃ vihāya tucchebhyo munirniḥśalyatāṃ gataḥ ।
svarasāyanatṛptātmā dinānudinamedhate ।।



ṣaṣṭhī bhūmikā ।
bhūmikāpañcakābhyāsātpadārthābhāvinī bhavet ।
ṣaṣṭhī ghanasuṣuptiḥ syānmahādīkṣeti sā bhavet ।।
mahānidreti sā proktā yasyāmānandaghūrṇitā ।
padārthavismṛtiḥ saiva proktā pariṇatiśca sā ।।
tallakṣaṇāni ।
naravāhanasaṃrūḍhāḥ suptā eva yathā nṛpāḥ ।
calanti tadvatsvānande supta eva calatyasau ।।
dhyānādhvaravidhau yasya paśavaścakṣurādayaḥ ।
svayamevopatiṣṭhanti rantidevamakhe yathā ।।
pūrṇe bodhe samutpanne manobuddhīndriyādayaḥ ।
apūrṇāḥ pūrṇatāṃ yānti kā vācyā tasya pūrṇatā ।।
tatsarvamamṛtaṃ tasya yatkhādati pibatyapi ।
yatra tiṣṭhati sā kāśī sa japo yatprajalpati ।।
saṃcārastīrthasaṃcāraḥ samādhiḥ śayanaṃ muneḥ ।
yaṃ paśyati sa viśveśaḥ śṛṇotyupaniṣacca sā ।।
pīyate premapīyūṣaṃ śliṣyate paramā kalā ।
bhujyate paramānando yoginā na sa bhoginā ।।
saṃprāpte paramānande na śocati gataṃ vayaḥ ।
bhūtaṃ bhavadbhaviṣyacca sarvamānandatāṃ gatam ।।



atha saptamī
tataḥ ṣaṣṭhīmatikramya turīyāṃ yāti saptamīm ।
mahākakṣeti saivoktā saiva gūḍhasuṣuptikā ।।
yoganidreti sā proktā parā kāṣṭheti sā smṛtā ।
anuttaraṃ ca sahajaṃ svarūpasthitirityapi ।।
maunamevāvalambante yasyāṃ hariharādayaḥ ।
sā tu varṇayituṃ śakyā na kenāpi kadācana ।।
cidaṅge komale lagno daivādajñānakaṇṭakaḥ ।
taṃ bodhakaṇṭakenāyaṃ vinivārya sukhaṃ sthitaḥ ।।
amṛtajaladhau yasminvārttā na mīnataraṃgayor na ca paricayaḥ pārāvārasthiterapi kutracit ।
samarasaparabrahmānandapraṇunnavikalpanaḥ sahajagalitadvaitajvālaḥ sa bhāti mahāmuniḥ ।।
baṃdhadhvaṃsamabhīpsunā sumanasā jijñāsayā tīvrayā jñāte brahmaṇi bādhitākṣaviṣaye bodhe camatkurvati ।
svāntarmantṛvimānamānyavivṛtivyāvṛttinirbhaṅgako bhāti jñānasukhātmakaḥ svayamayaṃ yogyāpagānāṃ patiḥ ।।
vācā maunamayī gatiḥ sthitimayī nidrāmayo jāgaro nidrā bodhamayī niśā dinamayī naktaṃmayo vāsaraḥ ।
karma brahmamayaṃ jagatsukhamayaṃ kiñcinna kiñcinmayaṃ durlaṅghyaṃ guṇavartma laṅghitavato vārttā kathaṃ varṇyatām ।।
atyantahīno balapauruṣābhyām akiṃcano yo galitābhimānaḥ ।
tenaiva nītā ripavo vināśaṃ na ye hatāstāta mahendramukhyaiḥ ।।
brahmavidbrahmavidyāyāṃ bhavānyāṃ putratāṃ gataḥ ।
nijāṅge lālayatyenaṃ paramātmā sadāśivaḥ ।।



bhūmikāśāstrārthanirṇayaḥ ।
bhūmikātritayaṃ jāgraccaturthī svapna ucyate ।
tāvatī sādhakāvasthā tāratamyena yoginām ।।
pañcamīṃ tu samārabhya siddhāvasthaiva sā tridhā ।
tisṛṇāmapyavasthānāṃ dṛṣṭānto'tra nirūpyate ।।
suṣupteḥ prathamāvasthā tasyāṃ yatsukhamāpyate ।
suṣupteryā ghanāvasthā tasyāmapi tadeva hi ।।
sukhaṃ ghanasuṣuptau tatsukhaṃ gāḍhasuṣuptake ।
turyāyāmapi saptamyāmānandānubhavaḥ samaḥ ।।
tathā ya eva pañcamyāṃ ṣaṣṭhyāmapi sa eva hi ।
turyāyāmapi saptamyāṃ brahmānandaḥ sa eva hi ।।
abhyāsatāratamyena tāratamye cirasthitau ।
aparokṣānubhūtestu tāratamyaṃ manāṅga hi ।।
nāsvāditā sitā yāvattāvannāsvāditaiva sā ।
ekadāsvāditā cetsā naiva nāsvāditā bhavet ।।
jātā cetsā tu jātaiva jātu nājātatāṃ bhajet ।
kathaṃ bhūyo bhramatyeṣa bhrāntireva gatā yadi ।।
atha kaścidviśeṣaḥ ।
turīyā prathamābhāse vidyudābhāsalakṣaṇā ।
tataścañcaladīpābhā tato niścaladīpavat ।।
sūryaprabhāvacca tataḥ saptamī ciravarttinī ।
udayāstavihīnā sā dinapakṣarttuvatsaram ।।
puṣkalā niścalā pūrṇā paramānandasundarī ।।
yeṣāṃ dhyānakalāyāṃ ca līyante guṇapaṅktayaḥ ।
yeṣāṃ kṛpākaṭākṣeṇa sadyo muktiravāpyate ।।
pañcamīmathavā ṣaṣṭhīṃ saptamīṃ vā samāśritāḥ ।
na teṣāṃ punarāvṛttiḥ kalpakoṭiśatairapi ।।
pūrvāvasthācatuṣke ye sthitā dehaṃ vihāya te ।
punardehāntaraṃ prāpya brahmābhyāsaṃ prakurvate ।।
yogabhraṣṭāsta ucyante krameṇa brahmagāminaḥ ।
yogino yogasiddhāśca dattādyā janakādayaḥ ।।
īśvarānugrahaṃ prāptā arvācīnāśca ke cana ।
svarūpānubhavaṃ prāptā muktāste sarva eva hi ।।
suṣuptau kecidāśvastāḥ kecidghanasuṣuptake ।
kecidgāḍhasuṣuptau ca sarveṣāmamṛtaṃ samam ।।



avasthāvyavasthā ।
athāvasthāvyavasthākhyaṃ kiñcitprakaraṇaṃ śṛṇu ।
yasminparīkṣite samyakparīkṣyaṃ nāvaśiṣyate ।।
jāgratsvapnaḥ suṣuptiśca tathā mūḍhasamādhitā ।
mūrcchā mṛtyusturīyañcetyavasthāḥ sapta kīrtitāḥ ।।
jāgratsvapnaḥ suṣuptiśca vyaktā mūḍhasamādhitā ।
mūrcchā mṛtyusturīyaṃ ca vyaktā nityānubhūtitaḥ ।।
uktaṃ mūḍhasamādhānaṃ bhavapratyayasaṃjñakam ।
purā'saṃprajñātanāmasamādherbhedavarṇane ।।
tatsamādhisthitā jitvendrādīnsvargeśatāṃ yayuḥ ।
mṛtyurmūrcchā prasiddheti turīyamabhidhīyate ।।
vedāntasaṃpradāyena nididhyāsanadārḍhyataḥ ।
paramātmani cittasya layastu turyamucyate ।।
tatra sākṣātkṛtaṃ brahma mūlāvidyāvināśakṛt ।
tatra praśnaḥ ।
svapnajāgarayostulyaḥ saṃsārāḍambaro mune ।।
tarhi kena viśeṣeṇa saṃjñābhedastayorvada ।
atrottaram ।
jānīhi prathamaṃ tāta bhedaṃ vismṛtibodhayoḥ ।।
svapnajāgarayorbhedaṃ paścājjñāsyasi taṃ śṛṇu ।
vismṛtiryanna bhāseta bodho mithyātvaniścayaḥ ।।
jāgarānantaraṃ nidrā tatra svapno yadā bhavet ।
svapne syājjāgarābhānaṃ na tu jāgarabodhanam ।।
jāgaro'yaṃ tu mithyeti buddhiḥ svapne na vartate ।
kintu jāgaravismṛtyā svapne svapnārthadarśanam ।।
svapnasyaitannijaṃ rūpaṃ jāgarasyādhunā śṛṇu ।
svapnasyānantaraṃ tāta jāgaro hi yadā bhavet ।।
svapnamithyātvabudhyā''tmasvapnabodhastadā bhavet ।
anyacca ।
svapne tu yādṛśī tāta bhavejjāgaravismṛtiḥ ।।
jāgare tādṛśī nāsti svapnasaṃsāravismṛtiḥ ।
jāgare smaryate svapnastasya mithyātvadarśanam ।।
svapne na smaryate jāgranna tanmithyātvadarśanam ।
anenātiviśeṣeṇa svapnajāgarayorbhidā ।।
atha praśnāntaram ।
nanu mūḍhasamādhau ca mūrcchāmṛtyusuṣuptiṣu ।
turīye ca na dṛśyaśrīstarhi teṣāṃ bhidā kutaḥ ।।
atrottaram ।
siddhikāmanayā yaistu tapa ugraṃ kṛtaṃ mahat ।
deho'pi vismṛtastaistu krimikīṭādibhakṣitaḥ ।।
neyaṃ mūrcchā na rogo'yaṃ na mṛtyurjīvanādayam ।
suṣuptānandavirahānna suṣuptiriti sphuṭam ।।
svarūpalābhavirahānmūḍhatvānna turīyakam ।
dṛśyabhānaṃ tu nāstyāsu tāvatā na kṛtārthatā ।।
vyutthānānantaraṃ teṣāṃ samsāro'pi yadāsthitaḥ ।
yadātmadarśanaṃ nāsti saṃsāro'bādhitastataḥ ।।
kathayāmyatra dṛṣṭāntaṃ sāvadhānamanāḥ śṛṇu ।
svapne tu vismṛtaṃ jāgrajjāgratsvapne na bādhitam ।।
tasmādanantaraṃ jāgratsvapnasya ca yathāsthitam ।
jāgare bādhitaḥ svapnastena mithyātvamāgataḥ ।।
tathā mūḍhasamādhau tu vismṛtaṃ sakalaṃ jagat ।
vyutthānānantaraṃ paścādyathāpūrvamavasthitam ।।
turīye bādhitaṃ viśvaṃ tasmānmithyātvamāgatam ।
vyutthāne'pi munestāta tanmithyaiva na vāstavam ।।
rajjusarpaṃ yathā dṛṣṭvā kaściddeśāntaraṃ gataḥ ।
yadā punaḥ samāyāti tadā tasmādbibhetyasau ।।
nāyaṃ sarpa iti jñātvā yadi deśāntaraṃ gataḥ ।
yadā punaḥ samāyāti tadā tasmādbibheti na ।।
tathā mūḍhasamādhānādgataḥ saṃsāravismṛtim ।
yadā vyutthānamāpnoti tadā saṃsārajaṃ bhayam ।।
yadi vidvatsamādhānādgataḥ saṃsāravismṛtim ।
yadā vyutthānamāpnoti bādhitatvādvibheti na ।।
yadi vismaraṇādeva muktirbhaviti dehinaḥ ।
suṣuptirjāyate nityaṃ tayā mukto na kiṃ bhavet ।।
tasmātturīyā sarvāsāmuttamā ca vilakṣaṇā ।
ṣaḍapyavasthā etasyāḥ kalāṃ nārhanti ṣoḍaśīm ।।
ābrahmakalpaṃ garuḍo yadi dhāvetsavegataḥ ।
na cāpnoti tathāpyenaṃ dūrāddūrataraiva sā ।।
śraddhā yadyasti vedānte tīvrā yadi mumukṣutā ।
dhyānābhyāsastathā gāḍhaḥ sarvatra sulabhaiva sā ।।
mṛtyurmūrcchā suṣuptiśca na tapastena niṣphalāḥ ।
rūḍhamūḍhasamādhānaṃ tapa ugraṃ mahāphalam ।।
vidyā vidvatsamādhistu tena mokṣaprado hi saḥ ।
saptānāmapyavasthānāmevaṃrūpā vyavasthitiḥ ।।
saptāvasthā imāḥ santi cittasyaiva citestu na ।
avasthābhavanaṃ cittamavasthāsākṣiṇī tu cit ।।
avasthānāṃ vyavastheyaṃ yadi bhūyo vibhāvyate ।
avasthānāṃ tadā sākṣī sākṣātpratyakṣamīkṣate ।।



munīndradinacaryā ।
prātarjāgaraṇārthanirṇayaḥ
vicitrākṣaravinyāsaiḥ pavitrārthakathārasaiḥ ।
pāvayāmi nijāṃ vāṇīṃ munīndradinacaryayā ।।
gaurīṃ maheśvaraḥ prāha cidānandamayīṃ sthitim ।
vadāmi tanmatacchāyāṃ dinacaryāpadeśataḥ ।।
yasmiñjāgaraṇe prāpte punarnidrā na jāyate ।
sumaṅgalaṃ munīṃdrāṇāṃ prātarjāgaraṇaṃ hi tat ।।


śaucanirṇayaḥ ।
dehendriyamanaḥprāṇabuddhyahaṅkāracetasi ।
aśucāvātmabhāvo'sāvaśucitvasya kāraṇam ।।
sākṣitvabhāvanātoyaistathā vairāgyamṛtsnayā ।
gandhalepakṣayakaraṃ śaucaṃ kuryādatandritaḥ ।।
evaṃvidhena vidhinā yatsarvaṃ maṃgalārjanam ।
etadeva munīndrāṇāṃ prātaḥśaucaṃ viśuddhikṛt ।।
jñānayogaprasannānāṃ mumukṣā mukhamucyate ।
śraddhājalena tacchuddhirmukhaprakṣālanaṃ hi tat ।।



atha prātaḥsmaraṇam ।
prātaḥ smaranti munayo devasya saviturmahaḥ ।
vareṇyaṃ taddhiyaḥ sākṣi tadevāsmīti saṃtatam ।।
anvayavyatirekābhyāṃ jāgratsvapnasuṣuptiṣu ।
yadekaṃ kevalaṃ jñānaṃ tadevāhamahaṃ hi tat ।।
jñānājñāne tadviṣayau tadahaṅkāra eva ca ।
prakāśyante yena bhūmnā tadahaṃ hyahameva tat ।।
viśvaśca taijasaḥ prājño nāsmyahaṃ satsvarūpataḥ ।
yataste tu prakāśyante tadahaṃ nāsmi cetarat ।।
jñānājñānaprapañce'smiñjñānājñānena nāśite ।
yatsacchiṣṭaṃ paraṃ brahma hyahaṃ tannetaratsmaret ।।



atha snānakālanirṇayaḥ ।
aruṇakiraṇagrastāṃ prācīmavalokya snāyāditi vacanātsnānam ।।
tathāhi ।
naśyantyāṃ mohanidrāyāmandhakāre galatyatha ।
ārohati vicārādriśikhare jñānabhāskare ।।
dikṣu kiṃcitprakāśāsu diṅmohe galite sati ।
saṃdehakauśike naṣṭe jāte prāgaruṇodaye ।।



atha snānanirṇayaḥ ।
jñānagaṅgāhrade śuddhe magno nakhaśikhāvadhi ।
yaḥ snāti mūlamaṃtreṇa sarvadaiva sa nirmalaḥ ।।



atha vastradhāraṇam ।
atha bhaktiprasādākhye paridhāyāṃśuke muniḥ ।
yatrodayaḥ saiva pūrvā kāṣṭhā tasyāśca sanmukhaḥ ।।



atha pavitrādidhāraṇanirṇayaḥ ।
pavitrāḥ sūkṣmaśāstrārthāstīkṣṇāgrā haritāśca ye ।
śātanā kutsitasyaite kuśā iti nirūpitāḥ ।।
tatpavitrakaro bhūtvā muniḥ savyena vartmanā ।
vedāntasūtraṃ yatsūtraṃ yasyātharvaśikhā śikhā ।।
jijñāsā dīrghatilako brahmakarma samārabhet ।



athācamananirṇayaḥ ।
jaḍaṃ karatale kṛtvā samudramiva kuṃbhajaḥ ।
yadācāmati yogīndrastadācamanamuttamam ।।



atha prātaḥsaṃdhyānirṇayaḥ ।
athopayuktaḥ kriyate prātaḥsandhyāvinirṇayaḥ ।
manojanma jagajjanma manonāśo jagallayaḥ ।।
tasyonmeṣanimeṣābhyāmudayapralayau yataḥ ।
samādhyabhyāsaśīlasya pūrvasaṃskārakāraṇāt ।।
yadutthānaṃ samādhānātsa sandhiḥ sandhiratra hi ।
tatrāpi prāptatattvānāṃ gurūṇāmupadeśataḥ ।।
khaṇḍitaṃ nānusandhānaṃ sā sandhyetyucyate budhaiḥ ।।



atha prāṇāyāmanirṇayaḥ ।
śarīrābhyantaro vāyuḥ prāṇāpāna itīritaḥ ।
sa eva gatibhedena saṃjñādaśakamāgataḥ ।।
ūrdhvādhogatimukhyaṃ dvirūpaṃ tasya gatidvayam ।
ūrdhvaṃ gacchanbhavetprāṇastvapānaḥ syādadhaścalan ।।
apānaḥ karṣati prāṇaṃ prāṇo'pānaṃ ca karṣati ।
anayoḥ śṛṅkhalā dehe tena jīvo na niścalaḥ ।।
cale vāte calaṃ cittaṃ niścale niścalaṃ bhavet ।
citte cale calaḥ prāṇo niścale niścalo bhavet ।।
kaścitprāṇajayenaiva manoniścalatāṃ bhajet ।
kaścinmanojayenaiva prāṇaniścalatāṃ bhajet ।।
kaściddvayajayenaiva manoniścalatāṃ bhajet ।
iti yogagatijñānāṃ trividhā yogināṃ gatiḥ ।।
prāṇadvārā manaḥ sādhyaṃ mataṃ hi haṭhayoginām ।
manasaiva manaḥ sādhyamiti vijñānayoginām ।।
manaḥprāṇadvayayujaste tu śreṣṭhatarāḥ smṛtāḥ ।
cecchuṣkahaṭhino mūḍhāste bhaṇḍā na tu yoginaḥ ।।
te tvardhayoginaḥ proktāḥ kṣudrasiddhyarthayoginaḥ ।
piṅgaleḍā suṣumṇā ca mukhyāstisrastu nāḍiṣu ।।
iḍā vāmā piṅgalānyā suṣumṇā madhyavartinī ।
vāmadakṣiṇamārgeṇa sadā vahati mārutaḥ ।।
yadā dvāvapi rudhyete prāṇamārgau suyoginā ।
tadā'nyatsarpavatprāṇo randhramāviśati svayam ।।
sthitā kuṇḍalinī mūle jīvaśaktiranuttamā ।
tāmutthāpya tayā sārdhaṃ suṣumṇāṃ prāṇa āviśet ।।
suṣumṇāvāhini prāṇe brahmarandhraṃ gate sati ।
tatra niścalatāṃ yāte mano niścalatāṃ vrajet ।।
mano yadi nirudhyeta kevalaṃ jñānayoginā ।
prāṇāpānau naśyatastu manonāśena tatkṣaṇāt ।।
tasmātsiddhānta evaiko haṭhavijñānayoginoḥ ।
śāstroktamiti vijñāya nirṇayaṃ prāṇacetasoḥ ।।
prāṇāyāmaṃ muniḥ kuryānmanolayasamanvitam ।।



athārghadānam ।
pūrṇāñjalimayāstryarghā bhāvanāgāṅgavāriṇā ।
sarvapāpaviśuddhyarthaṃ pradeyāḥ karmasākṣiṇe ।।
idaṃ dṛśyamahaṃ draṣṭā prathamo'rgho manīṣiṇām ।
brahma satyaṃ jaganmithyā dvitīyor'ghastataḥ paraḥ ।।
nedamastyahamevāsmi tṛtīyorghaḥ parātparaḥ ।
evaṃ vidhā'rghadānena cidādityaḥ prasīdati ।।



atha gāyatrījapanirṇayaḥ ।
akhaṇḍamaṇḍalākāraṃ devaṃ jyotirmayaṃ smaran ।
upadeśātsadā''vṛttiriti vedāntasūtrataḥ ।।
tiṣṭhejjapecca gāyatrīmaṣṭottaraśatatrayam ।
gāyantaṃ trāyatte yasmādgāyatrī tena sā smṛtā ।।
antaryāmisvarūpeṇa sarvadhīvṛttinodakam ।
savitṛmaṇḍale dhyeyaṃ gāyatryarthaparaṃ mahaḥ ।।
caturviṃśatyakṣarayā gāyatryā brahmavidyayā ।
caturviṃśatitattvānāṃ layakṛdbrāhmaṇaḥ śuciḥ ।।



athopasthānanirṇayaḥ ।
muniḥ prasārya saralau pralambau sapavitrakau ।
sāṃkhyayogau nijau bāhū upatiṣṭheta bhāskaram ।।
namaḥ savitre jagadekacakṣuṣe jagatprasūtisthitināśahetave ।
trayīmayāya triguṇātmadhāriṇe viriñcinārāyaṇaśaṅkarātmane ।।



atha sahomāṅgahomanirṇayaḥ ।
evaṃ samāpya vidhinā prātaḥ saṃdhyāvidhiṃ muniḥ ।
homasyāvasaraṃ jñātvā yajñaśālāṃ tato viśet ।।
yajñaśālā bhūmikā syāttṛtīyā tanumānasā ।
savyārhānsavyataḥ kuryādasavyārhānasavyataḥ ।
saṃcareta tathā naiva prāyaścittīyate yathā ।।
atha karmātipātaḥ syāddurgatvādbrahmakarmaṇaḥ ।
prāyaścittavidhiṃ jñātvā tacca sadyaḥ samācaret ।।
karmātipāte prāyaścitaṃ
tatkālamiti vacanātprāyaścittāni ।।
atha prāyaścittāni ।
kṣamayaiva jayetkrodhaṃ satyenaivānṛtaṃ jayet ।
aśraddhāṃ śraddhayā jittvā dānaiḥ kṛpaṇatāṃ jayet ।।
itīme setusāmoktāścatvāraḥ setavo dṛḍhāḥ ।
upalakṣaṇamevaitadanyānapi tathā jayet ।।
utthānena jayennidrāṃ kāmaṃ saṅkalpavarjanāt ।
santoṣeṇa jayellobhaṃ mohaṃ bodhadṛśā jayet ।।
madamatsaramukhyāṃśca sarvabhūtātmabhāvanāt ।
anyānapi jayeddoṣānnityānityavicāraṇāt ।।
laye sambodhayeccittaṃ vikṣiptaṃ śamayetpunaḥ ।
sakaṣāyaṃ vijānīyātsamaprāptaṃ na cālayet ।।
nāsvādayedrasaṃ tatra niḥsaṅgaḥ prajñayā bhavet ।
viśedekāgrayā buddhyā siddhimevamavāpnuyāt ।।
uddhṛte gārhapatyāgnau tattatsaṃskārasaṃskṛte ।
satyarūpaḥ svayaṃ yajvā śraddhā patnī pativratā ।।
gṛhaṃ dehaḥ patirjīvaśchādito mohabhasmanā ।
jīvasya gārhapatyāgnestaduddharaṇamuttamam ।।
dve āhutī juhotyete agnihotravidhānataḥ ।
mamatāṃ prathamaṃ hutvā'hantāṃ ca juhuyāttataḥ ।।
hute cedāhutī ete sarvametaddhutaṃ bhavet ।
śraddhāpatnīsametānāṃ mumukṣāgṛhavāsinām ।।
agnihotramidaṃ nityam akṛtya pratyavaiti yat ।



atha brahmayajñanirṇayaḥ ।
ahiṃsā satyamasteyaṃ brahmacaryāparigrahau ।
iti pañcāṅgulimayo yamanāmā tu satkaraḥ ।।
śaucaṃ saṃtoṣaḥ svādhyāyastapa īśvaradhāraṇā ।
iti pañcāṅgulimayo niyamo nāma satkaraḥ ।।
saṃpuṭīkṛtya hasto dvau munirniyamasaṃyamau ।
brahmastutimayaṃ sākṣādbrahmayajñaṃ samācaret ।।
taduktaṃ pātaṃjale ।
svādhyāyādyogamāsīta yogātsvādhyāyamāmanet ।
yogasvādhyāyasaṃpattyā paramātmā prakāśata iti ।।
vedaśāstrapurāṇeṣu yadyatpuṇyaphalaṃ smṛtam ।
sarvasmādapi saṃproktaṃ brahmayajñaphalaṃ mahat ।।



atha tarpaṇanirṇayaḥ ।
devarṣipitṛbhūtebhyo datto yena jalāñjaliḥ ।
brahmaivāsmītimaṃtreṇa tarpaṇaṃ tatsutarpaṇam ।।



atha devapūjānirṇayaḥ
māyāśaktivilāsato na gaṇitabrahmāṇḍabhāṇḍodare krīḍākautukasaṃbhramātmakamapi pratyakprakāśātmakam ।
dhyātvā kiṃcidacintyacidghanarasaṃ svānandasattādvayaṃ siddhāṃtasvarasena pūjanavidhiṃ vakṣyāmi viśvātmanaḥ ।।
sevyaḥ śrīguruvedavākyajanitaścidbodha āvāhanaṃ sarvavyāpakatāviniścayamatiḥ pūrṇaṃ pavitrāsanam ।
tvatto nānyadavaimi kiṃciditi tatpuṇyāmbu pādodakaṃ tvayyevāstvacalā mameśa matirityargho'stu te suṃdaraḥ ।।
śītoṣṇaṃ kaṭutiktamamlamadhuraṃ kṣāraṃ vicitraṃ rasair yattasyāsya samatvabhāvamadhunā parkaḥ kṛtaścedyadi ।
mukhyoyaṃ madhuparka uttamarasastenāmunā sādaraṃ pūjyānāmapi pūjya eṣa paramo devaḥ sadā pūjyatām ।।
sarvāṅgīṇasukhāvahaṃ muhuraho yajjanmano majjanaṃ śuddhe bodhasudhāmbudhau śucitare snānaṃ viśuddhipradam ।
ābhānaṃ sphurati dvitīyamiva yattatsarvamācamyatām ityukto gurubhistadeṣa vidhṛtaścitte sa evācamaḥ ।।
śraddhā nirmamatā virāgaśucitā niḥsaṅgatā pūrṇatā bhaktipremarasaprasādaparamānandādayo ye guṇāḥ ।
vastrālaṅkaraṇāni tatra viduṣā deyāni viśvambhare so'haṃ bhāvamanohareṇa vidhinā yadyadyathā rocate ।।
advaitapratipattirātmaviṣayā sā sāmarasyāñcitā gātrālepanacārucandanamidaṃ devasya deyaṃ priyam ।
śāntiḥ kṣāntiralolatā saralatā nirmatsaratvādayaḥ śāstrārthā yadi na kṣatāśca vituṣāḥ śuddhāsta evākṣatāḥ ।।
saṃphullairnijabhāvaśuddhakusumaiḥ sadvāsanāsundaraiḥ saṃpūjyo hi maheśvaraḥ sumanasāṃ sā dhanyatā varṇitā ।
karmajñānamayo yadindriyagaṇaḥ kṣipto virāgānale devasyāsya daśāṅgadāhasurabhirdhūpaḥ sadā vallabhaḥ ।।
yasminnujjvalite na tiṣṭhati tamo bāhyaṃ na cābhyantaraṃ so'yaṃ jñānamayaḥ prakāśaparamo dīpaḥ samujjvālyatām ।
yadbhakṣyaṃ priyamasya yasya paramā tṛptirbhavedbhakṣaṇe dvaitaṃ tattu nivedanīyamamitaṃ naivedyamatyuttamam ।।
paścādācamanīyamatra vihitaṃ sadyo viśuddhipradaṃ santoṣāmṛtameva pūjanavidhau pānīyamānīyatām ।
yanmaitryādicatuṣṭayaṃ munimate pātañjale varṇitaṃ tāmbūlaṃ vadanaprasādajanakaṃ devāgrataḥ sthāpyatām ।।
niṣkāmottamadharmasaṃbhramajuṣāṃ janmāvalīnāṃ phalaṃ bhaktiḥ sā parameśvarasya padayorāvedanīyā mayā ।
sarvasvaṃ mama tatkileti sa mayā klṛptasya pūjāvidheḥ pūrṇatvāya nivedito nijamanaścintāmaṇirdakṣiṇā ।।
yāvantyeva bhuvāṃ rajāṃsyagaṇitabrahmāṇḍakoṭispṛśāṃ tāvadbhī rajasāṃ gaṇairgaṇayituṃ śakyā guṇā yasya na ।
tvaṃ tādṛgguṇavāṃstathāpi munibhiryannirguṇaḥ stūyase tatkiṃ staumi maheśa he śiva bhavadrūpaṃ vidūraṃ dhiyām ।।
śvetaṃ śyāmamiti prakāśayati cedarkaḥ sa kiṃ śyāmatāṃ śvetatvaṃ ca dadhāti tadvaditaro mugdheṣu buddheṣu yaḥ ।
dvaitādvaitavikalpajālakalanātītāya śuddhātmane jāgratsvānubhavaprakāśamahase devāya tasmai namaḥ ।।
saṃprāpyāpi padāravindapadavīmadvaitavidyāvatām etāvantamanehasaṃ na tu vayaṃ līnāḥ sadā brahmaṇi ।
muktānāmapi mohataḥ samarasatvadbhāvapūrṇātmanām asmākaṃ hyaparādha eva paramaḥ kṣantavya evaṃ prabho ।।
ātmaivāyamanantacidghanaraso nityaṃ vimuktaḥ svayaṃ ko bandhaḥ kimu bandhanaṃ kathamasau baddho vimuktaḥ katham ।
sānandāśru sagadgadaṃ sapulakaṃ cidbodhapūjāvidhau devasyāstu madīyavismayamayaḥ saṃpūrṇapuṣpāñjaliḥ ।।



atha devapūjopayuktaśāstrārthanirṇayaḥ
tyaktvā mohamayīṃ pūjāṃ pūjāṃ bodhamayīṃ kuru ।
candanairarcanīyo'yaṃ na tu paṅkena śaṃkaraḥ ।।
paricīya purā devaṃ devapūjāparo bhava ।
deve paricayo nāsti vada pūjā kathaṃ bhavet ।।
tāvatpūjāṃ na manute yāvatparicayo na hi ।
jāte paricaye devaḥ pūjāmapi na kāṅkṣati ।।
pakṣadvaye'pi paśyāmi pūjāṃ devasya durghaṭām ।
pūjyapūjakatā na jñe mūrkhastvajñānasūtakī ।।
na jāne kva palāyante dhūpadīpākṣatādayaḥ ।
asmākaṃ devapūjāyāṃ deva evāvaśiṣyate ।।
devānusaṃdhānadhiyā vismṛte pūjanakrame ।
pūjāyāṃ jāyate vighnaḥ pūrṇapūjāphalaṃ hi tat ।।
ānandaghanagovindapūjanārambhakarmaṇi ।
bodhe sphurati mohātmā yajamānaḥ palāyitaḥ ।।



atha pañca mahāyajñāḥ
jñānaniṣṭhā kṣamā satyaṃ vivekaḥ paripūrṇatā ।
ete pañca mahāyajñāḥ saṃmatā brahmavedinām ।।



athopayajñanirṇayaḥ
etasyāṃ dinacaryāyāṃ prāpte parvaṇi parvaṇi ।
madhye madhye copayajñāḥ kartavyā dīkṣitena hi ।।
yatpuroḍāśatāṃ yāti kālakhaṇḍaṃ manaḥ paśoḥ ।
karttavyāstādṛśā yajñā devendraprītihetave ।।
ekīkṛtya suparṇau dvau cīyate cetsuparṇacit ।
jīyate tanmunīndreṇa śatasyāgnicitāṃ phalam ।।



atha nityadānam ।
samādhitīrthe muninā grahaṇe caṃdrasūryayoḥ ।
dattamātmasamaṃ hema pātrāya paramātmane ।।


atha madhyāhnasandhyā ।
darśanasparśanaghrāṇarasanaśravaṇādiṣu ।
yaścaitanyacamatkāro munermādhyāhnikaṃ tu tat ।।


atha vaiśvadevaḥ ।
ātmā viśvasya devo'yaṃ viśvena haviṣejyate ।
tatkarma vaiśvadevākhyaṃ sarvasūnānivṛttaye ।।



atha balidānam ।
navadvārāṃ purīmetāmāśritebhyo dayālunā ।
bhūtebhyo'pi balirdeyaḥ khānapānādilakṣaṇaḥ ।।



atha bhojanavidhiḥ ।
gurubhiśca satīrthyaiśca śiṣyaiśca sahitastathā ।
surasaṃ cāru bhoktavyaṃ jñānapīyūṣamuttamam ।।



atha tāmbūlagrahaṇanirṇayaḥ ।
satyaṃ priyaṃ ca pathyaṃ ca brahmacarcā''tmakaṃ vacaḥ ।
tāmbūlagrahaṇaṃ kāryaṃ vadanaṃ yena rājate ।।



atha vāmakukṣiśayananirṇayaḥ ।
yāvaccharīrapatanaṃ prācīnaiḥ karmabhiḥ kṛtau ।
yogakṣemau na cintyau hi niryogakṣema ātmavān ।।
samādhiśayane śubhre sukhanidrāṃ vidhāya ca ।
kṣaṇaṃ viśramya tatpaścātpurāṇaśravaṇaṃ caret ।।



atha purāṇaśravaṇanirṇayaḥ ।
atha bhārataśravaṇanirṇayaḥ ।
aṣṭādaśādhyāyamayī yatra gītā nirūpitā ।
sarvopaniṣadāṃ tattvaṃ tanmahābhārataṃ śṛṇu ।।
bhārate vyāsamuninā kathānāṃ vistaraḥ kṛtaḥ ।
kathāmātramidaṃ viśvamiti tena prakāśitam ।।
samāpte bhārate granthe śāntiparva nirūpitam ।
taduktaṃ sarvaśāstrāṇāṃ śāntau parisamāpanam ।।
nānākhyānairmahāramyā mokṣadharmā nirūpitāḥ ।
taduktaṃ sarvadharmāṇāṃ mokṣadharmā parā matāḥ ।।



atha bhāgavataśravaṇanirṇayaḥ ।
vṛttigopījanaiḥ krīḍanbrahmacaryaṃ na muñcati ।
yatrāntarātmā gopālastadbhāgavatamuttamam ।।
bālānāṃ bhakṣikā bhīmā pūtanā duṣṭavāsanā ।
kṛṣṇena rudhiraṃ pītvā prāpitā sāpi tatpadam ।।
abalānāṃ svanāthānāmamṛtatvāya viṣṇunā ।
tāḍitaḥ kālasarpo'pi sarvamānanditaṃ jagat ।।
brāhmaṇā iva tā gāvastīrasthā vanyavṛttayaḥ ।
mohājagaranirgīrṇā govindena samuddhṛtāḥ ।।
sa mūrttimānahaṅkāraḥ kaṃso nāma mahābalaḥ ।
svayamutpatya kṛṣṇena dhṛtvā'sau vinipātitaḥ ।।



atha rāmāyaṇaśravaṇanirṇayaḥ ।
ābhāsareṇubhistadvajjaḍaṃ dehādi cetati ।
ahilyā'pi śilā yadvadrāmasya padapāṃsubhiḥ ।।
vānaro yatprasādena saṃtīrṇaḥ kṣārasāgaram ।
naraḥ kiṃ tatprasādena na taredbhavasāgaram ।।
prāha rāmastaransindhuṃ śilārūpeṇa setunā ।
saṃsārasindhutaraṇaṃ nirvikalpasamādhinā ।।
śāntisītā samānītā nihato moharāvaṇaḥ ।
ātmārāmeṇa rāmeṇa tadrāmāyaṇamuttamam ।।
ramante yogino yasminramate yogināṃ hṛdi ।
tārakaṃ brahma rāmākhyaṃ ramatāṃ hṛdaye mama ।।



aṣṭādaśavidyāsthānanirṇayaḥ ।
taduktaṃ yājñavalkyasmṛtau
purāṇanyāyamīmāṃsādharmaśāstrāṅgamiśritāḥ ।
vedāḥ sthānāni vidyānāṃ dharmasya ca caturdaśa ।।
āyurvedo dhanurvedo gāndharvaṃ cārthaśāstrakam ।।
ityāṣṭādaśavidyāsthānāni



atha purāṇanirṇayaḥ ।
na ghanā prītirutpannā purāṇapuruṣe yadi ।
tadā'ṣṭādaśabhedena purāṇaśravaṇena kim ।।
purāṇo'pi na jīrṇo yaḥ sa purāṇastu na śrutaḥ ।
kāyaḥ purāṇatāṃ prāptaḥ purāṇaśravaṇena kim ।।



nyāyaśāstranirṇayaḥ ।
yadā''tmatattve vimale viśrāntiracalā bhavet ।
sa eva nyāya ityuktaḥ śeṣaṃ tvanyāyalakṣaṇam ।।
acintanaṃ padārthānāṃ nyāyaṃ nyāyavido viduḥ ।
anyāyamārgarasikaḥ sa kathaṃ nyāyaśāstravit ।।
svayaṃ yattārkikaḥ prāha tarko'niṣṭaprasañjanam ।
tattārkikasya tarkeṇa kathamiṣṭaṃ prasajjyate ।।
na tarkitaṃ paraṃ brahma medhayā tīkṣṇatarkayā ।
tadā kutārkikasyāsya tarkakarkaśatā vṛthā ।।
ṣoḍaśāpi padārthāste tvayā tārkika tarkitāḥ ।
tarko nāvasthitastarhi tarkātīte manaḥ kuru ।।



vaiśeṣikādinirṇayaḥ ।
atha tarkaprasaṅgena nirṇayaḥ kriyate'dhunā ।
vaiśeṣikasya sāṃkhyasya tathā pātañjalasya ca ।।



tatra prathamaṃ vaiśeṣikanirṇayaḥ ।
saviśeṣāḥ padārthā ye tatra vaiśeṣikaḥ kṛtī ।
nirviśeṣaṃ paraṃ brahma tatra vaiśeṣikasya kim ।।
muktaṃ sādharmyavaidharmyaistattvajñānaṃ hi muktaye ।
sādharmyavaidharmyakṛtaṃ tattvajñānaṃ na muktaye ।।
śrutiḥ sarvapadārthānāṃ vismṛtyā muktimāha yat ।
tarhi sarvapadārthānāṃ cintanaiḥ kiṃ prayojanam ।।
kathaṃ sādharmyavaidharmye tattvajñānasya kāraṇam ।
na ca sādharmyavaidharmyamadvaye paramātmani ।।
padārthānāṃ vivekena paramātmā prakāśate ।
iti cedvadasi prājña tarhīdaṃ mama saṃmatam ।।
baddhamuktavyavasthāyāṃ nānātmāno na vastutaḥ ।
nānā''tmāno vyavasthāna ityāha munigautamaḥ ।।
kalpanāgauravaṃ doṣaḥ kalpanālāghavaṃ guṇaḥ ।
iti yattārkikairuktaṃ tadeva mama rocate ।।



atha sāṃkhyanirṇayaḥ ।
asaṃkhyāḥ sāṃkhya tatvānāṃ saṃkhyāḥ saṃkhyātavānasi ।
kiṃ sāṃkhyasaṃkhyayā brahma saṃkhyātītaṃ vicintaya ।।
tattvajñānaṃ tvayā proktaṃ tattvajñānaṃ mataṃ mama ।
tattvātītasya vijñānaṃ tattvajñānaṃ hi muktaye ।।
puruṣasya parīkṣārthaṃ mayā saṃkhyā nirūpitā ।
sāṃkhya evaṃ yadi prāha tarhīdaṃ mama saṃmatam ।।
puruṣān na paraṃ kiñcitsā kāṣṭhā sā parā gatiḥ ।
puruṣaṃ paśya re sāṃkhya saṃkhyayā kiṃ prayojanam ।।



atha pātañjalanirṇayaḥ ।
yogasiddhiprasakto'yaṃ pātañjalapariśramaḥ ।
kalākauśalamevedaṃ na svarūpasthitirhi sā ।।
re yogasiddha jīvānāṃ kāyavyūho na durlabhaḥ ।
videhamuktatā siddhiḥ kāyavyūho na siddhaye ।।
he yogasiddha jānāsi parakāyapraveśanam ।
paraṃ tu naiva jānāsi parakāyapraveśanam ।।
bhūtādayo'pi jānanti parakāyapraveśanam ।
sā siddhirnaiva bandhaḥ sā yaddhi kāyapraveśanam ।।
avaśyaṃ maraṇaṃ tarhi kīdṛśī cirajīvitā ।
janmamṛtyujarādhvaṃsi tvaṃ vijñānāmṛtaṃ piba ।।
paracittasthitaṃ vastu tvayā jñātaṃ tataśca kim ।
svacittasaṃsthitaṃ vastu paraṃ brahma vilokaya ।।
nikaṭasthasyātmanaścenna syācchravaṇadarśanam ।
kā siddhiḥ sā tu yā siddhirdūraśravaṇadarśanam ।।
bhavanti vāyasādīnāmapi khecaratā''dayaḥ ।
siddhibhirnaiva sidhyeta siddhibhiḥ kiṃ prayojanam ।।
na siddhiryogasiddhirhi balavīryādisiddhikṛt ।
etena yogaḥ pratyukta iti vedāntabhāṣitam ।।
siddhirātmaparijñānamantarāyāstu siddhayaḥ ।
iti cedyogavitprāha matamasmākameva tat ।।



atha mīmāṃsānirṇayaḥ ।
kaṣṭaṃ karmetyayaṃ nyāyo mato mīmāṃsakasya cet ।
ātmanaḥ kleśabhāgitvaṃ tenaivāṃgīkṛtaṃ tadā ।।
mīmāṃsakaḥ satyamāha kaṣṭaṃ karmeti karmavit ।
tarhi tasyāpi jijñāsyaṃ brahmāniṣṭanivṛttaye ।।
karmaṇā saṃbhavejjanma janmanā karmasaṃbhavaḥ ।
tarhi karmajaḍasyāsya janmamuktiḥ kathaṃ bhavet ।।
muktiprādhānyamevāsti bodhaprādhānyavādinām ।
janmaprādhānyamevāsti karmaprādhānyavādinām ।।
yaḥ svayaṃ karmajāḍyena yajñeṣvanadhikārataḥ ।
niṣkāmamaśuciprāyaṃ jagāda sa kathaṃ śuciḥ ।।
śuddhikṛtkāmanirmuktaṃ karma mīmāṃsitaṃ vadet ।
tatkāmyakarmamīmāṃsā kevalaṃ kaṣṭarūpiṇī ।।
karmabhiścetasaḥ śuddhiḥ śuddhyā vijñānamāpyate ।
iti cetkarmaṭhaḥ prāha tarhīdaṃ mama saṃmatam ।।



atha dharmaśāstranirṇayaḥ ।
dharmaśāstravicāreṇa mokṣadharmo mahāphalaḥ ।
nehābhikramanāśosti pratyavāyo na vidyate ।।
tathā ca yājñavalkyaḥ ।
ijyā''cāradamāhiṃsādānasvādhyāyakarmaṇām ।
ayameva paro dharmo yadyogenātmadarśanam ।।



atha śrautasmārttanirṇayaḥ ।
śravaṇaṃ śrautamityuktaṃ smaraṇaṃ smārttamucyate ।
śravaṇaṃ mananaṃ ceti śrautasmārttavinirṇayaḥ ।।
śrutaṃ śrīguruvaktrebhyaḥ smṛtameva na vismṛtam ।
śrautasmārtamidaṃ yeṣāṃ śrautasmārttavido hi te ।।



athāṅgāni ।
śikṣā kalpo vyākaraṇaṃ niruktaṃ chanda eva ca ।
jyotiṣaṃ ca ṣaḍaṅgāni teṣāmeva vinirṇayaḥ ।।
atha śikṣānirṇayaḥ ।
śuddho videhabhāvena śikṣitaḥ śikṣayā yayā ।
sā śikṣā yadi na prāptā śikṣayā śikṣitaṃ kimu ।।



atha kalpasūtranirṇayaḥ ।
kalpānāṃ prathamaḥ kalpo nirvikalpamidaṃ na cet ।
vikalpasaṃkalpamayaiḥ kalpasūtraiḥ kimarjitam ।।
kalpako yena kalpena brahmabhūyāya kalpate ।
sa kalpo naiva kḷptaścetkalpasūtraṃ nirarthakam ।।



atha vyākaraṇanirṇayaḥ ।
padavyutpattiranveṣyā mahāvākyārthabuddhaye ।
sa eva yadi na jñātastarhi vyākaraṇena kim ।।
yenedaṃ vyākṛtaṃ viśvaṃ tadeva vyākṛtaṃ na cet ।
bṛhanno vetti yattarhi taddhi vyākaraṇena kim ।।
yatastu pariniṣpannaiḥ śabdaiḥ śāstrānmuhurmuhuḥ ।
heyādeyau na vijñātau tarhi vyākaraṇena kiṃ ।।



atha niruktanirṇayaḥ
niruktaṃ cidavasthānaṃ niruktaṃ bodhanaṃ citaḥ ।
tanniruktaṃ na cedveda niruktasya kimuktibhiḥ ।।



atha cchandonirṇayaḥ ।
tacchando yadi na jñātaṃ svacchando yena khelati ।
yarastajabhnamopetaiśchandobhiḥ kiṃ prayojanam ।।



atha jyautiṣanirṇayaḥ ।
jyotiṣā yena sūryādi jyotirbhāti na vetti tat ।
yadi yena tadā tena jyotirgranthena kiṃ kṛtam ।।



atha vedāḥ ।
tatrādāvṛgvedanirṇayaḥ ।
yaḥ parānandadaḥ svātmā taṃ tvā vayaṃ yajāmahe ।
ityāhuto na viśvātmā ṛcā hautreṇa kiṃ tadā ।।



atha yajurvedanirṇayaḥ ।
lohitā dhavalā kṛṣṇā prajāheturajā yadi ।
nopālabdhā brahmasattre yajuṣā''dhvaryaveṇa kim ।।



atha sāmavedanirṇayaḥ ।
chāndogyenopaniṣadā premagadgadayā girā ।
sāmnā gītaṃ na cedbrahma sāmodgātreṇa kiṃ tadā ।।



athātharvaṇavedanirṇayaḥ ।
ātharvaṇī brahmavidyā pippalādamukhāccyutā ।
camatkṛtā na hṛdaye kiṃ phalaṃ tarhyatharvabhiḥ ।।



athāyurvedanirṇayaḥ ।
jñānāmṛtaṃ na cetpītamamṛtatvaṃ na sādhitam ।
mṛtyureva punaḥ prāpta āyurvedo nirarthakaḥ ।।



atha dhanurvedanirṇayaḥ ।
praṇavenaiva dhanuṣā prabodhena śareṇa ca ।
lakṣyaṃ brahma na cedviddhaṃ dhanurvedo nirarthakaḥ ।।



atha gāndharvanirṇayaḥ ।
ātmā kalena gītena gāndhāreṇa svareṇa hi ।
na cedgandharvavadgīto gāndharveṇa kṛtaṃ kimu ।।



athārthaśāstranirṇayaḥ ।
anarthāḥ sarva evārthāḥ sadarthaḥ paramārthadṛk ।
paramārtho na labdhaścedarthaśāstraṃ nirarthakam ।।



atha sāyaṃsandhyānirṇayaḥ ।
itthaṃ jñānavinodena vedaśāstrakutūhalaiḥ ।
divasaṃ sakalaṃ yātaṃ sāyaṃsandhyā samāgatā ।।
evameva kiyatkālaṃ vyavahārāvalokinaḥ ।
punaḥ samādhau sandhānaṃ sāyaṃsandhyā hi sā smṛtā ।।



atha niśāvyavahāranirṇayaḥ ।
yāte'tha vyavahāranāmni divase bhukte ca sandhyāsukhe jātāyāṃ niśi niścalena manasā datvā kapāṭārgalāḥ ।
pītvā saṃprati śuddhabodhamadhuraṃ kṣīraṃ yatheṣṭaṃ yuvā paryaṅke susamādhināmani muhuḥ kāñcidbhunakti priyām ।।
tanvaṅgīṃ taruṇīṃ vilāsarasikāṃ citte camatkāriṇīṃ jāte premaṇi nityameva sukhadāmānandalīlāmayīm ।
khelantīmurasi priyāṃ nijakalāmāliṅgya tatsaṅgamād bhogīndratvamupāgataḥ sukhanidhiryogīndracūḍāmaṇiḥ ।।



atha munīndradinacaryāvicāraphalanirūpaṇam ।
munīndradinacaryeyaṃ cintanīyā dine dine ।
na cirāccintanenāsyā naro niścintatāṃ vrajet ।।
sādhyasādhanasaṃbandhaphalasaṃskārayuktibhiḥ ।
jñātāyāṃ samyagetasyāṃ jñātavyaṃ nāvaśiṣyate ।।
munīndradinacaryeyaṃ munīndrairapi durvacā ।
mama vācālatāṃ tatra kṣamyatāṃ pārvatīpatiḥ ।।



nirañjanapañcāśatkam
yatra pramāṇaṃ vedāntā anubhūtistathā satām ।
devo nirañjanaḥ so'yaṃ bodhasāre nirūpyate ।।
ahamajño na jānāmi māmahaṃ kohamityuta ।
ajñānaprabhavo bhāva ātmā śuddho nirañjanaḥ ।।
yadiyaṃ brahmaviṣayā jīvasya dhyeyatāmatiḥ ।
sa hi bhrāntimayo bhāva ātmā śuddho nirañjanaḥ ।।
tribhirguṇairnibaddho'haṃ saṃsāre saṃsarāmyaham ।
ityādyāḥ prākṛtā bhāvāḥ ātmā śuddho nirañjanaḥ ।।
manobuddhirahaṅkāraścittaṃ ceti catuṣṭayam ।
antaḥkaraṇajā bhāvā ātmā śuddho nirañjanaḥ ।।
yacca saṅkalpyate pūrvaṃ saṅkalpya ca vikalpyate ।
ete manobhavā bhāvā ātmā śuddho nirañjanaḥ ।।
idamitthamidaṃ netthamiti niścīyate tu yat ।
sa hi buddhimayo bhāva ātmā śuddho nirañjanaḥ ।।
jñatvakartṛtvabhoktṛtvavadhyaghātakatādayaḥ ।
ahaṅkārabhavā bhāvā ātmā śuddho nirañjanaḥ ।।
smṛtiḥ pūrvānubhūtasya pratyabhijñā ca tādṛśī ।
ete cittabhavā bhāvā ātmā śuddho nirañjanaḥ ।।
ye viśvataijasaprājñā jāgratsvapnasuṣuptiṣu ।
avasthābhedajā bhāvā ātmā śuddho nirañjanaḥ ।।
nidrā''lasyaṃ pramādaśca parimoho viṣādakaḥ ।
ete tamobhavā bhāvā ātmā śuddho nirañjanaḥ ।।
śamo vivekaḥ saumyatvaṃ prakāśaśca prasannatā ।
ete sattvamayā bhāvā ātmā śuddho nirañjanaḥ ।।
lobhaścañcalatā'kṣāṇāmāraṃbhaḥ karmaṇāmapi ।
ete rajobhavā bhāvā ātmā śuddho nirañjanaḥ ।।
vidhiśca ca pratiṣedhaśca dharmādharmau śubhāśubham ।
kartṛtvabhāvitā bhāvā ātmā śuddho nirañjanaḥ ।।
kṛtiḥ kāryaṃ ca karaṇaṃ tatra ceṣṭāḥ pṛthagvidhāḥ ।
kartṛtvasyānugā bhāvā ātmā śuddho nirañjanaḥ ।।
śabdaḥ sparśaśca rūpaṃ c raso gandhaśca pañcamaḥ ।
pañcabhūtodbhavā bhāvā ātmā śuddho nirañjanaḥ ।।
ākāśamanilastejastoyamurvī ca pañcamī ।
pañcabhūtamayā bhāvā ātmā śuddho nirañjanaḥ ।।
śrotraṃ tvaṅnayanaṃ jihvā gaṃdhagrāhaśca pañcamaḥ ।
jñānendriyamayā bhāvā ātmā śuddho nirañjanaḥ ।।
vākpāṇipādau pāyuśca tathopasthaśca pañcamaḥ ।
karmendriyamayā bhāvā ātmā śuddho nirañjanaḥ ।।
dhvanirvarṇavibhedā ya āhatānāhatādayaḥ ।
śabdabhedamayā bhāvā ātmā śuddho nirañjanaḥ ।।
niṣādaṛṣabhagāndhāraṣaḍjamadhyamadhaivatāḥ ।
svarabhedamayā bhāvā ātmā śuddho nirañjanaḥ ।।
śītoṣṇamṛdukāṭhinyatīkṣṇarūkṣādibhedataḥ ।
sparśabhedamayā bhāvā ātmā śuddho nirañjanaḥ ।।
raktaṃ pītaṃ sitaṃ kṛṣṇaṃ haritaṃ citramityapi ।
rūpabhedamayā bhāvā ātmā śuddho nirañjanaḥ ।।
kaṭuḥ kaṣāyo madhuro lavaṇo'mlaśca tiktakaḥ ।
rasabhedamayā bhāvā ātmā śuddho nirañjanaḥ ।।
citrāḥ parimalāmodasaurabhāsaurabhādayaḥ ।
gandhabhedamayā bhāvā ātmā śuddho nirañjanaḥ ।।
jarāyujāṇḍajasvedasaṃbhavodbhijjakādayaḥ ।
prāṇibhedamayā bhāvā ātmā śuddho nirañjanaḥ ।।
sasurāsuragandharvayakṣarakṣonarādayaḥ ।
jīvajātimayā bhāvā ātmā śuddho nirañjanaḥ ।।
śaivavaiṣṇavasāvitraśāktagāṇapatādayaḥ ।
iṣṭadaivatajā bhāvā ātmā śuddho nirañjanaḥ ।।
vāsiṣṭhagārgyaśāṇḍilyabhārgavāṅgirasādayaḥ ।
gotrapravarajā bhāvā ātmā śuddho nirañjanaḥ ।।
paurāṇikacchāndasikajyotirvidbhiṣagādayaḥ ।
vidyāvṛttibhavā bhāvā ātmā śuddho nirañjanaḥ ।।
prācyaudīcyapratīcyādyā dākṣiṇātyādayaḥ pare ।
yāgabhedodbhavā bhāvā ātmā śuddho nirañjanaḥ ।।
citrakṛllekhakastakṣā vācakaḥ pāṭhakaḥ pare ।
kriyābhedabhavā bhāvā ātmā śuddho nirañjanaḥ ।।
hemagauraviśālākṣasiṃhasaṃhananādayaḥ ।
kāyasaundaryajā bhāvā ātmā śuddho nirañjanaḥ ।।
mūkāndhapaṅgubadhirakāṇakañjākṣakādayaḥ ।
kāyavairūpyajā bhāvā ātmā śuddho nirañjanaḥ ।।
pātālaṃ vasudhā svargo mahastapo janādayaḥ ।
lokabhedabhavā bhāvā ātmā śuddho nirañjanaḥ ।।
siṃhavyāghravarāharkṣahariṇaplavagādayaḥ ।
paśubhedabhavā bhāvā ātmā śuddho nirañjanaḥ ।।
tvagasṛṅmāṃsamedo'sthimajjāśukrādayaḥ pare ।
dhātubhedabhavā bhāvā ātmā śuddho nirañjanaḥ ।।
prāṇāpānasamānāścodānavyānau ca pañca te ।
prāṇabhedabhavā bhavā ātmā śuddho nirañjanaḥ ।।
nāgaḥ kūrmaśca kṛkaro devadatto dhanañjayaḥ ।
upaprāṇamayā bhāvā ātmā śuddho nirañjanaḥ ।।
jvarāpasmārakuṣṭhāni vātapittakaphādayaḥ ।
dhātuvaiṣamyajā bhāvā ātmā śuddho nirañjanaḥ ।।
piṅgaleḍā suṣumṇā ca gāndhārī hastikādayaḥ ।
nāḍībhedabhavā bhāvā ātmā śuddho nirañjanaḥ ।।
utkrāntigatyāgatayo yāḥ svarganarakapradāḥ ।
liṅgabhedodbhavā bhāvā ātmā śuddho nirañjanaḥ ।।
brāhmaṇaḥ kṣatriyo vaiśyaḥ śūdra ityevamādayaḥ ।
varṇabhedabhavā bhāvā ātmā śuddho nirañjanaḥ ।।
brahmacārī gṛhī vānaprastho bhikṣuriti kramāt ।
āśramaprabhavā bhāvā ātmā śuddho nirañjanaḥ ।।
kāpālikāḥ kṣapaṇakāḥ svecchācārā digambarāḥ ।
pākhaṇḍaprabhavā bhāvā ātmā śuddho nirañjanaḥ ।।
mamatā saṃmatā mūḍhairna matā samatāsthitaiḥ ।
so'pyahantābhavo bhāva ātmā śuddho nirañjanaḥ ।।
ahantāmamate dhīmannubhe mātṛsute api ।
te parasparakuṭṭinyau tadekāmapi mā spṛśa ।।
sarve bhāvāḥ pralīyante yasmin bhāve samudgate ।
sopi bodhamayo bhāva ātmā śuddho nirañjanaḥ ।।
yatra bodhamayo bhāvo nāsti bhāve samudgate ।
sa hi śūnyamayo bhāva ātmā śuddho nirañjanaḥ ।।
śūnyāśūnye same yasmin bhāve ca samatāṃ gate ।
sa bhāvastvamasi prājña ātmā śuddho nirañjanaḥ ।।
nirañjanasya devasya pañcāśatkavicārataḥ ।
nirañjanasya devasya nirañjanapadaṃ vrajet ।।



yamunāṣṭakam
ujjvalā madhurā śītā pavitrā yamuneva cit ।
vivicya dṛṣṭā hi mayā śyāmikā yā'tra sa bhramaḥ ।।
yattvaṃ vadasi ciddevī nīrūpā tūjjvalā katham ।
tayā prakṣālitaṃ paśya nirmalaṃ hṛdayaṃ mama ।।
yattvaṃ vadasi ciddevī nīrasā madhurā katham ।
āsvādayanti tāṃ nityaṃ rasikāḥ śaṅkarādayaḥ ।।
yattvaṃ vadasi ciddevī niḥsparśā śītalā katham ।
paśya tasyāḥ prasādena gataṃ tāpatrayaṃ mama ।।
yattvaṃ vadasi ciddevī nirguṇā pāvanī katham ।
tatpavitrīkṛtānpaśya kacadattaśukādikān ।।
atha śiṣyaḥ pṛcchati
guro lākṣaṇikaireva kiṃ lakṣayasi lakṣaṇaiḥ ।
lakṣaṇairlakṣaya svāmiṃstallakṣyaṃ lakṣyate yathā ।।
atrottaram
lakṣye lakṣaṇavallakṣyamiha lakṣye na lakṣaṇam ।
vilakṣaṇamidaṃ lakṣyaṃ lakṣaṇaivātra lakṣaṇam ।।
payasyamalagambhīre śyāmikā bhrāntirūpiṇī ।
brahmaṇyamalagambhīre'pyavidyā bhrāntirūpiṇī ।।



śilāṣaṭkam
anantakoṭicandrāṇāṃ candrikābhiḥ kṛtā kimu ।
āhlādarūpiṇī dṛṣṭā mayā dhenuḥ śilāmayī ।।
na dhāvati na hantyeva na khādati pibatyapi ।
svabhāvanirmalā seyaṃ hṛṣṭipuṣṭimatī sthitā ।।
romarekhāsu vibhrāntāstasyā brahmāṇḍakoṭayaḥ ।
aparyantā sthitā dhenuḥ sā kāśmīraśilāmayī ।।
āyānti yānti dhāvanti nṛtyanti ca hasanti ca ।
pratibimbā jīvarūpāstasyāḥ sā tu yathā sthitā ।।
nīrasā'pi sudhāmiṣṭā nirguṇā'pi priyā satām ।
nīrūpā'pyatikāntā sā mayā dṛṣṭā na tu śrutā ।।
sravantīmamṛtaṃ nityaṃ jihvayā brahmavidyayā ।
vatsaḥ śilāmayo bhūtvā piba dhenuṃ śilāmayīm ।।



nidrāpañcakam
na santi yasyāṃ nidrāyāṃ jāgratsvapnasuṣuptayaḥ ।
avasthātrayarūpiṇyaḥ sarvadvandvavivarjanāt ।।
guṇātītatayā tatra tamoleśo na vidyate ।
svayaṃprakāśarūpatvādaprakāśo'pi nāsti hi ।।
yatprāptaye mahāpuṇyāstapasyanti tapasvinaḥ ।
vicārayanti vidvāṃso vedāntavacanāni ca ।।
sukhabhogaḥ phalaṃ nātra saivānandasvarūpiṇī ।
puruṣārthasvarūpatvānna kālakṣeparūpiṇī ।।
sulabhā śuddhabodhānāṃ durlabhā viṣayātmanām ।
sahajā mādhavādīnāṃ sā nidrā tu mahāphalam ।।



anubhavanavakam
svānandabodhagurubhirgurubhirniruktaṃ svānandabodhaghanameva mama svarūpam ।
svānandabodhaghanayā kalayā kayā cit svānandabodhaghanameva mayā'nubhūtam ।।
śraddhābhaktibhṛtāṃ viśeṣaviduṣāṃ śikṣāvatāṃ yogināṃ mithyāvastuni vastutāṃ vijahatāṃ tyāge gate gāḍhatām ।
satye satyatayā sphuratyavirataṃ citte camatkāriṇi svairaṃ sphūrjati nirvikalpaparamānandasvarūpo hariḥ ।।
tṛṣṇāṃ saṃhara saṃharendriyacayaṃ saṃhṛtya sarvāḥ kriyāś cetaḥ saṃhara saṃharānyadhiṣaṇāṃ khādapyaṇustvaṃ bhava ।
antaḥ saṃpraviśātmadhāmani manāgāsādite tatpade sarvājñānakapāṭabhañjanapaṭurbhāvaḥ sthiraḥ sthāsyati ।।
kiṃ māṃ pṛcchasi sādareṇa manasā sādho samādhikramaṃ nūnaṃ nirgatameva mohatimiraṃ jātaḥ prakāśo mahān ।
ātmasnehaghanāṃ daśāmupagate bodhapradīpe mayi drāguḍḍīya patanti vṛttinivahā naṣṭuṃ pataṅgā iva ।।
gāḍhaṃ vā'stu vilīnamastu na ghṛtaṃ sādho ghṛtatvādgataṃ caitanyasya camatkṛtiḥ kila tathā cittaṃ tadevādvayam ।
tasmāccittalayasya sādhanamasau tattve tu sākṣātkṛte pratyāhārapariśramo'pi sa mayā saṃtyakta evādhunā ।।
jāte vidvadanugraheṇa sahajānandāgame sādhakair audāsyena yathā yathā parihṛtaḥ kaṣṭaḥ sa yogodyamaḥ ।
āścaryaṃ na manīṣitā'pi nibiḍā nidrā yatheyaṃ balād āyātyeva tathā tathā munimato gāḍhaḥ samādhikramaḥ ।।
dhyānāmṛtārṇavanimagnasamastamūrttyā tanvyā dhiyā nigamite nigamāntatattve ।
ālokiteṣvatha taṭasthadhiyā'khileṣu bhāveṣu bodhaghanatā sahajā'bhyupaiti ।।
eṣā madhumatī vidyā sarvatra madhudarśanāt ।
svaśarīrārkavṛkṣe'pi dṛṣṭaṃ yatpuṣkalaṃ madhu ।।
viṣṇorme darśanaṃ bhūyādevamāsīnmanorathaḥ ।
idānīṃ kṛpayā viṣṇoḥ sarvaṃ viṣṇumayaṃ jagat ।।



vidvatprabhāvanavakam
abhāvo yatra bhāvānāṃ sa bhāvo yatra varṇitaḥ ।
svabhāvasukhadaṃ tāta prabhāvanavakaṃ śṛṇu ।।
ayaṃ vihāya kāmādīnkṣudrāndūragato muniḥ ।
paśyatyapi kadācittānna cainaṃ prāpnuvanti te ।।
na yānti nūnaṃ tajjñasya sammukhe dvaitadṛṣṭayaḥ ।
duṣṭā duṣṭatayā jñātā darśayanti mukhaṃ katham ।।
māyā māyeti vijñātā sarvākāravikāriṇī ।
gatā kutrāpyanāvṛtyai saṃsthito nirmalo muniḥ ।।
nirjitā viṣayā nūnaṃ capeṭābhiśca tāḍitāḥ ।
nopasarpanti te tasmādasmāneṣa haniṣyati ।।
tṛṣṇāṃ vihāya tucchebhyo munirniḥśalyatāṃ gataḥ ।
svarasāyanatṛptātmā dinānudinamedhate ।।
pūrvāṃ māṃ vallabhāṃ tyaktvā ramate vidyayā'dhunā ।
ityavidyā lajjiteva nāyāti mama saṃmukham ।।
brahma vaktuṃ na jānāti yathā'tyantajaḍo janaḥ ।
tathaivātyantabodhātmā brahma vaktuṃ na budhyate ।।
nūnamālasyadoṣo hi śakrasyāpi śriyaṃ haret ।
yathā yathā'laso jñānī vardhate'sau tathā tathā ।।



nirvāṇadaśakam
na śakyaṃ vaktumevedaṃ tathāpi kṛpayā tava ।
kayā citkalayā vatsa nirvāṇadaśakaṃ bruve ।।
mohanidrā na tatrāsti tenāyaṃ jāgaro mahān ।
bhāvādayo na bhāsante tenāyaṃ naiva jāgaraḥ ।।
apūrvaṃ bhāsate vastu tena svapno'yamuttamaḥ ।
dṛśyaṃ na bhāsate tatra tena svapno na caiva saḥ ।।
abhāvātsā padārthānāṃ suṣutiḥ sukharūpiṇī ।
na jāḍyaṃ na tamastatra suṣuptirapi naiva sā ।।
avasthātrayanirmuktaṃ turīyamiti kīrtitam ।
naivaikadvitrivijñānaṃ turīyaṃ kimapekṣayā ।।
jīvasyaitannijaṃ rūpaṃ tena jīvo'yamucyate ।
jīvaceṣṭā na tatrāsti tena nirjīvatā sphuṭā ।।
saccidānandarūpatvādbrahma cennāpi tadbhavet ।
yo veda sa tu na brūte yo na veda girā'sya kim ।।
tasmācchrutiḥ prāha satyamavāṅmanasagocaram ।
yathā'nubhūtaṃ munibhistathaivedaṃ na saṃśayaḥ ।।
etadantaḥ samāmnāya etadantā tapasvitā ।
upadeśo'pyetadanta etadantā vivekitā ।।
śrotavyaṃ śrutivākyena sarvaṃ brahma tvayā śrutam ।
bhavitavyaṃ yadi brahma tarhi brahmaiva bhūyatām ।।



bodhadīpapañcakam
nādhārapātramādatte na ca tailamapekṣate ।
na vartikāmāśrayate na dhatte kajjalaṃ manāk ।।
na tāpakarttā kasyāpi vāyunā na ca kampate ।
na vināśamavāpnoti tamaḥ sarvaṃ nihanti ca ।।
ekarūpāḥ prakāśante sarve bhāvā yadarciṣā ।
yadagre na prakāśeta cchāyā māyāsvarūpiṇī ।।
yaścakṣuṣāmaviṣayo rūpākāravivarjitaḥ ।
manaso'pyaprakāśyaśca rūpākāraprakāśakaḥ ।।
kadācitkvacidevāsau tāta kenāpi hetunā ।
pravartate bodhadīpaḥ satāṃ hṛdayamandire ।।



upadeśaṣoḍaśī
yuktyaiva vṛttibhiḥ pūrṇaṃ riktīkuru manoghaṭam ।
na kaścidbhavitā tāta brahmaṇā pūraṇe śramaḥ ।।
tyaja cintāṃ mahābuddhe bhaja niścintatāsukham ।
tvayā'rjitāmimāṃ cintāṃ vada ko'nyaḥ parityajet ।।
cintanīyaṃ tvayā vastu cintārogasya bheṣajam ।
athavā tāta cintā''khyaṃ rogameva parityaja ।।
vardhitā vardhate cintā tyaktā naśyati sattvaram ।
īdṛśenāpi rogeṇa durdhiyo maraṇaṃ gatāḥ ।।
karkaśā kalahā kṛtyā vandhyā nityamamaṅgalā ।
tyajyatāṃ kāmanā caṇḍī bhujyatāṃ muktisundarī ।।
janaiḥ paṇḍita ityuktaḥ prāpnoṣi paramaṃ sukham ।
manasā karmaṇā vācā bhava paṇḍita eva tat ।।
nityameva sphuradrūpo nanu tvaṃ citsvarūpataḥ ।
sphūrttimūrttestavaiveyaṃ kācitsphūrttiridaṃ jagat ।।
bhāsvato mama bhāmātramiti jñāte bhrame gate ।
kva dvitīyaṃ kva saṃsāraḥ kva māyā tatkṛtaṃ kimu ।।
jñatvaṃ kartṛtvabhoktṛtve jaḍacaitanyadṛṣṭayaḥ ।
sphuraṇāni svakīyāni maṇirbhūtvā vilokaya ।।
parasparamavijñātā jāgratsvapnasuptayaḥ ।
tvayā tisraḥ striyo bhuktāsturīyāṃ sundarīṃ bhaja ।।
jāgratsvapnasuṣuptāni punastāni tvamīkṣase ।
turīyaṃ tava dhāmaiva na tatkimiti paśyasi ।।
mā dhāva sukhahetostvaṃ dhāvatāṃ na sukhaṃ sakhe ।
sukharūpe nije rūpe sukhaṃ tiṣṭha sukhī bhava ।।
atra ślokāḥ ।
varayogyā'si kalyāṇi na sthāsyasi varaṃ vinā ।
varaṇīyo varastādṛgyo bhavedajarāmaraḥ ।।
na śṛṇoṣi varaṃ yāvattāvatte kampate manaḥ ।
paścānmahotsavairbhadre svāminaṃ tvaṃ variṣyasi ।।
pareṇa puruṣeṇādya ramasva vacanānmama ।
sakhi paścātsvataścittaṃ kuru yatrādhikaṃ sukham ।।
yātaṃ dinaṃ na punareti navaṃ vayaste lajjāṃ vihāya bhaja taṃ ramaṇīyarūpam ।
bāle paraḥ puruṣa eṣa yadā sametaḥ svargeṇa kiṃ kimu tadā nṛsukhena vā te ।।



brahmacarcāviṃśatiḥ
arcālakṣā'dhikā proktā carcaiva paramātmanaḥ ।
ataḥ śiṣyaprabodhāya brahmacarcā nirūpyate ।।
ādhāraḥ sarvabhūtānāṃ tasyādhāro na kaścana ।
nirādhārasvarūpaṃ cennāsti brahma tadā kvacit ।।
adhiṣṭhānaṃ vinā kāryaṃ na tiṣṭhati kadācana ।
sarvādhiṣṭhānarūpaṃ hi kathaṃ brahma na kutracit ।।
sarvasmāttatpṛthagbrahma tviti vaktuṃ na śakyate ।
yadātmakamidaṃ sarvaṃ sarvasmāttatpṛthakkatham ।।
sarvasmādapṛthagbrahma vaktumityapi nārhasi ।
sarvasmātpṛthagevedamanubhūtaṃ maharṣibhiḥ ।।
ātmarūpamidaṃ vācyamiti tarkastvayā kṛtaḥ ।
anātmarūpaṃ kiṃ nvasti svātmarūpaṃ yatastvidam ।।
jñānasya brahma viṣaya iti vaktuṃ na śakyate ।
jñānasvarūpaṃ tadbrahma jñānasya viṣayaḥ katham ।।
jñānasvarūpamevāstu brahmeti yadi manyase ।
jñeyameva na yatrāsti jñānatvaṃ tasya kīdṛśam ।।
jñātṛsvarūpamevāstu brahmeti yadi kalpyate ।
svayaṃprakāśarūpe hi jñānasyāśrayatā katham ।।
sarvarūpamidaṃ brahma vaktuṃ kaḥ śaknuyāditi ।
sadaikarūpamevedaṃ yataḥ śāśvatamucyate ।।
ekarūpamidaṃ brahma na vaktumiti śakyate ।
nirguṇaṃ tatparaṃ brahma syādekatvaṃ yato guṇaḥ ।।
nirguṇaṃ tatparaṃ brahma nūnametadasāṃpratam ।
anantenaiva gīyante hyanantā eva tadguṇāḥ ।।
brahma nāstīti ko brūyādbhātīdaṃ yasya sattvataḥ ।
tarhyasti brahmetyapi no nātaḥ sattā pṛthagyataḥ ।।
asvarūpamidaṃ brahma vidvāniti kathaṃ vadet ।
svasvarūpamidaṃ brahma pratyakṣamanubhūyate ।।
svasvarūpamidaṃ brahma cedityapyayathātatham ।
tatra ko nu svaśabdārtho yatsvarūpamidaṃ bhavet ।।
paravyāvarttakaṃ svatvamiti cettarhi tadvada ।
yatra svaparabhāvo na brahma kiṃ tatra nāsti hi ।।
ahameva paraṃ brahma brahmāhamiti ca śruteḥ ।
kathaṃ bhavedahaṃ brahmāhantā yatra na vidyate ।।
tvameva tatparaṃ brahma tvaṃ brahmeti śrutirjagau ।
tvameva tatkathaṃ brahma tvaṃtā yatra na varttate ।।
tadbrahmeti śrutervaktuṃ tadbrahmeti na śakyate ।
atyantāvyavadhāne hi parokṣamiva tatkatham ।।
naṣṭāyāṃ mohanidrāyāṃ galite mānase muneḥ ।
yacchiṣṭaṃ tatparaṃ brahma manovācāmagocaram ।।
carcituṃ yogyayā bhūyastvanayā carcayā budhāḥ ।
carcayantu paraṃ brahma tuṣyantu ca ramantu ca ।।



svecchācāracatuṣṭayī
śrotavyā śrīmatā sādho nūnamekāgracetasā ।
paramārthasya sarvasvaṃ svecchācāracatuṣṭayī ।।
nijaṃ patiṃ parityajya gṛhasthaiva prapañcatī ।
patyā pareṇa ramate caturākhyā'abhicāriṇī ।।
ahaṅkāraṃ pṛthakkṛtya turyabuddhirdine dine ।
patyā pareṇa ramate puṃścalī parasaṅginī ।।
paścāttu strījitaḥ so'pi pratikartumanīśvaraḥ ।
asyāḥ sambhogavelāyāṃ gṛhaṃ santyajya gacchati ।।
īdṛśe vyavahāre tu dāmpatyaṃ vada kīdṛśam ।
dinaiḥ katipayaireva svechācāraḥ pravarttate ।।
svānubhavānāṃ satyapi bādhitāhankāre samādhibhaṅgo nāstītyarthaḥ ।।



ahaṃkārasyābādhakatvapradarśanatrayī
bhitticitrakṛtaṃ sarpaṃ dṛṣṭvā bālaḥ palāyate ।
kenacidbālakenoktaṃ citrasarpo'yamityuta ।।
tataḥ prabhṛtyasau vidvāṃstenaiva saha khelati ।
tathā''tmasthamahaṃkāraṃ śrutvā mūḍhaḥ palāyate ।।
tatra sadguruṇā proktaṃ cidevāstīha netarat ।
tataḥ prabhṛtyasau vidvāṃstenaiva saha khelati ।।



praśnottaramuktāphaladvayam
tatra viṣayavāsanovāca ।
ahikrīḍā na karttavyā karttavyaṃ nātmacintanam ।
aho jīva mahāmūḍha maraṇaṃ te bhaviṣyati ।।
sa jīva uvāca ।
ahinānena ye daṣṭā amaratvaṃ gatā hi te ।
asyā'mṛtamayī daṃṣṭrā tatkrīḍāmyamunā'hinā ।।



praśnottaracamatkāratrayī
yathāpūrvaṃ na khelanti yathāpūrvaṃ hasanti na ।
kaiścitkāmādayaḥ pṛṣṭāḥ bhavantaḥ kiṃ hataprabhāḥ ।।
kāmādaya ūcuḥ ।
asmānpuṣṇāti yā nityaṃ sā'smākaṃ jananī mṛtā ।
sukhalubdhena pitrā naḥ kācidanyā kṛtā vadhūḥ ।।
asmāndviṣyati sā nityaṃ na puṣṇāti kadācana ।
dinaiḥ katipayaireva gṛhatyāgo bhaviṣyati ।। 



stanapānalīlāṣṭakam
śrīgururuvāca ।
upamātā ca mātā ca bāla mātṛdvayaṃ hi te ।
upamātuḥ stanarasaḥ kaṭvamlamadhutiktakaḥ ।।
jarāmaraṇasaṃsargī citradvaitarasātmakaḥ ।
nijamātā tava tu yā tanmāhātmyaṃ vadāmyaham ।।
saiva mātā pitā saiva jagatāmīśvarī ca sā ।
sā gatiḥ sā paraṃ tattvaṃ tatparaṃ nāsti kiñcana ।।
upamātā kujātiste mātā tava sujātikā ।
tāṃ kujātiṃ parityajya sujātiṃ mātaraṃ śraya ।।
nijamātusstanarasastvadvaitāmṛtavarṣaṇaḥ ।
janmarogajarādhvaṃsī sakṛtpīto'pi mṛtyujit ।।
na jñātaṃ mūḍhabhāvena pūrvamantarametayoḥ ।
idānīmantaraṃ jñātvā nijamātusstanaṃ piba ।।
tvayā stane parityakte sā vidīrya mriyeta cet ।
naśyetkujātisaṃsargo hitameva tadā bhavet ।।
māyābrahmamayastāta kimarthaṃ varṇasaṃkaraḥ ।
māyāmeva parityajya śuddhabrahmamayo bhava ।।



āścaryacatuṣṭayī
andhaḥ paśyati sarvaṃ ca paṅguryāti purātpuram ।
jaḍaḥ kāryāṇi kurute nīraso rasamaśnute ।।
niścetā niścinotyantaṃ virakto bhogamañcati ।
sarvasparśavihīno'pi brahmasaṃsparśamaśnute ।।
sarvāhārī nirāhāramudare dhārayatyayam ।
mugdho bhunakti pāṇḍityaṃ siddhāntaṃ vakti maunavān ।।
nirvairo jayamāpnoti niṣkāmaḥ pūrṇakāmatām ।
supto jāgartti vijñānī mṛto'pyamṛtamaśnute ।।



turīyatulasīpatrapūjā
turīyatulasīpatrairviṣṇupūjā nirūpyate ।
premapradhānabhāvena śṛṅgārarasarūpiṇī।।
tatra gopīvākyam
dṛṣṭyā mayā madhurayā kalito'dhunā'yaṃ yatkāminījanamanoharaṇo mukundaḥ ।
taṃ cintayāmi hṛdaye na sukhaṃ gṛhe'smiṃs tasminvane bhavatu tena sahaiva vāsaḥ ।।
gopālikā'smi caturā na ca me manīṣā dehaśritā vividhagorasavāsanā me ।
kimvā vidheyamiti cintayatī sthitā'haṃ tāvadbalānmilita eva mayā mukundaḥ ।।
ekākinī bata gatā'smi vane niśīthe kuñje nilīya ramaṇasya raso gṛhītaḥ ।
citraṃ bhajāmi kalayāmi na tatra hetuṃ sarvāḥ prasannavadanā yadimā vayasyāḥ ।।
kiṃ varṇayāmi purataḥ kila kasya varṇyaṃ kiṃ varṇitena sakhi varṇayituṃ na śakyam ।
aṅgāni me vigalitāni sahaiva nīvyā daṣṭe'dhare ratirase ratināyakena ।।
nanvetadeva sukṛtaṃ phalitaṃ madīyaṃ yatkāminīṣu rasalaṃpaṭa eṣa kṛṣṇaḥ ।
lakṣmīpateritarathā na bhavedakasmād asmāsu gopavanitāsu kathāprasaṅgaḥ ।।
turīyatulasīpatrairvanamālī supūjitaḥ ।
asminvane mahāmiṣṭaṃ yatphalaṃ tatprayacchati ।।



hetumālāhīrāvalī
śrutiprāmāṇyasiddhe'rthe hetubhiḥ kiṃ tathāpi hi ।
apūrvaracanātmatvādalaṅkāro mahānyataḥ ।।
janma nāmāsataḥ sattā jātasākṣātkṛtirmuniḥ ।
sadrūpatāmeva gatastena janma na vidyate ।।
prāptavānamṛtaṃ brahma jātasākṣātkṛtirmuniḥ ।
amṛtaṃ yena saṃprāptaṃ sa mṛtatvaṃ kathaṃ vrajet ।।
mṛtiḥ śarīrasaṃtyāgo jātasākṣātkṛtirmuniḥ ।
śarīraṃ tyaktavānpūrvaṃ mṛtasya maraṇaṃ kimu ।।
ahantayā sahaivāyaṃ jātasākṣātkṛtirmuniḥ ।
karttṛtvamatyajattasmātkarmabhirna sa lipyate ।।
svayameva pavitrātmā jātasākṣātkṛtirmuniḥ ।
na ca puṇyaiḥ pavitro'sau tena puṇyairna lipyate ।।
atyantaśuddharūpo'sau jātasākṣātkṛtirmuniḥ ।
tatkaroti pavitraṃ yattena pāpairna lipyate ।।
sahajānandarūpatvājjātasākṣātkṛtirmuniḥ ।
yena hṛṣyati tannāsti tasmādeṣa na hṛṣyati ।।
nāpakarttuṃ kṣamaḥ kaścijjātasākṣātkṛterbhavet ।
apakartturabhāvena sa tu na dveṣṭi kaṃcana ।।
aprāpyamavaśiṣṭaṃ kiṃ jātasākṣātkṛtermuneḥ ।
hānirnāsti tato hetorna śocati kadācana ।।
kenāpyeṣa prakāreṇa jātasākṣātkṛtirmuniḥ ।
brahma sarvātmakaṃ prāpya na kāṅkṣati kimapyuta ।।
na hyanyo balavānkaścijjātasākṣātkṛterbhavet ।
yasmādbibheti tannāsti tasmādeṣa bibheti na ।।
yadasya kāryaṃ paramaṃ jātasākṣātkṛterbhavet ।
tatsarvameva saṃsiddhaṃ na tasmātsa viṣīdati ।।
mānyastu padmajādīnāṃ jātasākṣātkṛtirmuniḥ ।
mānito yadi lokena sa tu mānaṃ na vindati ।।
mānya eva surendrāṇāṃ jātasākṣātkṛtirmuniḥ ।
na mānito yadi janairapamānaṃ na vindati ।।
upakārāpakārau hi jātasākṣātkṛtermuneḥ ।
śakyau na kenacitkartuṃ tulyo mitrāripakṣayoḥ ।।
guṇadoṣadaśā'tītaṃ jātasākṣātkṛtirmuniḥ ।
prāptavānparamaṃ dhāma tulyanindāstutirhi saḥ ।।
gehādimamatā nāsti jātasākṣātkṛtermuneḥ ।
tenāniketa ityukto yatrasāyaṃgṛho muniḥ ।।
aprāptaṃ prāptavānbodhaṃ jātasākṣātkṛtirmuniḥ ।
sa tu na kṣīyate tena niryogakṣema ātmavān ।।
samo yadyapi sarvatra jātasākṣātkṛtirmuniḥ ।
tathāpi tatstāvakasya mama stutiphalaṃ mahat ।।
hetumālāmayī dhāryā kaṇṭhe hīrāvalī budhaiḥ ।
apūrvaracanātmatvādalaṅkāro mahānyataḥ ।।



kaivalyakuñcikā
kaivalyakuñcikāṃ tāta tvaṃ samyagavadhāraya ।
udghāṭaya kapāṭaṃ ca bodharatnaṃ kare kuru ।।
dṛṣṭyā śrutyā'nubhūtyā vā yo yo bhāvaḥ parisphuret ।
taṃ bhāvamavilambena pañcadhā śakalīkuru ।।
asti bhāti priyaṃ rūpaṃ nāma cetyaṃśapañcakam ।
ādyaṃ trayaṃ brahmarūpaṃ māyārūpaṃ tato dvayam ।।
nāmarūpe tu naiva stastatra hetuṃ vadāmyaham ।
nāma tu vyavahārārthaṃ kalpitaṃ na tu vāstavam ।।
ghaṭo na gho nāpi ca ṭastāvubhau yatkhamāśritau ।
ghaḥ kaṇṭhyaṣṭaśca mūrdhanyastāvubhāvapi naikadā ।।
evaṃ nāmāni sarvāṇi rūpamaṅga vicāraya ।
ghaṭastu pṛthivīrūpaṃ sā jaḍā jalarūpiṇī ।।
tejaso jalamutpannaṃ tadvāyoḥ sa ca khodbhavaḥ ।
khādi sarvamahaṅkārātsa ca prakṛtisambhavaḥ ।।
guṇātmā prakṛtirmāyā māyāmayyeva nāsti sā ।
nāmarūpe tato na sto'thāstītyādi vicāraya ।।
asti sattā bhāti cicca priyamānandalakṣaṇam ।
saccidānandarūpaṃ tatkaivalyamavaśiṣyate ।।
samādhistatra karttavyo hyayamarthānuvedhitaḥ ।
atha śabdānuviddhaṃ tu samādhiṃ kathayāmi te ।।
nitya evāsmi śuddho'smi cidrūpo'smi nirantaraḥ ।
sahajānandarūpo'smi na me māyā na me malaḥ ।।
asminnasati sattā hi cidrūpeṇa mayārpitā ।
upasaṃhṛtya sattāṃ tāṃ svasattāyāmahaṃ sthitaḥ ।।
vikṛtyā vikṛtirnāhaṃ prakṛtyā prakṛtirna ca ।
tathāpi jātaṃ mayi cettarhi jātamajātavat ।।
upasaṃhara viśvātmanniti yāvadvadāmyaham ।
upasaṃhṛtamevedaṃ dṛśyate naiva tiṣṭhati ।।
ityādyupaniṣadvākyapadatātparyacintayā ।
śabdānuviddhanāmā hi samādhirjāyate muneḥ ।।
arthānuvedhitastūktastataḥ śabdānuvedhitaḥ ।
tāvubhau samyagabhyasya viśenniranuvedhitam ।।
śarkarādvitayaṃ dhṛtvā praṇavo likhyate yathā ।
samādhidvitayaṃ dhṛtvā praṇavārtho'pi likhyatām ।।
paṭoḥ praṇavalekheṣu te hi nāvaśyake yathā ।
samādhidvitayaṃ tadvatpraṇavārthapaṭorapi ।।
nirvikalpasamādhāne niṣṭhā sā bodhayoginaḥ ।
kapāṭoddhāṭane heturiyaṃ kaivalyakuñcikā ।।
rahasyaṃ hi rahasyānāṃ nidhīnāṃ paramo nidhiḥ ।
yuktīnāṃ paramā yuktiriyaṃ kaivalyakuñcikā ।।
vasiṣṭhavyāsapaddhatyā śaṅkarācāryamārgataḥ ।
sā punaḥ śaṅkarācāryaiḥ karuṇārasanirbharaiḥ ।।
arpitānandabodhebhyastakrameṇa budhairdhṛtā ।
avadhāryā viśeṣaṇa seyaṃ kaivalyakuñcikā ।।



buddhipraśaṃsā
vyavahārasya sarvasya buddhirmūlaṃ yathā bhavet ।
tadvattu paramārthasya nidānaṃ buddhireva hi ।।
yadbuddhamapyabuddhaṃ tadbuddhyā buddhaṃ na cettadā ।
buddhyā buddhaṃ tu yadbuddhaṃ tannābuddhaṃ kadāpi ca ।।
buddhyā na buddho yo bodho dvaitabodhabudhairapi ।
buddhyā buddhamimaṃ viddhi buddhisākṣitayā budhaiḥ ।।
na buddhamapi yadbuddhaṃ yacca buddhamabuddhavat ।
buddhābuddhasamaṃ buddhyā buddhvābuddhavilakṣaṇam ।।



raṅgalīlātrayī
rañjitaṃ rañjanaiścitraiścitraṃ jātaṃ hṛdambaram ।
raṅge nirañjane kṣiptaṃ raṅgaṃ prāptaṃ nirañjanam ।।
raṅgaṃ nirañjanaṃ prāptamidānīṃ tu hṛdambaram ।
rañjitaṃ rañjanaiścitrairapi raṅgaṃ bibharti na ।।
raṅgalīlādvayīmetāṃ tāta citte'vadhāraya ।
raṅgaṃ parīkṣaya dhiyā sāñjanaṃ ca nirañjanam ।।



candrikācandracamatkāracatuṣṭayī
acandre candrikā nāsti na candraścandrikāṃ vinā ।
candrikācandrasaṃyogaḥ kathaṃ vā vinivāryatām ।।
vismṛtyā candrikā nāptā smṛtyā''pteva tu candrikā ।
candrikācandratādātmyaṃ kenāho vinivāritam ।।
tvayā'nubhūtamevāsti candrikācandrakautukam ।
dṛṣṭāntadarśanāyāṅga punastatprakaṭīkṛtam ।।
tāvatī candrikā proktā yāvāneva hi candramāḥ ।
anādyantastu candro'yamanādyantā'sya candrikā ।।



adbhutaśiraśchedapañcakam
tattadvicāravairāgyādvariṣṭhā viśvavismṛtiḥ ।
chedyasya śirasaśchedaḥ pratyaṅgacchedanādvaraḥ ।।
pratyaṅgacchedane'pyasya cchedyameva śiro yadi ।
prathamaṃ tacchiraśchindhi vṛthā kiṃ ceṣṭayā'nyayā ।।
dayāśīlā hi munayo muneḥ sā'pi dayālutā ।
yacchinatti manaḥśīrṣaṃ vinā'ṅgacchedavedanām ।।
sadyo mama śiraśchindhi māmityāha mano mama ।
mayā soḍhuṃ na śakyante pratyaṅgacchedadurdaśāḥ ।।
asaṅkhyāścittajā bhāvāḥ śakyāśchettuṃ kramātkatham ।
cittametatsamācchinnamata eva mayā mune ।।



jātasākṣātkāraṃ śiṣyaṃ prati śrīguroḥ praśnāmṛtam ।
nityānubhūtamapi yannānubhūtatvamāgatam ।
anubhūtirasasparśairanubhūtaṃ paraṃ padam ।।
pratyakṣalakṣaṇaireva parāgvṛttivilakṣaṇaiḥ ।
sākṣātkṛtaḥ śivaḥ sākṣātsaccidānandalakṣaṇaiḥ ।।
yaśodāgītamadhurairmṛduvedāntabhāṣitaiḥ ।
lālitaḥ prāpito nidrāṃ mukunda iva modase ।।
navanītarasagrāsaiścamatkāraiḥ svasaṃvidām ।
antarāpyāyito bālamukunda iva khelasi ।।
svātmani pralayaṃ nītvā dṛśyamekākitāṃ gataḥ ।
kiṃ nṛtyasi nijānande mahādeva ivātmani ।।
sāyaṅkāle samādhyākhye snigdhāṃ sarvāṅgasundarīm ।
nijaśaktimumāṃ paśyanmaheśa iva nṛtyasi ।।
dṛśyaṃ nipīya garalaṃ pācayitvā tadātmani ।
mṛttyuñjayapadaṃ prāptaḥ kiṃ hṛṣyasi haro yathā ।।
yathā saṃmukhatāṃ nītvā mukure mukhamīkṣitam ।
akhaṇḍavṛttau ca tathā svarūpaṃ kiṃ vilokitam ।।
bahirantarhariṃ paśyanmāyāṃ paśyañjaganmayīm ।
vismayaṃ paramaṃ yāsi mārkaṇḍeya ivātmani ।।



śiṣyaprativacanam
śrīguro sānubhāvānāṃ karuṇāpūrṇacetasām ।
śrīmatāṃ kṛpayā nūnamasmākaṃ kimu durlabham ।।



caryācatuṣṭayī
jātyā yadyapi gaurameva vadanaṃ rūpasya nāsti kṣatistatkiṃ kajjalakālimā mukhatale saṃlāpanīyo budhaiḥ ।
astu brahmavidaḥ kṛtairapi na tairduṣkarmabhiścetkṣatiḥ kiṃ kāmādikadarthitā varamaho niḥsaṅgasaukhyaṃ varam ।।
vidyaivādhigatā sadā'mṛtamayī vidyāvatā tatsukhaṃ stheyaṃ vartmani saṅgadoṣarahite saṅgaḥ punaḥ kīdṛśaḥ ।
kiṃ bhūṣā'sya varā sthitiḥ stutimayī sā rājasiṃhāsane dvāri dvāri kapardikārthamaṭanaṃ kiṃ vā'sya rājño varam ।।
śiṣṭācārapathaṃ vinā yadi bhavedātmaprabodho mahāṃstyājyastarhi tu sarvadaiva viduṣā varṇāśramāṇāṃ kramaḥ ।
vartma jñasya vilakṣaṇaṃ yadi kṛtātkiṃ cākṛtātkarmaṇaḥ saṃgṛhṇātu janāṃstadā munijanastenāpi nāsya kṣatiḥ ।।
datto'sāvṛṣabho jaḍaśca bharato maṅkiśca saṃvarttakaḥ karmabhraṣṭapathaṃ gatāḥ kathamamī cetpūrvapakṣastava ।
sādho jāgaritānpratīdamuditaṃ paśyanti śṛṇvanti ye nidrāndhā na vilokayanti na punaḥ śṛṇvanti vācyā na te ।।



jñānagaṅgātaraṅgonāśītikam
jñānagaṅgātaraṅgonāśītikaṃ śṛṇu sāṃpratam ।
ekenāpyaṅgalagnena sarvapāpakṣayo bhavet ।।
vāṅmayaṃ khaṃ hi sarvatra vāco mūkasya durlabhāḥ ।
cinmayaṃ brahma sarvatra vidyāhīnasya durlabham ।।
prācīmatha pratīcīṃ vā yatra kvacana gacchatu ।
tamasā dṛśyate naiṣā brahmacidbhāskaro yathā ।।
ākāśamaṇḍale śūnye yathā nakṣatramaṇḍalam ।
cidbrahmamaṇḍale śūnye tathā saṃsāramaṇḍalam ।।
jāgratsvarūpa evāyaṃ paśyantsvapnamayaṃ jagat ।
suṣupta iva cidrūpe munesturyasthatā'dbhutā ।।
mumukṣā dambhamātraṃ te na te tīvrā mumukṣutā ।
tīvrā yadi mumukṣā syānna vilambo bhavediyān ।।
abhūtkuhūmayaṃ viśvaṃ pakṣaḥ sa malino gataḥ ।
idānīṃ nirmalaḥ pakṣo jātaṃ rākāmayaṃ jagat ।।
na tiṣṭhati mano yatra goḥ śṛṅge sarṣapo yathā ।
śailā iva samādhisthāstatraiva sthitimāgatāḥ ।।
jalapravāha iva yā'navacchinnā svabhāvataḥ ।
caturdaśadhiyāṃ dūre sā munermananasthitiḥ ।।
paramātmapadabhraṣṭaḥ sa punaḥ paramātmatām ।
yayā prāpnoti viśvātmā sā munermananasthitiḥ ।।
pratibimbaṃ na gṛhṇāti nirmalo nikaṭasthitaḥ ।
prapañcavañcane yuktiḥ sā munereva nāmuneḥ ।।
apasarpantviti proktāḥ kṣaṇādapasarantyamī ।
yadājñayā manobhāvāḥ sa vaśī kasya nādbhutaḥ ।।
jāraṇātkālakūṭasya śambhorāśīviṣā vaśāḥ ।
māraṇānmanasastadvanmunerindriyavṛttayaḥ ।।
ahantāmamatātyāgaḥ karttuṃ yadi na śakyate ।
ahantāmamatābhāvaḥ sarvatraiva vidhīyatām ।।
varṇāśramavayoveṣādhyayanācārasundaraḥ ।
vinā vicāravairāgyaiḥ paśureva na saṃśayaḥ ।।
tīkṣṇe vicāravairāgye citte yasya nirantare ।
sa paṇḍitaḥ kimetasya sādhanāntaraciṃttanaiḥ ।।
vardhate mūlasekena mūlaśoṣeṇa śuṣyati ।
bhasmasātkriyate vahnijvālayeti tarusthitiḥ ।।
vardhate manasaḥ sekairmanaḥśoṣeṇa śuṣyati ।
bhasmasātkriyate bodhajvālayeti bhavasthitiḥ ।।
parapārasthitaṃ haṃsaṃ dvidheva pratibimbitam ।
tathātmānaṃ vijānāti taṭasthaḥ satyadarśanaḥ ।।
citramalpena kālena bodhabharjitacetasaḥ ।
bharjitasyeva bījasya kāryasādhakatā gatā ।।
paṅgavastu kṛtā eva dṛgādyā na calanti yat ।
andhānapi kariṣyāmi na paśyanti yathā jagat ।।
jānātu vā na jānātu brahma jīvasya jīvanam ।
jānāti cetparo lābho na jānāti bhayaṃ mahat ।।
brahmadhenoḥ svabhāvo'yaṃ devadhenorvilakṣaṇaḥ ।
bhoktaiva taddugdhapānātsadyastadrūpatāṃ vrajet ।।
yadi yoge kṛtā buddhiḥ saptamīṃ gaccha bhūmikām ।
magnaścedgaccha pātālamiti nītividāṃ vacaḥ ।।
madhyāhnabhāskaraṃ draṣṭuṃ sākṣādyadi tu na kṣamam ।
paṭavyavahitaṃ paśyejjale vā pratibimbitam ।।
tathā cinmātracaṇḍāṃśuṃ nirvikalpaṃ na cetkṣamaḥ ।
sarvavyāpitayā paśyedantaryāmitayā'thavā ।।
lakṣaṃ śarāḥ prayoktavyāḥ sūkṣme lakṣye'pi dhanvinā ।
kadāciddaivasaṃyogādeko'pi tu lagiṣyati ।।
sadaiva cetaso vṛttirdhyānābhyāse vidhīyatām ।
kadācitkṛpayā śambhorakhaṇḍākāratā bhavet ।।
brahmaṇo'pi brāhmaṇaḥ śreyānityāha dvābhyām ।
līlāsindhoḥ kiyadiva hareḥ ṣoḍaśastrīsahastraṃ
niḥsaṃkhyātā vividharucinā yena bhuktāḥ striyastāḥ ।
tādṛṅnītaḥ sa punaranayā bhāmayā vaśyabhāvaṃ ।
samyagbhukto yadupatirataḥ satyabhāmaiva dhanyā ।।
varttate brahma sarvatra brāhmaṇo labhyate kvacit ।
samarghādbrahmaṇastasmānmahargho brāhmaṇo bhavet ।।
parasaṅgasukhāsaktaṃ yogināṃ yoṣitāmiva ।
vihāya lokasiddhāntaṃ ramate svamate manaḥ ।।
toyarandhranirodhena bhāti pūrṇaṃ sarovaram ।
vṛttirandhranirodhena pūrṇo bodhaḥ kimadbhutam ।।
nirmūlā niṣkalā śuṣkā kadaryā bhogavāsanā ।
tayā tirohitaḥ svāmī tṛṇeneva mahāgiriḥ ।।
na deśakālau na vayo na yuktirna vidagdhatā ।
yadaiva vāsanātyāgastava muktistadaiva hi ।।
upāyaiḥ śodhite kṣetre nirmalaṃ bījamarpitam ।
kiṃ citraṃ dhānyasampattau sa devo yadi varṣati ।।
kṛtavākyavicārasya paramārthamabhīpsataḥ ।
jñānaṃ gariṣṭhamajñānamajñānaṃ jñānamuttamam ।।
vyākhyāsi vedāntagiro jayasi dvaitavādinaḥ ।
nāntarviśasi tanmanye tatrāsti maraṇaṃ tava ।।
mitreṇa kuśale pṛṣṭe pūrvāvasthāmanusmaran ।
idānīṃ kuśalaṃ jātamiti hṛṣyati yogavit ।।
karmaṭhaḥ kāñcanāliptaśūnyatāmraghaṭopamaḥ ।
vidvāṃstu ratnasampūrṇahemakumbha ivottamaḥ ।।
bhūruhatvāviśeṣe'pi dvayorantaramīdṛśam ।
ikṣukāṇḍasamo vidvāndaṇḍakāṣṭhasamaḥ paśuḥ ।।
viśāladṛṣṭau ramate na tvanyatra patirmama ।
yena dṛṣṭirviśālā syātsa mantro mama dīyatām ।।
pūjyo'yamiti vijñāya pūjitaḥ svāpito gṛhe ।
na bhukto mūḍhayā svāmī kaścitpuruṣa ityayam ।।
bhogayogyena veṣeṇa vyatītya śayane niśām ।
priyasya bhogamaprāpya prātaḥ krandati kāminī ।।
citrapatre kṛtā nārī vicitrā rūpasampadā ।
dṛśyate tāvadevāho yāvannāyāti sundarī ।।
cintāmaṇiṃ karādbhraṣṭaṃ mā śucaḥ prāha me guruḥ ।
dinaiḥ katipayaireva punareva miliṣyati ।।
karomi saṃśayaṃ yāvanmukundamukhadarśane ।
āśvāsayati māṃ tāvatparamā devatā manaḥ ।।
kandarpakoṭilāvaṇyaṃ satyamuktaṃ janārdane ।
kandarpapramukhāḥ sarve tatprakāśe palāyitāḥ ।।
aśru muktaṃ viyoginyā rādhayā melanāśayā ।
tatraiva māyayā guptaḥ prāptaḥ prakaṭatāṃ hariḥ ।।
saurabhyāya bhramantyeke madhu kāṅkṣanti cāpare ।
na bhramanti na kāṅkṣanti madhumattā madhuvratāḥ ।।
dhanaṃ prāpnoti kaṣṭena pradoṣe kāṣṭhabhārikaḥ ।
sukhāsanastho vipulaṃ dhanaṃ ratnaparīkṣakaḥ ।।
narttakī svāṅgabhaṅgena dhanaṃ prāpnoti vā na vā ।
kulāṅganā kaṭākṣeṇa svaṃ vaśīkurute patim ।।
tava buddhiprakāśo'yaṃ nikaṭāṃ muktimāha mām ।
nūnaṃ nirvāṇasamaye dīpo dedīpyate bhṛśam ।।
eke khananti vasudhāṃ tathā vikrayiṇaḥ pare ।
gharṣayantyapare ratnaṃ bhogaṃ gṛhnāti bhāgyavān ।।
eke takreṇa tuṣyanti dadhidugdhena cāpare ।
tattvajñā naiva tuṣyanti navanītaghṛtaṃ vinā ।।
yatra kvāpi svapāmīti jātā nidrālutā mama ।
vistīrṇaṃ śayanaṃ prāptaṃ komalaṃ brahma nirmalam ।।
dṛśyaṃ bodhena nirghṛṣṭaṃ taccidākāratāṃ gatam ।
yatra yatraiva paśyāmi svaṃ rūpaṃ tatra dṛśyate ।।
yadeko'pi jano gīrṇaḥ stuvantyajagaraṃ janāḥ ।
māṃ na stuvanti kiṃ yena gīrṇā brahmāṇḍakoṭayaḥ ।।
mayyasūyā na karttavyā bahu jalpāmi yadyapi ।
brahmāsmīti vadāmyeva śrutirmāṃ nābhyasūyati ।।
siṃhāsanaṃ samādhirme vedāntā mama vandinaḥ ।
mārito mohanāmā'rirmama rājyamakaṇṭakam ।।
dṛṣṭaṃ cidambaraṃ nāma mayā vistīrṇamambaram ।
idaṃ jaḍāmbaraṃ śūnyamatyalpaṃ yadapekṣayā ।।
īṣtamannaṃ kṣudhārttasya kṛpaṇasya dhanaṃ priyam ।
tṛṣitasya jalaṃ tviṣṭaṃ caitanyaṃ mama vallabham ।।
rasāyanaprasaṅgena gataṃ tāmramatāmratām ।
tathā'smākamahaṅkāro nirahaṅkāratāṃ gataḥ ।।
pūrvamāsīdahaṅkāro mama duḥkhasya kāraṇam ।
ripuradya mṛto dṛṣṭaḥ paramānandakāraṇam ।।
bhogepsūnāṃ sabhāmadhye bhoktā kānto yathā yuvā ।
mumukṣuṇāṃ tathā madhye rājate paramārthavit ।।
gṛhakāryaprasaktā'pi bhuktabhogeva kāminī ।
manasaiva mano nūnamānandayati yogavit ।।
munimānanditaṃ dṛṣṭvā grāmīṇo vakti taṃ muhuḥ ।
tvayā yastu nidhiḥ prāptastaṃ pradarśaya māmapi ।।
vañcakairviṣayaistāta vada ke ke na vañcitāḥ ।
gurubhiḥ puruṣavyāghrairnūnamete'pi vañcitāḥ ।।
śīrṣe ghaṭasahasrāmbhaḥ pātayantu jaḍā janāḥ ।
maunamevāvalambeta śivaliṅgamivātmavit ।।
savicārāstu guravo viraktā gurusattamāḥ ।
vicāre'pi viraktā ye gurūṇāṃ guravo hi te ।।
dustyajānviṣayānmūḍho jijñāsurapi muñcati ।
vidāṃ tadrāgadoṣasya tyāge kimiva duṣkaram ।।
jāyeta jātabodhānāmapi sāṃsārikī kathā ।
jāgare samanuprāpte yathā svapnakathā nṛṇām ।।
mohena vismṛte dṛśye suṣuptiranubhūyate ।
bodhena vismṛte dṛśye turīyamavaśiṣyate ।।
dṛśyaṃ cetsyādravirna syāttama ekaṃ tadā kila ।
raviścetsyājjagacca syādvyavahārastadā kila ।।
ravirasti jaganna syājjyotirekaṃ tadā kila ।
iti lokasthitiḥ putra paramārthagatiṃ śṛṇu ।।
nityo hi ravirasmākaṃ tasya nāśo na vidyate ।
tamobhūte'pi sakale tamaḥsākṣī sadavyayaḥ ।।
ravirasti jagannāsti samādhānavato muneḥ ।
anena hetunā sādho jyotirekaṃ tadā kila ।।
ravirasti jagaccāsti vyavahārāvalokinaḥ ।
ravirnāsti jagannāsti tama ekaṃ tadā kila ।।
prakāśyāpagame putra prakāśaḥ kiṃ prakāśayet ।
prakāśyatvavināśe'pi prakāśatvamakhaṇḍitam ।।
āyātu yātu vā bhānoḥ prakāśyaṃ nijahetubhiḥ ।
na mama svaprakāśasya kiñcidāyāti gacchati ।।



manomahimā
kiṃ baddhamasi muktaṃ vā manaḥ pṛccha mahāmune ।
yadi baddhamiti brūyāttarhi baddho'syasaṃśayaḥ ।।
kiṃcinmuktamiti brūyātkiṃcinmukto'si mohataḥ ।
yadi muktamiti brūyāttarhi mukto'si mohataḥ ।।
baddhena manasā baddho mukto muktena cetasā ।
na baddho na ca mukto'yamiti vedāntanirṇayaḥ ।।
sphuranti mahimāno ye yatra yatra jagattraye ।
te sarve manaso dharmā mano hi mahimā''śrayam ।।
aṇimā mahimā caiva laghimā garimā tathā ।
prāptiḥ prākāmyamīśitvaṃ vaśitvaṃ manaso guṇāḥ ।।
mano dhanurmano maurvī mana eva dhanurdharaḥ ।
mano lakṣyaṃ mano vedho mano viddhaṃ vimuktaye ।।
mana eva manuṣyāṇāṃ kāraṇaṃ bandhamokṣayoḥ ।
ito'dhikaṃ tu kiṃ vācyamadvaye tu sthitaṃ na tat ।।



ciccaṇḍīpaśughātanam
cittāhaṃkṛtibuddhimānasamayairyuktaṃ caturbhiḥ padaiśchittvā'ntaḥkaraṇaṃ paśuṃ paraśunā bodhena tīkṣṇena yaḥ ।
ciccaṇḍīcaraṇāmbujārcanamanuprāptaḥ prasādaṃ paraṃ kiñcitraṃ caraṇe luṭhanti rabhasāttasyākhilāḥ siddhayaḥ ।।



jīvanmuktyaṣṭādaśī
saṃkalpabaddhaṃ saṃkalpādvimocyātmānamātmanā ।
ātmanā''tmani santuṣṭaḥ svātmārāmaḥ svayaṃ hariḥ ।।
svarūpameva kaivalyaṃ saṃsāraḥ śuddhamūrkhatā ।
aticitrā gatiḥ putra jīvanmuktasya yā sthitiḥ ।।
jīvanmuktisukhaprāptyai svīkṛtaṃ janma līlayā ।
ātmanā nityamuktena na tu saṃsārakāmyayā ।।
yadi na syādavidyā''khyamidaṃ kapaṭanāṭakam ।
kathaṃ labheta viśvātmā jīvanmuktimahotsavam ।।
advaitaṃ na sadehe'sti videhe dvaitamasti na ।
jīvanmuktasya nānyasya dvaitādvaitamahotsavaḥ ।।
sadehe na videhatvaṃ videhe na sadehatā ।
sadehatvaṃ videhatvaṃ jīvanmukte pravarttate ।।
sadehasya videhatvaṃ yadi na syāttadā vada ।
janakasya sadehasya kathaṃ proktā videhatā ।।
videhasya sadehatvaṃ yadi na syāttadā vada ।
janakasya videhasya kathaṃ proktā sadehatā ।।
vimuktirniścitā śāstre jīvanmuktiḥ suniścitā ।
jīvanmuktatvamaprāpya na videhavimuktatā ।।
jñānaṃ vinā na kaivalyaṃ na mṛto jñānavānbhavet ।
jīvato jñānalābhaḥ syātsā jīvanmuktirakṣatā ।।
jīvanmuktisukhaṃ svalpakālaṃ kiṃ tena cecchṛṇu ।
brahmaloke virājante kathaṃ te sanakādayaḥ ।।
tasmādīśvaralīleyaṃ kācidīśvararūpiṇī ।
jīvanmuktirmahāmukteḥ saṃpradāyapravarttinī ।।
yasyāṃ khelanti munayo nāradādyā nirantaram ।
jñānibhiryā'nubhūtaiva sā jīvanmuktirakṣatā ।।
cittavikṣepakarttāraṃ vihāraṃ tu vihāya ye ।
sthitā nirvāṇaniṣṭhāyāṃ ta eva sanakādayaḥ ।।
antarbodhamayā loke vyavahāraparā iva ।
ye sthitā nijaniṣṭhāyāṃ ta eva janakādayaḥ ।।
gṛhaṃ vāstu vanaṃ vā'stu yeṣāṃ niṣṭhā na vartate ।
sanakādiṣu naivaite na ca te janakādiṣu ।।
antaḥsārā hi guravaḥ svalpavācā'mṛtapradāḥ ।
mandraṃ mandraṃ hi garjanti prāvṛṣeṇyāḥ payodharāḥ ।।
sadaivādhyayanīyeyaṃ bhāvanīyā sadaiva hi ।
jīvanmuktipadaprāptyai jīvanmukticaturdaśī ।।



jñānigajagarjanam ।
āyānti tatra vilasanti vasanti ca draguḍḍīya yānti ca kulāni vihaṅgamānām।
bhāvāstathā mayi samā viṣamā vicitrā devālayāgramiva kevalamasmi nityaḥ ।।
unmajjya majjati jaganmayi daivayogāduccāvacā na gaṇitā api te taraṅgāḥ ।
niṣṭhāṃ gataḥ svamahimanyacalapratiṣṭhe tiṣṭhāmi sāgara iva svarasādapāraḥ ।।
janmādayo vanacarāḥ pravahantu kāmaṃ gharṣantu kumbhamabhito mayi vṛttināgāḥ ।
asminyuge parayuge ca yugāntare vā tiṣṭhāmi niścalatayā girirājatulyaḥ ।।
nīcairnipātitavimohamahīdharasya vindhyasya mūrdhani padaṃ vinidhāya samyak ।
iṣṭāṃ diśaṃ pratigataḥ punarāgato na svacchandameva viharāmi tadasmyagastyaḥ ।।
dṛṣṭo mayā'dya vigaladvadanaprasādaḥ kaścittṛtīyapadataḥ patitaḥ pṛthivyām ।
tanme matiḥ samudiyāya parāvarajñā svargastu hanta narakādapi durvipākaḥ ।।
āruhya tuṅgapadavīṃ patitādanāryānnārūḍha eva hi varaṃ prakṛtau sthito yaḥ ।
aṅgāni haṃta kila tasya na cūrṇitāni khedo na cetasi na vā parihāsapīḍā ।।
nāḍīṃ praviśya yadi jīvati bhītabhītaḥ prānte ca khādati mṛtiścirajīvanaṃ kim ।
dehasvabhāvarahitaḥ paramātmabhāve tiṣṭhanmṛtiṃ jayati ceccirajīvanaṃ tat ।।
ālokitāni ca matāni munīśvarāṇāmālokitāśca bahavo bahusiddhamārgāḥ ।
adyāpi taṃ malinabhāvamapāsya dūraṃ siddhistu kiṃ na yadi sidhyati nityasiddhaḥ ।।
aṅgaṃ prasārya patitaḥ khalu citsvarūpe nidrālutāṃ gata iti pravinaṣṭaceṣṭaḥ ।
vindhyasya yojanaśatāyatikā śileva naiva hrasāmi na ca vṛddhimupaimi pūrṇaḥ ।।
parilasati pitā me sarvalokasya rājā dhṛtimatibalaheturyauvanaṃ me navīnam ।
iyamapi ca subuddhiḥ kācidūḍhā varāṅgī sukhamadhikamataḥ kiṃ matparo nāsti dhanyaḥ ।।
samarasapadacintā'nantasantoṣavantaḥ kṣaṇasukhakaṇatṛṣṇātantumantarvimucya ।
nijasukhanidhividyārājasiṃhāsanasthā vayamiha kalayāmaḥ kālamālambya deham ।।
kati kati na hi jīvā devarājādayo'mī padapatanahatāśāḥ saṃsṛtau saṃsaranti ।
gurupadamavalaṃbya brahmavidyātaristhā adhigataparapārāste vayaṃ dhanyadhanyāḥ ।।
vyoma vyomacarairna liptamapi yattatsarvadā nīrasaṃ kṣīrābdhiḥ saraso'pi vṛddhimadhikāṃ labdhvā punarmuñcati ।
hemādrirjanako mudāmapi mudāṃ naivāśrayo nīraso na kṣīṇo na ca naiva modarahito'haṃ tattulā nāsti me ।।
sāyaṃ prātaranekaraṅgamapi tannānekaraṅgāśrayaṃ yāntyāyānti payāṃsi tatra na payorekhā'pi dṛṣṭā kvacit ।
sajñānena mayā vigāhya tadaho dṛṣṭaṃ nabho nirmalam nīlaṃ nīlamiti prathaiva nabhaso mithyā nabhonīlimā ।।
rūpye rūpyamatiḥ kṛtā kṛtadhiyā raṅge punardurdhiyā satyaṃ dvāvapi saṃsthitau nijadhiyā sve niścaye niścale ।
ekasyaiva daridratā vyapagatā tasthau dvitīyastathā sañjāte krayavikrayavyayavidhau vyakto viśeṣastayoḥ ।।
nimnā nūnamudanvataḥ sthitiriyaṃ kallolinī cetkṛtā vikṣiptena kutaścidāgatavatā vindhyāṭavīvāyunā ।
tatkiṃ nāyamapāṃ nidhiḥ kimathavā sthānādasau cālitaḥ kintu pratyuta tādṛśo'pi mahimā vikhyāpito vāridheḥ ।।
mādhuryaṃ ca payastvamāśritavatā tucche dadhitvāmlate rūpe saṃprati bibhratā tu payasā sarvaṃ yaśo hāritam ।
graiveyatvamathāṅgadatvamatha ca kṣudratvamakṣudratāṃ paryāyairbhajataḥ svabhāmajahato hemnastu nāsti kṣatiḥ ।।
na hi na hi caturāste yairna buddhaṃ viśuddhaṃ na hi na hi kṛtinaste ye na pāraṃ prayātāḥ ।
na hi na hi tu kulīnā yairna tattvaṃ viviktaṃ na hi na hi munayaste yairdhṛtā lobhavārtā ।।
he'haṃkṛte tava na kṛtyamihāsti kiñcillīnā bhava svamahimanyacalapratiṣṭhe ।
cetastvamehi paramaṃ svasukhābdhimantaḥ soḍhuṃ na śaknuma imāstava duṣṭavṛttīḥ ।।
āyānti naiva suta tatra manovikārā āyānti cediha vicāraya joṣamāsyam ।
tvaṃ cāpi mandamiha sañcara muñca mohaṃ so'hampade sukhanidhau yadi te manīṣā ।।
tīvraṃ tamaḥ samaya eṣa niśīthanāmā deśo'pi caurabahulaḥ śithilā ca bhittiḥ ।
itthaṃ sthite nijadhanaṃ prati sāvadhāno jāgartti cedgṛhapatirviphalā hi caurāḥ ।।
bhūpālakairniśitaśāstradharairudārairduṣṭaṃ mṛgaṃ śamayituṃ mṛgayā vidheyā ।
duṣṭo mṛgo na nihato nihatāstadanye vyarthasya tatkṣitipatervada kaḥ prabhāvaḥ ।।
iṣṭe naṣṭe naśvare tyaktabhogaḥ sañjātālaṃpratyayo vītarāgaḥ ।
tāṃ tāṃ kakṣāṃ svairamabhyeti sūkṣmāṃ yāṃ yāmante sādhakāḥ sādhayanti ।।
hṛdi yadi savicārāstarhi samyakpracārā gatimanugatibhājaḥ kevalaṃ duḥkhabhājaḥ ।
parikalaya yadandhairnīyamānā ivāndhā yugapadapi sametā andhakūpe patanti ।।
ekaḥ prāha paṭheti māṃ taditaraḥ prāhāṭa dūrāṭavīmanyaḥ prāha samedhayāgnimaparaḥ prāhārkamālokaya ।
sviṣṭepsuṃ prati māṃ vaco gurujanairuktaṃ tvamevāsi tatsviṣṭāptermama ghūrṇite'pi nayane andhā na paśyantyamī ।।
yeṣāṃ vajradṛḍhaṃ kapolamathavā jihvā vitastyāyatā khyāttyarthaṃ kalahāya pustakapiśācānāṃ kathā tiṣṭhatu ।
māṃ pṛcchācchamate kathaṃ vilasati dhyānaṃ kathaṃ dhāraṇā ko bhāvaḥ svarasena kena vidhinā cetaḥ pare līyate ।।
jihve devi gṛhāṇa maunamadhunā bhūyastvayā jalpitaṃ pratyagvastuni niṣṭhitā yadi matistatkiṃ pralāpāstava ।
svacchandoparamāmṛtābdhilaharīlāvaṇyalagne hṛdi prāyaḥ karkaśatāṃ gatā'si kuṭile tasmānna me rocase ।।
sampūrṇaṃ jagadeva nandanavanaṃ sarve'pi kalpadrumā gāṅgaṃ vāri samastavārinicayāḥ puṇyāḥ samastāḥ kriyāḥ ।
vācaḥ prākṛtasaṃskṛtāḥ śrutigiro vārāṇasī medinī sarvaiva sthitirasya muktipadavī dṛṣṭe pare brahmaṇi ।।
otaṃ protamidaṃ vicitramakhilaṃ yasmiñjagadvarttate yatrodeti vilīyate punaridaṃ toye taraṅgādivat ।
tacceto mayi līyate pratidinaṃ mayyeva tajjāyate mahyaṃ tarhi vadantu he layavidaḥ so'haṃ tu līye kva nu ।।
bālā śvaśrūjananiyamitā dehalīdattadṛṣṭirdīrghaṃ cakṣuḥ kirati vadane yauvanālaṃkṛtasya ।
yuktasyaivaṃ na calati tato bhrūtaṭe dattadṛṣṭeścetovṛttiḥ sphurati puruṣe mokṣalakṣmīnivāse ।।
paryantai rahitasya yasya mahatī gambhīratā tādṛśī magnā yatra vibhānti no agaṇitā brahmāṇḍamṛtpiṇḍikāḥ ।
yādṛktasya cidarṇavasya suraso yādṛksvarūpaṃ mahattatkasmai kathayāmi kasya viṣayaḥ ko vā'sya vaktā bhavet ।।
ākhyāsyāmi ramāvarasya purato gaurīvarasyāthavā śabdabrahmamayīvarasya puratastvaasya kasyāpi na ।
prahlādapravaṇaṃ prakāśaparamaṃ saṃveditaṃ saṃvidā śānte cetasi yatkutūhalamaye nirjihmamujjṛmbhitam ।।
tṛṣṇābhirgalitaṃ kṣamābhiruditaṃ prajñābhirunmīlitaṃ mohairastamitaṃ bhramaiḥ pracalitaṃ dvaṃdvaiśca dūraṃ gatam ।
bodhairullasitaṃ sukhairvilasitaṃ saṃmīlitaṃ saṃśayaiḥ svaṃ dhāma sphuritaṃ yadaiva muninā nirmāyamālokitam ।।
pūrvaṃ nāma kimantaraṃ samabhavadyannedamālokitaṃ kiṃ vā kāraṇamasti jātamadhunā yenedamālokyate ।
itthaṃ vismayavanmano hi viduṣāṃ vijñānanidrāghane tatrānandavane munīndrasadane līnaṃ parabrahmaṇi ।।
śuddhe bodhe sphurati paritaḥ kṣālitā vāsanāṅkāḥ kṣīṇaṃ cittaṃ viratiruditā karmapāśā viśīrṇāḥ ।
bhagno bhedaḥ sukhamadhigataṃ kalpanā dūramuktā dṛṣṭe tattve karabadaravannāsti karttavyaśeṣaḥ ।।



narahariṣaṭkam
nāmnaiva no naraharerhi vidīryate'sau duṣṭo hiraṇyakaśipurnitarāṃ baliṣṭhaḥ ।
tasmāttvayā nṛharirūpadhareṇa citta moho hiraṇyakaśipustu vidāraṇīyaḥ ।।
indrasya rājyamapi sampratilabhya lubdhastṛṣṇāmayo nijaripurna jagāma tṛptim ।
asyādhunā pralaya eva hitaṃ mameti prajñātmanā nṛhariṇā pralayaṃ praṇītaḥ ।।
vakṣo hiraṇyakaśipoḥ kila vajrasāraṃ śastrāṇi tatra sakalānyapi kuṇṭhitāni ।
tādṛkpunastava nakhairnṛhare vidīrṇamatyadbhuto bhavata eṣa nakhaprabhāvaḥ ।।
adhyātmadṛṣṭi hṛdayaṃ hṛdayāgrasaṃsthaṃ tejomayo'rimanayannṛharistamastam ।
kaṣṭaṃ samastamapi naṣṭadaśāṃ prayātaṃ prahlāda eva paramaṃ mahimānamāpa ।।
nāntastu nāpi ca bahirna divā na rātrau nārdreṇa śuṣkavapuṣā ca na māryate yaḥ ।
nāyaṃ nareṇa na mṛgeṇa nipātanīyastādṛgripuṃ naraharirhatavānvicitram ।।
sarvatraiva sadā sthito narahariryatsthāvare jaṅgame daivādvyaktimupāgataḥ punarasau pāṣāṇapiṇḍe'pi yat ।
nāstitvaṃ gamito hiraṇyakaśipustādṛkprapañcāśrayaḥ tatsarvaṃ kila kautukaṃ nijajanaprahlādahetoḥ kṛtam ।।
jitvendriyaripuṣaṭkaṃ hṛdi gāyati vāraṣaṭkaṃ cet ।
etannarahariṣaṭkaṃ vikāraṣaṭkaṃ nivārayati ।।



unmattapralāpaśatakam ।
śuddhabodhasudhāsvādī pralapāmi pramattavat ।
tatpralāpanigūḍhārthaṃ śodhayantu satāṃ dhiyaḥ ।।
kāmaḥ krodhaśca lobhaśca mohaśca madamatsarau ।
saṃsāratārakā yadvattathā tadvivṛtiṃ śṛṇu ।।
viśrāntisundarīsaṅgaratilāvaṇyalampaṭāḥ ।
ekāntalīlācaturāḥ kāmino muktigāminaḥ ।।
yadbalānmohadaityasya yogī narahariḥ svayam ।
vakṣo vidārayāñcakre sa krodho muktisādhanam ।।
bhrukuṭīkuṭilaṃ yasya mukhamīkṣitumakṣamāḥ ।
kāmalobhādayo bhāvāḥ sa dveṣī keśavapriyaḥ ।।
śāśvate suprasannānāṃ naśvare bhṛkuṭībhṛtām ।
rāgadveṣavatāṃ tāta muktiḥ karatale sthitā ।।
manaḥkācamaṇiṃ dattvā jñānacintāmaṇiṃ muniḥ ।
krīṇāti yena lobhena sa lobho muktisādhanam ।।
yena varṇāśramācāradehabhogadhanādikam ।
vismaranti citaḥ premṇā sa mohaḥ paramaṃ padam ।।
matto nānyatparaṃ kiṃcidahameva maheśvaraḥ ।
ahamevottamaśceti mado muktiprado mataḥ ।।
dṛśyotkarṣaṃ na sahate jñānotkarṣabalāttu yaḥ ।
sa tu samvatsaraśataṃ jyeṣṭho nirmatsarānmuneḥ ।।
kṣaṇaṃ na kṣamate yastu bāhyasphuraṇamakṣamī ।
tadvāmacaraṇāṅguṣṭhe nibaddhāḥ kṣamiṇāṃ guṇāḥ ।।
kāmādayo mahādhūrttā dhūrttitaṃ yairjagattrayam ।
tāndhūrttayati yo yuktyā sa dhūrto dhūrjaṭipriyaḥ ।।
yo lālayati lobhādīnantarmūlāni kṛntati ।
bahiranyo'nya evāntarmuktimeti kapaṭyasau ।।
guṇātmakeṣu sarveṣu doṣamevāntarātmanaḥ ।
karṇe japati yo nityaṃ piśuno'sau vimuktibhāk ।।
parāpavāda evāsti hṛdaye yasya sarvadā ।
parāṃ gatiṃ gato dṛṣṭaḥ sa mayā muniśekharaḥ ।।
mithyaivedaṃ jagatsarvamiti niścitacetasām ।
sa mithyāvādināṃ loko durlabhaḥ satyavādinaḥ ।।
naiva kiṃcitkaromīti yaḥ sadācāravarjitaḥ ।
ācāriṇo na gacchanti tasyānācāriṇo gatim ।।
pūrvaṃ yāni ca mitrāṇi vicārādīni tānyapi ।
vihāya tatparaṃ yāto mitradrohī sa mucyate ।।
pañcabhūtātmakaṃ viśvaṃ nirmitaṃ yena māyayā ।
sa eva hi mayā dṛṣṭo māyāvī muktibhājanam ।।
svecchayaiva kṛtaṃ viśvaṃ svecchayaiva nihanti yaḥ ।
kṛtajñādapi pūjyo'sau kṛtaghno mokṣamaśnute ।।
āścaryaṃ yo'bhimanyeta jīva ātmānamīśvaram ।
so'bhimānī gatiṃ yāti nirahaṅkāradurlabhām ।।
guṇeṣu doṣaṃ paśyanto viśvamātravinindakāḥ ।
ātmastutiparā yānti nityaṃ vaikuṇṭhamandiram ।।
buddhvā'pi śuddhamātmānaṃ vyāvahārikalokavat ।
karoti na karomīti dambhakṛcchambhuvallabhaḥ ।।
bodhakhaṅgena tīkṣṇena mohāhaṅkāradurdhiyām ।
ghātakaḥ pātakaṃ hanti pūrvajanmaśatārjitam ।।
ahaṅkāraṃ harirahaṃ brahmaivāhamahaṃ śivaḥ ।
iti viśvāsya hantāraḥ puṇyā viśvastaghātakāḥ ।।
mukto vidhiniṣedhābhyāṃ niścintaḥ svecchayā caran ।
karmaṭhānāmapāṅkteyaḥ so'smākaṃ paṅktipāvanaḥ ।।
ninditāvabhinirmuktābhyuditau yau tu tau hi naḥ ।
pūtau karmābhinirmukto'bhyuditaśca citau sadā ।।
dattvā dvāri kapāṭaṃ yaḥ khaṇḍalaḍḍukavanmuniḥ ।
ekākī miṣṭamaśnāti sa yāti paramāṃ gatim ।।
jñānakarmendriyagaṇo niruddhya nijamandire ।
paṅktīkṛtya hato yena so'smākaṃ paṅktipāvanaḥ ।।
paśya saṃsāranāśārthamātmanāśaṃ sahanti ye ।
saṃsāradveṣiṇāṃ teṣāṃ muktiḥ śāstreṣu varṇitā ।।
ahaṃ mameti sarvasvaṃ bodhadyūteṣu hāritam ।
yenāsau muktibhākprokto bṛhadāraṇyakaśrutau ।।
dīnendriyamṛgeṣveva dayā yasya na vidyate ।
sa eva devakīsūnordīnabandhoratipriyaḥ ।।
ātmabhogarato rājā yastu nāvekṣate purīm ।
lipyate na sa pāpena pramāṇaṃ muṇḍakaśrutiḥ ।।
jñānavairāgyapāśena hato yena manodhanī ।
yaḥ syādevaṃvidhaḥ pāśī tasya kāśī pade pade ।।
gaṅgāyamunayormadhye bālaraṇḍāṃ tapasvinīm ।
balātkāreṇa yo bhuṅkte sa raṇḍāvyasanī śuciḥ ।।
bodhadāvāgninā dagdhaṃ yena dvaitavanaṃ ghanam ।
atipuṇyāṃ gatiṃ yāti sa hi dāvāgnidāyakaḥ ।।
gṛhe sthitānāmapi yo gavāṃ grāsaṃ dadāti na ।
ācaratyātmanaḥ puṣṭiṃ sarvapāpaiḥ pramucyate ।।
rasāḥ sarve'pi vikrītā dharmādharmamajānatā ।
granthau baddhaṃ bodhadhanaṃ sa dhanyo rasavikrayī ।।
antaryāmyātmanā yena racito varṇasaṅkaraḥ ।
svayaṃ śaṅkara evāsau varṇito varṇasaṅkarī ।।
yena vedāḥ samabhyasya viditvā'rthaṃ svacintayā ।
plāvitāḥ saha vedāntairvedaplāvī sa mucyate ।।
śive niveditaṃ sarvaṃ śivanirmālyatāṃ gatam ।
tadbhunakti pavitrātmā śivanirmālyabhojanaḥ ।।
brahmacaryaṃ gato bhuṅkte sarvā nagaranāyikāḥ ।
lipyate na sa pāpena citraṃ vedāntadarśanam ।।
yogināmavadhūtānāṃ śukādīnāṃ mukhāccyutam ।
kiñciducchiṣṭamāsvādya mucyeducchiṣṭabhojanaḥ ।।
brahma jānāti tasyaiva brāhmaṇasya svacetasaḥ ।
vṛttilopaḥ kṛto yena sa dhanyo vṛttilopakṛt ।।
yastu vṛntākadagdhānnaṃ kalañjādi yadṛcchayā ।
labdhamaśnāti hi munistasyādūrataro hariḥ ।।
bhṛgave varuṇenoktā brahmavidyā tu vāruṇī ।
tadvāruṇīrasāsvādamattānāmuttamā gatiḥ ।।
parāgvṛttiṃ parityajya yā pratyaksā tu vāruṇī ।
tadabhyāsaratānāṃ ca na dūre paramaṃ padam ।।
sundarīṃ vīkṣya citkāntāmindriyeśvaramindriyam ।
mānasaṃ skhalitaṃ yeṣāṃ te muktā ajitendriyāḥ ।।
yogabhūmiṃ samāruhya gambhīre brahmasāgare ।
paścānnipatito līna ārūḍhapatitaḥ śuciḥ ।।
cidvidyākarmanāśāyāṃ nadyāṃ snānaṃ mayā kṛtam ।
karmanāśājalasparśātkarmabandho nivarttate ।।
aṅgavaṅgakaliṅgeṣu saurāṣṭramagadheṣu ca ।
sarvatra paripūrṇo'haṃ punaḥ saṃskāravarjitaḥ ।।
nijaṃ gṛhaṃ parityajya ramate paramandire ।
sa gṛhastho gatiṃ gacchetparāmiti vidāṃ matam ।।
ātmanaḥ sukhalobhena sukṛtaṃ yena hāritam ।
sa eva sukṛtī śeṣaḥ sukṛtyapi hi duṣkṛtī ।।
ajñānameva vijñānamaviveko vivekitā ।
sarvātmakatvaṃ kaivalyaṃ yeṣāṃ te siddhasattamāḥ ।।
bodho yadavadhānena tanmano nāśayanti ye ।
viparītakṛtāṃ teṣāṃ muktirityāha śaṅkaraḥ ।।
vedāntapāṭharūpeṇa svadharmāḥ kīrttitā mayā ।
svadharmakīrttanādeva sāyujyaṃ padamarjitam ।।
dvibhāryo brāhmaṇo yastu tyajetpūrvāṃ pativratām ।
parasyā guṇalobhena sa yāti paramāṃ gatim ।।
etasya vivaraṇam
pravṛttiśca nivṛttiśca dvebhārye vedabodhite ।
prathamā karmaniṣṭhā syādbrahmaniṣṭhā tathā'parā ।।
karkaśā rasikā ceti tayornāmāntaraṃ kramāt ।
karkaśā karmakāṇḍasthā rasikā brahmavādinī ।।
karkaśā rasikā ceti yadyapi dve pativrate ।
rasikā svapatiṃ bhuṅkte karkaśā kaṣṭabhāginī ।।
karmaniṣṭhā tu dāsīva gṛhakarmaratā sadā ।
jñānaniṣṭhā mahārājñī rājasiṃhāsane sthitā ।।
patihetordivā naktaṃ gṛhakarma karotu sā ।
patiṃ nāliṅgya nidrāti kathaṃ saubhāgyabhāginī ।।
rasarītiṃ na jānāti karkaśā karmavādinī ।
pativratā svabhāvena bharttāraṃ stauti kevalam ।।
jñānaniṣṭhā tu rasikā tattatsaṃskāralakṣaṇaiḥ ।
ānandayati bharttāraṃ tamevāśliṣya khelati ।।
āsane śayane yāne bhojane sā tadanvitā ।
kṣaṇaṃ na tiṣṭhati svāmī tāṃ vinā rasalālasaḥ ।।
yastu jānāti cāturyānmahadantaramenayoḥ ।
sa kathaṃ tatra mūḍhāyāṃ rameta kimu tatsukham ।।
yastu kaścinmahāmūḍhaḥ pāmaraḥ paśudharmavān ।
karkaśāyāṃ ramate rasikāṃ ca na vindati ।।
tasyāṃ ca duḥkhamāpnoti pratyahaṃ kalahāyate ।
bhūyastāmeva bhajate daurbhāgyaṃ tasya tādṛśam ।।
atra dvibhāryaśāstrārthe viṣayo'yaṃ vyavasthitaḥ ।
nivṛttivanitāṃ tyaktvā pravṛtto narakaṃ vrajet ।।
pravṛttivanitāṃ tyaktvā nivṛtto mokṣamaśnute ।
viṣamo'pyeṣa śāstrārthaḥ pramāṇaṃ vyāsavākyataḥ ।।
iti pravṛttinivṛttiśāstravivaraṇam ।

athānyadapi ।
eko viṣṇurmahadbhūtaṃ vyāsenoktaṃ lagedyadi ।
tanmahābhūtasañcāre na dūre paramaṃ padam ।।
ḍākinīsiddhamantro'yaṃ brahmāsmītyakṣarātmakaḥ ।
bhāvanāmātrato yasya sadyastadrūpatāṃ vrajet ।।
guruśāstraprasādena saṃprāpya paramaṃ padam ।
mamaivedaṃ mayā prāptamiti prāha sa uttamaḥ ।।
yattu janmaśatābhyastavijñānairapi vastutaḥ ।
na kiñcidapi samprāptaṃ tasya prāptirmahīyasī ।।
aṇīyaso mahīyastvaṃ nedīyastvaṃ davīyasaḥ ।
parasya nijarūpatvaṃ yatpratyeti pramā hi sā ।।
yaddṛśyate tattu mithyā tatsatyaṃ yanna dṛśyate ।
etatprāmāṇikatvaṃ hi mahopaniṣadāṃ matam ।।
vicitrā yasya racanā samastā bhāti nīrasā ।
jīvanmṛtakatulyo'sau jīvanmuktaḥ śrutau stutaḥ ।।
svayameva prakāśeta dīpaḥ śūnyālaye yathā ।
tasya vyarthaprakāśasya sārthakaṃ janma varṇitam ।।
na bodhayati bhāvānāmātmano bhedamaṇvapi ।
abodhadīpa evāyamasmākaṃ bodhadīpakaḥ ।।
niśāyāmeva jāgarmi nidrāmi sakalaṃ dinam ।
na ca rogā prabādhante mā jarāmaraṇādayaḥ ।।
uttamādhamamadhyānāṃ bhedabhānaṃ dhiyāṃ phalam ।
tābhirhīnasya hariṇā proktā paṇḍitarājatā ।।
jaḍena yena saṃtyakte ubhe sukṛtaduṣkṛte ।
buddhiyuktaḥ sa eveti pārthaṃ prāha janārdanaḥ ।।
kṛtākṛtairna yasyārtho nāśrayo yasya kutracit ।
pārthasārathirityāha sa tucchaḥ svacchamuktibhāk ।।
dharmādharmau na jānāti na jānāti śubhāśubhe ।
sukhaduḥkhe na jānāti sa jñānīti mataṃ hareḥ ।।
cintanenaiva muktiḥ syāditi sarvatra varṇitam ।
asmākaṃ tu mate svasminna kiñcidapi cintayet ।।
cintanaṃ sarvaśāstrāṇāṃ matamanyanmataṃ mama ।
na kiñciccintanādeva svayaṃ tattvaṃ prakāśate ।।
svayaṃ prakāśite tattve tatkṣaṇāttanmayo bhavet ।
eko'pi na guṇo yasmindvau trayo vā kutaḥ kila ।
guṇāngāyati govindo nistraiguṇyasya tasya hi ।।
yasya naivādhikāro'sti kasmiṃścidapi karmaṇi ।
mukhyo'dhikārī kaivalye sa gīto nandasūnunā ।।
paśyanśṛṇvanspṛśañjighranyaḥ pratyakṣāpalāpakṛt ।
naiva kiñcitkaromīti tamāryaṃ prāha keśavaḥ ।।
jānanto'pi na sanmārgaṃ mūḍhāyopadiśanti ye ।
mūḍhamārgaṃ praśaṃsanti tānsādhūnāha mādhavaḥ ।।
yasminmārge praviṣṭasya bhraṣṭatā'grimajanmani ।
tameva yogināṃ mārgamastauṣītpārthasārathiḥ ।।
yatheṣṭaceṣṭārodho hi siddhido haṭhayoginām ।
yatheṣṭaceṣṭā kaivalyamasmākaṃ jñānayoginām ।।
hatvā'pi ya imāllokānna hanti na nibadhyate ।
asmākaṃ tu mate tasya saṅgatiḥ śāntisādhanam ।।
jātasya hi dhruvo mṛtyurdhruvaṃ janma mṛtasya ca ।
etasyāparihāryasya parihāro mataṃ mama ।।
jñānāgniḥ sarvakarmāṇi kurute yasya bhasmasāt ।
na tasya karmabhraṣṭasya karmaṭhairlabhyate padam ।।
yastu kāpuruṣaḥ kāmātsarvasmādapi nirgataḥ ।
sa eva puruṣārthīti jagāda puruṣottamaḥ ।।
viṣṇugītā mayā'dhītā nirṇayastatra nirgataḥ ।
sarvadharmaparityāgī sarvapāpaiḥ pramucyate ।।
asaṅgavastuviṣaye pralāpo'yaṃ tu saṅgataḥ ।
dhyāto muhurmuhurdadyātsatāṃ pūrṇāmasaṅgatām ।।
agocaravicāre'sya nindyakāmādivartmanā ।
śatakasya pravṛttasya vyaktonmattapralāpatā ।।
asyonmattapralāpatvādupekṣāṃ tāta mā kuru ।
nūnametasya bhāvārtho durbodho viṣayātmabhiḥ ।।
ityunmattapralāpo'yaṃ nāmnā prokto mayā tava ।।
nūnamekāntaniṣṭhena nityamekāgracetasā ।
ityunmattapralāpo'yaṃ vicāryaḥ kṛtabuddhinā ।।
avasthāyā manonmanyā unmattā ye mahādhiyaḥ ।
nidhisteṣāṃ pralāpo'yaṃ sthāpyo hṛdayamandire ।।



śivapūjāśatakam
śivapūjātmakaṃ karma karmanirmūlanakṣamam ।
saṅkalpaḥ śivapūjāyāḥ sarvasaṅkalpaduḥkhahṛt ।।
śivapañcākṣarī dīkṣā śabdabrahmamayī hitā ।
śabdabrahmaṇi niṣṇātaḥ paraṃ brahmādhigacchati ।।
tisro rekhā vibhūtestu śraddhābhaktiviraktayaḥ ।
pūjādhikārasiddharthaṃ dhāryāḥ svāṅgeṣu śāmbhavaiḥ ।।
rudrābharaṇamudrāstu dhāryā rudrākṣamālikāḥ ।
devo bhūtvā yajeddevamitīyaṃ śāśvatī śrutiḥ ।।

atha pūjākramaḥ ।
ākārāḥ kalpitā yasyāṃ brahmādyāḥ sthirajaṅgamāḥ ।
tanmṛtikāmayaṃ śaivaiḥ śivaliṅgaṃ prapūjyate ।।
tatra prathamaṃ harāya nama iti mṛttikāgrahaṇam ।
mṛtsatyā yaccharāvāstu śrutā brahmāṇḍakoṭayaḥ ।
harāya nama ityeva grāhyā sā mṛttikā budhaiḥ ।।
maheśvarāya nama iti liṅgasaṅghaṭṭanam ।
akhaṇḍākāravṛttistu vedānte yā nirūpitā ।
namo maheśvarāyeti liṅgasaṅghaṭṭanaṃ hi tat ।।
śulapāṇaye nama iti pratiṣṭhāpanam ।
tyaktvā'sambhāvanāṃ tadvadviparītatvabhāvanām ।
śulapāṇiḥ pratiṣṭhāpyaḥ pīṭhe niṣṭhāmaye budhaiḥ ।।
pinākadhṛte nama ityāvāhanam ।
sarvagasyāpi devasya bhaktirāvāhanaṃ tava ।
āvāhayāmi bhaktyā tvāmityāvāhyaḥ pinākadhṛt ।।

atha dhyānam ।
dhyāyennityaṃ maheśaṃ rajatagirinibhaṃ cārucandrāvataṃsaṃ ratnākalpojjvalāṅgaṃ paraśumṛgavarābhītihastaṃ prasannam ।
padmāsīnaṃ samantātstutamamaragaṇairvyāghrakṛttiṃ vasānaṃ viśvādyaṃ viśvavandyaṃ nikhilabhayaharaṃ pañcavaktraṃ trinetram।।

athā'sya vivaraṇam ।
tatra dhyāyedityādipadatrayasya vivaraṇam ।
anitye nityaṃ virasā nitye nityaṃ dhṛtavratāḥ ।
nityaṃ maheśaṃ dhyāyanti nityānityavivekinaḥ ।।

atha rajatagirinibhamityasya vivaraṇam ।
rajatasya giriḥ śaṃbhuḥ śāmbhavānāṃ paraṃ dhanam ।
dhanena tena pūrṇānāṃ daridratvaṃ na vidyate ।।

atha cārucandrāvataṃsamityasya vivaraṇam ।
śuddhātmā śītalā kāntā sūkṣmā bodhakalā parā ।
vakrāyate durāpeyaṃ candracūḍo vibharti tām ।।

atha ratnākalpojjvalāṅgamityasya vivaraṇam ।
yogadīkṣāmayānyeva bodharatnāni kānicit ।
dadhāti śaṃkaro'to'sya ratnākalpojjvalāṅgatā ।।

atha paraśuhastapadavivaraṇam ।
yena mohavanaṃ chinnaṃ kadācinna prarohati ।
sa bodhaḥ paraśustīkṣṇo haste rudrasya varttate ।।

atha mṛgahastapadavivaraṇam ।
dhartuṃ na śakyate dhīrairyo dhṛto'pi palāyate ।
līlayaiva dhṛto haste śambhunā sa manomṛgaḥ ।।

atha varahastatvavivaraṇam ।
varārthibhirvareṇyāya vṛto yaistu varaḥ sa tam ।
varaṃ dadāti hastena varadastena śaṃkaraḥ ।।

athā'bhītihastatvavivaraṇam ।
mṛtyorbibheti brahmā'pi mṛtyureva bhayaṃ mahat ।
tasmādamṛtyurabhayaṃ haste mṛtyuñjayasya tat ।।

atha prasannamityasya vivaraṇam ।
siddhimekāmapi prāpya kaścidantaḥ prasīdati ।
nidhānaṃ sarvasiddhīnāṃ prasannaḥ sarvadā haraḥ ।।

atha padmāsīnamityasya vivaraṇam ।
satāṃ hṛdayapadmeṣu yadāsīnaḥ sadāśivaḥ ।
ata eva hi vedeṣu padmāsīna itīritaḥ ।।

atha samantātstutamamaragaṇairityasya vivaraṇam ।
stuvanti devānmanujāste devā devanāyakān ।
devadevo mahādevaḥ stūyate devanāyakaiḥ ।।

atha vyāghrakṛttiṃ vasānamityasya vivaraṇam ।
śaṅkareṇa kirātena mohavyāghro nipātitaḥ ।
kaṭau kṛttisvarūpeṇa paśya tasya nidarśanam ।।

atha viśvādyaṃ viśvavandyamityasya vivaraṇam ।
viśvakṛdviśvarūpo'sau viśvahṛdviśvapālakaḥ ।
viśvādyo viśvavandyaśca viśveśo girijāpatiḥ ।।

atha nikhilabhayaharamityasya vivaraṇam ।
śrutirbhayamiti prāha dvitīyādvai bhayaṃ bhavet ।
haro harati bhaktānāṃ muktido nikhilaṃ bhayam ।।

atha pañcavaktramityasya vivaraṇam ।
dhyāyanti bhaktāḥ sarvatra sarveṣāmapi sanmukhaḥ ।
unmukho vimukhānāṃ yastasya sā pañcavaktratā ।।

atha trinetramityasya vivaraṇam ।
karmopāstī ubhe netre jñānaṃ netraṃ tṛtīyakam ।
lalāṭe rājate yasya trinetrastena śaṅkaraḥ ।।
iti dhyānam ।

athopakaraṇavicāraḥ ।
tatrādau śuddhasphaṭikasaṅkāśatāvicāraḥ ।
nirmale sarvamevedaṃ yadasminpratibimbati ।
śuddhasphaṭikasaṅkāśo nīrāgaḥ so'yamīśvaraḥ ।।

atha karpūragauratāvicāraḥ ।
yadvāsanāprasādena sarvā durvāsanā gatā ।
svabhāvaśītalā seyaṃ śive karpūragauratā ।।

atha digambaratāvicāraḥ ।
nirāvaraṇavijñānasvarūpo hi svayaṃ haraḥ ।
svairaṃ carati saṃsāre tena prokto digambaraḥ ।।

atha bhasmoddhūlanavicāraḥ ।
jñānāgniḥ sarvakarmāṇi bhasmasātkurute kila ।
tenaiva bhasmanā gātramuddhūlayati dhūrjaṭiḥ ।।
bhāsate bhinnabhāvānāmapi bhedo na bhasmani ।
svasvabhāvasvabhāvena bhasma bhargasya vallabham ।।

atha candracūḍatāvicāraḥ ।
naśyantyasya kalāḥ sarvāḥ sā kalā naiva naśyati ।
yā'rpitā śaṅkare bhaktyā candracūḍastayā haraḥ ।।

atha jaṭājūṭavicāraḥ ।
viśrāmo'yaṃ munīndrāṇāṃ purātanavaṭo haraḥ ।
vedāntasāṅkhyayogākhyāstisrastajjaṭayaḥ smṛtāḥ ।।

atha gaṅgādharatvavicāraḥ ।
brahmalokā ca yā gaṅgā suṣumṇā śītaladravā ।
mastake rājate yasya tena gaṅgādharo haraḥ ।।

atha trinetratāvicāraḥ ।
āpyāyanastamohantā vidyayā doṣadāhakṛt ।
somasūryāgninayanastrinetrastena śaṅkaraḥ ।।

atha nīlakaṇṭhatāvicāraḥ ।
kaṇṭhe brahmāṇḍanabhasāṃ gilitānāmanekadhā ।
chāyā sphaṭikasaṅkāśe nīlakaṇṭhatvakāraṇam ।।
yadbrahmāṇḍaśarīrasya śyāmalaṃ pārvatīpateḥ ।
kaṇṭhadeśe sthitaṃ vyoma nīlakaṇṭhastato haraḥ ।।
śaṅkareṇābhraśubhreṇa yadviṣāmbu dayālunā ।
kaṇṭhe dhṛtamataḥ kaṇṭhe navāmbudharasundaraḥ ।।
śuddhasphaṭikasaṅkāśaḥ sthito'yaṃ mandarācale ।
indranīlācalacchāyā nīlakaṇṭhatvakāraṇam ।।
rāmo'sya paramo bhaktaḥ śaṅkaro bhaktavatsalaḥ ।
rāmaratnaṃ dhṛtaṃ kaṇṭhe nīlakaṇṭhatvakāraṇam ।।

atha bhujaṅgabhūṣaṇatāvicāraḥ ।
yoginaḥ pavanāhārāstathā giribile śayāḥ ।
nijarūpe dhṛtāstena bhujaṅgābharaṇo haraḥ ।।
kācitkuṇḍalinī śaktiḥ śaṅkareṇa vaśīkṛtā ।
kuṇḍalinyā kuṇḍalino dehābharaṇatāṃ gatāḥ ।।
anantavāsukī śambhoḥ karṇakuṇḍalatāṃ gatau ।
tatpradhānatayā'nyepi khyātāḥ kuṇḍalisaṃjñayā ।।

atha triśūlavicāraḥ ।
śāntivairāgyabodhākhyaistribhiragraistarasvibhiḥ ।
triguṇatripuraṃ hanti triśūlena trilocanaḥ ।।

atha ḍamaruvicāraḥ ।
ṭaṇṭaṅkāracchalenāsau śaivānāṃ muktihetave ।
neti neti muhuḥ prāha ḍamaruḥ śāmbhavo hi saḥ ।।

atha muṇḍamālāvicāraḥ ।
anantamṛtabrahmāṇḍamuṇḍamālāvidhāraṇe ।
anādyanantarūpatvātsamarthaḥ śiva eva hi ।।

atha vṛṣavāhanavicāraḥ ।
brahmādyā yatra nārūḍhāstamārohati śaṅkaraḥ ।
samādhiṃ dharmameghākhyaṃ tenāyaṃ vṛṣavāhanaḥ ।।

atha kailāsavicāraḥ ।
kaivalye lasate rudrastadbhaktā api sarvadā ।
tatkaivalyavilāsena kailāsaṃ śambhumandiram ।।

atha mandaravicāraḥ ।
mathito muktiratnārthaṃ yenāyaṃ bhavasāgaraḥ ।
sa bodho mandaro nāma mandiraṃ śaṅkarasya tat ।।

atha śmaśānavicāraḥ ।
nityaṃ krīḍati yatrāyaṃ svayaṃ saṃhārabhairavaḥ ।
tatra śmaśāne saṃsāre śivaḥ sarvatra dṛśyate ।।

atha gaṇavicāraḥ ।
ānandasāgaraḥ śambhustacchaktirdrava ucyate ।
śīkarā iva sāmudrāstadānandakaṇā gaṇāḥ ।।
jagadvilakṣaṇaḥ svāmī svarūpākṛtilakṣaṇaiḥ ।
jagadvilakṣaṇā eva gaṇāstasya kimadbhutam ।।

atha yoginīgaṇavicāraḥ ।
yaiva yaiva manovṛttiryogābhyāsena yoginām ।
sā samīpaṃ gatā śambhoḥ saivāyaṃ yoginīgaṇaḥ ।।
sakhāyaḥ śaṅkarasyaite yoginībhairavādayaḥ ।
jīvanmuktā jaḍairuktā bhūtapretapiśācakāḥ ।।

atha kālabhairavavicāraḥ ।
vivarttitajagajjālaḥ kālo'sya dvārapālakaḥ ।
kālādbibheti yadviśvaṃ sa gaṇaḥ kālabhairavaḥ ।।

atha daṇḍapāṇivicāraḥ ।
manaso daṇḍanenaiva daṇḍapāṇirgaṇo bhavet ।
tādṛśā eva devasya gaṇatvamupayānti hi ।।

atha kṣetrapālavicāraḥ ।
paramātmā svayaṃ śambhustadaṃśāḥ kṣetrapālakāḥ ।
aṃśāṃśibhāvabhedena kṣetrapālairvṛto haraḥ ।।

atha nandigaṇavicāraḥ ।
yasyopari sphuradrūpo dṛśyate parameśvaraḥ ।
sa bodhaḥ śuddhabhāvātmā gīyate nandikeśvaraḥ ।।

atha bhṛṅgivicāraḥ ।
yaḥ kīṭabhṛṅgabhāvena bhaktaḥ sārūpyamāgataḥ ।
sa eva khaṇḍaparaśorbhṛṅgināmā gaṇaḥ kila ।।

atha mahākālavicāraḥ ।
kālena bhakṣitaṃ viśvaṃ kālo bodhena bhakṣitaḥ ।
bodhātmā kālakālo'yaṃ mahākālo paro gaṇaḥ ।।

atha skandavicāraḥ ।
bodhasvasenayā yena mohasya skandanaṃ kṛtam ।
sa buddhimānmahāsenaḥ skando nāma śivātmajaḥ ।।

atha gaṇeśavicāraḥ ।
suto'nyo vighnarāśighnaḥ sarvavidyāviśāradaḥ ।
ānandatundilaḥ sākṣātsiddhidātā gaṇeśvaraḥ ।।

atha śivarātrivicāraḥ ।
yā niśā sarvabhūtānāṃ tasyāṃ jāgartti saṃyamī ।
jāgartti śivarātrau yaḥ śivastasminprasīdati ।।
pañcakarmendriyāṇyeva pañcajñānendriyāṇi ca ।
mano'haṃkṛticittāni trīṇi buddhiścaturdaśī ।।
iyaṃ tu śāmbhavaiḥ proktā śivarātricaturdaśī ।
nirāhāratayā tatra vṛttirodhī bhavedbudhaḥ ।।
śivabhaktaiḥ kṛtā pūrvaṃ śivasyātyantavallabhā ।
śivarātririyaṃ putra śivasāyujyadāyinī ।।
niśītha eva madhyāhno rātrireva dinaṃ vibhoḥ ।
na yatra kiñcitkāśeta sa prakāśastu śāmbhavaḥ ।।

atha śivatāṇḍavavicāraḥ ।
yasyānandalayenaiva nanditā nāradādayaḥ ।
tadānandavinodākhyaṃ śāmbhavaṃ viddhi tāṇḍavam ।।

atha smaraharatvavicāraḥ ।
hṛte smare hṛtā eva ṣaḍapyete smarādayaḥ ।
smarādiharaṇādeva devaḥ smaraharo haraḥ ।।

atha gaurīvicāraḥ ।
sā svabhāvena vāmaiva manovācāmagocarā ।
vāmāṅgī vāmadevasya vāme gaurī virājate ।।
sā brahmavādināṃ śreṣṭhā bhavānī brahmavādinī ।
yā kaṭākṣeṇa sarvatra śivākhyaṃ brahma vīkṣate ।।
mama priyo mama svāmī mamā''ttmā me gṛheśvaraḥ ।
iti yasyāḥ śive bhāvaḥ sā dhanyā śailakanyakā ।।
sa īkṣitaḥ sa āśliṣṭaḥ sa bhuktaḥ sa ca pūjitaḥ ।
sa eva hṛdaye dhyātaḥ pārvatyā parameśvaraḥ ।।
śivaṃ bhajati bhāvena pātivratyena pārvatī ।
ataḥ saubhāgyametasyā loke vede ca gīyate ।।
yogeśvarāṇāṃ yogo'yaṃ bhujyate yanmaheśvaraḥ ।
tena yogena sampannā bhavānī divyayoginī ।।
nityaṃ nṛtyati pārvatyāḥ purataḥ parameśvaraḥ ।
yadantastādṛśaṃ prema tadagre kiṃ na nṛtyatu ।।
ekātmabhāvasampannau sthitau bhinnātmakāviva ।
bhavānīśaṅkarau vande brahmavidbrahmaṇī yathā ।।
prakāradvitayenāpi pārvatī stutimarhati ।
yadasyāḥ śaṅkare prema yadasyāṃ prema śāṅkaram ।।
pūjanīyā viśeṣeṇa śaṅkarādapi pārvatī ।
sākṣādānandarūpo yastasyāpyānandavardhinī ।।
parabrahmasvarūpaiva pārvatī nātra saṃśayaḥ ।
yadasyāṃ pracurapremā brahmajñānī sadāśivaḥ ।।
mandārāstaravo vaneṣu parikhātoyaṃ sudhāsāgaro dvārepyaṣṭavibhūtayo nidhigaṇairantaḥpure pārvatī ।
śūlaṃ śastravaraṃ vṛṣaḥ priyasakhā nāraḥ kapālaḥ kare graiveyaṃ garalaṃ bhujeṣu bhujagā bhasmāṅgarāge ruciḥ ।।
candrādityaśataprakāśajayinī candrāvataṃsojjvalā gaṅgāgarbhajaṭādharā trinayanā gaṅgāmbuvannirmalā ।
vāme bhūdharakanyakā sahacarī bhūtyā sadā'; laṃkṛtā svānandā śitikaṇṭhinī purabhido mūrttiḥ puraḥ sphūrjati ।।
iti sopakaraṇaṃ dhyānam

paśupataye namaḥ snānam ।
paśutvavāsanā tyājyā jñānagaṅgāmbudhārayā ।
pavitrayā śītalayā snāpyaḥ paśupatiḥ śivaḥ ।।
śivāya nama iti pūjanam ।
śivo devaḥ śivo jīvaḥ śivādanyanna vidyate ।
evaṃ śive prakarttavyaṃ bhaktyā candanalepanam ।।

athākṣatāḥ ।
bhajanādakṣatā bhaktā devastu svayamakṣataḥ ।
atastvakṣatayā bhaktyā pūjanīyaḥ śivo'kṣataiḥ ।।

athārkapuṣpavicāraḥ ।
arkaḥ pāśupato nāma devaḥ pāśupatapriyaḥ ।
ataḥ pāśupatārkasya puṣpaṃ paśupateḥ priyam ।।
kaṭupatrastaruḥ ko'; pi bhaktena giriśe'rpitaḥ ।
prakāśakastamohantā sa evārkatvamāgataḥ ।।
puṣpaṃ kaṭudalasyāsya śāmbhavena niveditam ।
śambhunā svīkṛtaṃ tena sā jātā śivamallikā ।।

atha dhattūranirṇayaḥ ।
īśvarasya prasādena bhāsate'nyādṛśaṃ jagat ।
svasamānaguṇatvena dhattūraḥ śivavallabhaḥ ।।
unmanyā svayamunmatta unmādayati śāmbhavān ।
ata eva priyaṃ śambhoḥ puṣpamunmattasambhavam ।।
kaitavaṃ kitavasyāsya sarvago'yaṃ na lipyate ।
ataḥ kitavadhūrttasya kaitavaṃ kusumaṃ priyam ।।
kāmādayo mahādhūrttā dhūrtitaṃ yairjagattrayam ।
tāndhūrtayati yo yuktyā sa dhūrto dhūrjaṭipriyaḥ ।।
arpitaṃ śaṅkare dhūrttapatraṃ kanakapuṇyadam ।
anena hetunā jāto dhattūraḥ kanakāhvayaḥ ।।

atha kaṇṭakārikānirṇayaḥ ।
bhaktyā bhaktena ced vṛttirmanasaḥ śaṅkare'rpitā ।
sakaṇṭakasvabhāvāpi jātā sā'kaṇṭakārikā ।।

atha bilvavicāraḥ ।
śivabhaktisvabhāvena śāṇḍilyo hi mahāmuniḥ ।
tannāmnaiva priyaṃ śambhoḥ patraṃ śāṇḍilyasambhavam ।।
viśvarūpo mahādevaḥ svayaṃ śailūṣalakṣaṇaḥ ।
ataḥ śailūṣapatrāṇāṃ pūjayā sa prasīdati ।।
janmanastu phalaṃ śrīmadbilvapatrārpaṇācchive ।
ato nirūpito vṛkṣo bilvaḥ śrīphalasaṃjñayā ।।
dhūpapradīpanaivedyaphalatāmbūladakṣiṇāḥ ।
śivāya nama ityeva sarvamevāsya pūjanam ।।
vidyāsu śrutirutkṛṣṭā rudraikādaśinī śrutau ।
tatra pañcākṣarī śreṣṭhā sā japyā śivatuṣṭaye ।।
draṣṭā ca darśanaṃ dṛśyamiti patratrayānvitā ।
śive samarpyā cidrūpe prathamā bilvapatrikā ।।
karttā kāryaṃ ca karaṇamiti patratrayānvitā ।
śive samarpyā cidrūpe dvitīyā bilvapatrikā ।।
bhoktā ca bhojanaṃ bhojyamiti patratrayātmikā ।
śive samarpyā cidrūpe tṛtīyā bilvapatrikā ।।
bhūrbhuvaśca tathā svarga iti patratrayātmikā ।
śive samarpyā cidrūpe caturthī bilvapatrikā ।।
jāgratsvapnastathā suptiriti patratrayānvinā ।
śive samarpyā cidrūpe pañcamī bilvapatrikā ।।
sthūlaṃ sūkṣmaṃ kāraṇākhyamiti patratrayānvitā ।
śive samarpyā cidrūpe ṣaṣṭhikā bilvapatrikā ।।
avidyā saṃsṛtirjīva iti patratrayānvitā ।
śive samarpyā cidrūpe saptamī bilvapatrikā ।।
utpattiśca sthitirnāśa iti patratrayānvitā ।
śive samarpyā cidrūpe hyaṣṭamī bilvapatrikā ।।
brahmā viṣṇustathā rudra iti patratrayānvitā ।
śive samarpyā cidrūpe navamī bilvapatrikā ।।
tamo rajastathā sattvamiti patratrayānvitā ।
śive samarpyā cidrūpe daśamī bilvapatrikā ।।
tvantā'hantā tathedaṃtvamiti patratrayānvitā ।
śive samarpyā cidrūpe rudrākhyā bilvapatrikā ।।
ekādaśaitāḥ kathitāḥ śāmbhavāḥ bilvapatrikāḥ ।
etābhirarcitaḥ śambhuḥ sadyo muktiṃ prayacchati ।।

athāṣṭamūrtipūjanam ।
śarvo bhavo rudra ugro bhīmaḥ paśupatistathā ।
mahādevastatheśāna iti mūrtiprapūjanam ।।
aṣṭau prakṛtirūpāṇi kaṣṭānyaṣṭaiva dehinaḥ ।
spaṣṭaṃ mūrtibhiraṣṭābhiraṣṭamūrtirharatyasau ।।

atha pradakṣiṇanirṇayaḥ ।
aparyanto mahādevastasya kalpaśatairapi ।
na syātpradakṣiṇaṃ tena śivasyārdhaṃ pradakṣiṇam ।।

atha gallavādyavicāraḥ ।
yathā svarūpaṃ devasya tathā vaktuṃ na śakyate ।
stutirvā gallavādyaṃ vā tena śambhordvayaṃ samam ।।

atha namaskāravicāraḥ ।
premanirbharabhāvena daṇḍavatpatitairbhuvi ।
mahādevo namaskāryo galitatvādahaṅkṛteḥ ।।

atha kṣamāpanam ।
mānuṣyamapi saṃprāpya pūjito na maheśvaraḥ ।
aparādho mahāñjātaḥ kṣamasveti muhurvadet ।।

atha visarjananirṇayaḥ
jñatvakartṛtvabhoktṛtvajīvatvādivisarjanam ।
etasyāṃ śivapūjāyāmetadeva visarjanam ।।
ājñākaratvamāyāti puruṣārthacatuṣṭayī ।
yato'syāḥ śivapūjāyā mahimā kena varṇyatām ।।
tattvato yaḥ śivaṃ veda sa veda śivapūjanam ।
kastattvataḥ śivaṃ veda ko veda śivapūjanam ।।



bodhasārapraśaṃsā
ādau gurustavo yatra prānte ca śivapūjanam ।
madhye mukundasmaraṇaṃ bodhasāraḥ sa uttamaḥ ।।
siddhārthaḥ sugamārthaśca viśeṣairbahubhirvṛtaḥ ।
granthastvetāddṛśastāta na bhūto na bhaviṣyati ।।
na stomi na ca nindāmi kathayāmi yathāsthitam ।
ekaikasminniha śloke proktaḥ siddhāntanirṇayaḥ ।।
yathā brahmāṇḍasarvasvaṃ piṇḍe piṇḍe nirūpitam ।
tathā siddhāntasarvasvaṃ śloke śloke nirūpitam ।।
avidyonmūlakuddālastvavidyādāvapāvakaḥ ।
avidyāmṛgaśārdūlastvavidyāgajakesarī ।।
avidyājīvagaralamavidyākaṇṭhakṛcchurī ।
avidyālavaṇasyā''pa avidyāpralayārṇavaḥ ।।
avidyāśailadambholiravidyā'ndhakaśaṅkaraḥ ।
avidyākaṃsagovindastvavidyācaṇḍacaṇḍikā ।।
avidyādāhaśītāṃśuravidyādhvāntabhāskaraḥ ।
tathaiva bodhasāro'yamavidyāsvapnajāgaraḥ ।।



bodhasāropāsanā
gururme bodhasāro'yaṃ yato jñānaprado mama ।
śiṣyo me bodhasāro'yaṃ yamuddiśya vadāmyaham ।।
svāmī me bodhasāro'yaṃ māṃ pālayati yaḥ sadā ।
sevako bodhasāro me mama sevāṃ karoti yaḥ ।।
suhṛnme bodhasāro'yaṃ sarvaṃ jānāti madgatam ।
sakhā me bodhasāro'yaṃ yasmindṛṣṭe sukhaṃ mama ।।
gṛhaṃ me bodhasāro'yaṃ yatraiva nivāsāmyaham ।
ārāmo bodhasāro me vihāro yatra māmakaḥ ।।
kāntā me bodhasāro'yaṃ yamāliṅgya svapāmyaham ।
mano me bodhasāro'yaṃ mananaṃ yena jāyate ।।
buddhirme bodhasāro'yaṃ paramaṃ budhyate yayā ।
cittaṃ me bodhasāro'yaṃ yena cetāmi tatpade ।।
ahaṅkāro bodhasāro bodhasāro'hameva hi ।
śarīraṃ bodhasāro me mamatā yatra bhūyasī ।।
prāṇo me bodhasāro'yaṃ mamatā yatra bhūyasī ।
jīvo me bodhasāro'yaṃ yena jīvāmyahaṃ sadā ।।
īśvaro bodhasāro me yato muktiprado mama ।
bodhasāraḥ paraṃ brahma bodhasārātparaṃ nahi ।।



prāmāṇyasiddhaye
upaniṣadi vane ye puṣpitā mantravṛkṣāḥ surabhikusumameṣāmekamekaṃ vivicya ।
samarasapadalabdhyai vāṅmayairevapuṣpairnaraharisudhiyaitatpūjitaṃ bodhaliṅgam ।।
budhajanahitakārī saṃpradāyānusārī paramasukhanidhānaṃ mohamukternidānam ।
naraharivihito'yaṃ bodhavṛkṣasya toyaṃ kumativanakuṭhāraḥ paṭhyatāṃ bodhasāraḥ ।।
gurubhirdīkṣitānāṃ hi sarvameveśvarārpaṇam ।
ayaṃ tu bodhasāro'sya svātmaiva parameśituḥ ।।