

taṃ natvā vimalaṃ śivārkakiraṇe śāstre pare racyate saṅkṣepādvivṛtiḥ padeṣu gamikā vidyākhyapāde yataḥ ।
prokto vistarataḥ padārthaviṣayo yuktyāgamairnirṇayaḥ prāyo anyatra mayā kṛtāntavimaticchedāya sādhāraṇaḥ ।।
kailāsaśikharāsīnaṃ somaṃ somārdhaśekharam ।
haraṃ dṛṣṭvābravīttārkṣyaḥ stutipūrvamidaṃ vacaḥ ।।
jayāndhakapṛthuskandha- bandhabhedavicakṣaṇa ।
jaya pravaravīreśa- saṃruddhapuradāhaka ।।
jayākhilasureśāna- śiraśchedabhayānaka ।
jaya prathitasāmarthya- manmathasthitināśana ।।
jayācyutatanudhvaṃsa- kālakūṭabalāpaha ।
jayāvartamahāṭopa- saridvegavidhāraṇa ।।
jaya dāruvanodyāna- munipatnīvimohaka ।
jaya nṛttamahārambha- krīḍāvikṣobhadāruṇa ।।
jayograrūpasaṃrambha- trāsitatridaśāsura ।
jaya krūrajanendrāsya- darśitāsṛksunirjhara ।।
jaya vīraparispanda- dakṣayajñavināśana ।
jayādbhutamahāliṅga- saṃsthānabalagarvita ।।
jaya śvetanimittogra- mṛtyudehanipātana ।
jayāśeṣasukhāvāsa- kāmamohitaśailaja ।।
jayopamanyusantāpa- mohajālatamohara ।
jaya pātālamūlordhva- lokālokapradāhaka ।।
bhaktasya mama bhītasya śivajñānaṃ paraṃ vada ।
yadavāpya narāḥ sarve muktimāyānti kevalām ।।
evamukto haraḥ prāha visphuraccandraśekharaḥ ।
bhagavānuvāca।
bhadrametattvayā pṛṣṭaṃ śṛṇu jñānaṃ mahodayam ।।
kiraṇākhyaṃ mahātantraṃ parāmṛtasukhapradam ।
sarvānugrāhakaṃ śubhraṃ padārthoddyotakaṃ sphuṭam ।।
paśupāśapatijñāna- vicārapratipādakam ।
kriyācaryāsamopetaṃ yogabhūtibharāvaham ।।
garuḍa uvāca।
yadyevaṃ sa paśustāvat- kīdṛśo badhyate katham ।
mucyate kathamākhyāhi saṃdehavinivṛttaye ।।
bhagavānuvāca।
paśurnityo hyamūrto ajño niṣkriyo nirguṇo aprabhuḥ ।
vyāpī māyodarāntastho bhogopāyavicintakaḥ ।।
tasyāśuddhasya sambandhaṃ samāyāti śivātkalā ।
tayodbalitacaitanyo vidyākhyāpitagocaraḥ ।।
rāgeṇa rañjitaścāpi pradhānaṃ ca guṇātmanā ।
buddhyādikaraṇānīka- sambandhādbadhyate paśuḥ ।।
tato niyatisaṃśleṣāt svārjite api niyamyate ।
kālena kālasaṃkhyāna- kāryabhogavimohitaḥ ।।
evaṃ tattvakalābaddhaḥ kiñcijjño dehasaṃyutaḥ ।
māyābhogapariṣvaktas tanmayaḥ sahajāvṛtaḥ ।।
tataḥ sukhādikaṃ kṛtsnaṃ bhogaṃ bhuṅkte svakarmataḥ ।
same karmaṇi sañjāte kālāntaravaśāttataḥ ।।
tīvraśaktinipātena guruṇā dīkṣito yadā ।
sarvajñaḥ sa śivo yadvat kiñcijjñatvavivarjitaḥ ।।
śivatvavyaktisampūrṇaḥ saṃsārī na punastadā ।
evaṃ kramādvibaddhaḥ san mucyate kramayogataḥ ।।
kevalaḥ sakalaḥ śuddhas tryavasthaḥ puruṣaḥ smṛtaḥ ।
paśurevaṃvidhaḥ proktaḥ kimanyatparipṛcchasi ।।
garuḍa uvāca।
yo asāvātmā tvayā proktaḥ kiṃcijjñaḥ sarvavicchivaḥ ।
nimittamanayorbrūhi śuddhāśuddhasvarūpayoḥ ।।
bhagavānuvāca।
anādimalasambandhāt kiñcijjño asau mayoditaḥ ।
anādimalamuktatvāt sarvajño asau tataḥ śivaḥ ।।
ādimattvaṃ yadā siddhaṃ nimittaṃ kalpyate tadā ।
īdṛgrūpaṃ smṛtaṃ tābhyāṃ śuddhāśuddhaṃ yathārthataḥ ।।
viśuddhaḥ sphaṭikaḥ kasmāt kasmāttāmraṃ sakālikam ।
yathāsminna nimittaṃ hi tathā naiva śivātmanoḥ ।।
garuḍa uvāca।
kiṃnimittaṃ punarbaddho bandhenātmā kalādinā ।
sa māyāntargataḥ prokto vyāpakaśca tvayā vibho ।।
vyāpakatvātsa sarvatra sthito māyodare katham ।
parasparaviruddhatvāt kathametadbhaviṣyati ।।
bhagavānuvāca।
muktyarthaṃ sa paśurbaddho nānyathā sāsya jāyate ।
yāvaccharīrasaṃśleṣo na sañjāto na bhogabhuk ।।
māyeyaṃ tadvapustasya tadabhāvānna nirvṛtiḥ ।
tena tenāsvatantratvān malino malinīkṛtaḥ ।।
yathā vastraṃ sadoṣatvān malāntaḥsthaṃ viśuddhyati ।
aśuddhaḥ pudgalo apyevaṃ māyodaragato api san ।।
māyodaraṃ hi yatproktaṃ kalādyavanilakṣitam ।
tasminyaśca layaḥ proktaḥ sūkṣmadehavivakṣayā ।।
garuḍa uvāca।
tvayānādirmalaḥ prokto māyeyo asyātmano api vā ।
guṇastadvyatirikto vā malo brūhi kimātmakaḥ ।।
bhagavānuvāca।
sahajaḥ syānmalo māyā- kāryamāgāmiko malaḥ ।
māyā no mohinī proktā svataḥ kāryātprakāśikā ।।
yataḥ svakāryasaṃśleṣāc caitanyadyotikātmanaḥ ।
malaṃ vidārya cidvyaktim ekadeśe karotyasau ।।
sthitā prakāśikā kāryān mohakatve na saṃsthitā ।
prakāśo vyaktiśabdena malaśabdena cāvṛtiḥ ।।
vyaktiryāṇormalaḥ proktaḥ sphuṭaṃ dīpāndhakāravat ।
māyāpi mohinī proktā viṣayāsvādabhogataḥ ।।
yatra tatra sthitasyāsya svakarmamalahetutaḥ ।
māyotthaṃ bandhanaṃ tasya sanimittaṃ pravartate ।।
anādimalamuktasya śivasyāpi na kiṃ bhavet ।
tasmānmāyā malo naiva vyatiriktaḥ sa yuktitaḥ ।।
māyākāryaṃ samastaṃ syāt kuto anyaḥ sahajo malaḥ ।
ātmasthaṃ tatpaśutvaṃ syāt paśurapyadhvamadhyagaḥ ।।
prokto yena matastena malastadbhinnalakṣaṇaḥ ।
malo ajñānaṃ paśutvaṃ ca tiraskārakarastamaḥ ।।
avidyā hyāvṛtirmūrchā paryāyāstasya coditāḥ ।
sa cāvidyādiparyāya- bhedaiḥ siddho mate mate ।।
tatsadbhāvātpaśuḥ pāśyaḥ śodhyo bodhyo matastviha ।
pāśyādivṛttayo yāstu tasya bhedāḥ prakīrtitāḥ ।।
male sati bhavantyetā bhoktṛtvaṃ ca na kevalam ।
garuḍa uvāca।
yadyevaṃ saṃsthitaḥ pāśyo malo asya paśusaṃgataḥ ।।
ātmanaḥ kiṃ na dharmo asau yuktitaḥ kalpyate malaḥ ।
bhagavānuvāca।
ātmano anādisambandhād dharma ityupacaryate ।।
kathaṃ tajjñānayuktatvād ajñānaguṇatāṃ gataḥ ।
tasya dharmo na dharmatve pariṇāmaḥ sphuṭo bhavet ।।
ciddharme puṃsi no dharmo yadi syātpariṇāmavān ।
ekasminvyajyate jñānam anyasmiṃstattirohitam ।।
pariṇāmo acetanasya cetanasya na yujyate ।
garuḍa uvāca।
tayoścānādisambandhād viśleṣo na vibhutvataḥ ।।
sahajaprakṣaye prāpte tasya nāśo na kiṃ bhavet ।
bhagavānuvāca।
vibhorapi malasyāsya tacchakteḥ kriyate vadhaḥ ।।
upāyācchaktisaṃrodhaḥ kathaṃcitkriyate male ।
yathāgnerdāhikā śaktir mantreṇāśu niruddhyate ।।
tadvattacchaktisaṃrodhād viśliṣṭa iti kathyate ।
kṛtvā tacchaktisaṃrodhaṃ kriyate bhavaniḥspṛhaḥ ।।
sahajā kālikā tāmre tatkṣayānna ca tatkṣayaḥ ।
yadvattāmre kṣayastadvat puruṣasya malakṣayaḥ ।।
yathā taṇḍulakambūke prakṣīṇe api na tatkṣayaḥ ।
viṣasambandhinī śaktir yathā mantrairniruddhyate ।।
tathā na tadviṣaṃ kṣīṇam evaṃ puṃso malakṣayaḥ ।
phalaṃ katakavṛkṣasya kṣiptaṃ sakaluṣe jale ।।
kurute śaktisaṃrodhaṃ kiṃ kṣipatyanyato jalāt ।
śivajñānaṃ tathā tasya śaktisaṃrodhakārakam ।।
garuḍa uvāca।
bhoktṛtvaṃ malataḥ proktam abhilāṣānna kiṃ bhavet ।
sa ca rāgādyato rāgo vaktavyo atra malena kim ।।
bhagavānuvāca।
bhoktṛtvaṃ nāma yatproktam anādi malakāraṇam ।
abhilāṣastanau satyāṃ sā tanuḥ kena hetunā ।।
rāgo api tannimittatvāt pravṛttaḥ puruṣasya tu ।
cauryaṃ hi bījamāpekṣya yathā nigaḍabandhanam ।।
evaṃ paśutvamāpekṣya rāgatattvaṃ pravartate ।
etasmādasya bhoktṛtvaṃ tanurbhogo anyahetujaḥ ।।
paśutvena hi bhoktṛtvaṃ māyābandhastanau sthitaḥ ।
sukhaduḥkhādiko bhogaḥ karmataḥ saṃsthitaḥ paśoḥ ।
nānyathāsya vinirdiṣṭaṃ bhogabhoktṛtvabandhanam ।।
garuḍa uvāca।
yadetatkarma deveśa proktaṃ bhoganibandhanam ।
karmārjanaṃ tanau satyāṃ sṛṣṭikāle tanuḥ kutaḥ ।।
bhagavānuvāca।
yathānādirmalastasya karmāpyevamanādikam ।
yadyanādi na saṃsiddhaṃ vaicitryaṃ kena hetunā ।।
tasmādanādikaṃ karma māyāpyevaṃ bhavastathā ।
tathānādiḥ śivaḥ kartā sarvasya jagataḥ sthitaḥ ।।
garuḍa uvāca।
śivaḥ kartā tvayā proktaḥ sa kathaṃ gamyate prabho ।
vaikaraṇyādamūrtatvāt kartṛtvaṃ yujyate katham ।।
bhagavānuvāca।
yathā kālo hyamūrto api dṛśyate phalasādhakaḥ ।
evaṃ śivo hyamūrto api kurute kāryamicchayā ।।
icchaiva karaṇaṃ tasya yathā sadyogino matā ।
śalyākṛṣṭikaro dṛṣṭo hyakṣahīno api karṣakaḥ ।
vyāpāro na ca dṛśyeta kāryamicchā pratīyate ।।
sthūlaṃ vicitrakaṃ kāryaṃ nānyathā ghaṭavadbhavet ।
asti heturataḥ kaścit karma cet na hyacetanam ।।
proktaḥ sa niṣkalaḥ sthūlas tathā sakalaniṣkalaḥ ।
īśaḥ sadāśivaḥ śāntaḥ kṛtyabhedādvibhidyate ।।
garuḍa uvāca।
niṣkalaḥ sa kathaṃ jñeyaḥ sakalo api pumāṃstadā ।
dvisvabhāvastathā yo anyo viruddhaḥ sa parasparam ।।
bhagavānuvāca।
paśoḥ śaktinipātena mantraśaktyā ca sarvadā ।
niṣkalaṃ lakṣyate śaktyā sūkṣmaṃ viṣavikāravat ।।
sakalo api pumānnaiva māyāvayavavarjanāt ।
nirmalatvācchivasyātra na kalpyāstvasitāḥ kalāḥ ।।
mantrātmikāḥ kalāstasya te ca mantrāḥ śivātmikāḥ ।
taiḥ prakalpya śarīraṃ svaṃ śuddhākṣādhyāsitaṃ mahat ।।
yāvadevaṃ na kurute tāvanno gurupaddhatiḥ ।
kurute anugrahaṃ dehī sarveṣāmeva dehinām ।।
yathaiva yoginaḥ śaktir grahaṇe mocane api hi ।
tadvadevātra boddhavyaṃ grahaṇaṃ mocanaṃ vibhoḥ ।।
mudrāmaṇḍalamantraiśca tridhāsiddhiviceṣṭitaiḥ ।
lakṣyate sakalaṃ dhyānāt sarvajñānapravṛttitaḥ ।।
dvisvabhāvagato yo anyo devaḥ prokto na niṣkalaḥ ।
bṛhaccharīramāpekṣya kalāhīna iti smṛtaḥ ।।
evamīśaḥ sthitaḥ sākṣād yogināṃ yogakāraṇam ।
yogo na lakṣyahīnatvān na nāḍī na ca dhāraṇā ।।
puṃsāmanugrahārthaṃ tu paro apyaparatāṃ gataḥ ।
nādabindukhamantrāṇu- śaktibījakalāntagaḥ ।।
yogī yathopakārajñaḥ sarvajñatvātphalapradaḥ ।
icchānugrahakartṛtvāl layabhogādhikāravān ।।
trividhaḥ kṛtyabhedena darśito nāmabhedataḥ ।
īśvaro adhaḥsthavidyānāṃ patīnsaṃprerayatyasau ।।
tena preritamātrāste kurvate adhastanaṃ jagat ।
śuddhe adhvani śivaḥ kartā prokto ananto asite prabhuḥ ।।
yathā bhūmaṇḍaleśena niyuktaḥ svasamaprabhuḥ ।
tathāsau kurute sarvaṃ tacchaktipratibodhitaḥ ।
sarvajñaḥ śuddhadehaśca sarvajñānaprakāśakaḥ ।।
garuḍa uvāca।
śivaśaktiprabhāvācca kilānantaḥ prabudhyati ।
prabodhikā ca sā śaktiḥ sarvagā paripaṭhyate ।।
anyeṣāṃ sannikṛṣṭāpi bodhaṃ sā kurute na kim ।
yogyānāmupakārī ced rāgavānsyācchivastadā ।।
bhagavānuvāca।
yathārkaraśmisamparkāt padmabodhaḥ samo na kim ।
kānicitpratibudhyanti tathānyāni na jātucit ।।
rāgadveṣau na cārkasya tatheśasya na tau yataḥ ।
adhikārānniyogo asya na niyogaṃ vinā sthitiḥ ।।
tatsāmarthyādanantasya sarvajñatvaṃ bhavetkhaga ।
garuḍa uvāca।
sarvajñatvaṃ tanau satyām anantasya na yujyate ।।
niyatāni yato akṣāṇi niyatagrāhakāṇi ca ।
māyātmakaṃ śarīraṃ tac chiṣṭakarmanimittajam ।।
yadi nāma viśeṣaḥ syāt sudūraśravaṇādikaḥ ।
bhagavānuvāca।
śuddhayonimayaṃ tasya vapuruktamakarmajam ।।
tasyaivaṃ pāśamuktatvāj jñānaṃ kena nivāryate ।
tatsthaṃ sarpaṃ viṣaṃ yadvat tadgataṃ na vibādhate ।।
bādhate anantamevaṃ na tadgataḥ pāśasañcayaḥ ।
chinnā chinnodbhavā yadvat sthānāśrayavaśādbhavet ।।
sthānayogena mantreśe haṭhavattanudhāraṇam ।
mantraśaktyā yathā deho vidhṛtastiṣṭhate ciram ।।
prāpnotyabhīpsitaṃ sthānaṃ kāladaṣṭo api śaktitaḥ ।
evaṃ tacchaktisāmarthyād āste tasya vapuryataḥ ।।
ataḥ sunirmalaṃ jñeyaṃ bisinīpattravadvapuḥ ।
tantrairupakṛtaḥ kalyo yathā dehagato rasaḥ ।।
sa tiṣṭhati śarīre asmiṃs tadvadbodho mahābalaḥ ।
yathā bheṣajasāmarthyād aśaktānāṃ balaṃ param ।।
yāti tacchaktisāmarthyād anantasya pare balam ।
tena sāmarthyayogena yoniṃ prerayate kṣaṇāt ।।
garuḍa uvāca।
prerako adhastane mārge māyāyāḥ prerakeṇa kim ।
svata eva vikāreṇa jagatyasminvikāriṇī ।।
jagadyoniryataḥ proktā tadvikārāḥ kalādayaḥ ।
vikārātsarvanāśaḥ syād vikāro na jagatkatham ।।
bhagavānuvāca।
acetanatvātpreryā sā puruṣārthena hetunā ।
svato na vikṛtistasmād ananto asyāḥ pracodakaḥ ।।
vāyuvegādyathodanvān uparyeva vikārabhāk ।
akṣobhyatvāttathā māyā savikārā kalādibhiḥ ।।
nākṣubdhā kāryakartrī cet kṣobho asyāḥ syāttadīraṇam ।
sā śaktiḥ preritā tena nityaṃ kāryakarī bhavet ।।
uktākṣobhyā vibhutvātsā kāraṇaṃ jagataḥ sthitā ।
yathā māyādhikā vyāpya na tatkāryagaṇo adhvani ।
bhāvānkalādikānvyāpya sthitākṣobhyā tataḥsmṛtā ।।
tatkāryakārikā śaktiḥ kriyākhyā sūkṣmarūpiṇī ।
sthūlakāryāsu sūkṣmāpi sthitā nyagrodhabījavat ।।
kāraṇaṃ tena sā jñeyā sthūlasyāsya samantataḥ ।
tasmātkalā tuṭiḥ saṃsthā bodhinī hyabhilāṣakṛt ।।
sūkṣmaṃ cāto guṇāstebhyo buddhirbuddherahaṃkṛtiḥ ।
tasmādekādaśākṣāṇi pañca tanmātrakāṇi ca ।
tebhyo bhūtāni jātāni sarvamīśaḥ sṛjatyadhaḥ ।।
so asṛjadbhagavānīśaḥ śivaśaktisamanvitaḥ ।
kṛtsnaṃ māyātmakaṃ kāryaṃ śuddhāśuddhavimiśritam ।।
yonijaṃ buddhibhedācca tadekaṃ ceddvidhā katham ।
dṛṣṭaṃ khadyotakādestad viruddhaṃ caikahetukam ।।
evaṃ tadbhinnasaṃsthānaṃ śuddhāśuddhāṅgasaṃyutam ।
jñeyaṃ kāraṇaśaktyutthaṃ kāryaṃ bījanimittajam ।
evametatsamādiṣṭaṃ tatkāryaṃ vigrahāśrayam ।।
yadyapyetanmithaḥ kāryaṃ viruddhamasitātmakam ।
tathāpyetatsusaṃśliṣṭam ekasminvastuni sphuṭam ।।
narārthaṃ sādhayedbhinnaṃ narasya śakaṭāṅgavat ।
evametadanantena sṛṣṭaṃ dehanibandhanam ।।
na dehena vinā muktir na bhogaścitkriyāguruḥ ।
etacca kurute śambhuḥ svatantratvātprabhutvataḥ ।
sarvānugrāhakaḥ śāntas tadvaśādakhilaṃ phalam ।।
garuḍa uvāca।
śaktipātādbhaveddīkṣā nipāto na vibhutvataḥ ।
śivasya samavetatvāt sarvadaiva sthitā paśau ।।
sthitatvātsarvadā śakter bhavocchittirna kiṃ bhavet ।
kālo vā sa ca kaḥ prokto yadi kālaḥ śivena kim ।।
bhagavānuvāca।
upacāreṇa śabdānāṃ pravṛttiriha dṛśyate ।
yathā pumānvibhurgantā nityo apyukto vinaśvaraḥ ।।
pāśacchedo yathā prokto mantrarāḍ bhagavāñchivaḥ ।
evaṃ śaktinipāto api procyate sopacārataḥ ।।
nipāto bhayado yadvad vastunaḥ sahasā bhavet ।
tadvacchaktinipāto api prokto bhavabhayapradaḥ ।।
tasmādanyatra yātyeva tathātmā deśikaṃ prati ।
gururyathāgrataḥ śiṣyān suptāndaṇḍena bodhayet ।।
śivo api mohanidrāyāṃ suptāñchaktyā prabodhayet ।
yadā svarūpavijñānaṃ patiteti tadocyate ।।
tasmācchaktinipātaḥ syān nipātaścihnavācakaḥ ।
tannipātasya saḥ kālaḥ karmaṇāṃ tulyataiva ca ।।
tulyatvaṃ karmaṇaḥ kālaḥ kṣīṇaṃ vā yadi vāsamam ।
samatvaṃ tatkathaṃ gamyaṃ nyūnādhikatuṭiḥ katham ।
evaṃ sūkṣmaṃ samānatvaṃ yasminkāle tadaiva sā ।।
svarūpaṃ dyotayatyāśu bodhacihnabalena vai ।
karmāṃśo yo adhikaḥ pūrvaṃ bhogadastvitaraḥ punaḥ ।।
samatve sati yo bhogaḥ kathaṃ tasya prajāyate ।
miśraṃ vārambhakaṃ karma same bhogastadā na hi ।।
vaktavyaścādhikaḥ kaścid anyathā na sukhetaram ।
adhikanyūnasambandhād vyākulatvaṃ na jāyate ।।
adhikanyūnaśūnyatvāt tatsthānamabhigacchati ।
sa pāta iti mantavyas tasya bhaktirvilakṣaṇā ।।
kāla eva sa niṣṇātaḥ śakterātmaparigrahaḥ ।
anādikarmasambandhāc chivaḥ kālamapekṣate ।।
kālacchidramiti proktaṃ tajjñaśca bhagavāñchivaḥ ।
yathā kaściccale lakṣye kañcitkālamapekṣate ।।
tajjño api sa śivastadvat samakālamapekṣate ।
abhāvāttatsamatvasya yugapanmuktiranyathā ।।
nopāyasādhanāpekṣā kramo yadi sa neṣyate ।
prabhuratra śivo jñeyaḥ prabhutvaṃ kiṃ tuṭermatam ।।
prabhutvaṃ jñasvabhāvatvād ajñatvānna tuṭiḥ prabhuḥ ।
sati kāle prabhutvaṃ syāt padmabodhe yathā raveḥ ।।
na ca kālādṛte tatra vikāsaḥ pratipadyate ।
tathāpi bhāskaraḥ prokto loke asminpadmabodhakaḥ ।।
kālo api yogyatā sā ced dyotako apyupacārataḥ ।
evaṃ yadyapi tulyatvaṃ karmaṇaḥ kāla eva saḥ ।
tathāpi prabhuratreśaḥ śaktipātasya saṃsthitaḥ ।।
ekā satī bahūnāṃ sā kathaṃ bodhaṃ karoti cet ।
bahūnāmapyadoṣaḥ syād vibhutvānna nivāryate ।।
evaṃ śaktisamāyogaḥ proktaḥ sūkṣmo atra śāsane ।
garuḍa uvāca।
evaṃ tacchaktisaṃyogād dīkṣā yadi ca saṃsthitā ।।
dīkṣitottarakāle api tirobhāvaḥ pradṛśyate ।
tirobhāvakarī śaktir yadi tasya na nirvṛtiḥ ।।
tathā karotu sa svāmī yathāsau nānyathā bhavet ।
bhagavānuvāca।
tirobhāvagatānāṃ sā puruṣāṇāṃ śivecchayā ।।
na tirobhāvakartṛtvād ucyate sā tirohikā ।
tirobhāvāya pāto na yato anugrahadharmiṇī ।।
yenāsannatamaḥ kālas tenātmānaṃ prakāśayet ।
prakāśya yāti vidyudvat sā śaktiḥ puṃprabodhinī ।।
yadi sarvātmanā vāyaṃ dīkṣito api tirohitaḥ ।
dvividhe api tirobhāve sthānaprāptiḥ kvacidbhavet ।।
tatra sthitasya tasyeha vāsanā saiva jāyate ।
tadyuktasya vimokṣaḥ syād ātmano nirvikalpakaḥ ।।
anena kramayogena tirobhāvagato bhavet ।
ānarthakyaprasaṅgaḥ syād yadi muktirna sā bhavet ।।
mandā mandatarā śaktiḥ karmasāmyavivakṣayā ।
na punastādṛśī śaktiḥ kṣīravatpariṇāminī ।।
yataḥ śaktimataḥ śaktiḥ kṛtyasaṃsthānabhedagā ।
dvijādivarṇaniśreṇī sā ca mocayati sphuṭam ।।
garuḍa uvāca।
sarvānugrāhakaḥ proktaḥ śivaḥ paramakāraṇaḥ ।
dvijātayastu ye varṇā nyūnādhikatayā sthitāḥ ।।
saṃskāro api yadaivaṃ syāt phalamevaṃ na kiṃ bhavet ।
saṃskāraḥ sadṛśasteṣāṃ nyūnādhikagatiḥ katham ।।
bhagavānuvāca।
na jāterna śarīrasya saṃskāraḥ prāṇino mataḥ ।
yadi jātestadekasmin dīkṣite akhiladīkṣaṇam ।।
tena jāterna vaktavyo jaḍatvānna tanormataḥ ।
cidrūpānugrahaḥ proktaḥ sarvānugrāhakaḥ śivaḥ ।।
garuḍa uvāca।
sarvānugrahakartṛtvād bālabāliśabhoginām ।
kartavyo anugraho deva sa ca saṃskārapūrvakaḥ ।।
saṃskāreṇaiva muktiḥ syāt proktā tantre yadā tadā ।
kriyājñānavratādīnām upāyānāmahetutā ।।
bhagavānuvāca।
ye yathā saṃsthitāstārkṣya tathaiveśaḥ prasādakṛt ।
keciccātra kriyāyogyās teṣāṃ muktistathaiva hi ।।
jñānayogyāstathā cānye caryāyogyāstathāpare ।
evaṃ yeṣāṃ yathā prokto mokṣasteneśayojanāt ।।
jñānādīnāmupāyānāṃ dīkṣā kāraṇamiṣyate ।
dīkṣayaiva na mokṣaḥ syād upāyaḥ sa niyāmakaḥ ।।
sarvānugrahakartṛtvād upāyāste prakīrtitāḥ ।
ekaḥ kasmādupāyo na proktastena yadanyathā ।।
samayāṃścāṅganādīnām aśaktatvādviśodhayet ।
ajñatvānna ca doṣo asti jñatvāddoṣo mahānbhavet ।।
tena teṣāṃ vimuktiḥ syād dīkṣayā bhaktiyogataḥ ।
ye atra śaktā na teṣāṃ tu śodhyāsteṣāṃ prakāśayet ।।
evaṃ jñānādikaṃ sarvaṃ tacchaktasya prakāśayet ।
anyathā sthitibhaṅgaḥ syāt sthitiścoktā śivāgame ।।
tadabhāve na kiñcitsyāt tenāyaṃ niyamaḥ sthitaḥ ।
sarvānugrāhakatvena sthityupāyavivakṣayā ।।
garuḍa uvāca।
pāśaviśleṣaṇārthaṃ tu dīkṣāpi kriyate kila ।
viśleṣo api na dṛśyeta adṛṣṭatvātkathaṃ vada ।।
bhagavānuvāca।
pāśastobhātkṣayaḥ siddhaḥ saṃsiddhaiḥ so api śambaraiḥ ।
śambarāṇāmacintyatvād yathā mūrtaviṣakṣayaḥ ।।
nāmasaṃkīrtanādeva yathā kaścitprasādhyate ।
dūrastho mantramukhyaistu tadvatkarmakṣayastviha ।।
garuḍa uvāca।
aśeṣapāśaviśleṣo yadi deva sa dīkṣayā ।
jātāyāmarthaniṣpattau kathaṃ syādvapuṣaḥ sthitiḥ ।।
bhagavānuvāca।
jātāyāṃ ghaṭaniṣpattau yathā cakraṃ bhramatyapi ।
pūrvasaṃskārasaṃsiddhaṃ tathā vapuridaṃ sthitam ।।
anekabhavikaṃ karma dagdhabījamivāṇubhiḥ ।
bhaviṣyadapi saṃruddhaṃ yenedaṃ taddhi bhogataḥ ।।
dehapāte vimokṣaḥ syāt sadyonirvāṇadāpi vā ।
kāryāṇubhiḥ sadā siddhais tena te śivayojakāḥ ।।
garuḍa uvāca।
pāśamuktasya yaccihnaṃ svalpamapyatra kiṃ na tat ।
dṛśyate bhakticihnena na ca cihnaṃ kvacitsphuṭam ।।
sphuṭaṃ yatra kvaciddṛṣṭaṃ tatrāpi vyabhicāritā ।
prāguktaṃ yojanaṃ tasya tadyuktyā grāhapūrvakam ।।
vibhutvāttasya no grāhas tathāmūrtatayāpi ca ।
mahānatra virodhaḥ syāt kathametadbravīhi me ।।
bhagavānuvāca।
taccihnaṃ vāsanāniṣṭhā- tatkarmaṇyavikalpanā ।
tanusthaṃ hi kathaṃ caitat spandenāpyanumīyate ।।
vibhutve khaṃ yathā śabdād amūrtaṃ hi viṣaṃ yathā ।
gṛhyate mantraśaktyāsau vācyastacchaktiko guṇaḥ ।
vācyavācakayogena jñeyā mantrāṇavaḥ khaga ।।
