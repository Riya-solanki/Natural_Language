

mālinīvijayottaratantram

sṛṣṭyadhikāraḥ prathamaḥ

jayanti jagadānandavipakṣakṣapaṇakṣamāḥ
parameśamukhodbhūtajñānacandramarīcayaḥ
jagadarṇavamagnānāṃ tārakaṃ tārakāntakam
sanatkumārasanakasanātanasanandanāḥ
nāradāgastyasaṃvartavasiṣṭhādyā maharṣayaḥ
jijñāsavaḥ paraṃ tattvaṃ śivaśaktyunmukhīkṛtāḥ
samabhyarcya vidhānena te tam ūcuḥ praharṣitāḥ
bhagavadyogasaṃsiddhikāṅkṣiṇo vayam āgatāḥ
sā ca yogaṃ vinā yasmān na bhavet tam ato vada
ṛṣibhir yogam icchadbhiḥ sa tair evam udāhṛtaḥ
pratyuvāca prahṛṣṭātmā namaskṛtya maheśvaram
śṛṇudhvaṃ saṃpravakṣyāmi sarvasiddhiphalapradam
mālinīvijayaṃ tantraṃ parameśamukhodgatam
bhuktimuktipradātāram umeśam amarārcitam
svasthānastham umā devī praṇipatyedam abravīt
siddhayogeśvarītantraṃ navakoṭipravistaram
yat tvayā kathitaṃ pūrvaṃ bhedatrayavisarpitam
mālinīvijaye tantre koṭitritayalakṣite
yogamārgas tvayā proktaḥ suvistīrṇo maheśvara
bhūyas tasyopasaṃhāraḥ prokto dvādaśabhis tathā
sahasraiḥ so api vistīrṇo gṛhyate nālpabuddhibhiḥ
atas tam upasaṃhṛtya samāsād alpadhīhitam
sarvasiddhikaraṃ brūhi prasādāt parameśvara
evam uktas tadā devyā prahasyovāca viśvarāṭ
śṛṇu devi pravakṣyāmi siddhayogeśvarīmatam
yan na kasya cid ākhyātaṃ mālinīvijayottaram
mayāpy etat purā prāptam aghorāt paramātmanaḥ
upādeyaṃ ca heyaṃ ca vijñeyaṃ paramārthataḥ
śivaḥ śaktiḥ savidyeśā mantrā mantreśvarāṇavaḥ
upādeyam iti proktam etat ṣaṭkaṃ phalārthinām
malaḥ karma ca māyā ca māyīyam akhilaṃ jagat
sarvaṃ heyam iti proktaṃ vijñeyaṃ vastu niścitam
etaj jñātvā parityajya sarvasiddhiphalaṃ labhet
tatreśaḥ sarvakṛc chāntaḥ sarvajñaḥ sarvakṛt prabhuḥ
sakalo niṣkalo anantaḥ śaktir apy asya tadvidhā
sa sisṛkṣur jagat sṛṣṭer ādāv eva nijecchayā
vijñānakevalān aṣṭau bodhayām āsa pudgalān
aghoraḥ paramo ghoro ghorarūpas tadānanaḥ
bhīmaś ca bhīṣaṇaś caiva vamanaḥ pivanas tathā
etān aṣṭau sthitidhvaṃsarakṣānugrahakāriṇaḥ
mantramantreśvare śuddhe saṃniyojya tataḥ punaḥ
mantrāṇām asṛjat tadvat saptakoṭīḥ samaṇḍalāḥ
sarve apy ete mahātmāno mantrāḥ sarvaphalapradāḥ
ātmā caturvidho jñeyas tatra vijñānakevalaḥ
malaikayuktas tatkarmayuktaḥ pralayakevalaḥ
malam ajñānam icchanti saṃsārāṅkurakāraṇam
dharmādharmātmakaṃ karma sukhaduḥkhādilakṣaṇam
īśvarecchāvaśād asya bhogecchā saṃprajāyate
bhogasādhanasaṃsiddhyai bhogecchor asya mantrarāṭ
jagad utpādayām āsa māyām āviśya śaktibhiḥ
sā caikā vyāpinī sūkṣmā niṣkalā jagato nidhiḥ
anādyantāśiveśānī vyayahīnā ca kathyate
asūta sā kalātattvaṃ yad yogād abhavat pumān
jātakartṛtvasāmarthyo vidyārāgau tato asṛjat
vidyā vivecayaty asya karma tatkāryakāraṇe
rāgo anurañjayaty enaṃ svabhogeṣv aśuciṣv api
niyatir yojayaty enaṃ svake karmaṇi pudgalam
kālo api kalayaty enaṃ tuṭyādibhir avasthitaḥ
tata eva kalātattvād avyaktam asṛjat tataḥ
guṇān aṣṭaguṇāṃ tebhyo dhiyaṃ dhīto apy ahaṅkṛtim
tat tridhā taijasāt tasmān mano akṣeśam ajāyata
vaikārikāt tato akṣāṇi tanmātrāṇi tṛtīyakāt
śrotraṃ tvakcakṣuṣī jihvā ghrāṇaṃ buddhīndriyāṇi tu
karmendriyāṇi vākpāṇipāyūpasthāṅghrayaḥ kramāt
kalādikṣitiparyantam etat saṃsāramaṇḍalam
samudrādi jagat kṛtsnaṃ parivartayatīcchayā
bhedaḥ paraḥ kalādīnāṃ bhuvanatvena yaḥ sthitaḥ
asṛjat tam asāv eva bhogināṃ bhogasiddhaye
ity anena kalādyena dharāntena samanvitāḥ
pumāṃsaḥ sakalā jñeyās tadavasthājighāṃsubhiḥ
avasthātritaye apy asmiṃs tirobhāvanaśīlayā
śivaśaktyā samākrāntāḥ prakurvanti viceṣṭitam
evaṃ jagati sarvatra rudrāṇāṃ yogyatāvaśāt
aṅguṣṭhamātrapūrvāṇāṃ śatam aṣṭādaśottaram
anugṛhya śivaḥ sākṣān mantreśatve niyuktavān
te svagocaram āsādya bhuktimuktiphalārthinām
brahmādīnāṃ prayacchanti svabalena samaṃ phalam
ṛṣibhyas te api te cānu manvantebhyo mahādhipāḥ
heyopādeyavijñānaṃ kathayanti śivoditam
brahmādistambaparyante jātamātre jagaty alam
mantrāṇāṃ koṭayas tisraḥ sārdhāḥ śivaniyojitāḥ
anugṛhyāṇusaṃghātaṃ yātāḥ padam anāmayam
evam asyātmanaḥ kāle kasmiṃś cid yogyatāvaśāt
śaivī saṃbadhyate śaktiḥ śāntā muktiphalapradā
tatsaṃbandhāt tataḥ kaś cit tatkṣaṇād apavṛjyate
ajñānena sahaikatvaṃ kasya cid vinivartate
rudraśaktisamāviṣṭaḥ sa yiyāsuḥ śivecchayā
bhuktimuktiprasiddhyarthaṃ nīyate sadguruṃ prati
tam ārādhya tatas tuṣṭād dīkṣām āsādya śāṅkarīm
tatkṣaṇād vopabhogād vā dehapāte śivaṃ vrajet
yogadīkṣāṃ samāsādya jñātvā yogaṃ samabhyaset
yogasiddhim avāpnoti tadante śāśvataṃ padam
anena kramayogena saṃprāptaḥ paramaṃ padam
na bhūyaḥ paśutām eti śuddhe svātmani tiṣṭhati
ātmā caturvidho hy eṣa punar eṣa caturvidhaḥ
ācāryatvādibhedena śuddhātmā paripaṭhyate
nityāditritayaṃ kuryād guruḥ sādhaka eva ca
nityam eva dvayaṃ cānyo yāvajjīvaṃ śivājñayā
upādeyaṃ ca heyaṃ ca tad etat parikīrtitam
jñātvaitaj jñeyasarvasvaṃ sarvasiddhyaraho bhavet

iti śrīmālinīvijayottare tantre prathamo adhikāraḥ samāptaḥ

vyāptyadhikāro dvitīyaḥ

athaiṣām eva tattvānāṃ dharādīnām anukramāt
prapañcaḥ kathyate leśād yogināṃ yogasiddhaye
śaktimacchaktibhedena dharātattvaṃ vibhidyate
svarūpasahitaṃ tac ca vijñeyaṃ daśapañcadhā
śivādisakalātmāntāḥ śaktimantaḥ prakīrtitāḥ
tacchaktayaś ca vijñeyās tadvad eva vicakṣaṇaiḥ
evaṃ jalādimūlāntaṃ tattvavrātam idaṃ mahat
pṛthag bhedair imair bhinnaṃ vijñeyaṃ tatphalepsubhiḥ
anenaiva vidhānena puṃstattvāt tu kalāntikam
trayodaśavidhaṃ jñeyaṃ rudravat pralayākalaḥ
tadvan māyāpi vijñeyā navadhā jñānakevalaḥ
mantrāḥ saptavidhās tadvat pañcadhā mantranāyakāḥ
tridhā mantreśvareśānāḥ śivaḥ sākṣān na bhidyate
bhedaḥ prakathito leśād ananto vistarād ayam
evaṃ bhuvanamālāpi bhinnā bhedair imaiḥ sphuṭam
vijñeyā yogasiddhyarthaṃ yogibhir yogapūjitā
eteṣām eva tattvānāṃ bhuvanānāṃ ca śāṅkari
ya ekam api jānāti so api yogaphalaṃ labhet
yaḥ punaḥ sarvatattvāni vetty etāni yathārthataḥ
sa gurur matsamaḥ prokto mantravīryaprakāśakaḥ
dṛṣṭāḥ saṃbhāṣitās tena spṛṣṭāś ca prītacetasā
narāḥ pāpaiḥ pramucyante saptajanmakṛtair api
ye punar dīkṣitās tena prāṇinaḥ śivacoditāḥ
te yatheṣṭaṃ phalaṃ prāpya gacchanti paramaṃ padam
rudraśaktisamāveśas tatra nityaṃ pratiṣṭhitaḥ
sati tasmiṃś ca cihnāni tasyaitāni vilakṣayet
tatraitat prathamaṃ cihnaṃ rudre bhaktiḥ suniścalā
dvitīyaṃ mantrasiddhiḥ syāt sadyaḥpratyayakārikā
sarvasattvavaśitvaṃ ca tṛtīyaṃ lakṣaṇaṃ smṛtam
prārabdhakāryaniṣpattiś cihnam āhuś caturthakam
kavitvaṃ pañcamaṃ proktaṃ sālaṃkāraṃ manoharam
sarvaśāstrārthavettṛtvam akasmāc cāsya jāyate
rudraśaktisamāveśaḥ pañcadhā paripaṭhyate
bhūtatattvātmamantreśaśaktibhedād varānane
pañcadhā bhūtasaṃjñas tu tathā triṃśatidhā paraḥ
ātmākhyas trividhaḥ prokto daśadhā mantrasaṃjñakaḥ
dvividhaḥ śaktisaṃjño api jñātavyaḥ paramārthataḥ
pañcāśadbhedabhinno ayaṃ samāveśaḥ prakīrtitaḥ
āṇavo ayaṃ samākhyātaḥ śākto apy evaṃvidhaḥ smṛtaḥ
evaṃ śāmbhavam apy ebhir bhedair bhinnaṃ vilakṣayet
uccārakaraṇadhyānavarṇasthānaprakalpanaiḥ
yo bhavet sa samāveśaḥ samyag āṇava ucyate
uccārarahitaṃ vastu cetasaiva vicintayan
yam āveśam avāpnoti śāktaḥ so atrābhidhīyate
akiṃciccintakasyaiva guruṇā pratibodhataḥ
jāyate yaḥ samāveśaḥ śāmbhavo asāv udīritaḥ
sārdham etac chataṃ proktaṃ bhedānām anupūrvaśaḥ
saṃkṣepād vistarād asya parisaṃkhyā na vidyate
saṃvittiphalabhedo atra na prakalpyo manīṣibhiḥ
bhedo aparo api saṃkṣepāt kathyamāno avadhāryatām
jāgratsvapnādibhedena sarvāveśakramo budhaiḥ
pañcabhinnaḥ parijñeyaḥ svavyāpārāt pṛthak pṛthak
tatra svarūpaṃ śaktiś ca sakalaś ceti tattrayam
iti jāgradavastheyaṃ bhede pañcadaśātmake
akalau dvau parijñeyau samyak svapnasuṣuptayoḥ
mantrāditatpatīśānavargas turya iti smṛtaḥ
śaktiśaṃbhū parijñeyau turyātīte varānane
trayodaśātmake bhede svarūpam akalāv ubhau
mantramantreśvareśānāḥ śaktiśaṃbhū ca kīrtitau
pralayākalabhede api svaṃ vijñānakalāv ubhau
mantramantreśvareśānāḥ śaktīśāv api pūrvavat
navadhā kīrtite bhede svaṃ mantrā mantranāyakāḥ
tadīśāḥ śaktiśaṃbhū ca pañcāvasthāḥ prakīrtitāḥ
pūrvavat saptabhede api svaṃ mantreśeśaśaktayaḥ
śivaś ceti parijñeyāḥ pañcaiva varavarṇini
svaṃ śaktiḥ sanijeśānā śaktiśaṃbhū ca pañcake
trike svaśaktiśaktīcchāśivapadaṃ vilakṣayet
svavyāpārādhipatvena taddhīnaprerakatvataḥ
icchānivṛtteḥ svasthatvād abhinnam api pañcadhā
iti pañcātmake bhede vijñeyaṃ vastu kīrtitam
bhūyo apy āsām avasthānāṃ saṃjñābhedaḥ prakāśyate
piṇḍasthaḥ sarvatobhadro jāgrannāmadvayaṃ matam
dvisaṃjñaṃ svapnam icchanti padasthaṃ vyāptir ity api
rūpasthaṃ tu mahāvyāptiḥ suṣuptasyāpi taddvayam
pracayaṃ rūpātītaṃ ca samyak turyam udāhṛtam
mahāpracayam icchanti turyātītaṃ vicakṣaṇāḥ
pṛthak tattvaprabhedena bhedo ayaṃ samudāhṛtaḥ
sarvāṇi eva tattvāni pañcaitāni yathā śṛṇu
bhūtatattvābhidhānānāṃ yo aṃśo adhiṣṭheya iṣyate
piṇḍastham iti taṃ prāhuḥ padastham aparaṃ viduḥ
mantrās tatpatayaḥ seśā rūpastham iti kīrtyate
rūpātītaṃ parā śaktiḥ savyāpārāpy anāmayā
niṣprapañco nirābhāsaḥ śuddhaḥ svātmany avasthitaḥ
sarvātītaḥ śivo jñeyo yaṃ viditvā vimucyate
caturvidhaṃ tu piṇḍastham abuddhaṃ buddham eva ca
prabuddhaṃ suprabuddhaṃ ca padasthaṃ ca caturvidham
gatāgataṃ suvikṣiptaṃ saṅgataṃ susamāhitam
caturdhā rūpasaṃsthaṃ tu jñātavyaṃ yogacintakaiḥ
uditaṃ vipulaṃ śāntaṃ suprasannam athāparam
manonmanam anantaṃ ca sarvārthaṃ satatoditam
pracaye tatra saṃjñeyam ekaṃ tanmahati sthitam
ity evaṃ pañcadhādhvānaṃ tridhedānīṃ nigadyate
vijñānākalaparyantam ātmatattvam udāhṛtam
īśvarāntaṃ ca vidyāhvaṃ śeṣaṃ śivapadaṃ viduḥ
evaṃ bhedair imair bhinnas tatrādhvā parikīrtitaḥ
yugapat sarvamārgāṇāṃ prabhedaḥ procyate adhunā
pārthivaṃ prākṛtaṃ caiva māyīyaṃ śāktam eva ca
iti saṅkṣepataḥ proktam etad aṇḍacatuṣṭayam
pṛthag dvayam asaṅkhyātam ekam ekaṃ pṛthak pṛthak
ādyaṃ dhārikayā vyāptaṃ tatraikaṃ tattvam iṣyate
ekam ekaṃ pṛthak kṣārṇaṃ padārṇamanuṣu smaret
kālāgnibhuvanād yāvad vīrabhadrapurottamam
puraṣoḍaśakaṃ jñeyaṃ ṣaḍvidho adhvā prakīrtitaḥ
āpyāyinyā dvitīyaṃ ca tatra tattvāni lakṣayet
trayoviṃśatyabādīni tadvad dhādyakṣarāṇi ca
padāni pañca mantrāś ca ṣaṭpañcāśatpurāṇi ca
tattvāni sapta bodhinyā tac caturdhā purāṇi ca
tṛtīye sapta varṇāḥ syuḥ padamantradvayaṃ dvayam
utpūyinyā caturthaṃ tu tatra tattvatrayaṃ viduḥ
varṇatrayaṃ mantram ekaṃ padam ekaṃ ca lakṣayet
aṣṭādaśa vijānīyād bhuvanāni samāsataḥ
śivatattvaṃ paraṃ śāntaṃ kalā tatrāvakāśadā
svaraṣoḍaśakaṃ mantraṃ padaṃ caikaṃ vilakṣayet
ity evaṃ ṣaḍvidho apy adhvā samāsāt parikīrtitaḥ
śuddhāśuddhaṃ jagatsarvaṃ brahmāṇḍaprabhavaṃ yataḥ
tasmāc chuddham imaiḥ śuddhair brahmāṇḍaiḥ sarvam iṣyate
brahmā viṣṇuś ca rudraś ca īśvaraś ceti suvrate
pṛthag eteṣu boddhavyaṃ śāntaṃ paticatuṣṭayam
yo hi yasmād guṇotkṛṣṭaḥ sa tasmād ūrdhva ucyate
etat te kathitaṃ sarvaṃ kim anyat paripṛcchasi

iti śrīmālinīvijayottare tantre vyāptyadhikāro dvitīyaḥ samāptaḥ

mantroddhārādhikāras tṛtīyaḥ
evam uktā mahādevī jagadānandakāriṇā
praṇipatya punar vākyam idam āha jagatpatim
evam etan mahādeva nānyathā samudāhṛtam
yathākhyātaṃ tathā jñātam āditaḥ samanukramāt
śivādivasturūpāṇāṃ vācakān parameśvara
sāṃprataṃ śrotum icchāmi prasādād vaktum arhasi
ity uktaḥ sa maheśānyā jagadārtiharo haraḥ
vācakān avadan mantrān pāramparyakramāgatān
yā sā śaktir jagaddhātuḥ kathitā samavāyinī
icchātvaṃ tasya sā devi sisṛkṣoḥ pratipadyate
saikāpi saty anekatvaṃ yathā gacchati tac chṛṇu
evam etad iti jñeyaṃ nānyatheti suniścitam
jñāpayantī jagaty atra jñānaśaktir nigadyate
evaṃbhūtam idaṃ vastu bhavatv iti yadā punaḥ
jātā tadaiva tat tadvat kurvaty atra kriyocyate
evam eṣā dvirūpāpi punar bhedair anantatām
arthopādhivaśād yāti cintāmaṇir iveśvarī
tatra tāvat samāpannā mātṛbhāvaṃ vibhidyate
dvidhā ca navadhā caiva pañcāśaddhā ca mālinī
bījayonyātmakād bhedād dvidhā bījaṃ svarā matāḥ
kādibhiś ca smṛtā yonir navadhā vargabhedataḥ
pṛthag varṇavibhedena śatārdhakiraṇojjvalā
bījam atra śivaḥ śaktir yonir ity abhidhīyate
vācakatvena sarvāpi śaṃbhoḥ śaktiś ca śasyate
vargāṣṭakam iha jñeyam aghorādyam anukramāt
tad eva śaktibhedena māheśvaryādi cāṣṭakam
māheśī brāhmaṇī caiva kaumārī vaiṣṇavī tathā
aindrī yāmyā ca cāmuṇḍā yogīśī ceti tā matāḥ
śatārdhabhedabhinnānāṃ tatsaṃkhyānāṃ varānane
rudrāṇāṃ vācakatvena kalpitāḥ parameṣṭhinā
tadvad eva ca śaktīnāṃ tatsaṃkhyānām anukramāt
sarvaṃ ca kathayiṣyāmi tāsāṃ bhedaṃ yathā śṛṇu
amṛto amṛtapūrṇaś ca amṛtābho amṛtadravaḥ
amṛtaugho amṛtormiś ca amṛtasyandano aparaḥ
amṛtāṅgo amṛtavapur amṛtodgāra eva ca
amṛtāsyo amṛtatanus tathā cāmṛtasecanaḥ
tanmūrtir amṛteśaś ca sarvāmṛtadharo aparaḥ
ṣoḍaśaite samākhyātā rudrabījasamudbhavāḥ
jayaś ca vijayaś caiva jayantaś cāparājitaḥ
sujayo jayarudraś ca jayakīrtir jayāvahaḥ
jayamūrtir jayotsāho jayado jayavardhanaḥ
balaś cātibalaś caiva balabhadro balapradaḥ
balāvahaś ca balavān baladātā baleśvaraḥ
nandanaḥ sarvatobhadro bhadramūrtiḥ śivapradaḥ
sumanāḥ spṛhaṇo durgo bhadrakālo manonugaḥ
kauśikaḥ kālaviśveśau suśivaḥ kopavardhanaḥ
ete yonisamudbhūtāś catustriṃśat prakīrtitāḥ
strīpāṭhavaśam āpannā eta evātra śaktayaḥ
bījayonisamudbhūtā rudraśaktisamāśrayāḥ
vācakānām anantatvāt parisaṃkhyā na vidyate
sarvaśāstrārthagarbhiṇyā ity evaṃvidhayānayā
aghoraṃ bodhayām āsa svecchayā parameśvaraḥ
sa tayā saṃprabuddhaḥ san yoniṃ vikṣobhya śaktibhiḥ
tatsamānaśrutīn varṇāṃs tatsaṃkhyān asṛjat prabhuḥ
te tair āliṅgitāḥ santaḥ sarvakāmaphalapradāḥ
bhavanti sādhakendrāṇāṃ nānyathā vīravandite
tair idaṃ saṃtataṃ viśvaṃ sadevāsuramānuṣam
tebhyaḥ śāstrāṇi vedāś ca saṃbhavanti punaḥ punaḥ
anantasyāpi bhedasya śivaśakter mahātmanaḥ
kāryabhedān mahādevi traividhyaṃ samudāhṛtam
viṣayeṣv eva saṃlīnān adho adhaḥ pātayanty aṇūn
rudrāṇūnyāḥ samāliṅgya ghorataryo aparāḥ smṛtāḥ
miśrakarmaphalāsaktiṃ pūrvavaj janayanti yāḥ
muktimārganirodhinyās tāḥ syur ghorāḥ parāparāḥ
pūrvavaj jantujātasya śivadhāmaphalapradāḥ
parāḥ prakathitās tajjñair aghorāḥ śivaśaktayaḥ
etāḥ sarvāṇusaṃghātam api niṣṭhā yathā sthitāḥ
tathā te kathitāḥ śaṃbhoḥ śaktir ekaiva śāṅkarī
asyā vācakabhedena bhedo anyaḥ saṃpracakṣyate
yatheṣṭaphalasaṃsiddhyai mantratantrānuvartinām
viśeṣavidhihīneṣu nyāsakarmasu mantravit
nyasec chāktaśarīrārthaṃ bhinnayoniṃ tu mālinīm
na śikhā ṛRḷṭ ca śiromālā tha mastakam
netrāṇi cadha vai nāsā ī samudre ṇuṇū śrutī
bakavarga iā vaktradantajihvāsu vāci ca
vabhayāḥ kaṇṭhadakṣādiskandhayor bhujayor ḍaḍhau
ṭho hastayor jhañau śākhā jraṭau śūlakapālake
pa hṛc chalau stanau kṣīram ā sa jīvo visargayuk
tatparaḥ kathitaḥ prāṇaḥ ṣakṣāv udaranābhigau
maśaṃtāḥ kaṭiguhyoru yugmagā jānunī tathā
eaikārau tathā jaṅghe tatparau caraṇau daphau
ato vidyāś ca mantrāś ca samuddhāryā yathā śṛṇu
sabindukāṃ dakṣajaṅghāṃ tato vācaṃ prakalpayet
tayaiva jaṅghayā yuktaṃ caturthaṃ daśanaṃ tataḥ
dakṣajānuyutaṃ daṇḍaṃ prāṇaṃ daṇḍastham īryutam
pṛthag ghṛddaṇḍakaṭigā dvijadaṇḍau ca pūrvavat
usthitaṃ binduyukprāṇaṃ pūrvavad daśanaṃ tataḥ
daṇḍaṃ kevalam uddhṛtya vāmamudrānvitaṃ punaḥ
dakṣajānuyutaṃ hṛc ca prāṇaṃ jīvātmanā yutam
daśanaṃ purvavan nyasya daṇḍaṃ kevalam eva ca
nitambaṃ dakṣamudretaṃ dvitīyaṃ jihvayā dvijam
sanāsaṃ dakṣaśikharaṃ nitambaṃ kevalaṃ tataḥ
punas tathaiva śikharaṃ jaṭharaṃ kevalaṃ tataḥ
dakṣajānuyutaṃ karṇaṃ kaṇṭhaṃ kevalam eva ca
nitambaṃ kevalaṃ nyasya hṛdayaṃ jihvayā yutam
vaktraṃ kevalam uddhṛtya prāṇam ādyena jānunā
śūladaṇḍacatuṣkaṃ ca tatrādyaṃ dvayam usthitam
vāmapādaṃ ca tasyānte kapālaṃ patitaṃ nyaset
tataḥ paramaghorāntaṃ pādyakādye ca pūrvavat
parāparā samākhyātā aparā ca prakathyate
aghorāntaṃ nyased ādau prāṇaṃ binduyutaṃ punaḥ
vāmamudrānvitaṃ nyasya pādyaṃ kādyena pūrvavat
apareyaṃ samākhyātā rudraśaktiṃ parāṃ śṛṇu
mantrāḥ saṃmukhatāṃ yānti yayoccāritamātrayā
kampate gātrayaṣṭiś ca drutaṃ cotpatanaṃ bhavet
mudrābandhaṃ ca geyaṃ ca śivāruditam eva ca
atītānagatārthasya kuryād vā kathanādikam
vāmajaṅghānvito jīvaḥ pāramparyakramāgataḥ
pareyam anayā siddhiḥ sarvakāmaphalapradā
nāśiṣyāya pradeyeyaṃ nābhaktāya kadā cana
rudraś ca rudraśaktiś ca guruś ceti trayaṃ samam
bhaktyā prapaśyate yas tu tasmai deyā varānane
śiṣyenāpi tadā grāhyā yadā saṃtoṣito guruḥ
śarīradravyavijñānaśuddhikarmaguṇādibhiḥ
bodhitā tu yadā tena guruṇā hṛṣṭacetasā
tadā siddhipradā jñeyā nānyathā vīravandite
parāparāṅgasaṃbhūtā yoginyo aṣṭau mahābalāḥ
pañca ṣaṭ pañca catvāri dvitridvyarṇāḥ krameṇa tu
jñeyāḥ saptaikādaśārṇā ekārdhārṇadvayānvitā
jīvo dīrghasvaraiḥ ṣaḍbhiḥ pṛthag jātivibheditaḥ
vidyātrayasya gātrāṇi hrasvair vaktrāṇi pañcabhiḥ
oṃkāraiḥ pañcabhir mantro vidyāṅgahṛdayaṃ bhavet
oṃ amṛte tejomālini svāhā padāni bhūṣitam
ekādaśākṣaraṃ proktam etad brahmaśiraḥ priye
vedavedini hūṃphaṭ ca ca praṇavādisamanvitā
rudrāṇy aṣṭākṣarā jñeyā śikhā vidyāgaṇasya tu
vajriṇe vajradharāya svāhāntaṃ praṇavādikam
ekādaśākṣaraṃ varma puruṣṭutam iti smṛṭam
ślīpadaṃ paśuśabdaṃ ca hūṃphaḍantaṃ bhavādikam
etat pāśupataṃ proktam ardhasaptākṣaraṃ param
laraṭakṣavayair dīrghaiḥ sūmāyuktaiḥ sabindukaiḥ
indrādīn kalpayed dhrasvais tadastrāṇi vicakṣaṇaḥ
tadvan nāsāpayobhyāṃ tu kalpyau viṣṇuprajāpatī
svarāv ādyatṛtīyau tu vācakau padmacakrayoḥ
iti mantragaṇaḥ proktaḥ sarvakāmaphalapradaḥ
yogināṃ yogasiddhyarthaṃ kim anyat paripṛcchasi

iti śrīmālinīvijayottare tantre mantroddhārādhikāras tṛtīyaḥ samāptaḥ

yogalakṣaṇadhikāraś caturthaḥ

athaitad upasaṃśrutya munayo muditekṣaṇāḥ
praṇamya krauñcahantāraṃ punar ūcur idaṃ vacaḥ
yogamārgavidhiṃ devyā pṛṣṭena parameṣṭhinā
tatpratijñāvatāpy uktaṃ kimarthaṃ mantralakṣaṇam
evam uktaḥ sa taiḥ samyak kārtikeyo mahāmatiḥ
idam āha vacas teṣāṃ saṃdehavinivṛttaye
yogam ekatvam icchanti vastuno anyena vastunā
yad vastu jñeyam ity uktaṃ heyatvādiprasiddhaye
dvirūpam api taj jñānaṃ vinā jñātuṃ na śakyate
tatprasiddhyai śivenoktaṃ jñānaṃ yad upavarṇitam
sabījayogasaṃsiddhyai mantralakṣaṇam apy alam
na cādhikāritā dīkṣāṃ vinā yoge asti śāṅkare
kriyājñānavibhedena sā ca dvedhā nigadyate
dvividhā sā prakartavyā tena caitad udāhṛtam
na ca yogādhikāritvam ekam evānayā bhavet
api mantrādhikāritvaṃ muktiś ca śivadīkṣayā
śrutvā caitat pater vākyaṃ romāñcitaśarīriṇī
idam āha punar vākyam ambā munivarottamāḥ
abhinnamālinīkāye tattvāni bhuvanāni ca
kalāḥ padāni mantrāś ca yathāvad avadhāritāḥ
bhinnayonis tu yā deva tvayoktā mālinī mama
tasyā aṅge yathaitāni saṃsthitāni tathā vada
evam ukto mahādevyā bhairavo bhūribhogadaḥ
sphuraddhimāṃśusaṃtānaprakāśitadigantaraḥ
surāsuraśiromaulimālālālitaśāsanaḥ
uvāca madhurāṃ vācam imām akleśitāśayām
yā mayā kathitā devi bhinnayonis tu mālinī
tadaṅge saṃpravakṣyāmi sarvam etad yathā sthitam
phe dharātattvam uddiṣṭaṃ dādijhānte anupūrvaśaḥ
trayoviṃśatyabādīni pradhānāntāni lakṣayet
ṭhādau ca saptake sapta puruṣādīni pūrvavat
iṅagheṣu trayaṃ vidyād vidyātaḥ sakalāvadhi
śivatattve gakārādināntān ṣoḍaśa lakṣayet
kalāḥ padāni mantrāś ca bhuvanāni ca sundari
pūrvavad veditavyāni tat saṅkhyārṇavibhedataḥ
vidyātrayavibhāgena yathedānīṃ tathā śṛṇu
niṣkale padam ekārṇaṃ tryarṇaikārṇam atha dvayam
sakale tu parijñeyaṃ pañcaikārṇadvayaṃ dvaye
caturekākṣare dve ca māyāditritaye mate
caturakṣaram ekaṃ ca kālādidvitaye matam
rañjake dvyarṇam uddiṣṭaṃ pradhāne tryarṇam iṣyate
buddhau devāṣṭakavyāptyā padaṃ dvyakṣaram iṣyate
tataḥ pañcāṣṭakavyāptyā dvyekadvidvyakṣarāṇi tu
vidyāpadāni catvāri sārdhavarṇaṃ tu pañcamam
ekaikasārdhavarṇāni trīṇi tattve tu pārthive
parāṅge sarvam anyac ca varṇamantrakalādikam
sārdhenāṇḍadvayaṃ vyāptam ekaikena pṛthag dvayam
aparāyāḥ samākhyātā vyāptir eṣā vilomataḥ
sārṇenāṇḍatrayaṃ vyāptaṃ triśūlena caturthakam
sarvātītaṃ visargeṇa parāvyāptir udāhṛtā
etat sarvaṃ parijñeyaṃ yoginā hitam icchatā
ātmano vā pareṣāṃ vā nānyathā tad avāpyate
dvāv eva mokṣadau jñeyau jñānī yogī ca śāṅkari
pṛthaktvāt tatra  boddhavyaṃ phalakāṅkṣibhiḥ
jñānaṃ ca trividhaṃ proktaṃ tatrādyaṃ śrutam iṣyate
cintāmayam athānyac ca bhāvanāmayam eva ca
śāstrārthasya parijñānaṃ vikṣiptasya śrutaṃ matam
idam atredam atreti idam atropayujyate
sarvam ālocya śāstrārtham ānupūrvyā vyavasthitam
tadvac cintāmayaṃ jñānaṃ dvirūpam upadiśyate
mandasvabhyastabhedena tatra svabhyastam ucyate
suniṣpanne tatas tasmiñ jāyate bhāvanāmayam
yato yogaṃ samāsādya yogī yogaphalaṃ labhet
evaṃ vijñānabhedena jñānī proktaś caturvidhaḥ
saṃprāpto ghaṭamānaś ca siddhaḥ siddhatamo anyathā
yogī caturvidho devi yathāvat pratipadyate
samāveśoktivad yogas trividhaḥ samudāhṛtaḥ
tatra prāptopadeśas tu pāramparyakrameṇa yaḥ
prāptayogaḥ sa vijñeyas trividho api manīṣibhiḥ
cetaso ghaṭanaṃ tattvāc calitasya punaḥ punaḥ
yaḥ karoti tam icchanti ghaṭamānaṃ manīṣiṇaḥ
tad eva cetasā nānyad dvitīyam avalambate
siddhayogas tadā jñeyo yogī yogaphalārthibhiḥ
yaḥ punar yatra tatraiva saṃsthito api yathā tathā
bhuñjānas tatphalaṃ tena hīyate na kathañ cana
susiddhaḥ sa tu boddhavyaḥ sadāśivasamaḥ priye
uttarottaravaiśiṣṭyam eteṣāṃ samudāhṛtam
jñānināṃ yogināṃ caiva dvayor yogavid uttamaḥ
yato asya jñānam apy asti pūrvo yogaphalojjhitaḥ
yataś ca mokṣadaḥ proktaḥ svabhyastajñānavān budhaiḥ
ity etat kathitaṃ sarvaṃ vijñeyaṃ yogipūjite
tantrārtham upasaṃhṛtya samāsād yogināṃ hitam

iti śrīmālinīvijayottare tantre caturtho adhikāraḥ samāptaḥ

atha pañcamo adhikāraḥ

athātaḥ saṃpravakṣyāmi bhuvanādhvānam īśvari
ādau kālāgnibhuvanaṃ śodhitavyaṃ prayatnataḥ
avīciḥ kumbhīpākaś ca rauravaś ca tṛtīyakaḥ
kūṣmāṇḍabhuvane śuddhe sarve śuddhā na saṃśayaḥ
pātālāni tataḥ sapta teṣām ādau mahātalam
rasātalaṃ tataś cānyat talātalam ataḥ param
sutalaṃ nitalaṃ ceti vitalaṃ talam eva ca
hāṭakena viśuddhena sarveṣāṃ śuddhir iṣyate
tadūrdhvaṃ pṛthivī jñeyā saptadvīpārṇavānvitā
devānām āśrayo merus tanmadhye saṃvyavasthitaḥ
bhuvolokas tadūrdhve ca svarlokas tasya copari
maho janas tapaḥ satyam ity etal lokasaptakam
caturdaśavidho yatra bhūtagrāmaḥ pravartate
sthāvaraḥ sarpajātiś ca pakṣijātis tathāparā
mṛgasaṃjñaś ca paśvākhyaḥ pañcamo anyaś ca mānuṣaḥ
paiśāco rākṣaso yākṣo gāndharvaś caindra eva ca
saumyaś ca prājāpatyaś ca brāhmaś cātra caturdaśa
sarvasyaivāsya saṃśuddhir brāhme saṃśodhite sati
bhuvanaṃ vaiṣṇavaṃ tasmān madīyaṃ tadanantaram
tatra śuddhe bhavec chuddhaṃ sarvam etan na saṃśayaḥ
kālāgnipūrvakair ebhir bhuvanaiḥ pañcabhiḥ priye
śuddhaiḥ sarvam idaṃ śuddhaṃ brahmāṇḍāntarvyavasthitam
tadbahiḥ śatarudrāṇāṃ bhuvanāni pṛthak pṛthak
daśa saṃśodhayet paścād ekaṃ tannāyakāvṛtam
anantaḥ prathamas teṣāṃ kapālīśas tathāparaḥ
agnirudro yamaś caiva nairṛto bala eva ca
śīghro nidhīśvaraś caiva sarvavidyādhipo aparaḥ
śaṃbhuś ca vīrabhadraś ca vidhūmajvalanaprabhaḥ
ebhir daśaikasaṃkhyātaiḥ śuddhaiḥ śuddhaṃ śataṃ matam
upariṣṭāt puras teṣām aṣṭakāḥ pañca saṃsthitāḥ
lakulī bhārabhūtiś ca diṇḍhyāṣāḍhī sapuṣkarau
naimiṣaṃ ca prabhāsaṃ ca amareśam athāṣṭakam
etat pratyātmakaṃ proktam ato guhyātiguhyakam
tatra bhairavakedāramahākālāḥ samadhyamāḥ
āmrātikeśajalpeśaśrīśailāḥ saharīndavaḥ
bhīmeśvaramahendrāṭṭahāsāḥ savimaleśvarāḥ
kanakhalaṃ nākhalaṃ ca kurukṣetraṃ gayā tathā
guhyam etat tṛtīyaṃ tu pavitram adhunocyate
sthānusvarṇākṣakāv ādyau bhadragokarṇakau parau
mahākālāvimukteśarudrakoṭyambarāpadāḥ
sthūlaḥ sthūleśvaraḥ śaṅkukarṇakālañjarāv api
maṇḍaleśvaramākoṭadviraṇḍachagalāṇḍakau
sthāṇvāṣṭakam iti proktam ahaṅkārāvadhi sthitam
devayonyaṣṭakaṃ buddhau kathyamānaṃ mayā śṛṇu
paiśācaṃ rākṣasaṃ yākṣaṃ gāndharvaṃ caindram eva ca
tathā saumyaṃ saprājeśaṃ brāhmam aṣṭamam iṣyate
yogāṣṭakaṃ pradhāne tu tatrādāv akṛtaṃ bhavet
kṛtaṃ ca raibhavaṃ brāhmaṃ vaiṣṇavaṃ tadanantaram
kaumāram aumaṃ śraikaṇṭham iti yogāṣṭakaṃ tathā
puruṣe vāmabhīmograbhaveśānaikavīrakāḥ
pracaṇḍomādhavājāś ca anantaikaśivāv atha
krodheśacaṇḍau vidyāyāṃ saṃvarto jyotir eva ca
kalātattve parijñeyau surapañcāntakau pare
ekavīraśikhaṇḍīśaśrīkaṇṭḥāḥ kālam āśritāḥ
mahātejaḥ prabhṛtayoḥ maṇḍaleśānasaṃjñakāḥ
māyātattve sthitās tatra vāmadevabhavodbhavau
ekapiṅgekṣaṇeśānabhuvaneśapuraḥsarāḥ
aṅguṣṭhamātrasahitāḥ kālānalasamatviṣaḥ
vidyātattve api pañcāhur bhuvanāni manīṣiṇaḥ
tatra hālāhalaḥ pūrvo rudraḥ krodhas tathāparaḥ
ambikā ca aghorā ca vāmadevī ca kīrtyate
īśvare pivanādyāḥ syur aghorāntā maheśvarāḥ
raudrī jyeṣṭhā ca vāmā ca tathā śaktisadāśivau
etāni sakale pañca bhuvanāni vidur budhāḥ
evaṃ tu sarvatattveṣu śatam aṣṭādaśottaram
bhuvanānāṃ parijñeyaṃ saṅkṣepān na tu vistarāt
śuddhenānena śuddhyanti sarvāṇy api na saṃśayaḥ
sarvamārgaviśuddhau tu kartavyāyāṃ mahāmatiḥ
sakalāvadhi saṃśodhya śive yogaṃ prakalpayet
bubhukṣoḥ sakalaṃ dhyātvā yogaṃ kurvīta yogavit
ity eṣa kīrtito mārgo bhuvanākhyasya me mataḥ

iti śrīmālinīvijayottare tantre pañcamo adhikāraḥ samāptaḥ

atha dehamārgādhikāraḥ ṣaṣṭhaḥ

athāsya vastujātasya yathā dehe vyavasthitiḥ
kriyate jñānadīkṣāsu tathedānīṃ nigadyate
pādādhaḥ pañcabhūtāni vyāptyā dvyaṅgulayā nyaset
dharātattvaṃ ca gulphāntam abādīni tataḥ kramāt
tadvat tundopariṣṭāt tu parvaṣaṭkāvasānakam
puṃstattvāt kalātattvāntaṃ tattvaṣaṭkaṃ vicintayet
tato māyāditattvāni catvāri susamāhitaḥ
caturaṅgulayā vyāptyā sakalāntāni bhāvayet
śivatattvaṃ tataḥ paścāt tejorūpam anākulam
sarveṣāṃ vyāpakatvena sabāhyābhyantaraṃ smaret
ṣaṭtriṃśattattvabhedena nyāso ayaṃ samudāhṛtaḥ
adhunā pañca tattvāni yathā dehe tathocyate
nābher ūrdhvaṃ tu yāvat syāt parvaṣaṭkam anukramāt
dharātattvena gulphāntaṃ vyāptaṃ śeṣam ihāmbunā
dvāviṃśatiś ca parvāṇi tadūrdhvaṃ tejasāvṛtam
tasmād dvādaśa parvāṇi vāyuvyāptir udāhṛtā
ākāśāntaṃ paraṃ śāntaṃ sarveṣāṃ vyāpakaṃ smaret
śaktyādipañcakhaṇḍādhvavidhiṣv apy evam iṣyate
trikhaṇḍe kaṇṭhaparyantam ātmatattvam udāhṛtam
vidyātattvam atordhvaṃ ca śivatattvaṃ tu pūrvavat
evaṃ tattvavidhiḥ prokto bhuvanādhvā tathocyate
kālāgner vīrabhadrāntaṃ puraṣoḍaśakaṃ tataḥ
gulphāntaṃ vinyased dhyātvā yathāvad anupūrvaśaḥ
tasmād ekāṅgulavyāptyā lakulīśāditaḥ kramāt
vinyaset tu dviraṇḍāntaṃ tryaṅgulaṃ chagalāṇḍakam
tataḥ pādāṅgulavyāptyā devayogāṣṭakaṃ pṛthak
tato apy ardhāṅgulavyāptyā puraṣaṭkam anukramāt
catuṣkaṃ tu dvaye anyasminn ekam ekatra cintayet
uttarādikramād dvyekabhedo vidyādike traye
kāle pratyekam uddiṣṭam ekaikaṃ tu yathākramaṃ
maṇḍalādhipatīnāṃ tu vyāptir ardhāṅgulā matā
tribhāganyūnaparvākhyā tritayasya tathopari
dvitayasya ca saṃpūrṇā pañcakaṃ samudāhṛtam
aṣṭakaṃ pañcakaṃ cānyad evam eva vilakṣayet
bhuvanādhvavidhāv atra pūrvavac cintayec chivam
padāni dvividhāny atra vargavidyāvibhedataḥ
teṣāṃ tanmantravad vyāptir yathedānīṃ tathā śṛṇu
caturaṅgulam ādyaṃ tu dve cānye aṣṭāṅgule pṛthak
daśāṅgulāni trīṇy asmād ekaṃ pañcadaśāṅgulam
caturbhir adhikaiś cānyad vyāpakaṃ navamaṃ mahat
ūnaviṃśatike bhede padānāṃ vyāptir ucyate
ekaikaṃ dvyaṅgulaṃ jñeyaṃ tatra pūrvaṃ padatrayam
aṣṭāṅgulāni catvāri daśāṅgulam ataḥ param
dvyaṅgule dve pade cānye ṣaḍaṅgulam ataḥ param
dvādaśāṅgulam anyac ca dve anye pañcāṅgule pṛthak
padadvayaṃ catuṣparva tathānye dve dviparvaṇī
vyāpakaṃ padam anyac ca pūrvavat parikīrtitaṃ
aparo ayaṃ vidhiḥ proktaḥ parāparam ataḥ śṛṇu
pūrvavat pṛthivītattvaṃ vijñeyaṃ caturaṅgulam
sārdhadvyaṅgulamānāni dhiṣaṇāntāni lakṣayet
pradhānaṃ tryaṅgulaṃ jñeyaṃ śeṣaṃ pūrvavad ādiśet
pare api pūrvavat pṛthvī tryaṅgulāny aparāṇi ca
catuṣparva pradhānaṃ ca śeṣaṃ pūrvavad āśrayet
dvividho api hi varṇānāṃ ṣaḍvidho bheda ucyate
tattvamārgavidhānena jñātavyaḥ paramārthataḥ
padamantrakalādīnāṃ pūrvasūtrānusārataḥ
tritayatvaṃ prakurvīta tattvavarṇoktavartmanā
itthaṃ bhūtaśarīrasya guruṇā śivamūrtinā
prakartavyā vidhānena dīkṣā sarvaphalapradā

iti śrīmālinīvijayottare tantre dehamārgādhikāraḥ ṣaṣṭhaḥ samāptaḥ

mudrādhikāraḥ saptamaḥ

athātaḥ saṃpravakṣyāmi mudrākhyāḥ śivaśaktayaḥ
yābhiḥ saṃrakṣito mantrī mantrasiddhim avāpnuyāt
triśūlaṃ ca tathā padmaṃ śaktiś cakraṃ savajrakam
daṇḍadaṃṣṭre mahāpretā mahāmudrā khageśvarī
mahodayā karālā ca khaṭvāṅgaṃ sakapālakam
halaṃ pāśāṅkuśā ghaṇṭā mudgaras triśikho aparaḥ
āvāhasthāpanīrodhā dravyadā natir eva ca
amṛtā yogamudreti vijñeyā vīravandite
tarjanīmadhyamānāmā dakṣiṇasya prasāritāḥ
kaṇiṣṭhāṅguṣṭhakākrāntās triśūlaṃ parikīrtitam
padmākārau karau kṛtvā padmamudrāṃ pradarśayet
saṃmukhau prasṛtau kṛtvā karāv antaritāṅgulī
prasṛte madhyame lagne kaumāryāḥ śaktir iṣyate
uttānavāmamuṣṭes tu dakṣa
 kṣipen muṣṭiṃ cakraṃ nārāyaṇīpriyam
uttānavāmakasyordhvaṃ nyased dakṣam adhomukham
kaniṣṭhāṅguṣṭhakau śliṣṭau śeṣāḥ syur maṇibandhagā
vajramudreti vikhyātā aindrīsaṃtoṣakārikā
ūrdhvaprasārito muṣṭir dakṣiṇo aṅguṣṭhagarbhagaḥ
daṇḍamudreti vikhyātā vaivasvatakulapriyā
vāmato vaktragāṃ kuryād vāmamuṣṭeḥ kaniṣṭhikām
daṃṣṭreyaṃ kīrtitā devi cāmuṇḍākulanandinī
vāmajānugataṃ pādaṃ but hastau pṛṣṭhapralambinau
vikṛte locane grīvā bhagnā jihvā prasāritā
sarvayogigaṇasyeṣṭā pretā yogīśvarī matā
hastāv adhomukhau padbhyāṃ hṛdayāntaṃ nayed budhaḥ
tiryag mukhāntam upari saṃmukhāv ūrdhvagau nayet
mahāmudreti vikhyātā dehaśodhanakarmaṇi
sarvakarmakarī caiṣā yogināṃ yogasiddhaye
baddhvā padmāsanaṃ yogī nābhāv akṣeśvaraṃ nyaset
daṇḍākāraṃ tu taṃ tāvan nayed yāvat kakhatrayam
nigṛhya tatra tat tūrṇaṃ prerayet khatrayeṇa tu
etāṃ baddhvā mahāvīraḥ khe gatiṃ pratipadyate
adhomukhasya dakṣasya vāmam uttānam ūrdhvataḥ
anāmāmadhyame tasya vāmāṅguṣṭhena pīḍayet
tarjanyā tatkaniṣṭhāṃ ca tarjanīṃ ca kaniṣṭhayā
madhyamānāmikābhyāṃ ca tadaṅguṣṭhaṃ nipīḍayet
mudrā mahodayākhyeyaṃ mahodayakarī nṛṇām
anāmikākaniṣṭhābhyāṃ sṛkviṇyau pravidārayet
jihvāṃ ca lālayen mantrī hāhākāraṃ ca kārayet
kruddhadṛṣṭiḥ karāleyaṃ mudrā duṣṭabhayaṅkarī
vāmaskandhagato vāma muṣṭir ucchritatarjanī
khaṭvāṅgākhyā smṛtā mudrā kapālam adhunā śṛṇu
nimnaṃ pāṇitalaṃ dakṣam īṣat saṃkucitāṅguli
kapālam iti vijñeyam adhunā halam ucyate
muṣṭibaddhasya dakṣasya tarjanī vāmamuṣṭinā
vakratarjaninā grastā halamudreti kīrtitā
muṣṭyā pṛṣṭhagayor dakṣa vāmayos tarjanīdvayam
vāmāṅguṣṭhāgrasaṃlagnaṃ pāśaḥ prasṛtakuñcitaḥ
hale muṣṭir yathā vāmo dakṣahīnas tathāṅkuśaḥ
adhomukhasthite vāme dakṣiṇāṃ tarjanīṃ budhaḥ
cālayen madhyadeśasthāṃ ghaṇṭāmudrā priyā matā
karāv ūrdhvamukhau kāryāv anyonyāntaritāṅgulī
anāme madhyapṛṣṭhasthe tarjanyau mūlaparvage
madhyame dve yute kārye kaniṣṭhe puruṣāvadhi
tarjanyau madhyapārśvasthe virale parikalpite
mudgaras triśikho hy eṣa kṣaṇād āveśakārakaḥ
karābhyām añjaliṃ kṛtvā anāmāmūlaparvagau
aṅguṣṭhau kalpayed vidvān mantrāvāhanakarmaṇi
muṣṭī dvāv unnatāṅguṣṭhau sthāpanī parikīrtitā
dvāv eva garbhagāṅguṣṭhau vijñeyā saṃnirodhinī
dravyadā tu samākhyātā tra saṃmukhī
hṛdaye saṃmukhau hastau saṃlagnau prasṛtāṅgulī
namaskṛtir iyaṃ mudrā mantravandanakarmaṇi
anyonyāntaritāḥ sarvāḥ karayor aṅgulīḥ sthitāḥ
kaniṣṭhāṃ dakṣiṇāṃ vāme anāmikāgre niyojayet
dakṣiṇe ca tathā vāmaṃ tarjanīmadhyame tathā
aṅguṣṭhau madhyamūlasthau mudreyam amṛtaprabhā
dakṣiṇaṃ nābhimūle tu vāmasyopari saṃsthitam
tarjanyaṅguṣṭhakau lagnau ucchritau yogakarmaṇi
evaṃ mudrāgaṇaṃ mantrī badhnīyad dhṛdaye budhaḥ
sarvāsāṃ vācakāś cāsāṃ oṃ hrīṃ nāma tato namaḥ

iti śrīmālinīvijayottare tantre mudrādhikāro saptamaḥ samāptaḥ

athātaḥ saṃpravakṣyāmi yajanaṃ sarvakāmadam
yasya darśanamātreṇa yoginīsaṃmato bhavet
tatrādau yāgasadanaṃ śubhe kṣetre manoramam
kārayed agnikuṇḍena vartulena samanvitam
pañcaviṃśatiparveṇa samantād ardhanābhinā
turyāṃśamekhalenāpi parvauṣṭhena suśobhinā
tataḥ snātvā jitadvandvo bhāvasnānena mantravit
tac ca ṣaḍvidham uddiṣṭaṃ bhasmasnānādyanukramāt
bhasmasnānaṃ mahāstreṇa bhasma saptābhimantritam
malasnānāya saṃhārakrameṇoddhūlayet tanum
vidyāṅgaiḥ pañcabhiḥ paścāc chiraḥ prabhṛti guṇṭhayet
abhiṣekaṃ tu kurvīta mūlenaiva ṣaḍaṅginā
tato avāsāḥ suvāsā ca hastau pādau ca dhāvayet
ācamya mārjanaṃ kuryād vidyayā bhūrivarṇayā
nyāsaṃ kṛtvā tu sāmānyām aghamarṣaṃ dvitīyayā
upasthānaṃ ca mālinyā japec caikākṣarāṃ parām
jalasnāne api cāstreṇa mṛdaṃ saptābhimantritam
pūrvavat tanum ālabhya malasnānaṃ samācaret
vidhisnānādikaṃ cātra pūrvavat kiṃ tu vāriṇā
sādhāraṇavidhisnāto vidyātritayamantritam
toyaṃ vinikṣipen mūrdhni mantrasnānāya mantravit
rajasā godhutenaiva vāyavyaṃ snānam ācaret
mahāstram uccaran gacched dhyānayuk padasaptakam
tad eva punar āgacched anusmṛtya parāparām
varṣātapasamāyogād divyo apy evaṃvidho mataḥ
kiṃ tu tatra parāṃ mantrī sravantīm amṛtaṃ smaret
astreṇāṅguṣṭhamūlāt tu vahnim utthāpya nirdahet
svatanuṃ plāvayet paścāt parayaivāmṛtena tu
sūryādau mantram ādāya gacched astram anusmaran
yāgaveśmāstrasaṃśuddhaṃ viśec chucir anākulaḥ
tatra dvārapatīn pūjya mahāstreṇābhimantritam
puṣpaṃ vinikṣiped dhyātvā jvaladvighnapraśāntaye
daśasv api tato astreṇa dikṣu saṃkalpya rakṣaṇaṃ
praviśed yāgasadanaṃ vahnivad vahnisaṃyutam
pūrvāsyaḥ saumyavaktro vā viśeṣanyāsam ārabhet
tatrādāv astramantreṇa kālānalasamatviṣā
aṅguṣṭhāgrāt tanuṃ dagdhāṃ sabāhyābhyantarāṃ smaret
vikīryamāṇaṃ tadbhasma dhyātvā kavacavāyunā
śivabindusamākāram ātmānam anucintayet
tato asya yojayec chaktiṃ so aham ity aparājitaḥ
vidyāmūrtiṃ tato dadhyān mantreṇānena śāṅkari
daṇḍākrāntaṃ mahāprāṇaṃ daṇḍārūḍhaṃ sanābhikam
nitambaṃ tadadhastāc ca vāmastanam adhaḥ punaḥ
kaṇṭhaṃ ca vāmaśikharaṃ vāmamudrāvibhūṣitam
bindvardhacandrakhaṃ nādaśaktibinduvibhūṣitam
eṣa piṇḍakaro devi navātmaka iti śrutaḥ
sarvasiddhikaraś cāyaṃ sarahasyam udāhṛtaḥ
eṣa tryarṇojjhito adhastād dīrghaiḥ ṣaḍbhiḥ svarair yutaḥ
ṣaḍaṅgāni hṛdādīni jātibhedena kalpayet
kṣayaravalabījaiś ca dīptair binduvibhūṣitaiḥ
vaktrāṇi kalpayet pūrvam ūrdhvavaktrāditaḥ kramāt
pratyaṅgavidhisiddhyarthaṃ lalāṭādiṣv atho nyaset
a lalāṭe dvitīyaṃ ca vaktre saṃparikalpayet
i ī netradvaye dattvā u ū karṇadvaye nyaset
ṛ R nāsāpuṭe tadvad ḷ L gaṇḍadvaye tathā
e ai adhordhvadanteṣu o-aukārau tathoṣṭhayoḥ
aṃ śikhāyāṃ visargeṇa jihvāṃ saṃparikalpayet
dakṣiṇaskandhadordaṇḍa karāṅgulinakheṣu ca
kavargaṃ vinyased vāme tadvac cādyam anukramāt
ṭatādyau pūrvavad vargau nitamborvādiṣu nyaset
pādyaṃ pārśvadvaye pṛṣṭhe jaṭhare hṛdy anukramāt
tvagraktamāṃsasūtreṣu yavargaṃ parikalpayet
śādyam asthivasāśukraprāṇakopeṣu pañcakam
mūrtyaṅgāni tato dattvā śivam āvāhayed budhaḥ
prāṇopari nyasen nābhiṃ tadūrdhve dakṣiṇāṅgulim
vāmakarṇaprameyotaḥ sarvasiddhipradaḥ śivaḥ
sadbhāvaḥ paramo hy eṣaḥ bhairavasya mahātmanaḥ
aṅgāny anena kāryāṇi pūrvavat svarabhedataḥ
mūrtiḥ sṛṣṭis tritattvaṃ ca aṣṭau mūrtyaṅgasaṃyutāḥ
śivaḥ sāṅgaś ca ṣoḍhaiva nyāsaḥ saṃparikīrtitaḥ
asyopari tataḥ śāktaṃ kuryān nyāsaṃ yathā śṛṇu
mūrtau parāparāṃ nyasya tadvaktrāṇi ca mālinīm
parāditritayaṃ paścāc chikhāhṛtpādagaṃ nyaset
kavaktrakaṇṭhahṛnnābhiguhyorūpādagaṃ kramāt
aghoryādyaṣṭakaṃ nyasya vidyāṅgāni tu pūrvavat
tatas tv āvāhayec chaktiṃ sarvayoginamaskṛtām
jīvaḥ prāṇapuṭāntasthaḥ kālānalasamadyutiḥ
atidīptas tu vāmāṅghribhūṣito mūrdhni bindunā
dakṣajānuyutaś cāyaṃ sarvamātṛgaṇānvitaḥ
anena prīṇitāḥ sarvā dadate vāñchitaṃ phalam
sadbhāvaḥ paramo hy eṣa mātṛṇāṃ paripaṭhyate
tasmād enāṃ japen mantrī ya icchet siddhim uttamām
rudraśaktisamāveśo nityam atra pratiṣṭhitaḥ
yasmād eṣā parāśaktir bhedenānena kīrtitā
yāvatyaḥ siddhayas tantre sarvāḥ syur anayā kṛtāḥ
aṅgāni kalpayed asyāḥ pūrvavat svarabhedataḥ
mūrtiḥ savaktrā śaktiś ca vidyātritaya eva ca
aghoryādyaṣṭakaṃ ceti tathā vidyāṅgapañcakam
sāṅgāś caiva parā śaktir nyāsaḥ prokto atha ṣaḍvidhaḥ
yāmalo ayam ato nyāsaḥ sarvasiddhiprasiddhaye
vāmo vāyaṃ vidhiḥ kāryo muktimārgāvalambibhiḥ
varṇamantravibhedena pṛthag vā tatphalārthibhiḥ
yāvantaḥ kīrtitā bhedaiḥ śaṃbhuśaktyaṇuvācakāḥ
tāvatsv apy evam evāyaṃ nyāsaḥ pañcavidho mataḥ
kiṃ tu bāhyas tu yo yatra sa tatrāṅgasamanvitaḥ
ṣaṣṭhaḥ syād iti sarvatra ṣoḍhaivāyam udāhṛtaḥ
svānuṣṭhānāvirodhena bhāvābhāvavikalpanaiḥ
yāgadravyāṇi sarvāṇi kāryāṇi vidhivad budhaiḥ
tato arghapātram ādāya bhāvābhāvavikalpitam
tataś cāstrāgnisaṃdagdhaṃ śaktyambuplāvitaṃ śuci
kartavyā yasya saṃśuddhir anyasyāpy atra vastunaḥ
tasyānenaiva mārgeṇa prakartavyā vijānatā
na cāsaṃśodhitaṃ vastu kiñcid apy atra kalpayet
tena śuddhaṃ tu sarvaṃ yad aśuddham api tac chuci
tad ambunā samāpūrya ṣaḍbhir aṅgaiḥ samarpya ca
amṛtīkṛtya sarvāṇi tena dravyāṇi śodhayet
ātmānaṃ pūjayitvā tu kuryād antaḥkṛtiṃ yathā
tathā te kathayiṣyāmi sarvayogigaṇārcite
ādāvauāv ādhāraśaktiṃ tu nābhyadhaś caturaṅgulām
dharāṃ surodaṃ potaṃ ca kandaś ceti catuṣṭayam
ekaikāṅgulam etat syāc chūlasyāmalasārakam
tato nālam anantākhyaṃ daṇḍam asya prakalpayet
lambikāvadhitaś cātra śūlordhvaṃ granthir iṣyate
abhittvainaṃ mahādevi pāśajālamahārṇavam
na sa yogam avāpnoti śivena saha mānavaḥ
dharmaṃ jñānaṃ ca vairāgyam aiśvaryaṃ ca catuṣṭayam
koṇeṣu cintayen mantrī āgneyādiṣv anukramāt
gātrakāṇāṃ catuṣkaṃ ca dikṣu pūrvādiṣu smaret
granther ūrdhvaṃ triśūlādho bhavitavyā catuṣkikā
vidyātattvaṃ tad evāhuś chadanatrayasaṃyutam
kakhalambikayor madhye tat tattvam anucintayet
padmākṛti kakhatattvam aiśvaraṃ cintayed budhaḥ
karṇikākesaropetaṃ sabījaṃ vikasat sitam
pūrvapatrāditaḥ paścād vāmādinavakaṃ nyaset
vāmā jyeṣṭhā ca raudrī ca kālī ceti tathā parā
kalavikaraṇī caiva balavikaraṇī tathā
balapramathanī cānyā sarvabhūtadamany api
manonmanī ca madhye api bhānumārgeṇa vinyaset
vibhvādinavakaṃ cānyad vilomāt parikalpayet
vibhur jñānī kriyā cecchā vāgīśī jvālinī tathā
vāmā jyeṣṭhā ca raudrī ca sarvāḥ kālānalaprabhāḥ
brahmaviṣṇuharāḥ pūrvaṃ ye śāktāḥ pratipāditāḥ
dalakesaramadhyasthā maṇḍalānāṃ ta īśvarāḥ
dhvani [?] cārkenduvahnīnāṃ saṃjñeyā paribhāvayet
īśvaraṃ ca mahāpretaṃ prahasantaṃ sacetanam
kālāgnikoṭivapuṣam ity evaṃ sarvam āsanam
tasya nābhyutthitaṃ śaktiśūlaśṛṅgatrayaṃ smaret
kakhatrayeṇa niryātaṃ dvādaśāntāvasānakam
cintayet tasya śṛṅgeṣu śāktaṃ padmatrayaṃ tataḥ
sarvādhiṣṭhāyakaṃ śuklamām ity etat paramāsanam
tatropari tato mūrtiṃ vidyākhyām anucintayet
ātmākhyāṃ ca tatas tasyāṃ pūrvanyāsaṃ śivātmakam
tato madhye parāṃ śaktiṃ dakṣiṇottarayor dvayam
parāparāṃ svarūpeṇa raktavarṇāṃ mahābalām
icchārūpadharāṃ dhyātvā kiṃ cid ugrāṃ na bhīṣaṇām
aparāṃ vāmaśṛṅge tu bhīṣaṇāṃ kṛṣṇapiṅgalām
icchārūpadharāṃ devīṃ praṇatārtivināśinīm
parāṃ cāpyāyanīṃ devīṃ candrakoṭyayutaprabhām
ṣaḍvidhe api kṛte śākte mūrtyādāv api cintayet
vidyāṅgapañcakaṃ paścād āgneyyādiṣu vinyaset
agnīśarakṣovāyūnāṃ dakṣiṇe ca yathākrama
śaktyaṅgāni śivāṅgāni tathaiva vidhinā smaret
kiṃ tu śakrādidikṣv astramantraṃ madhye ca locanam
aghorādyaṣṭakaṃ dhyāyed aghoryādyaṣṭakānvitam
sarvāsām āvṛtatvena lokapālāṃś ca bāhyataḥ
sāstrān svamantraiḥ saṃcintya japaṃ paścāt samārabhet
svarūpe tallayo bhūtvā ekaikāṃ daśadhā smaret
jvalatpāvakasaṃkāśāṃ dhyātvā svāhāntam uccaret
sakṛd ekaikaśo mantrī homakarmaprasiddhaye
ity eva mānaso yāgaḥ kathitaḥ sāmudāyikaḥ
etat triśūlam uddiṣṭam ekadaṇḍaṃ triśaktikam
ittham etad avijñāya śaktiśūlaṃ varānane
baddhvāpi khecarīṃ mudrāṃ notpatayaty avanītalāt
ity etac chāmbhavaṃ proktam aṣṭāntaṃ śāktam iṣyate
turyāntam āṇavaṃ vidyād iti śūlatrayaṃ matam
pṛthag yāgavidhānena śakticakraṃ vicintayet
tenāpi khecarīṃ baddhvā tyajaty evaṃ mahītalam
tato abhimantrya dhānyāni mahāstreṇa trisaptadhā
nikṣiped dikṣu sarvāsu jvalatpāvakavat smaret
nirvighnaṃ tad gṛhaṃ dhyātvā saṃhṛtyeśadiśaṃ nayet
pañcagavyaṃ tataḥ kuryād vadanaiḥ pañcabhir budhaḥ
gomūtraṃ gomayaṃ caiva kṣīraṃ dadhi ghṛtaṃ tathā
mantrayed ūrdhvaparyantaiḥ ṣaḍaṅgena kuśodakam
mudre dravyāmṛtaṃ baddhvā tattvaṃ tasya vicintayet
tena saṃprokṣayed bhūmiṃ svalpenānyannidhāpayet
vāstuyāgaṃ tataḥ kuryān mālinyuccārayogataḥ
puṣpair añjalim āpūrya phakārādi samuccaret
dhyātvā śaktyantam adhvānaṃ nakārānte vinikṣipet
gandhadhūpādikaṃ dattvā gaṇeśānaṃ prapūjayet
ṣaḍuttham āsanaṃ nyasya praṇavena tatopari
gām ity anena vighneśaṃ gandhapuṣpādibhir yajet
asyāṅgāni gakāreṇa ṣaḍdīrghasvarayogataḥ
trinetraṃ muditaṃ dhyātvā gajāsyaṃ vāmanākṛtim
visarjya siddhikāmas tu mahāstram anupūjayet
dattvānantaṃ tathā dharmaṃ jñānaṃ vairāgyam eva ca
aiśvaryaṃ karṇikāṃ ceti ṣaḍuttham idam āsanam
asyopari nyased dhyātvā khaḍgakheṭakadhāriṇam
vikarālaṃ mahādaṃṣṭraṃ mahograṃ bhrūkuṭīmukham
svāṅgaṣaṭkasamopetaṃ diṅmātṛparivāritam
svārṇair evāṅgaṣaṭkaṃ tu phaṭkāraparidīpitam
tadrūpam eva saṃcintya tato mātraṣṭakaṃ yajet
indrāṇīṃ pūrvapatre tu savajrāṃ yugapat smaret
āgneyiṃ śaktihastāṃ tu yāmyāṃ daṇḍakarāṃ tataḥ
nairṛtīṃ varuṇānīṃ ca vāyavīṃ ca vicakṣaṇaḥ
khaḍgapāśadhvajair yuktāṃ cintayed yugapat priye
kauverīṃ mudgarakarām īśānīṃ śūlasaṃyutām
gandhapuṣpādibhiḥ pūjya svatantre homam ācaret
ādau ca kalaśaṃ kuryāt sahasrādhikamantritam
sahasraṃ homayet tatra tato japtvā visarjayet
śatam aṣṭottaraṃ pūrṇaṃ paścād yajanam ārabhet
tatrādau kumbham ādāya hemādimayam avraṇam
sarvamantrauṣadhīgarbhaṃ gandhāmbuparipūritam
cūtapallavavaktraṃ ca sraksūtrasitakaṇṭhakam
rakṣoghnatilakākrāntaṃ sitavastrayugāvṛtam
śatāṣṭottarasaṃjaptaṃ mūlamantraprapūjitam
vārdhāny api tathābhūtā kiṃ tu sāstreṇa pūjitā
vikirair āsanaṃ dattvā pūrvoktaṃ tu vicakṣaṇaḥ
indrādīn pūjayet paścāt svadikṣu proktasasvaraiḥ
avicchinnāṃ tato dhārāṃ vārdhānyā pratipādayet
bhrāmayet kalaśaṃ paścād brūyal lokeśvarān idam
bho bhoḥ śakra tvayā svasyāṃ diśi vighnapraśāntaye
sāvadhānena karmāntaṃ bhavitavyaṃ śivājñayā
nītvā tatrāsane pūrvaṃ mūrtibhūtaṃ ghaṭaṃ nyaset
tasya dakṣiṇadigbhāge vārdhānīṃ viniveśayet
ātmamūrtyādipūjyāntaṃ kumbhe vinyasya mantravit
gandhapuṣpādibhiḥ pūjya vārdhānyāṃ pūjayed imam
gandhair maṇḍalakaṃ kṛtvā brahmasthāne vicakṣanaḥ
tatra saṃpūjayet ṣaṭkaṃ trikaṃ vāpy ekam eva vā
kuṇḍasyollekhanaṃ lekhaḥ kuṭṭanaṃ copalepanam
catuṣpathākṣavāṭaṃ ca vajrasaṃsthāpanaṃ tathā
kuśāstaraṇaparidhiviṣṭarāṇāṃ ca kalpanam
sarvam astreṇa kūrvīta vidyām oṃ hrīm iti nyaset
śivam om iti vinyasya saṃpūjya dvitayaṃ punaḥ
tāmrapātre śarāve vā ānayej jātavedasam
śivaśukram iti dhyātvā vidyāyonau vinikṣipet
tatas tv āhūtayaḥ pañca vidyāṅgair eva homayet
jananādi tataḥ karma sarvam evaṃkṛte kṛtam
parāparām anusmṛtya dadyāt pūrṇāhutiṃ punaḥ
saṃpūjya mātaraṃ vahneḥ pitaraṃ ca visarjayet
carvādisādhanāyāgniṃ samuddhṛtya tataḥ punaḥ
jvalitasyāthavā vahneś citiṃ vāmena vāyunā
ākṛṣya hṛdi saṃkumbhya dakṣiṇena punaḥ kṣipet
pūrṇāṃ ca pūrvavad dadyāc chivāgner aparo vidhiḥ
śivarūpaṃ tam ālokya tasyātmāntaḥkṛtiḥ kramāt
kuryād antaḥkṛtiṃ mantrī tato homaṃ samārabhet
mūlaṃ śatena saṃtarpya tadaṅgāni ṣaḍaṅgataḥ
śeṣāṇāṃ mantrajātīnāṃ daśāṃśenaiva tarpaṇam
tataḥ praveśayec chiṣyāñ śucīn snātānupoṣitān
praṇamya devadeveśaṃ catuṣṭayagataṃ kramāt
pañcagavyaṃ caruṃ dadyād dantadhāvanam eva ca
hṛdayena caroḥ siddhir yājñikaiḥ kṣīrataṇḍulaiḥ
saṃpātaṃ saptabhir mantrais tataḥ ṣaḍbhāgabhājitam
śivāgniguruśiṣyāṇāṃ vārdhānīkumbhayoḥ samam
dantakāṣṭhaṃ tato dadyāt kṣīravṛkṣasamudbhavam
tasya pātaḥ śubhaḥ prācīsaumyaiśāpy ordhvadiggataḥ
aśubho anyatra tatrāpi homo aṣṭaśatiko bhavet
bahiḥkarma tataḥ kuryād dikṣu sarvāsu daiśikaḥ
oṃ kṣaḥ kṣaḥ sarvabhūtebhyaḥ svāheti manunāmunā
samācamya kṛtanyāsaḥ samabhyarcya ca śaṅkaram
[lacuna] gṛhe śuciḥ
nyāsaṃ kṛtvā tu śiṣyāṇām ātmanaś ca viśeṣataḥ
prabhāte nityakarmādi kṛtvā svapnaṃ vicārayet
śubhaṃ prakāśayet teṣāṃ aśubhe homam ācaret
tataḥ puṣpaphalādīnāṃ suveśābharaṇāḥ striyaḥ
āpaduttaraṇaṃ caiva śubhadeśāvarohaṇam
madyapānaṃ śiraśchedam āmamāṃsasya bhakṣaṇam
devatādarśanaṃ sākṣāt tathā viṣṭānulepanam
evaṃvidhaṃ śubhaṃ dṛṣṭvā siddhiṃ prāpnoty abhīpsitām
etad evānyathābhūtaṃ duḥsvapna iti kīrtyate
pakvamāṃsāśanābhyaṅgagartādipatanādikam
tantroktāṃ niṣkṛtiṃ kṛtvā dvijatvāpādanaṃ tataḥ
devāgnigurudevīnāṃ pūjāṃ kṛtvā sadā budhaḥ
eteṣām anivedyaiva na kiṃ cid api bhakṣayet
devadravyaṃ gurudravyaṃ caṇḍīdravyaṃ ca varjayet
niṣphalaṃ naiva ceṣṭeta muhūrtam api mantravit
yogābhyāsarato bhūyān mantrābhyāsarato api vā
ity evam ādisamayāñ śrāvayitvā visarjayet
devadevaṃ tataḥ snānaṃ śiṣyāṇām ātmano api vā
kārayec chivakumbhena sarvaduṣkṛtahāriṇā
ity etat sāmayaṃ karma samāsāt parikīrtitam

iti śrīmālinīvijayottare samayādhikāro aṣṭamaḥ sargaḥ

kriyādikṣādhikāro navamaḥ

athaiṣāṃ samayasthānāṃ kuryād dīkṣāṃ yada guruḥ
tadādhivāsanaṃ kṛtvā [lacuna]
sa ca pūrvaṃ diśaṃ samyak sūtram āsphālayet tataḥ
tanmadhyāt pūrvavāruṇyā vaṅkayeta samāntaram
pūrvāparasamāsena sūtreṇottaradakṣiṇam
aṅkayed aparād aṅkād pūrvād api tathaiva te
matsyamadhye kṣipet sūtram āyataṃ dakṣiṇottare
matakṣetrārdhamānena madhyād dikṣv aṅkayet samam
tadvad diksthāc ca koṇeṣu anulomavilomataḥ
pātayet teṣu sūtrāṇi caturaśraprasiddhaye
vedāśrite hi haste prāk pūrvam ardhaṃ vibhājayet
hastārdhaṃ sarvatas tyaktvā pūrvodagyāmadiggatam
guṇāṅgulasamair bhāgaiḥ śeṣam asya vibhājayet
tryaṅgulaiḥ koṣṭakair ūrdhvais tiryak cāṣṭadvidhātmakaiḥ
dvau dvau bhāgau parityajya punar dakṣiṇasaumyagau
brahmaṇaḥ pārśvayor jīvāc caturthāt pūrvatas tathā
bhāgārdhabhāgamānaṃ tu khaṇḍacandradvayaṃ dvayam
tayor antas tṛtīye tu dakṣiṇottarapārśvayoḥ
jīve khaṇḍenduyugalaṃ kuryād antarbhramād budhaḥ
tayor aparamarmasthaṃ khaṇḍendudvayakoṭigam
bahir mukhabhramaṃ kuryāt khaṇḍacandradvayaṃ dvayam
tadvad brahmaṇi kurvīta bhāgabhāgārdhasaṃmitam
tato dvitīyabhāgānte brahmaṇaḥ pārśvayor dvayoḥ
dve rekhe pūrvage neye bhāgatryaṃśaśame budhaiḥ
ekārdhendūrdhvakoṭisthaṃ brahmasūtrāgrasaṃgataṃ
sūtradvayaṃ prakurvīta madhyaśṛṅgaprasiddhaye
tadagrapārśvayor jīvāt sūtram ekāntare śritam
ādidvitīyakhaṇḍendu koṇāt koṇāntam āśrayet
tayor evāparāj jīvāt prathamārdhendukoṇataḥ
tadvad eva nayet sūtraṃ śṛṅgadvitayasiddhaye
kṣetrārdhe cāpare daṇḍo dvikaracchannapañcakaḥ
dvikaraṃ pañca tadbhāgāḥ pañcapīṭhatirohitāḥ
śeṣam anyad bhaved dṛśyaṃ pṛthutvād bhāgasaṃmitam
ṣaḍvistṛtaṃ caturdīrghaṃ tadadho amalasārakam
vedāṅgulaṃ ca tadadho mūlaṃ tīkṣṇāgram iṣyate
ādikṣetrasya kurvīta dikṣu dvāracatuṣṭayam
hastāyāmaṃ tadardhaṃ tu vistarād api atasamam
dviguṇaṃ bāhyataḥ kuryāt tataḥ padmaṃ yathā śṛṇu
ekaikabhāgamānāni kuryād vṛttāni vedavat
dikṣv aṣṭau punar apy aṣṭau jīvasūtrāṇi ṣoḍaśa
dvayor dvayoḥ punar madhye tatsaṃkhyātāni pātayet
eṣāṃ tṛtīyavṛttasthaṃ pārśvajīvasamaṃ bhramam
etad antaṃ prakurvīta tato jīvāgram ānayet
yatraiva kutra cit saṅgas tatsaṃbandhe sthirīkṛte
tatra kṛtvā nayen mantrī patrāgrāṇāṃ prasiddhaye
ekaikasmin dale kuryāt kesarāṇāṃ trayaṃ trayam
dviguṇāṣṭāṅgulaṃ kāryaṃ tadvac chṛṅgakajatrayam
tataḥ prapūjayen mantrī rajobhiḥ sitapūrakaiḥ
raktaiḥ kṛṣṇais tathāpītair haritaiś ca viśeṣataḥ
karṇikāḷpītavarṇena mūlamadhyāgradeśataḥ
sitaṃ raktaṃ tathā pītaṃ kāryaṃ kesarajālakam
dalāni śuklavarṇāni prativāraṇayā saha
pītaṃ tadvac catuṣkoṇaṃ karṇikārdhasamaṃ bahiḥ
sitaraktapītakṛṣṇais tatpādān vahnitaḥ kramāt
caturbhir api śṛṅgāṇi tribhir maṇḍalam iṣyate
daṇḍaḥ syān nīlaraktena pītamāmalasārakam
raktaṃ śūlaṃ prakurvīta yat tat pūrvaṃ prakalpitam
paścād dvārasya pūrveṇa tyaktvāṅgulacatuṣṭayam
dvāraṃ vedāśri vṛttaṃ vā saṃkīrṇaṃ vā vicitritam
ekadvitripuraṃ tulyaṃ sāmudgam atha vobhayam
kapālakaṇṭhaśobhopa śobhādibahucitritam
vicitrākārasaṃsthānaṃ vallīsūkṣmagṛhānvitam
evam atra suniṣpanne gandhavastreṇa mārjanam
kṛtvā snānaṃ prakurvīta pūrvoktenaiva karmaṇā
praviśya pūrvavan mantrī upaviśya yathā purā
nyasya pūrvoditaṃ sarvaṃ pañcadhā bhairavātmakam
uttare vinyasec chṛṅge devadevaṃ navātmakam
madhye bhairavasadbhāvaṃ dakṣiṇe ratiśekharam
raktatvaṅmāṃsasūtrais tu vāmakarṇavibhūṣitam
binduyuktaṃ prameyotaṃ ratiśekharam ādiśet
śāktaṃ ca pūrvavat kṛtvā tarpayet pūrvavad budhaḥ
punar abhyarcya deveśaṃ bhaktyā vijñāpayed idam
gurutvena tvayaivāham ājñātaḥ parameśvara
anugrāhyās tvayā śiṣyāḥ śivaśaktipracoditāḥ
tad ete tadvidhāḥ prāptās tvam eṣāṃ kurv anugraham
madīyāṃ tanum āviśya yenāhaṃ tvat samo bhavan
karomy evam iti prokto harṣād utphullalocanaḥ
tataḥ ṣaḍvidham adhvānam anenādhiṣṭhitaṃ smaret
sṛṣṭyādipañcakarmāṇi niṣpādyāny asya cintayet
śaktibhir jīvamūrtiḥ syād dvidhaivāsya parāparā
mūrtāmūrtatvabhedena mām apy eṣānutiṣṭhati
karaṇatvaṃ prayānty asya mantrā ye hṛdayādayaḥ
evaṃbhūtaṃ śivaṃ dhyātvā tadgatenāntarātmanā
bhāvyaṃ tanmayam ātmānaṃ daśadhāvartayec chivam
triḥkṛtvā sarvamantrāṃś ca garbhāvaraṇasaṃsthitān
sitoṣṇīṣaṃ tato buddhvā saptajaptaṃ navātmanā
śivahastaṃ tataḥ kuryāt pāśaviśleṣakārakam
prakṣālya gandhatoyena hastaṃ hastena kena cit
gandhadigdho yajed devaṃ sāṅgam āsanavarjitam
ātmany ālabhanaṃ kuryād grahaṇaṃ yojanaṃ tathā
viyogaṃ ca tathoddhāraṃ pāśacchedādikaṃ ca yat
evaṃ patitvam āsādya prapañcavyāptitaḥ śivam
bhāvayet pṛthag ātmānaṃ tatsamānaguṇaṃ tataḥ
maṇḍalastho aham evāyaṃ sākṣīvākhilakarmasu
homādhikaraṇatvena vahnāv aham avasthitaḥ
ā yāgāntam ahaṃ kumbhe saṃsthito vighnaśāntaye
śiṣyadehe ca tatpāśa viśleṣatvaprasiddhaye
sākṣāt svadehasaṃstho ahaṃ kartānugrahakarmaṇaḥ
ity etat sarvam ālocya śodhyādhvānaṃ vicintayet
dīkṣāṃ yenādhvanā mantrī śiṣyāṇāṃ kartum icchati
tatraivālocayet sarvaṃ yāyāt padam anāmayam
tatra tenāpṛthagbhūtvā punaḥ saṃcintayed idam
aham eva paraṃ tattvaṃ mayi sarvam idaṃ jagat
adhiṣṭhātā ca kartā ca sarvasyāham avasthitaḥ
tatsamatvaṃ gato jantur mukta ity abhidhīyate
evaṃ saṃcintya bhūyo api śodhyam ādyaṃ samāśrayet
śiṣyamaṇḍalavahnīnāṃ tatraikaṃ bhāvayet sthitam
śodhyādhvānaṃ tu śiṣyāṇāṃ nyasya dehe puroktavat
svena svenaiva mantreṇa svavyāptidhyānam āśrayet
āgantu sahajaṃ śāktaṃ buddhvādau pāśapañjaraṃ
bāhukaṇṭhaśikhāgreṣu triṣu triguṇatantunā
svamantreṇa tatas tattvam āvāhyeṣṭvā pratarpya ca
tatas tacchodhyayonīnāṃ vyāpinīṃ yoniṃ ānayet
māyānte adhvani tām eva śuddhe vidyāṃ vicakṣaṇaḥ
tasyāṃ saṃtarpaṇaṃ kṛtvā śiṣyam astreṇa tāḍayet
ālabhya hṛdaye vidvāñ chivahastena taṃ punaḥ
grahaṇaṃ tasya kūrvīta raśmimātrāviyogataḥ
nāḍīmārgeṇa gatvā tu haṃhṛnmantrapuṭīkṛtam
kṛtvātmasthaṃ tato yonau garbhādhānaṃ vicintayet
tryarṇārdhākṣarayā mantrī sarvagarbhakriyānvitam
bhogyabhoktṛtvasāmarthya niṣpattyā jananaṃ budhaḥ
dakṣaśṛṅgasthayā mantrī prakurvīta sulocane
pibatīpūrvikābhiś ca astrādyaiḥ parayāpi ca
samyag āhutayo dadyād daśa pañca vicakṣaṇaḥ
tato asyāparayā kāryaṃ pāśavicchedanaṃ budhaiḥ
bhuvaneśam athāmantrya tattveśvaram athāpi vā
bhogabhāgā[lacuna] paścāt tam idam ādiśet
bhuvaneśa tvayā nāsya sādhakasya śivājñayā
pratibandhaḥ prakartavyo yātuḥ padam anāmayam
utkṣepaṇaṃ tataḥ kuryāt tayaivādhyuṣṭavarṇayā
avyāptimantrasaṃyogat pṛthaṅ mārgaviśuddhaye
dadyād ekaikaśo dhyātvā āhutīnāṃ trayaṃ trayam
tataḥ pūrṇāhutiṃ dadyāt parayā vauṣaḍantayā
śiśum utkṣipya cātmasthaṃ taddehasthaṃ ca kārayet
āhutīnāṃ trayaṃ dadyād dattvā pūrṇāhutiṃ budhaḥ
mahāpāśupatāstreṇa vilomādiviśuddhaye
visarjayitvā vāgīśīṃ tattvaṃ tu tadantaraṃ
vilīnaṃ bhāvayec chuddhaṃ aśuddhe parameśvari
kālāntavyāptisaṃśuddhau kṛtāyām evam ādarāt
bāhupāśaṃ tu taṃ chittvā homayed ājyasaṃyutam
māyātattve viśudhe tu kaṇṭhapāśe tathā budhaḥ
māyāntamārgasaṃśuddhau dīkṣākarmaṇi sarvataḥ
kriyāsv anuktamantrāsu yojayed aparām budhaḥ
vidyādisakalānte ca tadvad eva parāparām
yoyayen naiśvarād ūrdhvaṃ pibantyādikam aṣṭakam
na cāpi sakalād ūrdhvam aṅgaṣaṭkaṃ vicakṣaṇaḥ
niṣkale parayā kāryaṃ yat kiṃ cid vidhicoditam
viśuddhe sakalānte tu śikhāṃ chittvā vicakṣaṇaḥ
hutvā cājyaṃ tataḥ śiṣyaṃ snāpayed anupūrvataḥ
ācamyābhyarcya deveśaṃ sruvam āpūrya sarpiṣā
kṛtvā śiṣyaṃ tathātmasthaṃ mūlamantram anusmaret
śivaśaktiṃ tathātmānaṃ śiṣyaṃ sarpis tathānalam
ekīkurvañ chanair gacched dvādaśāntam ananyadhīḥ
tatra kumbhakam āsthāya dhyāyan sakalaniṣkalam
tiṣṭhet tāvad anudvigno yāvad ājyakṣayo bhavet
evaṃ yukte pare tattve guruṇa śivamūrtinā
na bhūyaḥ paśutāṃ eti dagdhamāyānibandhanaḥ
vidhir eṣa samākhyāto dīkṣākarmaṇi bhauvane
itarādhvavidhiṃ muktvā śivayogavidhiṃ tathā
vilomakarma saṃtyajya dviguṇas tattvavartmani
tadvac ca varṇamārge api caturdhā padavartmani
aṣṭadhā mantramārge api kalākhye api ca tad dvidhā
trikhaṇḍe viṃśatiguṇaḥ sa eva parikīrtitaḥ
iti sarvādhvasaṃśuddhiḥ samāsāt parikīrtitā
sādhakācāryayoḥ karma kathyamānam ataḥ śṛṇu

iti śrīmālinīvijayottare tantre kriyādīkṣādhikāro navamaḥ samāptaḥ

abhiṣekādhikāro daśamaḥ

atha lakṣaṇasaṃpannaṃ siddhisādhanatatparam
śāstrajñaṃ saṃyataṃ dhīram alubdham aśaṭhaṃ dṛḍham
aparīkṣya gurus tadvat sādhakatve niyojayet
samabhyarcya vidhānena pūrvavat parameśvaram
dvitīye pūrvavat kumbhaṃ hemādimayam avraṇam
sarvatra madhyapadmasya dakṣiṇaṃ dalam āśritam
nāyakānāṃ pṛthaṅ mantrān pūjayet kusumādibhiḥ
taṃ saṃtarpya sahasreṇa prakuryād abhiṣecanam
bhadrapīṭhe śubhe sthāpya śrīparṇe dārunirmite
pūrvāmukham udagvaktraṃ snātaṃ puṣpādyalaṅkṛtam
kṛtamantratanuḥ samyak samyak ca kṛtamaṅgalaḥ
śaṅkhabheryādinirghoṣair vedamaṅgalanisvanaiḥ
sarvarājopacāreṇa kṛtvā tasyābhiṣecanam
sadāśivasamaṃ dhyātvā tatas tam api bhūṣayet
punaḥ saṃpūjya deveśaṃ mantram asmai daded budhaḥ
puṣpākṣatatilopetaḥ sajala[lacuna]śvaraṃ nyaset
so api mūrdhani taṃ tadvan mūrtim āśritya dakṣiṇam
abhiṣicya tato astreṇa rudraśaktiṃ prakāśayet
sa tayāliṅgya tanmantraṃ sahasreṇa pratarpayet
tadā prabhṛti tanniṣṭhas tatsamānaguṇo bhavet
ācāryasyābhiṣeko ayaṃ sa[lacuna]mantravidhiṃ vinā
kiṃ tu tasya [lacuna] adhivāsapadānvitam
evam etat padaṃ prāpyaṃ duṣprāpyam akṛtātmanām
sādhako mantrasiddhyarthaṃ mantravratam upācaret
evaṃ kṛtvābhiṣekoktaṃ snātvā vidyādhipaṃ japet
lakṣam ekaṃ daśāṃśena tasya tarpaṇam ācaret
pūrvavac cābhiṣekaṃ ca kṛtvā brahmaśiro japet
tallakṣyas tanmayo bhūtvā lakṣadvayam atandritaḥ
lakṣadvayaṃ ca rudrāṇīṃ catuṣkaṃ tu puruṣṭutam
lakṣāṇāṃ pañcakaṃ devi mahāpāśupataṃ japet
sitaraktapītakṛṣṇa vicitrāmbarabhūṣaṇaḥ
tataḥ saṃrakṣito mantrair ebhir apratimo bhavet
avācyaḥ sarvaduṣṭānāṃ mantratejopabṛṃhitaḥ
evaṃ cīrṇavrato bhūtvā yaṃ sādhayitum icchati
dattvārghaṃ tasya lakṣāṇāṃ japen navakam ādarāt
uttamadravyahomāc ca taddaśāṃśena tarpaṇam
mahākṣmāpapalāny āhur uttamādīni tadvidaḥ
madhyame dviguṇaṃ kṛtvā triguṇaṃ kanyase api ca
ājyaguggulanṛsnehā mahāmāṃsasamāḥ matāḥ
dadhibilvapayaḥpadmāḥ kṣmāsamāḥ parikīrtitāḥ
dhātrīdurvāmṛtāmīnāḥ samyag ājyasamā matāḥ
tilādyair atha kurvīta navaṣaṭtriguṇaṃ kramāt
pūrvam evam imaṃ kṛtvā siddher arghaṃ daded budhaḥ
dattvārghaṃ tu japet tāvad yāvat siddhir abhīpsitā
lakṣeṇaikena pṛthvīśaḥ sabhṛtyabalavāhanaḥ
vaśam ānīyate devi dvābhyāṃ rājyam avāpnuyāt
tribhir nidhānasaṃsiddhiś caturbhir balasiddhayaḥ
pañcabhir medinī sarvā ṣaḍbhir apsarasāṃ gaṇaḥ
saptabhiḥ sapta lokāś ca daśabhis tatsamo bhavet
pañcāśadbhis tato gacched avyaktāntaṃ maheśvari
māyāntaṃ ṣaṣtibhir lakṣair īśvarāntam aśītibhiḥ
sakalāvaniparyantaṃ koṭijaptasya siddhyati
athavā vīracittaḥ syāt kṛtvā sevāṃ yathoditām
kṛṣṇabhūtadine rātrau vidhim enaṃ samācaret
kṛtvā pūrvoditaṃ yāgaṃ hutvā dravyam athottaram
ūrdhvakāyo japen mantrī suniṣkampottarāmukhaḥ
tāvad yāvat samāyātā yogeśvaryaḥ samantataḥ
kṛtvā kalakalārāvam atighoraṃ sudāruṇam
bhūmau nipatya tiṣṭhanti veṣṭyāntaḥ sādhakeśvaram
tāsāṃ kṛtvā namaskāraṃ bhittvā vāmāṅgam ātmanaḥ
tadutthena tatas tāsāṃ dattvārghaṃ tatsamo bhavet
ācāryo api ca ṣaṇmāsaṃ maunī pratidinaṃ caret
daśa pañca ca ye mantrāḥ pūrvam uktā mayā tava
pūrvanyāsena saṃnaddhas trikālaṃ vahnikāryakṛt
dhyāyet pūrvoditaṃ śūlaṃ brahmacaryaṃ samāśritaḥ
kṛtvā pūrvoditaṃ yāgaṃ triśaktiparimaṇḍalam
abhiṣiñcet tadātmānam ādāv ante ca daiśikaḥ
evaṃ cīrṇavrato bhūtvā mantrī mantravid uttamaḥ
nigrahānugrahaṃ karma kurvan na pratihanyate
śuddhayor vinyasen mūla madhyāditritaye trayam
vāmāṅguṣṭhe tule netre tarjanyām astram eva ca
akṣahrīm iti khaṇḍena śabdarāśiṃ niveśayet
naphahrīm ityanenāpi śaktimūrtiṃ vicakṣaṇaḥ
viparītamahāmudrā prayogān mūlam eva ca
svasthāneṣu tathāṅgāni nyāsaḥ sāmānya ity ayam

iti śrīmālinīvijayottare abhiṣekādhikāro daśamaḥ samāptaḥ

dīkṣādhikāra ekādaśaḥ

athātaḥ saṃpravakṣyāmi dīkṣāṃ paramadurlabhām
bhuktimuktikarīṃ samyak sadyaḥpratyayakārikām
nāsyāṃ maṇḍalakuṇādi kiṃ cid apy upayujyate
na ca nyāsādikaṃ pūrvaṃ snānādi ca yathecchayā
praviśya yāgasadanaṃ sūpaliptaṃ sucarcitam
prāṅmukhodaṅmukho vāpi supuṣpāmbarabhūṣitaḥ
dīptāṃ śaktim anusmṛtya pādāgrān mastakāvadhi
mahāmudrāprayogena nirdagdhāṃ cintayet tanum
anulomaprayogāc ca mālinīm amṛtaprabhām
cintayet tanuniṣpattyai taddhyānagatamānasaḥ
śodhyādhvānaṃ tato dehe pūrvoktam anucintayet
tataḥ saṃśodhya vastūni śaktyaivāmṛtatāṃ nayet
parāsaṃpuṭamadhyasthāṃ mālinīṃ sarvakarmasu
yojayet vidhānajñaḥ parāṃ vā kevalāṃ priye
gaṇeśaṃ pūjayitvā tu purā vighnapraśāntaye
tataḥ svagurum ārabhya pūjayed gurupaddhatim
gaṇeśādhas tataḥ sarvaṃ yajen mantrakadambakam
tatpatīnāṃ tato arghaṃ tatraiva paripūjayet
antyādhaḥ pūjayed vidyāṃ tadvad vidyāṃ maheśvarīm
mantravidyāgaṇasyāntaḥ kulaśaktiṃ niveśayet
pūrvayāmyāparodakṣu māheśyādicatuṣṭayam
indrāṇīpūrvakaṃ tadvad aiśādidala antagam
tatropari nyased devaṃ kūṭarūpāṇunāmunā
jīvaṃ daṇḍasamākrāntaṃ śūlasyopari saṃsthitam
dakṣāṅguliṃ tato adhastāt tato vāmapayodharam
nābhikaṇṭhau tatodhastād vāmaskandhavibhūṣaṇau
śivajihvānvitaḥ paścāt tadūrdhvoṣṭhena copari
sarvayoginicakrāṇām adhipo ayam udāhṛtaḥ
asyāpy uccāraṇād eva saṃvittiḥ syāt paroditā
tato vīrāṣṭakaṃ paścāc chaktyuktavidhinā yajet
prabhūtair vividhair iṣṭvā gandhadhūpaiḥ sragādibhiḥ
śrīkārapūrvakaṃ nāma pādāntaṃ parikalpayet
tataḥ śiṣyaṃ samāhūya bahudhā suparīkṣitam
rudraśaktyā tu saṃprokṣya devāgre viniveśayet
bhujau tasya samālokya rudraśaktyā pradīpayet
tathaivāpy arpayet puṣpaṃ karayor gandhadigdhayoḥ
nirālambau tu tau dhyātvā śaktyākṛṣṭau vicintayet
śaktimantritanetreṇa baddhvā netre tu pūrvavat
tataḥ prakṣepayet puṣpaṃ sā śaktis tatkarasthitā
yatra tat patate puṣpaṃ tatkulaṃ tasya lakṣayet
mukham udghāṭya taṃ paścāt pādayoḥ pratipātayet
tato asya mastake cakraṃ hastayoś cārcya yogavit
taddhastau prerayec chaktyā yāvan mūrdhāntam āgatau
śivahastavidhiḥ proktaḥ sadyaḥpratyayakārakaḥ
carukaṃ dāpayet paścāṭ kharjūrādiphalodbhavam
śaktyālambāṃ tanuṃ kṛtvā sthāpayed agrataḥ śiśoḥ
puṣpakṣepaprayogena hastam ākṛṣya dakṣiṇam
carukaṃ grāhayen mantrī taddhyānagatamānasaḥ
śivahastaprayogena samāropya mukhaṃ nayet
anenaiva vidhānena kṣīravṛkṣasamudbhavam
dantakāṣṭhaṃ dadet devi ṣoḍaśāṅgulam āyatam
eteṣāṃ cālanān mantrī śaktipātaṃ parīkṣayet
mandatīvrādibhedena mandatīvrādikān budhaḥ
ity ayaṃ samayī proktaḥ saṃsthitoktena vartmanā
cikīrṣuś ca yadāḷdīkṣām asyaivārpitamānasaḥ
tad iṣṭvā pūrvavad yogī kuleśaṃ tam anukramāt
saṃpūjya pūrvavac chiṣyam ṛjudehe vilokayet
śaktiṃ saṃcintya pādāgrān mastakāntaṃ vicakṣaṇaḥ
śodhyādhvānaṃ tato nyasya sarvādhvavyāptibhāṣanām
śaktitattvādibhedena pūrvoktena ca vartmanā
upaviśya tatas tasya vidhānam idam ācaret
mūlaśodhyāt samārabhya śaktiṃ dīptānalaprabhām
yojayec chodhyasaṃśuddhi bhāvanāgatamānasaḥ
evaṃ sarvāṇi śodhyāni nirdahantīm anāmayām
śive saṃcintayel līnāṃ niṣkale sakale api vā
yoginā yojitā mārge svajātīyasya poṣaṇam
kurute nirdahaty anyad bhinnajātikadambakam
anayā śodhyamānasya śiṣyasyāsya mahāmatiḥ
lakṣayec cihnasaṃghātam ānandādikam ādarāt
ānanda udbhavaḥ kampo nidrā ghūrṇiś ca pañcamī
evam āviṣṭayā śaktyā mandatīvrādibhedataḥ
pāśastobhapaśugrahau prakurvīta yathecchayā
gṛhītasya punaḥ kuryān niyogaṃ śeṣabhuktaye
athavā kasya cin nāyam āveśaḥ saṃprajāyate
tad enaṃ yugapac chaktyā sabāhyābhyantare dahet
tayā saṃdahyamāno asau cchinnamūla iva drumaḥ
patate kāśyapīpṛṣṭhe ākṣepaṃ vā karoty asau
yasya tv evam api syān na taṃ caivopalavat tyajet
pṛthaktattvavidhau dīkṣāṃ yogyatāvaśyavarjinaḥ
tattvābhyāsavidhānena vakṣyamāṇena kārayet
iti saṃdīkṣitasyāsya mumukṣoḥ śeṣavartanam
kulakrameṣṭir ādeśyā pañcāvasthāsamanvitā
bubhukṣos tu prakurvīta samyagyogābhiṣecanam
tatreṣṭvā pūrvavad dehaṃ vistīrṇair vibudhair budhaiḥ [?]
hemādidīpakān aṣṭau ghṛtenāruṇavartikān
kulāṣṭakena saṃbodhya śivaṃ śaṅkhe prapūjayet
sarvaratnauṣadhīgarbhe gandhāmbuparipūrite
tenābhiṣecayet taṃ tu śivahastoktavartmanā
ācāryasyābhiṣeko ayam adhikārapadānvitaḥ
kuryāt piṇḍādibhis tadvac catuḥṣaṣṭiṃ pradīpakān
abhiṣiktavidhāv eva sarvayogigaṇena tu
viditau bhavatas tatra gurur mokṣaprado bhavet
anayoḥ kathayej jñānaṃ trividhaṃ sarvam apy alam
svakīyājñāṃ daded yogī svakriyākaraṇaṃ prati

iti śrīmālinīvijayottare tantre dīkṣādhikāra ekādaśaḥ samāptaḥ

dhāraṇādhikāro dvādaśaḥ

athaitāṃ devadevasya śrutvā vācam atisphuṭām
praharṣotphullanayanā jagadānandakāriṇī
saṃtoṣāmṛtasaṃtṛptā devī devagaṇārcitā
praṇamyāndhakahantāraṃ punar āheti bhāratīm
pūrvam eva tvayā proktaṃ yogī yogaṃ samabhyaset
tasyābhyāsaḥ kathaṃ kāryaḥ kathyatāṃ tripurāntaka
evam ukto jagaddhātryā bhairavo bhayanāśanaḥ
prāha prasannagambhīrāṃ giram etām udāradhīḥ
yogābhyāsavidhiṃ devi kathyamānaṃ mayā śṛṇu
sthirībhūtena yeneha yogī siddhim avāpsyati
guhāyāṃ bhūgṛhe vāpi niḥśabde sumanorame
sarvabādhāvinirmukte yogī yogaṃ samabhyaset
jitāsano jitamanā jitaprāṇo jitendriyaḥ
jitanidro jitakrodho jitodvego gatavyathaḥ
lakṣyabhedena vā sarvam athavā cittabhedataḥ
dharādiśaktiparyantaṃ yogīśas tu prasādhayet
vyomavigrahabindvarṇabhuvanadhvanibhedataḥ
lakṣyabhedaḥ smṛtaḥ ṣoḍhā yathāvad upadiśyate
bāhyābhyantarabhedena samuccayakṛtena ca
trividhaṃ kīrtitaṃ vyoma daśadhā bindur iṣyate
kadambagolakākāraḥ sphurattārakasaprabhaḥ
śuklādibhedabhedena eko api daśadhā mataḥ
ciñcinīcīravākādiprabhedād daśadhā dhvaniḥ
vigrahaḥ svāṇubhedāc ca dvidhā bhinno apy anekadhā
bhuvanānāṃ na saṅkhyāsti varṇānāṃ sā śatārdhikā
ekasminn api sādhye vai lakṣed atrānuṣaṅgataḥ
anyāny api phalāni syur lakṣyabhedaḥ sa ucyate
ekam eva phalaṃ yatra cittabhedas tv asau mataḥ
homadīkṣāviśuddhātmā samāveśopadeśavān
yaṃ siṣādhayiṣur yogam ādāv eva samācaret
hastayos tu parābījaṃ nyasya śaktim anusmaret
mahāmudrāprayogena viparītavidhau budhaḥ
jvaladvahnipratīkāśāṃ pādāgrān mastakāntikam
namaskāraṃ tataḥ paścād baddhvā hṛdi dhṛtānilaḥ
svarūpeṇa parābījam atidīptam anusmaret
tasya mātrātrayaṃ dhyāyet kakhatrayavinirgatam
tatas tālaśatād yogī samāveśam avāpnuyāt
brahmaghno api hi saptāhāt prativāsaram abhyaset
evam āviṣṭadehas tu yathoktaṃ vidhim ācaret
yaḥ punar guruṇaivādau kṛtāveśavidhikramaḥ
sa vāsanānubhāvena bhūmikājayam ārabhet
gaṇanāthaṃ namaskṛtya saṃsmṛtya trigurukramam
samyag āviṣṭadehaḥ syād iti dhyāyed ananyadhīḥ
svadehaṃ hemasaṅkāśaṃ turyāśraṃ vajralāñchitam
tato gurutvam āyāti saptaviṃśatibhir dinaiḥ
divasāt saptamād ūrdhvaṃ jaḍatā cāsya jāyate
ṣaḍbhir māsair jitavyādhir drutahemanibho bhavet
vajradehas tribhiś cābdair navanāgaparākramaḥ
eṣā te pārthivī śuddhā dhāraṇā parikīrtitā
ādyā pūrvodite devi bhede pañcadaśātmake
savyāpāraṃ smared dehaṃ drutahemasamaprabham
upaviṣṭaṃ ca turyāśre maṇḍale vajrabhūṣite
saptāhād gurutām eti māsād vyādhivivarjitaḥ
ṣaḍbhir māsair dharāntaḥsthaṃ sarvaṃ jānāti tattvataḥ
tribhir abdair mahīṃ bhuṅkte saptāmbhonidhimekhalām
dvitīyaḥ kathito bhedas tṛtīyam adhunā śṛṇu
tadvad eva smared dehaṃ kiṃ tu vyāpāravarjitam
pūrvoktaṃ phalam āpnoti tadvat pātālasaṃyutam
caturthe hṛdgataṃ dhyāyed dvādaśāṅgulam āyatam
pūrvavarṇasvarūpeṇa savyāpāram atandritaḥ
prāpya pūrvoditaṃ sarvaṃ pātālādhipatir bhavet
tad eva sthiram āpnoti nirvyāpāre tu pañcame
sphuratsūryanibhaṃ pītaṃ ṣaṣṭhe kṛṣṇaghanāvṛtam
nistaraṅgaṃ smaret tadvat saptame api vicakṣaṇaḥ
dvaye apy atra sthirībhūte bhūr bhuvaḥ svar iti trayam
vetti bhuṅkte ca lokānāṃ puroktair eva vatsaraiḥ
sakalaṃ hṛdayāntaḥstham ātmānaṃ kanakaprabham
svaprabhādyotitāśeṣa dehāntam anucintayet
savyāpārādibhedena saptalokīṃ tu pūrvavat
vetti bhuṅkte sthirībhūte bhede asmin navame budhaḥ
ravibimbanibhaṃ pītaṃ pūrvavad dvitayaṃ smaret
brahmalokam avāpnoti pūrvoktenaiva vartmanā
adhaḥprakāśakaṃ pītaṃ dvirūpaṃ pūrvavan mahat
cintayen matsamo bhūtvā mallokam anugacchati
sabāhyābhyantaraṃ pītaṃ tejaḥ sarvaprakāśakam
cintayec chatarudrāṇām adhipatvam avāpnuyāt
ity evaṃ pṛthivītattvam abhyasyaṃ daśapañcadhā
yogibhir yogasiddhyarthaṃ tatphalāni bubhukṣayā
yogyatāvaśagā jātā yasya yatraiva vāsanā
sa tatraiva niyoktavyo dīkṣākāle vicakṣaṇaiḥ
yo yatra yojitas tattve sa tasmān na nivartate
tatphalaṃ sarvam āsādya śivayukto apavṛjyate
ayukto apy adhvasaṃśuddhiṃ saṃprāpya bhuvaneśataḥ
śuddhaḥ śivatvam āyāti dagdhasaṃsārabandhanaḥ

iti śrīmālinīvijayottare tantre prathamadhāraṇādhikāro dvādaśaḥ
samāptaḥ

jalādimahābhūtajayādhikāras trayodaśaḥ

athātaḥ sampravakṣyāmi dhāraṇāṃ vāruṇīm imām
yayā saṃsiddhayogena jalāntādhipatir bhavet
jalāntaḥsthaṃ smared dehaṃ sitaṃ śītaṃ suvartulam
sabāhyābhyantaraṃ yogī nānyad astīti cintayet
evam abhyasyatas tasya saptāhāt klinnatā bhavet
pittavyādhiparityakto māsena bhavati dhruvam
snigdhāṅgaḥ snigdhadṛṣṭiś ca nīlakuñcitamūrdhajaḥ
bhavaty abdena yogīndras tribhir varṣati meghavat
ity eṣā vāruṇī proktā prathamā śuddhadhāraṇā
adhunā saṃpravakṣyāmi bhedair bhinnām imāṃ punaḥ
pūrvavac cintayed dehaṃ savyāpāraṃ sitaṃ svakam
jalopari sthitaṃ devi tadgatenāntarātmanā
saptāhān mucyate rogaiḥ sarvaiḥ pittasamudbhavaiḥ
ṣaṇmāsāj jāyate sthairyaṃ yadi tanmayatāṃ gataḥ
jalāvaraṇavijñānam abdair asya tribhir bhavet
nirvyāpāraprabhede api sarvatra varuṇopamaḥ
sa yāti vāruṇaṃ tattvaṃ bhūmikāḥ kramaśo abhyaset
pūrvavat kaṇṭhamadhyastham ātmānaṃ dvādaśāṅgulam
saṃsmarañ jalatattveśaṃ prapaśyaty acirād dhruvam
taddṛṣṭiḥ sthiratām eti svarūpe pañcame sthire
dvibhede api sthirībhūte candrabimbe ghanāvṛte
tatsamānatvam abhyeti tataḥ sakalarūpiṇī
cintyate deham āpūrya sitavarṇena tejasā
tad eva sthiratām eti tatra susthiratāṃ gate
ghanamuktendubimbābhaṃ tataḥ samanucintayet
tatpatitvaṃ samabhyeti dvitīye sthiratāṃ vrajet
adhaḥprakāśakaṃ śuklaṃ tatas tejo vicintayet
vidyeśvaratvam āpnoti jalāvaraṇasaṃbhavam
svadehavyāpini dhyāte tatrasthe śuklatejasi
sarvādhipatyam āpnoti susthire tatra susthiram
dhyeyatattvasamānatvam avasthātritaye sthire
dvitaye ca tadīśāna saṃvittir upajāyate
dvitaye anyatra tattulyaḥ sthiro bhavati yogavit
ṣaṭke sarveśatām eti dvitaye anyatra tu cyutiḥ
ity ayaṃ sarvatattveṣu bhede pañcadaśātmake
jñeyo vidhir vidhānajñaiḥ phalapañcakasiddhidaḥ
tat phalāntaram etasmād uktaṃ yac cāpi vakṣyate
anuṣaṅgaphalaṃ jñeyaṃ tat sarvam avicārataḥ
itīyaṃ vāruṇī proktā prabhedair daśapañcabhiḥ
yogināṃ yogasiddhyartham āgneyīm adhunā śṛṇu
trikoṇaṃ cintayed dehaṃ raktajvālāvalīdharam
svaśarīrotthito vahnir jvalan vai sarvadāhakaḥ
saptabhir divasair devi taikṣṇyam asyopajāyate
vātaśleṣmabhavaiḥ sarvair māsān mucyati sādhakaḥ
nidrāhīnaś ca bahvāśī svalpaviṇmūtrakṛd bhavet
icchayā nirdahed yad yat spṛṣṭaṃ vastu ṛtukṣayāt
tryabdād agnisamo bhūtvā krīḍaty agnir yathecchayā
sarvaṃ nirdahati kruddhaḥ saśailavanakānanam
trikoṇamaṇḍalārūḍham ātmānam anucintayet
savyāpārādibhedena sarvatrāpi vicakṣaṇaḥ
saptāhād vyādhibhir hīnaḥ ṣaṇmāsād agnivad bhavet
tribhir abdaiḥ sa saṃpūrṇaṃ tejastattvaṃ prapaśyati
yacchaktibhede yad dṛṣṭaṃ tat tadbhede sthirībhavet
pūrvavat tālumadhyastham ātmānaṃ jvalanaprabham
dhyāyan prapaśyate tejas tattveśān akhilān kramāt
dhūmākrāntāgnisaṃkāśaṃ ravibimbasamākṛtim
dhyāyaṃs tanmadhyatas tejas tattveśasamatāṃ vrajet
prabhāhatatamojālaṃ vidhūmāgnisamaprabham
tatraiva sakalaṃ dhyāyet tatpatitvam avāpnuyāt
divasāgniprabhākāraṃ tatra tejo vicintayet
tanmantreśvaratām eti tatra susthiratām gataḥ
maṇipradīpasaṃkāśaṃ tejas tatra prakāśayet
mantreśeśatvam abhyeti yogī tanmayatāṃ gataḥ
sabāhyābhyantaraṃ tejo dhyāyan sarvatra tadgataḥ
tasmān na cyavate sthānād āsaṃhāram akhaṇḍitaḥ
saṃhāre tu paraṃ śāntaṃ padam abhyeti śāṅkaram
ity eṣā pañcadaśadhā kathitā vahnidhāraṇā
svadehaṃ cintayet kṛṣṇaṃ vṛttaṃ ṣaḍbindulāñchitam
calaṃ sacūcūśabdaṃ ca vāyavīṃ dhāraṇāṃ śritaḥ
calatvaṃ kaphajavyādhivicchedād vāyuvad bhavet
ṣaṇmāsam abhyased yogī tadgatenāntarātmanā
yojanānāṃ śataṃ gatvā muhūrtād ety akhedataḥ
vatsarais tu tribhiḥ sākṣād vāyurūpadharo bhavet
cūrṇayaty adrisaṃghātaṃ vṛkṣān unmūlayaty api
kruddhaś cālayate śakraṃ sabhṛtyabalavāhanam
nīlāñjananibhaṃ deham ātmīyam anucintayet
pūrvoktaṃ sarvam āpnoti ṣaṇmāsān nātra saṃśayaḥ
tryabdāt prapaśyate vāyu tattvaṃ tanmayatāṃ gataḥ
bhruvor madhye smared rūpam ātmano añjanasaṃnibham
paśyate vāyutattveśān āśugān akhilān api
ghanāvṛtendranīlābharavibimbasamākṛtim
dhyāyaṃs tatsamatām eti tatsaṃlīno yadā bhavet
bhinnendranīlasaṃkāśaṃ sakalaṃ tatra cintayet
tanmantreśatvam āpnoti tatas tasyeśatām api
sarvavyāpini tadvarṇe dhyāte tejasy avāpnuyāt
tadāpradhṛṣyatām eti tatrādhordhvavisarpiṇi
itīyaṃ kathitā divyā dhāraṇā vāyusambhavā
svadehaṃ vāyuvad dhyātvā tadabhāvam anusmaran
divasaiḥ saptabhir yogī śūnyatāṃ pratipadyate
māsamātreṇa bhogīndrair api daṣṭo na muhyati
sarvavyādhiparityakto valīpalitavarjitaḥ
ṣaṇmāsād gaganākāraḥ sūkṣmarandhrair api vrajet
vatsaratritayāt sākṣād vyomavac ca bhaviṣyati
icchayaiva mahākāyaḥ sūkṣmadehas tathecchayā
acchedyaś cāpy abhedyaś ca cchidrāṃ paśyati medinīm
śatapuṣparasocchiṣṭam ūṣāgarbhakhavan nijam
dehaṃ cintayatas tryabdād vyomajñānaṃ prajāyate
pūrvoktaṃ ca phalaṃ sarvaṃ saptāhādikam āpnuyāt
lalāṭe cintayet tadvad dvādaśāṅgulam āyatam
tattattveśān kramāt sarvān prapaśyaty agrataḥ sthitān
rāhugrastendubimbābhaṃ dhyāyaṃs tatsamatāṃ vrajet
sakalaṃ candrabimbābham tatrastham anucintayet
tanmantreśatvam āpnoti jyotsnayā cendratām api
tayaivādhovisarpiṇyā sabāhyābhyantaraṃ budhaḥ
mantreśvareśatām āpya vijñānam atulaṃ labhet
tayā cordhvavisarpiṇyā jyotsnayāmṛtarūpayā
svatantratvam anuprāpya na kva cit pratihanyate
ity evaṃ pañcatattvānāṃ dhāraṇāḥ parikīrtitāḥ
śuddhādyasthā tu saṃvittir bhūtāveśo atra pañcadhā
tāsv eva saṃdadhac cittaṃ viṣādikṣaya ātmanaḥ
anyasyām api saṃvittau yasyām eva nijecchayā
cetaḥ samyak sthirīkuryāt tayā tatphalam aśnute
ekāpi bhāvyamāneyam avāntaravibhedataḥ
antarāyatvam abhyeti tatra kuryān na saṃsthitim
saṃsthitiṃ tatra kurvanto na prāpsyanty uttamaṃ phalam
dhāraṇāpañcake siddhe piśācādyā guṇāṣṭakāḥ
aindrāntāḥ pañca siddhyanti yogināṃ bhedato api vā
iṣṭāḥ pañcadaśāvasthāḥ krameṇaiva samabhyasan
tryabdād ādyāṃ prasādhyānyāṃ dvābhyām ekena cāparām
ṣaṇmāsāt pañcabhiś cānyāṃ caturbhis tribhir eva ca
dvābhyām ekena pakṣeṇa daśabhiḥ pañcabhir dinaiḥ
tribhir dvābhyām athaikena vyastecchoḥ pūrvavat kramaḥ
śāśvataṃ padam āpnoti bhuktvā siddhiṃ yathepsitām

iti śrīmālinīvijayottare tantre bhūtajayādhikāras trayodaśaḥ samāptaḥ

tanmātradhāraṇādhikāraś caturdaśaḥ

atha gandhādipūrvāṇāṃ tanmātrāṇām anukramāt
dhāraṇāḥ saṃpravakṣyāmi tatphalānāṃ prasiddhaye
pītakaṃ gandhatanmātraṃ turyāśraṃ parvasaṃmitam
nāsārandhrāgragaṃ dhyāyed vajralāñchanalāñchitam
daśamād divasād ūrdhvaṃ yogino ananyacetasaḥ
kvāpi gandhaḥ samāyāti dvidhābhūto apy anekadhā
tato asya ṛtumātreṇa śuddho gandhaḥ sthirībhavet
ṣaḍbhir māsaiḥ svayaṃ gandha maya eva bhaviṣyati
yo yatra rocate gandhas taṃ tatra kurute bhṛśam
tryabdāt siddhim avāpnoti prepsitāṃ pāñcabhautikīm
tadūrdhvam ātmano rūpaṃ tatra saṃcintayed yadi
gandhāvaraṇavijñānaṃ tribhir abdair avāpnuyāt
īṣaddīptiyutaṃ tatra tanmaṇḍalavivarjitam
dhyāyan prapaśyate sarvān gandhāvaraṇavāsinaḥ
dharātattvoktabimbābhaṃ tatraivam anucintayan
tatsamānatvam abhyeti pūrvavad dvitaye sthire
svarūpaṃ tatra saṃcintya bhāsayantam adhaḥsthitam
tadīśatvam avāpnoti pūrvoktenaiva vartmanā
dharātattvoktavat sarvam ata ūrdhvam anusmaran
tadrūpaṃ phalam āpnoti gandhāvaraṇasaṃsthitam
rasarūpām ato vakṣye dhāraṇāṃ yogisevitām
yayā sarvarasāvāptir yoginaḥ saṃprajāyate
jalabudbudasaṃkāśaṃ rājanāḍyagrasaṃsthitaṃ
cintayed rasatanmātraṃ jihvāgrādhāram ātmanaḥ
suśītaṃ ṣaḍrasaṃ snigdhaṃ tadgatenāntarātmanā
tato asya māsamātreṇa rasāsvādaḥ pravartate
lavaṇādīn parityajya yadā madhuratāṃ gataḥ
tadā tan nigiran yogī ṣaṇmāsān mṛtyujid bhavet
jarāvyādhivinirmuktaḥ kṛṣṇakeśo acyutadyutiḥ
jīved ācandratārārkam abhyasyaṃś ca kva cit kva cit
pūrvoktabudbudākāraṃ svarūpam anucintayan
nīrāvaraṇavijñānam āpnotīti kim adbhutam
tam eva dyutisaṃyuktaṃ dhyāyann ādhāravarjitam
paśyate vatsaraiḥ sarvaṃ rasāvaraṇam āśritam
jalatattvoktabimbādi tadūrdhvam anucintayan
pūrvoktaṃ sarvam āpnoti rasāvaraṇajaṃ sphuṭam
ato rūpavatīṃ vakṣye divyadṛṣṭipradāṃ śubhām
dhāraṇāṃ sarvasiddhyarthaṃ rūpatanmātram āśritām
ekāntastho yadā yogī bahirmīlitalocanaḥ
śaratsaṃdhyābhrasaṃkāśaṃ yat tat kiṃ cit prapaśyati
tatra cetaḥ samādhāya yāvad āste daśāhnikam
tāvat sa paśyate tatra bindūn sūkṣmatamān api
ke cit tatra sitā raktāḥ pītā nīlās tathāpare
tān dṛṣṭvā teṣu saṃdadhyān mano atyantam ananyadhīḥ
ṣaṇmāsāt paśyate teṣu rūpāṇi subahūni ca
tryabdāt tāny eva tejobhiḥ pradīptāni sthirāṇi ca
tāny abhyasyaṃs tato dvyabdād bimbākārāṇi paśyati
tato abdāt paśyate tejaḥ ṣaṇmāsāt puruṣākṛti
trimāsād vyāpakaṃ tejo māsāt sarvaṃ visarpitam
kālakramāc ca pūrvoktaṃ rūpāvaraṇam āśritam
sarvaṃ phalam avāpnoti divyadṛṣṭiś ca jāyate
itīyaṃ kalpanāśūnyā dhāraṇākṛtakoditā
daśapañcavidho bhedaḥ svayam evātra jāyate
ato asyāṃ niścayaṃ kuryāt kim anyaiḥ śāstraḍambaraiḥ
ataḥ sparśavatīm anyāṃ kathayāmi tavādhunā
dhāraṇāṃ tu yayā yogī vajradehaḥ prajāyate
ṣaṭkoṇamaṇḍalāntaḥstham ātmānaṃ paribhāvayet
rūkṣam añjanasaṃkāśaṃ pratyaṅgasphuritākulam
tato asya daśabhir devi divasais tvaci sarvataḥ
bhavet pipīlikāsparśas tatas tam anucintayan
vajradehatvam āsādya pūrvoktaṃ pūrvaval labhet
pūrvoktamaṇḍalākāraṃ pūrvarūpaṃ vicintayan
sparśatattvāvṛtijñānaṃ labhan kena nivāryate
hīnamaṇḍalam ātmānaṃ dhyāyet tatpatisiddhaye
yayā saṃsiddhayā sarva sparśavedī bhaviṣyati
karṇau pidhāya yatnena nimīlitavilocanaḥ
saṃśṛṇoti mahāghoṣaṃ cetas tatrānusaṃdadhet
dīpyate jāṭharo vahnis tato asya daśabhir dinaiḥ
dūrāc chravaṇavijñānaṃ ṣaṇmāsād upajāyate
yas tasyānte dhvanir mandaḥ kiṃ cit kiṃ cid vibhāvyate
sakalātmā sa vijñeyas tadabhyāsād ananyadhīḥ
śabdāvaraṇavijñānam āpnoti sthiratāṃ gatam
yaḥ punaḥ śrūyate śabdas tadante śaṅkhanādavat
pralayākalarūpaṃ tad abhyasyaṃ tatphalepsubhiḥ
sa evātitarām anyaśabdapracchādako yadā
vijñānākala ity uktas tadāsāv aparājite
manohlādakaro yo anyas tadante saṃvibhāvyate
sa mantra iti vijñeyo yogibhir yogakāṅkṣibhiḥ
tatas tu śrūyate yo anyaḥ śāntaghaṇṭāninādavat
sa mantreśa iti proktaḥ sarvasiddhiphalapradaḥ
ghaṇṭānādavirāmānte yaḥ śabdaḥ saṃprajāyate
mantreśeśapadaṃ tad dhi siddhīnāṃ kāraṇaṃ mahat
anilenāhatā vīṇā yādṛṅ nādaṃ vimuñcati
tādṛśo yo dhvanis tatra taṃ vidyāc chāmbhavaṃ padaṃ
pṛthag vā kramaśo vāpi sarvān etān samabhyaset
prāpnoti sarvavit siddhīḥ śabdāvaraṇam āśritāḥ
ity etāḥ kathitāḥ pañca tanmātrāṇāṃ tu dhāraṇāḥ

iti śrīmālinīvijayottare tantre tanmātradhāraṇādhikāraś caturdaśaḥ
samāptaḥ

akṣadhāraṇādhikāraḥ pañcadaśaḥ

atha vāgindriyādīnāṃ manontānām anukramāt
dhāraṇāḥ saṃpravakṣyāmi daśaikāñ ca samāsataḥ
vadanāntar namaḥśabdam ātmanaś cintayed budhaḥ
gṛhītavāktvam abhyeti maunena madhusūdani
sarvatrāskhalitā vāṇī ṣaḍbhir māsaiḥ pravartate
sarvaśāstrārthavettṛtvaṃ vatsarād upajāyate
vāg evāsya pravarteta kāvyālaṅkārabhūṣitā
tribhir abdaiḥ svayaṃ kartā śāstrāṇāṃ saṃprajāyate
tatraiva cintayed dehaṃ svakīyam anurūpataḥ
bhūyas tam eva dhavalam īṣattejovabhāsitam
rasāntaḥsomabimbāditejontaṃ tam anusmaret
sarvaṃ phalam avāpnoti vāgāvaraṇajaṃ kramāt
pāṇau cittaṃ samādāya ṣaṇmāsād dūrasaṃsthitam
vastu gṛhṇāty asaṃdehāt tryabdāt pāre api vāridheḥ
tatrātmadehapūrvaṃ tu padmābham anucintayan
savyāpārādibhedena caturdaśakam ādarāt
puroktakālaniyamāt pūrvoktenaiva vartmanā
sarvaṃ phalam avāpnoti hastāvṛtisamāśritam
pādāv evaṃvidhau dhyāyan vatsaratrayam ādarāt
muhūrtena samudrāntām aśrānto bhramati kṣitim
caturdaśa samabhyarcya svadehādikam abhyasan
prāpnoti pūrvavat sarvaṃ phalaṃ pādāvṛtisthitam
pāyāv api manastattvaṃ sthirīkurvann avāpsyati
māsena tadbhavavyādhi vimuktim avilambataḥ
puṇyaślokatvam āpnoti tribhir abdair anādarāt
caturdaśavidhaṃ cātra pūrvavat phalam āpsyati
svarūpataḥ smarel liṅgaṃ māsamātrāj jitendriyaḥ
ṣaḍbhir māsair anāyāsād icchākāmitvam āpnuyāt
caturdaśavidhe bhede tatrābhyaste mahāmatiḥ
liṅgāvaraṇajaṃ sarvaṃ pūrvaval labhate phalam
svajihvām induvarṇābhāṃ cintayed daśabhir dinaiḥ
prāpnoty anubhavaṃ yogī jihvābhāvam ivātmanaḥ
āsvādayati dūrasthaṃ ṣaṇmāsād ekamānasaḥ
vatsarais tu tribhiḥ sākṣāl leḍhy asau paramāmṛtam
yenāsau bhavate yogī jarāmaraṇavarjitaḥ
apeyādiprasakto api na pāpaiḥ paribhūyate
pūrvavat sarvam anyac ca svadehādy anucintayan
phalam āpnoty asaṃdehād rasanāvṛtisaṃbhavam
kanakābhaṃ svakaṃ ghrāṇam anucintayataḥ śanaih
divasair daśabhir ghrāṇaśunyatānubhavo bhavet
ṣaṇmāsād gandham āghrāti dūrasthasyāpi vastunaḥ
ghātayed gandham āghrāya yasya ruṣṭo bhaviṣyati
vatsarais tu tribhir divyaṃ gandham āsādya yogavit
jarāmaraṇanairguṇyayukto divyatvam arhati
sarvam anyad yathoddiṣṭaṃ tathaiva ca vicintayet
kramikaṃ phalam āpnoti ghrāṇāvaraṇam āsthitam
udayādityasaṃkāśe cintayaṃś cakṣuṣī nije
daśāhāc cakṣuṣo raktasrāvānubhavam āpsyati
vedanā mahatī cāsya lalāṭe saṃprajāyate
na bhetavyaṃ mahādevi na cābhyāsaṃ parityajet
saṃtyajann andhatām eti tena yatnāt samabhyaset
ṣaḍbhir māsair mahāyogī divyadṛṣṭiḥ prajāyate
chidrāṃ prapaśyate bhūmiṃ kaṭāhāntām atandritaḥ
ādhruvāntam athordhvaṃ ca karāmalakavad budhaḥ
vatsarais tu tribhir yogī brahmāṇḍāntaṃ prapaśyati
tadantar yoginījñānaṃ śarīrasthaṃ prajāyate
svadehādikam anyac ca pūrvoktaṃ pūrvavat smaran
nayanāvṛtijaṃ sarvam āpnotīti kim adbhutam
sarvatrāñjanapatrābhāṃ nistaraṅgāṃ tvacaṃ smaran
śastrair api na māsena chettuṃ śakyo bhaviṣyati
ṣaṇmāsād atitīvreṇa nāgnināpy eṣa dahyate
vatsaratritayād yogī vajropalaviṣāhibhiḥ
pīḍyate na kadā cit syād ajarāmaratāṃ gataḥ
sparśāvṛtijavijñāna gītavac ca caturdaśa
bhedāḥ saha phalair jñeyāḥ pūrvakālānusārataḥ
kiṃ tv atra cintayed dehaṃ svadehādibhir āvṛtam
saṃdadhānaḥ svakaṃ cetaḥ śrotrākāśe vicakṣaṇaḥ
dūrāc chravaṇavijñānaṃ ṣaṇmāsād upajāyate
tribhiḥ saṃvatsarair devi brahmāṇḍāntar udīritam
śṛṇoti sa sphuṭaṃ sarvaṃ jarāmaraṇavarjitaḥ
tatrākāśoktavat sarvaṃ svadehādy anucintayet
śrotrāvaraṇajaṃ sarvaṃ phalam āpnoti pūrvavat
manovatīm ato vakṣye dhāraṇāṃ sarvasiddhidām
yayā saṃsiddhayā devi sarvasiddhiphalaṃ labhet
mana eva manuṣyāṇāṃ kāraṇaṃ bandhamokṣayoḥ
tasmāt tad abhyasen mantrī yadīcchen mokṣam akṣayam
tad ardhacandrasaṃkāśam adhovaktraṃ hṛdi sthitam
cintayan māsamātreṇa pratibhāṃ pratipatsyate
akasmāt paśyate kiṃ cid akasmāc chṛṇute tathā
sarvendriyātmakaṃ jñānaṃ akasmāc ca kva cit kva cit
svasvakendriyavijñānaṃ saṃpaśyed vatsaratrayāt
bhavate yogayuktasya yoginaḥ suparisphuṭam
svadehādikam apy atra pūrvoktavad anusmaran
cittāvaraṇavijñānaṃ prāpya somaguṇaṃ labhet
ity ekādaśa gītāni samabhyasyāni te tathā
indriyāṇi yataḥ sarvaṃ phalam eṣu pratiṣṭhitam
bandhamokṣāv ubhāv etāv indriyāṇi jagur budhāḥ
vigṛhītāni bandhāya vimuktāni vimuktaye
etāni vyāpake bhāve yadā syur manasā saha
vimuktānīti vidvadbhir jñātavyāni tadā priye
yadā tu viṣaye kvāpi pradeśāntaravartini
saṃsthitāni tadā tāni baddhānīti pracakṣate
ity ayaṃ dvividho bhāvaḥ śuddhāśuddhaprabhedataḥ
indriyāṇāṃ samākhyātaḥ siddhayogīśvarīmate

iti śrīmālinīvijayottare tantre akṣadhāraṇādhikāraḥ pañcadaśaḥ
samāptaḥ

dhāraṇādhikāraḥ ṣoḍaśaḥ

atha garvamayīṃ divyāṃ dhāraṇāṃ dhāraṇottamām
mahāgarvakarīṃ vakṣye yogināṃ yogavandite
ṣoḍaśāraṃ smarec cakram ātmadeham ananyadhīḥ
eṣo aham iti saṃcintya svakāryaparivāritam
apradhṛṣyo bhaved yogī vatsaratritayena tu
mamatvam acyutaṃ tasya bhavet sarvatra kutra cit
tādṛgrūpasya cakrasya nābhiṃ mūrtiṃ svakāṃ smaran
cintayet sarvam evāhaṃ mayi sarvam avasthitam
tato ahaṅkāravijñānaṃ prāpnotīti kim adbhutam
hṛccakre samanudhyāyan matsvarūpam atandritaḥ
avilambam avāpnoti garvāvaraṇajaṃ phalam
bimbādikaṃ kramāt sarvaṃ cintayan nīlalohitam
tadbhavaṃ sarvam āpnoti daśāvasthāpracoditam
iti garvamayī proktā prajāpatiguṇapradā
udyadādityabimbābhaṃ hṛdi padmam anusmaran
dharmādibhāvasaṃyuktam aṣṭapatraṃ sakarṇikam
māsena sthirabuddhiḥ syāt ṣaḍbhiḥ śrutidharo bhavet
tribhir abdaiḥ svayaṃ kartā śāstrāṇāṃ saṃprajāyate
svāṃ tatra cintayen mūrtiṃ buddhitattvaṃ prapaśyati
tadīśajñānam āpnoti brahmāṇam anucintayan
vedān udgirate suptaḥ samādhistho athavā muniḥ
susthirās te sadābhyāsād anadhītā api sphuṭam
bimbādikaṃ kramāt sarvaṃ pūrvoktam anucintayan
prāpnoti brāhmam aiśvaryaṃ buddhyāvaraṇam āśritam
hṛdi bimbaṃ raver dhyāyet tadantaḥ somamaṇḍalam
evam abhyasatas tasya ṣaṇmāsād upajāyate
divyacakṣur anāyāsāt siddhiḥ syād vatsaratrayāt
svadehaṃ cintayaṃs tatra guṇajñānam avāpsyati
liṅgākāraṃ smaran dīptaṃ tadīśatvam avāpnuyāt
bimbādi pūrvavad dhyāyan daśakaṃ daśakātmakam
phalam āpnoty asaṃdehād guṇāvaraṇasaṃsthitam
caturviṃśaty amī proktāḥ pratyekaṃ daśapañcadhā
dhāraṇāḥ kṣmāditattvānāṃ samāsād yogināṃ hitāḥ
trayodaśātmake bhede ṣaḍ anyāḥ saṃsthitā yathā
yoginām anuvarṇyante tathā yogaprasiddhaye
dehaṃ muktvā svarūpeṇa nānyat kiṃ cid iti smaret
sitapadmāsanāsīnaṃ maṇḍalatritayopari
evam atra sthirībhūte māsamātreṇa yogavit
sarvavyādhivinirmukto bhavatīti kim adbhutam
ṣaṇmāsād asya vijñānaṃ jāyate pṛthivītale
abdāj jarādinirmuktas tribhiḥ puṃstattvadṛg bhavet
hṛdadhaḥ paṅkaje atraiva dvādaśārdhāṅgulāṃ tanum
hṛdantāṃ bhāvayet svākyāṃ ṣaṇmāsān mṛtyujid bhavet
tribhir abdaiḥ samāpnoti puṃstattveśvaratulyatām
bimbādau pūrvavat sarvaṃ tatra saṃcintite sati
phalam āpnoty asaṃdehāt puruṣāvaraṇasthitam
etad vedāntavijñānaṃ samāsād upavarṇitam
kapilasya purā proktam etad vistaraśo mayā
śaratsaṃdhyābhrasaṃghābhaṃ svadeham anucintayan
vītarāgatvam abhyeti ṣaḍbhir māsair na saṃśayaḥ
jarāmaraṇanirmukto varṣeṇaivopajāyate
tryabdāj jñānam avāpnoti rāgāvaraṇajaṃ mahat
raktaṃ saṃcintayed dehaṃ saṃpūrṇābhroparisthitam
māsaṣaṭkam anudvigno vītarāgatvasiddhaye
smaran saṃvatsare samyaṅ mṛtyunā na prapīḍyate
tribhir abdair jitadvandvo rāge ca samatāṃ vrajet
raktapadmasthitaṃ raktaṃ pañcaparvaṃ hṛdāvadhi
dhyāyan phalam avāpnoti pūrvoktam akhilaṃ kramāt
bimbādi cātra pūrvoktam anucintayato muhuḥ
phalaṃ bhavati niḥśeṣaṃ rañjakāvṛtisaṃbhavam
hṛdi padmaṃ sitaṃ dhyāyed dvyaṣṭapatraṃ sakesaram
sarvāmṛtamayaṃ divyaṃ candrakalpitakarṇikam
niścalaṃ tatra saṃyamya ceto nidrāntam ātmanaḥ
tato yat paśyate svapne tathyaṃ tat tasya jāyate
evam abhyasatas tasya buddhipadmoditaṃ phalam
sarvaṃ prajāyate tasya tatkālakramayogataḥ
caturaṅguladehādi sarvaṃ tatra vicintayan
pūrvavat sarvam āpnoti vidyātattvasamudbhavam
hṛdayād ekam ekaṃ tu vyatikramyārdham aṅgulam
pṛthak cakratrayaṃ dhyāyed raktanīlāsitaṃ kramāt
tatratyadvyekaparvaṃ tu puruṣaṃ tatsamadyutim
bimbādikaṃ ca yat proktaṃ tattvatrayam idaṃ mahat
trayodaśātmakaṃ bhedam etadantaṃ vidur budhāḥ
ekādaśaprabhedena tattvadvayam athocyate
kaṇṭhakūpāvadhau cakre pañcāre nābhisaṃsthitam
dhyāyet svarūpam ātmīyaṃ dīptanetropalabdhavat
kṣityādikālatattvānte yad vastu sthitam adhvani
sarvaṃ prasādhya yogīndro na kālenābhibhūyate
bimbādike api tatrasthe yoginām anucintite
bhavatīti kilāścaryam anāyāsena tatphalam
kaṇṭhākāśe sthiraṃ cetaḥ kurvan yogī dine dine
māyotthaṃ phalam āpnoti bimbādāv api tatrage
kaṇṭhakūpavidhānābhaṃ rāhugrastendubimbavat
cintayan na punar yāti māyāder vaśavartitām
tad eva tatra svarbhānumuktavat paricintayan
tejodehādikaṃ cāpi prāpnoti parameśatām
madhyandinakarākāraṃ lambakasthaṃ vicintayet
samastamantracakrasya rūpaṃ yat sāmudāyikam
tataḥ kālakramād yogī mantratvam adhigacchati
anuṣaṅgaphalaṃ cātra pūrvoktaṃ sarvam iṣyate
mūrtiṃ tatraiva saṃcintya mantreśatvam avāpnuyāt
tadadhodīpakaṃ tejo dhyātvā tatpatitāṃ vrajet
sabāhyābhyantaraṃ tasmād adhordhvaṃ vyāpi ca smaran
tejo mantreśvareśānapadān na cyavate naraḥ
baddhvā padmāsanaṃ yogī parābījam anusmaran
bhruvor madhye nyasec cittaṃ tadbahiḥ kiṃ cid agrataḥ
nimīlitākṣo hṛṣṭātmā śabdālokavivarjite
paśyate puruṣaṃ tatra dvādaśāṅgulam āyatam
tatra cetaḥ sthiraṃ kuryāt tato māsatrayopari
sarvāvayavasaṃpūrṇaṃ tejorūpam acañcalam
prasannam indusaṃkāśaṃ paśyati divyacakṣuṣā
taṃ dṛṣṭvā puruṣam divyaṃ kālajñānaṃ pravartate
aśiraske bhaven mṛtyuḥ ṣaṇmāsābhyantareṇa tu
vañcanaṃ tatra kurvīta yatnāt kālasya yogavit
brahmarandhropari dhyāyec candrabimbam akalmaṣam
sravantam amṛtaṃ divyaṃ svadehāpūrakaṃ bahu
tenāpūritam ātmānaṃ cetonālānusarpiṇā
sabāhyābhyantaraṃ dhyāyan daśāhān mṛtyujid bhavet
mahāvyādhivināśe api yogam enaṃ samabhyaset
pratyaṅgavyādhināśāya pratyaṅgagam anusmaran
dhūmravarṇaṃ yadā paśyen mahāvyādhis tadā bhavet
kṛṣṇe kuṣṭham avāpnoti nīle śītalikābhayam
hīnacakṣuṣi tadrogaṃ nāsāhīne tadātmakam
yad yad aṅgaṃ na paśyeta tatra tadvyādhim ādiśet
ātmano vā pareṣāṃ vā yogī yogapathe sthitaḥ
varṣais tu pañcabhiḥ sarvam vidyātattvāntam īśvari
vetti bhuṅkte ca satataṃ na ca tasmāt prahīyate
tatrasthe tejasi dhyāte sarvadehavisarpiṇi
pūrvoktaṃ sarvam āpnoti tatkālakramayogataḥ
athordhvavyāpini dhyāne tatra tasmād akhaṇḍitaḥ
sarvamantreśvareśatvān na bhūyo api nivartate
evaṃ lalāṭadeśe api mahādīptam anusmaran
prapaśyaty acirād eva varṇāṣṭakayutaṃ kramāt
indranīlapratīkāśaṃ śikhikaṇṭhasamadyuti
rājāvartanibhaṃ cānyat tathā vaiḍūryasaṃnibham
puṣparāganibhaṃ cānyat pravālakasamadyuti
padmarāgapratīkāśam anyac candrasamadyuti
tāṃ dṛṣṭvā paramāṃ jyotsnāṃ divyajñānaṃ pravartate
vihārapādacārādi tataḥ sarvaṃ pravartate
adhordhvaṃ vyāpini dhyāte na tasmāc cyavate padāt
ity etat sarvam ākhyātaṃ lakṣyabhedavyavasthitam
adhunā cittabhedo api samāsād upadiśyate
piśācānantaparyantaguṇāṣṭakasamīhayā
tattadrūpaguṇaṃ kuryāt samyag īśe sthiraṃ manaḥ
itīśvarapadāntasya mārgasyāsya pṛthak pṛthak
yathopāsā tathākhyātā yogināṃ yogasiddhaye

iti śrīmālinīvijayottare tantre dhāraṇādhikāraḥ ṣoḍaśaḥ samāptaḥ

saptadaśaḥ ṣaḍaṅgayogādhikāraḥ

athaitat sarvam uddiṣṭaṃ yadi na sphuṭatāṃ vrajet
sphuṭīkṛte asthire tatra na manas tiṣṭhate sphuṭam
gatibhaṅgaṃ tatas tasya prāṇāyāmena kārayet
sa ca pañcavidhaḥ proktaḥ pūrakādiprabhedataḥ
pūrakaḥ kumbhakaś caiva recako hy apakarṣakaḥ
utkarṣaḥ pañcamo jñeyas tadabhyāsāya yogibhiḥ
pūrakaḥ pūraṇād vāyor dvedhā ṣoḍhā ca gīyate
svabhāvapūraṇād eko virecyānyaḥ prapūritaḥ
nāsāmukhordhvatālūnāṃ randhrabhedād vibhidyate
bhinnaḥ ṣoḍhātvam abhyeti punar bhedair anantatām
kumbhaḥ pañcavidho jñeyas tatraikaḥ pūritād anu
vidhṛto recakāt paścād dvitīyaḥ parikīrtitaḥ
dvayor ante dvayaṃ cānyat svabhāvasthaś ca pañcamaḥ
sthānāntaraprabhedena gacchaty eṣo apy anantatām
recakaḥ pūrvavaj jñeyo dvidhābhūtaḥ ṣaḍātmakaḥ
sthānasaṃstambhito vāyus tasmād utkṛṣya nīyate
yo anyapradeśasaṃprāptyai sa utkarṣaka iṣyate
tasmād api punaḥ sthānaṃ yato nītas tadāhṛtaḥ
apakarṣaka ity ukto dvāv apy etāv anekadhā
eṣām abhyasanaṃ kuryāt padmakādyāsanasthitaḥ
adhamaḥ sakṛdudghāto madhyamo dviguṇo mataḥ
jyeṣṭhaḥ syād yas trirudghātaḥ sa ca dvādaśamātrakaḥ
trirjānuveṣṭanān mātrā triguṇāc choṭikātrayāt
ajitāṃ nākramen mātrāṃ vāyudoṣanivṛttaye
pratyaṅgadhāraṇād vāyuṃ na ca cakṣuṣi dhārayet
nābhihṛttālukāntasthe vidhṛte maruti kramāt
catasro dhāraṇā jñeyāḥ śikhyambvīśāmṛtātmikāḥ
yad yatra cintayed dravyaṃ tat tat sarvagataṃ smaret
bindunādātmakaṃ rūpam īśānī dhāraṇā śritā
amṛtāyāṃ smared induṃ kālatyāgoktavartmanā
dhāraṇābhir ihaitābhir yogī yogapathe sthitaḥ
heyaṃ vastu parityajya yāyāt padam anāmayam
trivedadvīndusaṅkhyātasamudghātās tv imā matāḥ
etābhir apy adho apy uktaṃ phalaṃ prāpnoty anuttamam
yogāṅgatve samāne api tarko yogāṅgam uttamam
heyādyālocanāt tasmāt tatra yatnaḥ praśasyate
mārge cetaḥ sthirībhūtaṃ heye api viṣayecchayā
prerya tenānayet tāvad yāvat padam anāmayam
tadarthabhāvanāyuktaṃ mano dhyānam udāhṛtam
tad eva paramaṃ jñānaṃ bhāvanāmayam iṣyate
muhūrtād eva tatrasthaḥ samādhiṃ pratipadyate
tatrāpi ca suniṣpanne phalaṃ prāpnoty abhīpsitam
yat kiṃ cic cintayed vastu nānyatvaṃ pratipadyate
tena tanmayatām āpya bhavet paścād abhāvavat
pañcatām iva saṃprāptas tīvrair api na cālyate
tataḥ śabdādibhir yogī yoginīkulanandanaḥ
ity anena vidhānena pratyāhṛtya mano muhuḥ
prāṇāyāmādikaṃ sarvaṃ kuryād yogaprasiddhaye
sarvam apy athavā bhogaṃ manyamāno virūpakam
svaśarīraṃ parityajya śāśvataṃ padam ṛcchati
tadā pūrvoditaṃ nyāsaṃ kālānalasamaprabham
viparītavidhānena kuryāt skṛkchindiyuggatam
āgneyīṃ dhāraṇāṃ kṛtvā sarvamarmapratāpinīm
pūrayed vāyunā deham aṅguṣṭhān mastakāntikam
tam utkṛṣya tato aṅguṣṭhād brahmarandhrāntam ānayet
chedayet sarvamarmāṇi mantreṇānena yogavit
jīvam ādidvijārūḍhaṃ śiromālādisaṃyutam
kṛtvā tadagre kurvīta dvijam ādyam ajīvakam
ity eṣā kathitā kāla rātrir marmanikṛntanī
naināṃ samuccared devi ya icched dīrghajīvitam
śatārdhoccārayogena jāyate mūrdhni vedanā
evaṃ pratyayam ālocya mṛtyujiddhyānam āśrayet
nipīḍya taṃ tatas tatra bindunādādicintakaḥ
vegād utkṛṣya tatrasthaṃ kālarātryā visarjayet
anena kramayogena ane yojitaḥ parame pade
samayy api mahādevi dīkṣoktaṃ phalam aśnute
[lacuna] siddhayogeśvarīmate
tatsakāśād bhavet siddhiḥ sarvamantroktalakṣaṇā
tad eva mantrarūpeṇa manuṣyaiḥ samupāsyate
eṣa te jñeyasadbhāvaḥ kathitaḥ suravandite
abhaktasya guhasyāpi nākhyeyo jātucit tvayā
udaraṃ sarvam āpūrya brahmarandhrāntam āgatam
vāyuṃ bhramaṇayogena tatas taṃ prerayet tathā
yāvat prāṇapradeśāntaṃ yogināṃ manasepsitam
prāpyate punar āvṛtya tathaiva nābhimaṇḍalam
evaṃ samabhyaset tāvad yāvad vāsarasaptakam
tadāprabhṛti saṃyuktaḥ karṣayet tridaśān api
anenākṛṣya vijñānaṃ sarvayoginiṣevitam
gṛhṇīyād yogayuktātmā kim anyaiḥ kṣudraśāsanaiḥ
prathamaṃ mahatī ghūrṇir abhyāsāt tasya jāyate
tataḥ prakampo deveśi jvalatīva tato apy aṇuḥ

iti śrīmālinīvijayottare tantre saptadaśo yogāṅgādhikāraḥ samāptaḥ

paramavidyādhikāro aṣṭādaśaḥ

śṛṇu devi paraṃ guhyam aprāpyam akṛtātmanām
yan na kasya cid ākhyātaṃ tad adya kathayāmi te
sarvam anyat parityajya cittam atra niveśayet
mṛcchailadhāturatnādibhavaṃ liṅgaṃ na pūjayet
yajed ādhyātmikaṃ liṅgaṃ yatra līnaṃ carācaram
bahir liṅgasya liṅgatvam anenādhiṣṭhitaṃ yataḥ
ataḥ prapūjayed etat paramādvaitam āśritaḥ
anudhyānena deveśi pareṇa paramāṇunā
yo anudhyātaḥ sa evaital liṅgaṃ paśyati nāparaḥ
yad etat spandanaṃ nāma hṛdaye samavasthitam 
tatra cittaṃ samādhāya kampa udbhava eva ca
tatra praśāntim āpnoti māsenaikena yogavit
hṛdayād utthitaṃ liṅgaṃ brahmarandhrāntam īśvari
svaprabhoddyotitāśeṣadehāntam amaladyuti
tatraiva paśyate sarvaṃ mantrajālaṃ mahāmatiḥ
tanmastakaṃ samāruhya māsamātram ananyadhīḥ
tatas tatra suniṣpanne ṣaṇmāsāt sarvasiddhayaḥ
etal liṅgam avijñāya yo liṅgī liṅgam āśrayet
vṛthāḷpariśramas tasya na liṅgaphalam aśnute
śaivam etan mahāliṅgam ātmaliṅge [na] siddhyati
siddhe atra liṅgaval liṅgī liṅgastho liṅgavarjitaḥ
bhavatīti kim āśrayam etasmāl liṅgaliṅitaḥ
anena liṅgaliṅgena yadā yogī bahir vrajet
tadā liṅgīti vijñeyaḥ purāntaṃ liṅgam iṣyate
etasmāl liṅgavijñānād yogino liṅgitāḥ smṛtāḥ
anenādiṣṭhitāḥ mantrāḥ śāntaraudrādibhedataḥ
bhavantīti kimāścaryaṃ tadbhāvagatacetasaḥ
raudraṃ bhāvaṃ samśritya yadi yogaṃ samabhyaset
durnirīkṣyo bhavet sarvaiḥ sadevāsuramānuṣaiḥ
gamāgamavinirmuktaḥ sarvadṛṣṭir akātaraḥ
muhūrtaṃ tiṣṭhate yāvat tāvad eveśam āpnuyāt
āviṣṭaḥ paśyate sarvaṃ sūryakoṭisamadyuti
yat tad akṣaram avyaktaṃ śaivaṃ bhairavam ity api
taṃ dṛṣṭvā vatsarārdhena yogī sarvajñatām iyāt
ya evainaṃ samāsādya yas tṛptim adhigacchati
na ca kṛtrimayogeṣu sa muktaḥ sarvabandhanaiḥ
prāṇāyāmādikair liṅgair yogāḥ syuḥ kṛtrimā matāḥ
tena te akṛtakasyāsya kalāṃ nārhanti ṣoḍaśīm
etat samabhyasan yogī divyacihnāni paśyati
upaviṣṭa ṛjur yogī na kiñ cid api cintayet
muhūrtān nirdahet sarvaṃ dehastham akṛtaṃ kṛtam
dahyamānasya tasyeha prakampānubhavo bhavet
tatas tatra sthirībhūte jyotir antaḥ prakāśate
tāṃ dṛṣṭvā paramāṃ dīptiṃ divyajñānaṃ pravartate
svatantraśivatām eti bhuñjāno viṣayān api
animīlitadivyākṣo yāvad āste muhūrtakam
tasmāt sarvagataṃ bhāvam ātmanaḥ pratipadyate
tam eva bhāvayed yatnāt sarvasiddhiphalepsayā
tatas taṃ bhāvayed yogī kampamāno atyanulbaṇam
tataḥ prapaśyate tejo lalāṭāgre samantataḥ
dṛṣṭvā tatparamaṃ tejo divyajñānam avāpnuyāt
ṣaḍbhir māsair anāyāsād vatsareṇa prasiddhyati
śivatulyabalo bhūtvā yatreṣṭaṃ tatra gacchati
cetaḥ sarvagataṃ kṛtvā muhūrtād eva yogavit
śakyāveśam avāpnoti prakampānubhavātmakam
tatas tatra sthirībhūte māsamātreṇa yogavit
śāktaṃ prapaśyate tejaḥ sabāhyābhyantare sthiram
tatra samyak suniṣpanne sarvendriyajam ādarāt
tatra sphuṭam avāpnoti vijñānam anivāritam
sarvagaṃ cātra vijñeyaṃ yad akṣarthena saṃgatam
evamevedam ākhyātaṃ tattvaṃ paryāyabhedataḥ
karmendriyāṇi buddhyantaṃ parityajya samastakam
bhāvayet paramāṃ śaktiṃ sarvatraiva vicakṣaṇaḥ
niścalaṃ tu manaḥ kṛtvā yāvat tanmayatāṃ gataḥ
tāvat sarvagata bhāvaṃ kṣaṇamātrāt prapadyate
nirdahya pāśajālāni yatheṣṭaṃ phalam āpnuyāt
tasmāt samabhyased enaṃ kṛtvā niścayam ātmanaḥ
yatrādhāravinirmukto jīvo layam avāpsyati
tatsthānaṃ sarvamantrāṇām utpattikṣetram iṣyate
dvividhaṃ tatparijñeyaṃ bāhyābhyantarabhedataḥ
prayātavādhikāḷmātrā sā jñeyā sarvasiddhidā
athavā gacchatas tasya svapnavṛttyā vicakṣaṇaḥ
nirodhaṃ madhyame sthāne kurvīta kṣaṇamātrakam
paśyate tatra cicchaktiṃ tuṭimātrām akhaṇḍitām
tad eva paramaṃ tattvaṃ tasmāj jātam idaṃ jagat
sa eva mantradehas tu sidhhayogīśvarīmate
tenaivāliṅgitā mantrāḥ sarvasiddhiphalapradāḥ
īṣadvyāvṛttavarṇas tu heyopādeyavarjitaḥ
yāṃ saṃvittim avāpnoti śivatattvaṃ tad ucyate
tatra cittaṃ sthirīkurvan sarvajñatvam avāpnuyāt
tatraiva divyacihnāni paśyate ca na saṃśayaḥ
yatraiva kutra cid gātre vikāra upajāyate
saṃkalpapūrvako devi tat tattvaṃ tattvam uttamam
tad abhyasen mahāyogī sarvajñatvajigīṣayā
prāpnoti paramaṃ sthānaṃ bhuktvā siddhiṃ yathepsitām
gandhapuṣpādibhir yogī nityam ātmānam ādarāt
brahmarandhrapradeśe tu pūjayed bhāvato api vā
dravaddravyasamāyogāt snapanaṃ tasya jāyate
gandhapuṣpādigandhasya grahaṇaṃ yajanaṃ matam
ṣaḍrasāsvādanaṃ tasya naivedyāya prakalpate
yam evoccārayed varṇaṃ sa japaḥ parikīrtitaḥ
tatra cetaḥ samādhāya dahyamānasya vastunaḥ
jvālanatas tiṣṭhate yāvat tāvad dhomaḥ kṛto bhavet
yad eva paśyate rūpaṃ tad eva dhyānam iṣyate
prasaṅgād idam uddiṣṭam advaitayajanaṃ mahat
udayārkasamābhāsam ūrdhvadvāre manaḥ sthiram
hṛdi vāḷtat tathā kuryād dvādaśānte athavāpnuyāt
tato māsārdhamātreṇa tadrūpam upalabhyate
upalabdhaṃ tad abhyasya sarvajñatvāya kalpate
vastreṇa mukham ācchādya yogī lakṣye niyojayet
nābhikandād adhastāt tu yāvat tattvaṃ śikhāv adhi
sūkṣmatārakasaṃkāśaṃ raśmijvālākarālitam
prāṇaśaktyavasāne tu paśyate rūpam ātmanaḥ
tad evābhyāsato devi vikāsam upagacchati
tanmukhaṃ sarvamantrāṇāṃ sarvatantreṣu paṭhyate
tato asya māsamātreṇa kā cit saṃvittir iṣyate
yataḥ sarvaṃ vijānāti hṛdaye saṃvyavasthitaṃ
tāṃ jñātvā kasya cid yogī na samyak pratipādayet
adhyāyāt kathanaṃ kuryān nākāle mṛtyum āpnuyāt
mṛto api śvabhrasaṃghāte krameṇa paripacyate
evaṃ jñātvāḷmahādevi svahitaṃ samupārjayet
śiṣyo apy anyāyato gṛhṇan narakaṃ pratipadyate
na ca tatkālam āpnoti vacas tv avitathaṃ mama
nyāyena jñānam āsādya paścān na pratipadyate
tadā tasya prakurvīta vijñānāpahṛtiṃ budhaḥ
dhyātvā tam agrataḥ sthāpya svarūpeṇaiva yogavit
ṣaḍvidhaṃ vinyasen mārgaṃ tasya dehe puroktavat
tatas taṃ dīpam ālokya tadaṅguṣṭhāgrataḥ kramāt
nayet tejaḥ samāhṛtya dvādaśāntam ananyadhīḥ
tatas taṃ tatra saṃcintya śivenaikatvam āgatam
tatra dhyāyet tamorūpaṃ tirobhāvanaśīlanam
patantīṃ tena mārgeṇa hy aṅguṣṭhāgrāntam āgatām
sabāhyābhyantaraṃ dhyāyen niviḍāñjanasaprabhām
anena vidhinā tasya mūḍhabuddher durātmanaḥ
vijñānamantravidyādyā na kurvanty upakāritām
cittābhisandhimātreṇa hy adṛṣṭasyāpi jāyate
kathaṃ cid upalabdhasya nityam evāpakāriṇaḥ
athavā sūryabimbābhaṃ dhyātvā vicchedyam agrataḥ
svarbhānurūpayā śaktyā grastaṃ tam anucintayet
aparādhasahasrais tu kopena mahtānvitah
vidhim enaṃ prakurvīta krīḍārthaṃ na tu jātu cit
anena vidhinā bhraṣṭo vijñānād apareṇa ca
na śakyo yojituṃ bhūyo yāvat tenaiva noddhṛtaḥ
karuṇākṛṣṭacittas tu tasya kṛtvā viśodhanam
prāṇāyāmādibhis tīvraiḥ prāyaścittaiṛ vidhiśrutaiḥ
tatas tasya prakurvīta dīkṣāṃ pūrvoktavartmanā
tataḥ sarvam avāpnoti phalaṃ tasmād ananyadhīḥ
evaṃ jñātvā prayatnena gurum āsādayet sudhīḥ
yataḥ saṃtoṣa utpannaḥ śivajñānāmṛtātmakaḥ
na tasyānveṣayed vṛttaṃ śubhaṃ vā yadi vāśubham
sa eva tad vijānāti yuktaṃ vāyuktam eva vā
akāryeṣu yadā saktaḥ prāṇadvayāpahāriṣu
tadā nivāraṇīyo asau praṇatena vipaścitā
tenātivāryamāṇo api yady asau na nivartate
tadānyatra kva cid gatvā śivam evānucintayet
eṣa yogavidhiḥ proktaḥ samāsād yogināṃ hitaḥ
nātra śuddhir na cāśuddhir na bhakṣyādivicāraṇam
na dvaitaṃ nāpi cādvaitaṃ liṅgapūjādikaṃ na ca
na cāpi tatparityāgo niṣparigrahatāpi vā
saparigrahatā vāpi jaṭābhasmādisaṃgrahaḥ
tattyāgo na vratādīnāṃ caraṇācaraṇaṃ ca yat
kṣetrādisaṃpraveśaś ca samayādiprapālanam
parasvarūpaliṅgādi nāmagotrādikaṃ ca yat
nāsmin vidhīyate kiṃ cin na cāpi pratiṣidhyate
vihitaṃ sarvam evātra pratiṣiddham athāpi vā
kiṃ tv etad atra deveśi niyamena vidhīyate
tattve cetaḥ sthirīkāryaṃ suprayatnena yoginā
tac ca yasya yathaiva syāt sa tathaiva samācaret
tattve niścalacittas tu bhuñjāno viṣayān api
na saṃspṛśyeta doṣaiḥ sa padmapatram ivāmbhasā
viṣāpahārimantrādisaṃnaddho bhakṣayann api
viṣaṃ na muhyate tena tadvad yogī mahāmatiḥ
ity etat kathitaṃ devi kim anyat paripṛcchasi

iti śrīmālinīvijayottare tantre paramavidyādhikāro aṣṭādaśaḥ

kulacakrādhikāra ekonaviṃśaḥ

athainaṃ paramaṃ yogavidhim ākarṇya śāṅkarī
punar āha prasannāsyā praṇipatya jagadgurum
sādhyatvena śrutā deva bhinnayonis tu mālinī
vidyātrayaṃ savidyāṅgaṃ vidhivac cāvadhāritam
adhunā śrotum icchāmi hy abhinnā sādhyate katham
hitāya sādhakendrāṇāṃ prasādād vaktum arhasi
evam ukto maheśānyā jagatāṃ patir ādarāt
vikasadvadanāmbhojaḥ pratyuvāca vaco amṛtam
ārirādhayiṣuḥ śaṃbhuṃ kuloktavidhinā budhaḥ
kulacakraṃ yajed ādau budho dīkṣoktavartmanā
tato japet parām śaktiṃ lakṣam ekam akhaṇḍitam
parābījapuṭāntaḥsthāṃ na drutāṃ na vilambitām
tadvat khaṇḍāṣtakaṃ cāsyā lakṣaṃ lakṣam akhaṇḍitam
japet kuleśvarasyāpi lakṣaṣaṭkam ananyadhīḥ
homayitvā daśāṃśena dravyaṃ pūrvoditaṃ budhaḥ
nityānusmṛtiśīlasya vāksiddhiḥ saṃprajāyate
svakule japayuktasya aśaktasyāpi sādhane
bhavanti kanyasā devi saṃsāre bhogasaṃpadaḥ
śaktas tu sādhayet siddhiṃ madhyamām uttamām api
kṛtasevāvidhiḥ pṛthvīṃ bhramed udbhrāntapantrivat
nagare pañcarātraṃ tu trirātraṃ pattane tu vai
grāme api caikarātraṃ tu sthitvainaṃ vidhim ācaret
yan nāmādyakṣaraṃ yatra varge tat tasya vastunaḥ
kulam uktaṃ vidhānajñair nagarāder na saṃśayaḥ
yā yatra devatā varge vācyatve saṃvyavasthitā
saiva tasya patitvena dhyeyā pūjyā ca sādhakaiḥ
tasya kiṃ cit samāsādya nagarādikam ādarāt
svadigvargasthito bhūtvā cakraṃ yojya nijodaye
avā [lacuna] samekaika udite [lacuna]
devatā māheśvara [lacuna]
krameṇaiva yathā rātrau [lacuna] tathāḷdivā
svadiśi svodaye vargaṃ tam evānusmared budhaḥ
tiṣṭhed anyodayaṃ yāvat tataḥ svāṃ diśam āśrayet
svakulaṃ cintayan yāyāt taddeśakulam eva vā
yāvad anyāṃ diśaṃ mantrī tatas tad anucintayet
evaṃ yāvat svakaṃ sthānaṃ kulacakroktavartmanā
bhramitvā punar āyāti pūrvakālakrameṇa ca
tāvad āgatya deveśi tadeśakulanāyikā
daded bhakṣyādikaṃ kiṃ cid dāpayed vātha kena cit
anena vidhinā yukto guptācāro dṛḍhavrataḥ
yoginīmelakaṃ prāpya ṣaṇmāsenaiva siddhyati
duṣkaro ayaṃ vidhir devi sattvahīnair narādhamaiḥ
sarvasiddhikaro mukhyaḥ kulaśāstreṣu sarvataḥ
athaikasminn api grāme pattane nagare api vā
tad digbhāgaṃ samāśritya tad evajapate kulam
tribhir abdair anāyāsāt sādhayed uttamaṃ phalam
lokayātrāparityakto grāsamātraparigrahaḥ
athavā nābhicakre tu dhyānacakraṃ kulātmakam
cetasā bhramaṇaṃ kuryāt sarvakālakrameṇa tu
tato asya vatsarārdhena dehāntaṃ yoginīkulam
āvirbhavaty asaṃdehāt svavijñānaprakāśakam
tenāvirbhūtamātreṇa yogī yogikule kulī
bhaved api patir devi yogināṃ parameśvari
athavā cintayed devi yakārādikramāṣṭakam
svarūpeṇa prabhākārakarālākulavigraham
tasya madhye kuleśānaṃ svabodhakam anusmaran
sarvam eva ca tatpaścāc cakraṃ dīpaśikhākṛtim
saṃbhūtaṃ cintayed yogī yoginīpadakāṅkṣayā
etasmin vyaktim āpanne piṇḍasthaṃ buddha ucyate
tato asyākasmikī devi mahāmudropajāyate
śṛṅgāravīrakāruṇyaśokakopādayas tathā
prabuddham etad uddiṣṭaṃ piṇḍastham amarārcite
divasair abhiyuktasya tato asya bahubhir dinaiḥ
dharāditattvabhāvānāṃ saṃvittir upajāyate
suprabuddhaṃ tad icchanti piṇḍasthaṃ jñānam uttamam
cakraṃ ca triguṇāṣṭāram athavā tatra cintayet
kādihāntākṣarākrāntaṃ pūrvarūpaṃ sabindukam
tatrāpi pūrvavat sarvaṃ kurvann etad phalaṃ labhet
ādivarṇānvitaṃ vātha ṣoḍaśāram anusmaran
madhyakrameṇa vā yogī pañcamaṃ cumbakādibhiḥ
dvāsaptatisahasrāṇi nāḍīnāṃ nābhicakrake
yataḥ piṇḍatvam āyānti tenāsau piṇḍa ucyate
tatra sthitaṃ tu yaj jñeyaṃ piṇḍasthaṃ tad udāhṛtam
a [lacuna] mala [lacuna] tkeśa [lacuna] kam
vijvaratvam avāpnoti vatsareṇa yadṛcchayā
cakrapañcakam etad dhi pūrvavad dhṛdaye sthitam
padastham iti śaṃsanti caturvhedaṃ vicakṣaṇāḥ
yatrārthāvagatir devi tat sthānaṃpadam ucyante
catuṣkam atra vijñeyaṃ bhedaṃ pañcadaśātmakam
sarvatobhadrasaṃsiddhau sarvatobhadratāṃ vrajet
jarāmaraṇanairguṇyanirmukto yogacintakaḥ
vyāptāv api prasiddhāyāṃ māyādhastattvagocaraḥ
vetti tatpatitulyatvaṃ tadīśatvaṃ ca gacchati
padasthe kiṃ tu candrābhaṃ pradīpābhaṃ na cintayet
etad evāmṛtaughena deham āpūrayat svakam
cintitaṃ mṛtyunāśāya bhavatīti kim adbhutam
upalakṣaṇam etat te candrabimbādyudīritam
yena yenaiva rūpeṇa cintyate parameśvarī
piṇḍasthādiprabhedeṣu tenaiveṣṭaphalapradā
rūpam aiśvaram icchanti śivasyāśivahāriṇaḥ
yadbhrūmadhyasthitaṃ yasmāt tena tatravyavasthitam
pañcakaṃ sūryasaṃkāśaṃ rūpastham abhidhīyate
tatrāpi pūrvavat siddhir īśvarāntapadodbhavā
rūpātītaṃ tu deveśi prāg evoktam anekadhā
ity eṣā kulacakrasya samāsādvyāptir uttamā
kathitā sarvasiddhyarthaṃ siddhayogīśvarīmate
sarvadātha vibhedena pṛthagvarṇavibhedataḥ
vidyādisarvasaṃsiddhyai yogināṃ yogam icchanti
bhūyo api saṃpradāyena varṇabhedaś ca kīrtyate
strīrūpāṃ hṛdi saṃcintya sitavastrādibhūṣitām
nābhicakropaviṣṭām tu candrakoṭisamaprabhām
bījaṃ yat sarvaśāstrāṇāṃ tat tadā syād anāratam
svakīyenaiva vaktreṇa nirgacchat pravicintayet
tārahāralatākāraṃ visphuratkiraṇākulam
varṇais tārakasaṃkāśair ārabdham amitādyuti
māsārdhāc chāstrasaṃghātam udgiraty anivāritam
svapne māsāt samādhisthaḥ ṣaḍbhir māsair yathecchayā
ucchinnāny api śāstrāṇi granthataś cārthato api vā
jānāti vatsarād yogī yadi tanmayatāṃ gataḥ
anuṣaṅgaphalaṃ caitat samāsād upavarṇitam 
vidyeśvarasamānatvasiddhir anyāś ca siddhayaḥ
prativarnavibhedena yathedānīṃ tathocyate
dhyātavyā yogibhir nityaṃ tattatphalabubhukṣubhiḥ
vinyāsakramayogena trividhenāpi vartmanā
yo yatrāṅge sthito varṇaḥ kulaśaktisamudbhavaḥ
taṃ tatraiva samādhāya svarūpeṇaiva yogavit

iti śrīmālinīvijayottare kulacakrādhikara ekonaviṃśaḥ samāptaḥ

sarvamantranirṇayo viṃśo adhikāraḥ

atha piṇḍādibhedena śāktaṃ vijñānam ucyate
yogināṃ yogasiddhyarthaṃ saṃkṣepān na tu vistarāt
piṇḍaṃ śarīram ity uktaṃ tadvac chaktiśivātmanoḥ
brahmānando balaṃ tejo vīryam ojaś ca kīrtyate
ajñānena niruddhaṃ tad anādyeva sadātmanaḥ
tadāvirbhūtaye sarvam aniruddhaṃ pravartate
tenāvirbhāvyamānaṃ tat pūrvāvasthāṃ parityajat
yāḥ saṃvittīr avāpnoti tā adhastāt prakīrtitāḥ 
tad eva padam icchanti sarvārthāvagatir yataḥ
tasmāt saṃjāyate nityaṃ nityam eva śivātmanoḥ
tad eva rūpam ity uktam ātmanaś ca vinaśvaram
rūpātītaṃ tad evāhur yatokṣāviṣayaṃ param
bhāvanāṃ tasya kurvīta namaskṛtya guruṃ budhaḥ
tāvad ālocayed vastu yāvat padam anāmayam
naivaṃ na caivaṃ nāpy evaṃ nāpi caivam api sphuṭam
cetasā yogayuktena yāvat tad idam apy alam
kṛtvā tanmayam ātmānaṃ sarvākṣārthavivarjitam
muhūrtaṃ tiṣṭhate yāvat tāvat kampaḥ prajāyate
bhramaṇodbhavanidrāś ca kiṃ cid ānanda ity api
tatra yatnena saṃdadhyāc cetaḥ paraphalecchayā
tad etad ātmano rūpaṃ śivena prakaṭīkṛtam
yatra tu yac ca vijñeyaṃ śivātmakam api sthitam
tadrūpodbalakatvena sthitim ity avadhārayet
tatsamabhyasato nityaṃ sthūlapiṇḍādy upāśrayāt
caturbhedatvam āyāti bhaktyābhinnam api svataḥ
sthūlapiṇḍe dvidhā proktaṃ bāhyābhyantarabhedataḥ
bhautikaṃ bāhyam icchanti dvitīyaṃ cātivāhikam
tatrādyopāśrayād yogī sasaṃvittir api sphuṭān
bāhyārthān saṃpragṛhṇāti kiṃ cid ādhyātmikān api
dvitīyopāśrayāt tattvabhāvārthān saṃprapadyate
īśate ca svadehāntaḥ pīṭhakṣetrādikaṃ sphuṭam
svarūpālocanād asya yat kiṃ cid upajāyate
tatra cetaḥ sthirīkurvaṃs tad eva sakalaṃ labhet
tena tatra na kurvīta caitad uttamavāñchayā
piṇḍadvayavinirmuktā kiṃ cit tadvāsanānvitā
vijñānakevalāntasthā padam ity abhidhīyate
yata etām anuprāpto vijñānakramayogataḥ
rūpodayātivijñānapadatvaṃ pratipadyate
etac caturvidhaṃ jñeyaṃ caturdhārthapratiśrayāt
sa ca tattvādisaṃvittipūrvas tatpatitāvadhiḥ
padabhāvavinirmuktā kiṃ cit tadanuvarjitā
avasthā svasvarūpasya prakāśakaraṇī yataḥ
tena sārūpyam ity uktā rūpasthaṃ yat tadānvitam
uditādiprabhedena tad apy uktaṃ caturvidhaṃ
jñānodayā ca deveśi mamatvāt tatphalapradam
amunā kramayogena antarā yeṣu saṃdadhat
cetaḥ śuddham avāpnoti rūpātītaṃ paraṃ padam
caturvidhaṃ tad apy uktaṃ saṃvittiphalabhedataḥ
trividhaṃ tat samabhyasya sarvasiddhiphalecchayā
caturthāt tu tanuṃ vyaktvā tatkṣaṇād apavṛjyate
iti piṇḍādi bhedena śivajñānam udāhṛtam
yogābhyāsavidhānena mantravidyāgaṇaṃ śṛṇu
pūrvoktavidhisaṃnaddhaḥ pradeśe pūrvacodite
nābhyādipañcadeśānāṃ parārṇaṃ kvāpi cintayet
svarūpeṇa prabhābhāraprakāśitatanūdaram
dīptibhis tasya tīvrābhir ā brahmabhuvanaṃ tataḥ
evaṃ saṃsmaratas tasya divasaiḥ saptabhiḥ priye
rudraśaktisamāveśaḥ sumahān saṃprajāyate
āviṣṭo bahuvākyāni saṃskṛtādīni jalpati
mahāhāsyaṃ tathā geyaṃ śivaruditam eva ca
karoty āviṣṭacittas tu na tu jānāti kiṃ cana
māsenaivaṃ yadā mukto yatra yatrāvalokayet
tatra tatra diśaḥ sarvā īkṣate kiraṇākulāḥ
yāṃ yām eva diśaṃ ṣaḍbhir māsair yuktas tu vīkṣate
nānākārāṇi rūpāṇi tasyāṃ tasyāṃ prapaśyati
na teṣu saṃdadhec cetaḥ na cābhyāsaṃ parityajet
kurvann etadvidhaṃ yogī bhīrur unmattako bhavet
vīraḥ śaktim punar yāti pramādāt tadgato api san
vatsarād yogasaṃsiddhiṃ prāpnoti manasepsitām
parāparām athaitasyā aparāṃ vā yathecchayā
sadbhāvaṃ mātṛsaṃghasya hṛdayaṃ bhairavasya vā
navātmānam api dhyāyed ratiśekharam eva vā
aghoryādyaṣṭakaṃ vāpi māheśyādikam eva vā
amṛtādiprabhedena rudrān vā śaktayo api vā
sarve tulyabalāḥ proktā rudraśaktisamudbhavāḥ
athavāmṛtapūrṇānāṃ prabhedaḥ procyate paraḥ
prāṇasthaṃ parayākrāntaṃ pratyekam api dīpitam
vidyāṃ prakalpayen mantraṃ prāṇākrāntaṃ parāsanam
dvādaśārasya cakrasya ṣoḍaśārasya vā smaret
aṣṭārasyāthavā devi tasya tredhā śatasya vā
ṣaḍarasyāthavā mantrī yathā sarvaṃ tathā śṛṇu
saṃkṣepād idam ākhyātaṃ sārdhaṃ cakraśatadvayam
etat triguṇātāṃ yāti strīpuṃyāmalabhedataḥ
śāntyādikarmabhedena pratyekaṃ dvādaśātmatām
dakṣaś caṇḍo haraḥ śauṇḍī pramatho bhīmamanmathau
śakuniḥ sumatir nando gopālo atha pitāmahaḥ
nandā bhadrā jayā kālī karālī vikṛtānanā
kroṣṭakī bhīmamudrā ca vāyuvegā hayānanā
gambhīrā ghoṣaṇī caiva dvādaśaitāḥ prakīrtitāḥ
āgneyyādicatuṣkoṇā brahmāṇyādyā api priye
siddhir ṛddhis tathā lakṣmīr dīptir mālā śikhā śivā
sumukhī vāmanī nandā harikeśī hayānanā
viśveśī ca sumākhyā ca etā vā dvādaśa kramāt
etāsāṃ vācakā jñeyāḥ svarāḥ ṣaṇṭhavivarjitāḥ
ṣoḍaśāre amṛtādyāś ca strīpuṃpāṭhaprabhedataḥ
śrīkaṇṭho anantasūkṣmau ca trimūrtiḥ śarvarīśvaraḥ
argheśo bhārabhūtiś ca sthitiḥ sthāṇur haras tathā
jhiṇṭhīśo bhautikaś caiva sadyojātas tathāparaḥ
anugraheśvaraḥ krūro mahāseno atha ṣoḍaśa
siddhir ṛddhir dyutir lakṣmī meghā kāntiḥ svadhā dhṛtiḥ
dīptiḥ puṣṭir matiḥ kīrtiḥ saṃsthitiḥ sugatiḥ smṛtiḥ
suprabhā ṣoḍaśī ceti śrīkaṇṭhādikaśaktayaḥ
ṣoḍaśāre svarā jñeyā vācakatvena sarvataḥ
aghorādyās tathāṣṭāre aghoryādyāś ca devatāḥ
māheśyādyās tathā devi caturviṃśaty ataḥ śṛṇu
nandādikāḥ kramāt sarvā brahmāṇyādyās tathaiva ca
saṃvarto lakulīkaś ca bhṛguḥ śveto bakas tathā
khaḍgī pinākī bhujago navamo balir eva ca
mahākālo dviraṇḍaś ca cchagalāṇḍaḥ śikhī tathā
lohito meṣamīnau ca tridaṇḍyāṣāḍhināmakau
umākānto ardhanārīśo dāruko lāṅgalī tathā
tathā someśaśarmāṇau caturvimśaty amī matāḥ
kādibhāntāḥ parijñeyā aṣṭāre yādyam aṣṭakam
makāro bindurūpasthaḥ sarveṣām upari sthitaḥ
juṃkāro atha tathā svāhā ṣaḍare ṣaṭ krameṇa tu
baliś ca balinandaś ca daśagrīvo haro hayaḥ
mādhavaś ca mahādevi ṣaṣṭhaḥ saṃparikīrtitaḥ
viśvā viśveśvarī caiva hārādrī vīranāyikā [hāraudrī?]
ambā gurveti yoginyo bījais tair eva ṣaṭ smṛtāḥ
anyonyavalitāḥ sarve svāmyāvaraṇabhedataḥ
akārādikṣakārāntāḥ sarvasiddhiphalapradāḥ
dhyānārādhanayuktānāṃ yogināṃ mantriṇām api
athavā sarvacakrāṇāṃ madhye vidyāṃ yathepsitām
mantraṃ vā pūrvam uddiṣṭaṃ japan dhyāyan prasiddhyati
iti saṃkṣepataḥ proktaṃ sarvakāmaphalapradam

iti śrīmālinīvijayottare sarvamantranirṇayo nāma viṃśatitamo adhikāraḥ
samāptaḥ

candrākṛṣṭyadhikāra ekaviṃśatitamaḥ

athātaḥ paramaṃ guhyaṃ śivajñānāmṛtottamam
vyādhimṛtyuvināśāya yoginām upavarṇyate
ṣoḍaśāre khage cakre candrakalpitakarṇike
svarūpeṇa parāṃ tatra sravantīm amṛtaṃ smaret
pūrvanyāsena saṃnaddhaḥ kṣaṇam ekaṃ vicakṣaṇaḥ
tatas tu rasanāṃ nītvā lambake viniyojayat
sravantam amṛtaṃ divyaṃ candrabimbasitaṃ smaret
mukham āpūryate tasya kiṃ cil lavaṇavāriṇā
lohagandhena tac cātra na pibet kiṃ tu nikṣipet
evaṃ samabhyaset tāvad yāvat tat svādu jāyate
jarāvyādhivinirmukto jāyate tatpibaṃs tataḥ
ṣaḍbhir māsair anāyāsād vatsarān mṛtyujid bhavet
tatra svāduni saṃjāte tadāprabhṛti tatragam
yad eva cintayed dravyaṃ tenāsyāpūryate mukham
rudhiraṃ madiraṃ vātha vasāṃ vā kṣīram eva vā
ghṛtatailādikaṃ vātha dravaddravyam ananyadhīḥ
athānyaṃ saṃpravakṣyāmi saṃkrāntividhim uttamam
mṛte jīvaccharīre tu praviśed yogavidyayā
nivātastho jitaprāṇo jitāsanavidhikramaḥ
kurvīta vāyunāveśam arkatūle śanaiḥ śanaiḥ
svādākṛṣṭividhiṃ yāvad guḍe nimbe ca kārayet
śrīkhaṇḍaguḍakarpūrais tataḥ kṛtvākṛtim śubhām
praguṇām aguṇa[lacuna]nyaṅgeṣu saṃdadhat
nyāsaṃ kṛtvāpi tatrāpi vedhaṃ kuryāc chanaiḥ śanaiḥ
nirodhaṃ tatra kurvīta ghaṭṭanaṃ tadanantaram
ghaṭṭanaṃ nāma vijñeyam aṅgapratyaṅgacālanam
evam abhyasatas tasya yogayuktasya yoginaḥ
calate pratimā sā tu dhāvate cāpi saṃmukhī
punas tāṃ prerayet tāvad yāvat svasthānam āgatam
patitāṃ cālayed bhūya uttānāṃ pārśvataḥ sthitaḥ
evaṃ sarvātmanas tāvad yāvat svavaśatāṃ gatām
tataḥ prabhṛty asau yogī praviśed yatra rocate
mṛte jīvaccharīre vā saṃkrāntyākrāntibhedataḥ
prakṣipya jalavac chaktijālam sarvāṅgasaṃdhiṣu
pratyaṅgam aṅgatas tasya śaktiṃ tenākramed budhaḥ
svakīyaṃ rakṣayed deham ākrāntāv anyathā tyajet
bahūny api śarīrāṇi dṛḍhalakṣyo yadāḷbhavet
tadāḷgṛhṇāty asaṃdehaṃ yugapat saṃtyajann api
athāparaṃ pravakṣyāmi sadyaḥpratyayakārakam
samādhānāmṛtaṃ divyaṃ yogināṃ mṛtyunāśanam
candrākṛṣṭikaraṃ nāma māsād vāḷyogabhogadam
śuklapakṣe dvitīyāyāṃ meṣasthe tigmarociṣi
snātaḥ śucir nirāhāraḥ kṛtapūjāvidhir budhaḥ
nyasec candre kalājālaṃ parayā samadhiṣṭhitam
sarvabādhāparityakte pradeśe saṃsthito budhaḥ
ekacittaḥ praśāntātmā śivasadbhāvabhāvitaḥ
tāvad ālokayec candraṃ yāvad astam upāgatam
tato bhuñjīta dugdhena candradhyānasamanvitaḥ
evaṃ dine dine kuryād yāvat pañcadaśī bhavet
śeṣāṃ rātriṃ svaped dhyāyaṃśḷcandrabimbagatāṃ parām
paurṇamāsīṃ tathā yogī ardharātra upasthitaḥ
jane niḥśabdatāṃ yāte prasupte sarvajantubhiḥ
candrakoṭikaraprakhyāṃ tārahāravibhūṣaṇām
sitāmbaraparīdhānāṃ sitacandanacarcitām
mauktikābharaṇopetaṃ surūpāṃ navayauvanām
āpyāyanakarīṃ devīṃ samantād amṛtasravām
rājīvāsanasaṃsthāṃ ca yoganidrām avasthitām
candrabimbe parāṃ devīṃ īkṣate nātra saṃśayaḥ
tatas tāṃ cetasā vyāpya tāvad ākarṣayet sudhīḥ
yāvan mukhāgram āyātā tatra kuryāt sthiraṃ manaḥ
tataḥ prasārya vadanaṃ dhyānāsaktena cetasā
nigiret tāṃ samākṛṣya bhūyo hṛdi vicintayet
tayā praviṣṭayā dehaṃ yogī duḥkhavivarjitaḥ
śaktitulyabalo bhūtvā jīved ācandratārakam
eko apy anekadhātmānaṃ saṃvibhajya nijecchayā
trailokyaṃ yaugapadyena bhunakti vaśatāṃ gatam
āsādya vipulān bhogān pralaye samupasthite
param abhyeti nirvāṇaṃ duṣprāpam akṛtātmanām
athavā tan na śaknoti gagane paricintitum
pratibimbe tathā dhyāyed udakādiṣu pūrvavat
tat pītvāḷmanasā śeṣāṃ svaped rātrim anusmaran
pūrvoktaṃ samavāpnoti ṣaḍbhir māsair akhaṇḍitam

iti śrīmālinīvijayottare tantre candrākṛṣṭyadhikāra ekaviṃśatitamaḥ
samāptaḥ

sūryākṛṣṭyadhikāro dvāviṃśatitamaḥ

athānyaṃ paramaṃ guhyaṃ kathayāmi tava priye
yan na kasya cid ākhyātaṃ yogāmṛtam anuttamam
sūryākṛṣṭikaraṃ nāma yogināṃ yogasiddhidam
samyaṅ māsacatuṣkeṇa dināṣṭābhyadhikena tu
praharsyāṣṭamo bhāgo nāḍikety abhidhīyate
tatpādakramavṛddhyā tu prativāsaram abhyaset
udayāstamayaṃ yāvad yatra sūryaḥ pradṛśyate
pradeśe tatra vijane sarvabādhāvivarjite
ahorātroṣito yogī makarasthe divākare
śucir bhūtvā kṛtanyāsaḥ kṛtaśītapratikriyaḥ
bhānubimbe nyasec cakram aṣṭaṣaḍdvādaśārakam
śivaśaktighanopetaṃ bhairavāṣṭakasaṃyutam
varṣādiṛtusaṃyuktaṃ māsairṛkṣādibhir yutam
aṣṭāraṃ cintayed bimbe śeṣaṃ raśmiṣu cintayet
tatra cittaṃ samādhāya proktakālaṃ vicakṣaṇaḥ
animīlitanetras tu bhānubimbaṃ nirīkṣayet
tataḥ kāle vyatikrānte sunimīlitalocanaḥ
praviśed andhakārāntarbhuvanaṃ nirupadravam
tatronmīlitanetras tu bimbākāraṃ prapaśyati
saṃdhāya tatra caitanyaṃ tiṣṭhed yāvan na paśyati
naṣṭe api cetasā śeṣaṃ tiṣṭhet kālam anusmaran
evaṃ māsena deveśi sthiraṃ tad upajāyate
māsadvayena sarvatra prekṣate nātra saṃśayaḥ
tribhiḥ samīkṣate sarvaṃ ravibimbasamākulam
proktakālāvasānena vṛṣasthe tigmarociṣi
prekṣate sūryabimbāntaḥ sacakraṃ parameśvaram
upalabdhaṃ samākṛṣya mukhāgre sthiratāṃ nayet
āpīya pūrvavat paścād vṛttiṃ niścalatāṃ nayet
tatra tena sahātmānam ekīkṛtya muhūrtakam
yāvat tiṣṭhati deveśi tāvat saṃtyajati kṣitim
paśyato janavṛndasya yāti sūryena caikataḥ
anena vidhinā devi siddhayogīśvareśvaraḥ
śivādyavaniparyantaṃ na kva cit pratihanyate
bhuktvā tu vipulān bhogān niṣkale līyate pare
tad etat khecarīcakraṃ yatra khecaratāṃ vrajet
siddhayogeśvarītantre sarahasyam udāhṛtam
athavā cakrarūpeṇa sabāhyābhyantaraṃ svakam
dehaṃ cintayataḥ pūrvaṃ phalaṃ syān niścitātmanaḥ
uccaran phādināntāṃ vā dhvanijyotirmaruddyutām
viśrāmya mastake cittaṃ kṣaṇam ekaṃ vicakṣaṇaḥ
triśūlena prayogena sadyas tyajati medinīm
evaṃ samabhyasan māsāc cakravad bhramati kṣitau
muhūrtaṃ spṛśate bhūmiṃ muhūrtāc ca nabhastalam
śivārāvādi kurute valanāsphoṭanāni ca
mudrābandhādikaṃ vātha bhāṣā vāḷvakty anekadhā
ṣaṇmāsān medinīṃ tyaktvā samādhistho dṛḍhendriyaḥ
tiṣṭhate hastamātreṇa gagane yogacintakaḥ
paśyate yoginīvṛndam anekākāralakṣaṇam
saṃvatsareṇa yuktātmā tatsamānaḥ prajāyate
paśyatām eva lokānāṃ tejobhir bhāsayan diśaḥ
yāty utkṛṣya mahīpṛṣṭhāt khecarīṇāṃ patir bhavet
mudrā khageśvarī nāma kathitā yoginīmate
jāgaritvātha vā yogī tryahorātram atandritaḥ
caturthe ahni niśārambhe pūjayitvā maheśvaram
tato andhakāre bahule kṛtarakṣāvidhir budhaḥ
bhruvor madhye samādhāya kṣaṇaṃ cetaḥ prapaśyati
tejo rūpapratīkāśaṃ paryaṅkāsanam āsthitaḥ
prayogaṃ tv eva satataṃ yogayuktaḥ samabhyaset
paśyate māsamatreṇa gṛhāntarvastu yat sthitam
dvābhyāṃ bahiḥ sthitaṃ sarvaṃ tribhiḥ pattanasaṃsthitam
caturbhir viṣayāntaḥsthaṃ pañcabhir maṇḍalāvadhi
ṣaḍbhir māsair mahāyogī cchidraṃ paśyati medinīm
sarvajñatvam avāpnoti vatsarān nātra saṃśayaḥ
yoginīsiddhasaṅghasya sadbhāvavyāptisaṃsthitam
paśyate yogayuktātmā tatsamānaś ca jāyate
anenaiva vidhānena svastikāsanasaṃsthitaḥ
binduṃ nānāvidhaṃ tyaktvā śuddharūpam anusmaret
tenāpi sarvaṃ purvoktaṃ vyāpnoti phalam uttamam

iti śrīmālinīvijayottare tantre sūryākṛṣṭyadhikāra dvāviṃśatitamaḥ
samāptaḥ

trayoviṃśatitamo adhikāraḥ

athātaḥ paramaṃ guhyaṃ kathayāmi tavādhunā
sadyopalabdhijanakaṃ yogināṃ yogasiddhaye
pūrvanyāsena saṃnaddhaś cittaṃ śrotre niveśayet
nivāte svalpavāte vā bāhyaśabdavivarjite
tatas tatra śṛṇoty eṣa yogī dhvanim anāvṛtam
suviśuddhasya kāṃsyasya hatasyeha muhur muhuḥ
yam ākrṇya mahādevi puṇyapāpaiḥ pramucyate
tatra saṃdhāya caitanyaṃ ṣaṇmāsād yogavittamaḥ
rutaṃ pakṣigaṇasyāpi prasphuṭaṃ vetty ayatnataḥ
dūrāc chravaṇavijñānaṃ vatsareṇāsya jāyate
sarvakāmaphalāvāptir vatsaratritayena ca
siddhyatīti kim āścāryam anāyāsena siddhyati
athavā grahaṇe māsi kṛtvā sūryaṃ tu pṛṣṭhataḥ
pūrvanyāsena saṃnaddhaḥ kiṃ cid bhittimadāśritaḥ
lakṣayed ātmanaś chāyāṃ mastakordhvam anāhatam
dhūmavartiviniṣkrāntāṃ tadgatenāntarātmanā
yāti tanmayatāṃ tatra yogayukto yathā yathā
tathā tathāsya mahatī sāḷvittir upajāyate
tatas tatra mahātejah sphuratkiraṇasaṃnibham
paśyate yatra dṛṣṭe api sarvapāpakṣayo bhavet
tad asyābhyāsato māsāt sarvatra pravisarpati
jvālāmālākulākārā diśaḥ sarvāḥ prapaśyati
ṣaṇmāsam abhyasan yogī sarvajñatvam avāpnuyāt
abdaṃ divyatanur bhūtvā śivavan modate ciram
atha jātyaḥ pravakṣyante sapūrvāsanaśāśvatāḥ
hrīṃ kṣlāṃ kṣvīṃ vaṃ tathāḷkṣaṃ ca pañcakasya yathākramam
haṃ yaṃ raṃ laṃ tathā vaṃ ca pañcakasyāparasya ca
ṛṃ Rṃ ḷṃ Lṃ tathā oṃ auṃ haḥ aṃ ākarṇikāvadhau
kesareṣu bhakārāntā haṃ hāṃ hiṃ hīṃ ca huṃ tathā
hūṃ heṃ haiṃ ca daleṣv evaṃ svasaṃjñābhiś ca śaktayaḥ
maṇḍalatritaye śeṣaṃ sūkṣmaṃ pretasya kalpayet
jrakāraṃ śūlaśṛṅgāṇām ity etat parikīrtitam
anuktāsanayogeṣu sarvatraiva prakalpayet
namaḥ svāhā tathā vauṣaṭ huṃ vaṣaṭ phaṭ ca
jātayaḥtestim{svacchandatantra }
prāyaścitteṣu sarveṣu japen mālām akhaṇḍitām
bhinnāṃ vāpy athavābhinnām atikramabalābalam
sakṛjjapāt samārabhya yāval lakṣatrayaṃ priye
prāṇavṛttinirodhena tataḥ parataraṃ kva cit
sadā bhramaṇaśīlānāṃ pīṭhakṣetrādikaṃ bahiḥ
prayogaṃ saṃpravakṣyāmi sukhasiddhiphalapradam
nāsākrāntaṃ mahāprāṇaṃ daṇḍarūpaṃ sabindukam
tadvad guhyaṃ ca kurvīta vidyeyaṃ dvyakṣarā matā
asyāḥ pūrvoktavidhinā kṛtasevaḥ prasannadhīḥ
pīṭhādikaṃ bhramet siddhyai nānyathā vīravandite
tat pradeśaṃ samāsādya mantrair ātmānam ādarāt
vidyayā veṣtayet sthānaṃ raktasūtrasamānayā
bahudhānanyacittas tu sabāhyābhyantaraṃ budhaḥ
tatas tatra kva cit kṣetre yoginyo bhīmavikramāḥ
samāgatya prayacchanti saṃpradāyaṃ svakaṃ svakam
yenāsau labdhamātreṇa saṃpradāyena suvrate
tatsamānabalo bhūtvā bhuṅkte bhogān yathepsitān
athavā kṛtasevas tu lakṣam ekaṃ japet sudhīḥ
tarpayitvā daśāṃśena kṣudrakarmasu yojayet
tatroccāritamātreyaṃ viṣakṣayakarī bhavet
cakravabhramamāṇaiṣā yonau raktāṃ vicintayet
gamāgamakramād vāpi vinda[lacuna]vāritā
tatrasthaś cāśu saṃghātavighātākuñcanena tu
kṣaṇād ananyacittas tu kṣobhayed urvaśīm api
kṛtasevavidhir vātha lakṣatrayajapena tu
mahatīṃ śriyam ādhatte padmaśrīphalatarpitā
ṣaḍutthāsanasaṃsthānā sādhitāpy uktavartmanā
sarvasiddhikarī devī mantriṇām upajāyate
śūlapadmavidhiṃ muktvā navātmādyaṃ ca saptakam
ṣaḍuttham āsanaṃ dadyāt sarvacakravidhau budhaḥ
kudrā ca mahatī yojyā hṛdbījenopacārakam
athānyat saṃpravakṣyāmi svapnajñānam anuttamam
hṛccakre tanmayo bhūtvā rātrau rātrāv ananyadhīḥ
māsād ūrdhvaṃ mahādevi svapne yat kiṃcid īkṣate
tat tathyaṃ jāyate tasya dhyānayuktasya yoginaḥ
tatraiva yadi kālasya niyamena rato bhavet
tadā prathamayāme tu vatsareṇa śubhāśubham
ṣaṭtrimāsena kramaśo dvitīyādiṣv anukramāt
aruṇodayavelāyāṃ daśāhena phalaṃ labhet
saṃkalpapūrvake apy evaṃ pareṣām ātmano api vā
kva cit kārye samutpanne suptajñānam upākramet
ity etat kathitaṃ devi siddhayogīśvarīmatam
nātaḥ parataraṃ jñānaṃ śivādyavanigocare
ya evaṃ tattvato veda sa śivo nātra saṃśayaḥ
tasya pādarajaḥ mūrdhni dhṛtaṃ pāpapraśāntaye
etac chrutvā mahādevī paraṃ saṃtoṣam āgatā
evaṃ kṣamāpayām āsa praṇipatya punaḥ punaḥ
iti vaḥ sarvam ākhyātaṃ mālinīvijayottaram
mamaitat kathitaṃ devyā yogāmṛtam anuttamam
bhavadbhir api nākhyeyam aśiṣyāṇām idaṃ mahat
na cāpi paraśiṣyāṇām aparīkṣya prayatnataḥ
sarvathaitat samākhyātaṃ yogābhyāsaratātmanām
prayātānāṃ vinītānāṃ śivaikārpitacetasām
kārtikeyāt samāsādya jñānāmṛtam idaṃ mahat
manayo yogam abhyasya parāṃ siddhim upāgatāḥ

iti śrīmālinīvijayottare tantre trayoviṃśatitamo adhikāraḥ samāptaḥ

samāptaṃ cedaṃ mālinīvijayottaraṃ nāma mahātantram