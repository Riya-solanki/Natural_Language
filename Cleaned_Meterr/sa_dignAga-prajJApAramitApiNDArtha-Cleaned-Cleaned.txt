Dignāga Prajñāpāramitāpiṇḍārtha

ācāryadignāgaviracitaḥ

prajñāpāramitāpiṇḍārthaḥ 

। namaḥ prajñāpāramitāyai ।।

prajñāparamitā jñānamadvayaṃ sā tathāgataḥ ।
sādhyā tādarthyayogena tācchabdyaṃ granthamārgayoḥ ।।

āśrayaścādhikāraśca karma bhāvanayā saha ।
prabhedo liṅgamāpacca sānuśaṃsamudāhṛtam ।।

śradvāvatāṃ pravṛtyaṅgaṃ śāstā parṣacca sākṣiṇī ।
deśakālau ca nirdiṣṭau svaprāmāṇyaprasiddhaye ।।

saṅgītikartā loke hi deśakālopalakṣitam ।
sasākṣikaṃ vadan vaktā prāmāṇyamadhigacchati ।।

sarvaṃ caitannipātātmaśravaṇādeḥ prakīrtanam ।
prāsaṅgikaṃ tu evārthā mukhyā dvātriṃśadeva hi ।।

prabhedaḥ ṣoḍaśākāraḥ śūnyatāyā yathākramam ।
nirdiṣṭo aṣṭāsahastrayā sa vijñeyo anyāpadeśataḥ ।।

itthamaṣṭasahasrīyamanyūnārthairyathoditaiḥ ।
granthasaṅkṣepa iṣṭo atra ta evārthā yathoditāḥ ।।

bodhisattvaṃ na paśyāmītyuktavāṃstattvato muniḥ ।
bhoktādhyātmikavastūnāṃ kathitā tena śūnyatā ।।

rūpaṃ rūpasvabhāvena śūnyamityuktitaḥ punaḥ ।
bāhyānyāyatanānīha bhojyāni pratiṣiddhavān ।।

rūpādyabhāve taddehapratiṣṭhālakṣaṇakṣatiḥ ।
gatārthā yena taddṛṣṭaṃ tadādhyātmikamityasat ।।

ādhyātmikānāṃ śūnyatve prakṛterapi śūnyatā ।
vijñānarūpaṃ gotraṃ hi kṛpāprajñātmakaṃ matam ।।

notpanno na niruddho vā sattva ityādinā sphuṭam ।
sattvasaṃsārayoḥ kāmaṃ darśitā tena śūnyatā ।।

buddhadharmāṃstathā bodhisattvadharmānna paśyati ।
ityādinā vinirdiṣṭā śūnyā daśabalādayaḥ ।।

prati prati yato dharmāḥ kalpitā iti kīrtitam ।
tato na paramārtho asti dharmāṇāmiti coktavān ।।

ātmādidṛṣṭerucchedaṃ mahatyā prakaroti yat ।
tataḥ pudgalanairātmyaṃ bhagavān sarvathā jagau ।।

sarvadharmā anutpannā iti kīrtayatā tathā ।
kathitaṃ dharmanairātmyaṃ sarvathā tattvavedinā ।।

sāvadyaniravadyānāmavṛddhiparihāṇitaḥ ।
saṃskṛtāsaṃskṛtānāṃ ca kuśalānāṃ nirākṛtiḥ ।।

kuśalānāṃ ca śūnyatve tadgatā akṣatā tathā ।
kalpitaiveti bhedānāṃ śūnyatāyāḥ sa saṅgrahaḥ ।।

daśabhiścittavikṣepaiścittaṃ vikṣiptamanyataḥ ।
yogyaṃ bhavati bālānāṃ nādvayajñānasādhane ।।

tānapākartumanyonyaṃ vipakṣapratipakṣataḥ ।
prajñāpāramitāgranthaste ca sampiṇḍaya darśitāḥ ।।

yadāha bodhisattvaḥ sannityabhāvaprakalpanā ।
vikṣepaṃ vikṣipan śāstā sāṃvṛtaskandhadarśanāt ।।

etenāṣṭasahasryādāvādivākyātprabhṛtyapi ।
ā samāpterniṣeddhavyā vidhinābhāvakalpanā ।।

hetuvākyāni naitāni kṛtyamātraṃ tu sūcyate ।
brahmajālādisūtreṣu jñeyāḥ sarvatra yuktayaḥ ।।

bodhisattvaṃ na paśyāmi ahamityādi vistaraiḥ ।
nirākaroti bhagavān bhāvasaṅkalpavibhramam ।।

yanna paśyati nāmāpi gocaraṃ[na] kriyāṃ tathā ।
skandhāṃśca sarvatastena bodhisattvaṃ na paśyati ।।

kalpitasya niṣedho ayamiti saṅgrahadarśanam ।
sarvo jñeyatayārūḍha ākāraḥ kalpito matau ।।

prajñāpāramitāyāṃ hi trīn samāśritya deśanā ।
kalpitaṃ paratantraṃ ca pariniṣpannameva ca ।।

nāstītyādipadaiḥ sarvaṃ kalpitaṃ vinivāryate ।
māyopamādidṛṣṭāntaiḥ paratantrasya deśanā ।।

caturdhā vyavadānena pariniṣpannakīrtanam ।
prajñāpāramitāyāṃ hi nānyā buddhasya deśanā ।।

daśasaṅkalpavikṣepavipakṣe deśanākrame ।
trayāṇāmiha boddhavyaṃ samastavyastakīrtanam ।।

yathādivākye niṣpannaparatantraparikalpitaiḥ ।
abhāvakalpanārūpavikṣepavinivāraṇam ।।

tena buddhaṃ tathā bodhiṃ na paśyāmīti vācakaiḥ ।
ā samāpteriha jñeyā kalpitānāṃ nirākṛtiḥ ।।

śūnye rūpe svabhāvena samāropaḥ kva kena vā ।
ityanyeṣvapi vākyeṣu boddhavyaṃ tannivāraṇam ।।

na hi śūnyatayā śūnyamiti vākyaṃ vinirdiśan ।
apavādavikalpānāṃ nirāsaṃ sarvathoktavān ।।

māyopamastathā buddhaḥ sa svapnopama ityapi ।
ayameva kramo jñeyo vijñairvākyāntareṣvapi ।।

sāmānādhikaraṇyena prokto māyopamo jinaḥ ।
māyopamādiśabdaiśca paratantro nigadyate ।।

pṛthagjanānāṃ yajjñānaṃ prakṛtivyavadānikam ।
uktaṃ tadbuddhaśabdena bodhisattvo yathā jinaḥ ।।

nijaṃ svarūpaṃ pracchādya tadavidyāvaśīkṛtam ।
māyāvadanyathā bhāti phalaṃ svapnam ivojhati ।।

advayasyānyathākhyātau phale vāpyapavādinām ।
apavādavikalpānāmapavādo ayamucyate ।।

na rūpaṃ śūnyatā yuktā parasparavirodhataḥ ।
nīrūpā śūnyatā nāmarūpamākārasaṅgatam ।।

ityekatvavikalpasya bāddhā nānātvakalpanam ।
ruṇāddhi nānyattadrūpaṃ śūnyatāyāṃ kathañcana ।।

asadeva yataḥ khyāti tadavidyāvinirmitam ।
asatkhyāpanaśaktyaiva sāvidyeti nigadyate ।।

idamevocyate rūpaṃ prajñāpāramiteti ca ।
advayaṃ dvayamevaitadvikalpadvayabādhanam ।।

yuktiṃ cāha viśuddhatvāttathā cānupalambhataḥ ।
bhāvābhāvavirodhācca nānātvamapi paśyati ।।

nāmamātramidaṃ rūpaṃ tattvato hyasvabhāvakam ।
tatsvabhāvavikalpānāmavakāśaṃ nirasyati ।।

rūpaṃ rūpasvabhāvena śūnyaṃ yatprathamoditam ।
tatsvabhāvasamāropasaṅkalpapratiṣedhanam ।।

notpādaṃ na nirodhaṃ ca dharmāṇāṃ paśyatīti yat ।
bhagavānāha, tadvayastā tadviśeṣasya kalpanā ।।

kṛtrimaṃ nāma vācyāśca dharmāste kalpitā yataḥ ।
śabdārthayorna sambandhastena svābhāviko mataḥ ।।

bāhyārthābhiniveśastu bhrāntyā bālasya jṛmbhate ।
tathaiva vyavahāro ayaṃ tvatrārtho asti kaścana ।।

atra tena yathā nāma kalpyate na tathāsti tat ।
vācyaṃ vastu tato niṣṭhā yathānāmārthakalpanā ।।

prajñāpāramitā buddho bodhisattvo api vā tathā ।
nāmamātramiti prāha vyasan satyārthakalpanam ।।

śabdārthapratiṣedho ayaṃ na vastu vinivāryate ।
evamanyeṣvapi jñeyo vākyeṣvarthaviniścayaḥ ।।

naivopalabhate samyak sarvanāmāni tattvavit ।
yathārthatvena tenedaṃ na dhvanervinivāraṇam ।।

subhūtistu dvayaṃ vyasan śabdaṃ śabdārthameva ca ।
bodhisattvasya no nāma paśyāmīti sa uktavān ।।

prajñāpāramitāvākyaṃ nāsti yanneyatā gatam ।
ūhyāstu kevalaṃ te arthā[stadevaṃ]sūkṣmayā dhiyā ।।

prakrāntārthatiraskāro yā cārthāntarakalpanā ।
prajñāpāramitāyāṃ hi proktā sā prativarṇikā ।।

etāvānarthasaṅkṣepaḥ prajñāpāramitāśrayaḥ ।
āvartya te sa evārthaḥ punararthāntarāśritaḥ ।।

prajñāpāramitāṃ samyak saṅgṛhyāṣṭasahasrikām ।
yatpuṇyamāptaṃ tenāstu prajñāpāramito janaḥ ।।

prajñāpāramitāpiṇḍārthasaṅgrahaḥ samāptaḥ ।

kṛtirācāryadignāgapādānām ।।