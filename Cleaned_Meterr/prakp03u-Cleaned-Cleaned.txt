

oṃ
śrīmatprabhākaragurutantradhurandhareṇa
mahāmahopādhyāya-śālikanāthamiśreṇa praṇītā prakaraṇapañcikā
nyāyasiddhyākhyayā vyākhyayā viṣamasthalaṭipparāyā
ca samalaṅkṛtā

atha nayavīthī
nāma tṛtīyaṃ prakaraṇam ।

prakaraṇārthapratijñā
yathārthaṃ sarvameveha vijñānamiti siddhaye ।
prabhākaragurorbhāvaḥ samīcīnaḥ prakāśyate ।।
tatra pūrvapakṣaḥ
tatra tāvadidaṃ kecidūcire cārucetasaḥ ।
bhramasandehavijñāne ayathārthe ubhe iti ।।
idaṃ rajatamityeṣā ya śuktiśakale matiḥ ।
sā cedyathārthā bhrāntitvaṃ tadā tasyāstu kīdṛśam ।।
yathāvasthitavastvābhamapi jñānaṃ yadā bhramaḥ ।
pramāṇeṣu tadā'pannā sarveṣur bhamarūpatā ।।
vivekāgrahaṇaṃ bhrāntiriti cennaitadīdṛśam ।
suṣupte api bhramāpatteḥ sarvabhedāparigrahāt ।।
bhūdāgrahe gṛhīte ca yadi syād bhramarūpatā ।
dūrāt sāmānyamātrasya darśanaṃ syāt bhramastadā ।।
yathārthadarśanatve ca bādhako api na yujyate ।
ajñātabhedagrahaṇairna bādhakamatirbhavet ।।
yathārthatāpi caitasyāḥ kathamityapi cintyatām ।
eṣā hi rajatatvena śuktikāmadhyavasyati ।।
rajatatvaṃ na śukteśca rajatasya na śuktitā ।
tayoranyonyabhinnatvaṃ pratyakṣeṇāvadhāritam ।।
atheyaṃ rajatatvena na śuktimavalambate ।
sāmānādhikaraṇyena pratipattirvirudhyate ।।
rūpyārthinaḥ pravṛttiśca śuktau syānnirnibandhanā ।
agraho api na bhedasya pravṛttau kāraṇaṃ yataḥ ।।
rajatapratipattiśca neyamandhasya jāyate ।
teneyamindriyādhīnā saṃyukte cendriyaṃ dhiyam ।।
samarthamutpādayituṃ śuktisaṃyogi cendriyam ।
tena saivendriyeṇeha rajatatvena gṛhyate ।।
syānmataṃ śuktikāmātraminrdiyeṇāvasīyate ।
tadeva sadṛśatvena rajatasmṛtikāraṇam ।।
sadṛśapratyayeneha saṃskārodbodhahetunā ।
tadityullekharahitā rajate bhavati smṛtiḥ ।।
smṛtāvasyāṃ manodoṣāt tadityaṃśo avakhaṇḍitaḥ ।
tenenrdiyānukāritvamanyathāsiddhamityasat ।।
anubhūte api viṣaye tatparāmarśavarjitam ।
na bodhaṃ smṛtimicchanti dhārāvāhikabodhavat ।।
aparokṣapurovartisāmānādhikaraṇyataḥ ।
neyaṃ smṛtiḥ, kintu śuktau bhrānto ayaṃ rajatagrahaḥ ।।
smṛtyudbodhanimittaṃ ca svapne kiñcinna vidyate ।
pītaśaṅkhāvabodhe ca dvicandragrahaṇe tathā ।।
diṅmohālātacakrādibhrāntayaśca kathaṃ punaḥ ।
smṛtitvāśrayaṇenaitā varṇanīyā yathārthataḥ ।।
tenendriyādidoṣeṇa jāyante bhrāntibuddhayaḥ ।
budhyamānā vasturūpamanyathāsthitamanyathā ।।
sthāṇurvā puruṣo veti sandeho yo api jāyate ।
abhāvāttadṛśo arthasya sa yathārthaḥ kathaṃ bhavet? ।।
siddhāntaḥ
atra brūmoya evārtho yasyāṃ saṃvidi bhāsate ।
vedyaḥ sa eva nānyaddhi idyādvedyasya lakṣaṇam ।।
idaṃ rajatamityatra rajatañcāvabhāsate ।
tadeva tena vedyaṃ syānna tu śuktiravedanāt ।।
tenānyasyānyathābhānaṃ pratītyaiva parāhatam ।
parasmin bhāsamāne hi na paraṃ bhāsate yataḥ ।।
nanvevaṃ rajatābhāsaḥ kathameṣa haṭiṣyati ।
ucyate śuktiśakalaṃ gṛhītaṃ bhedavarjitam ।।
śuktikāyā viśeṣā ye rajatād bhedahetavaḥ ।
te na jñātā abhibhavād jñātā sāmānyarūpatā ।।
anantarañca rajate smṛtirjātā tathāpi ca ।
manodoṣāt adityaṃśaparāmarśavivarjitam ।।
rajataṃ viṣayīkṛtya naiva śuktervivecitam ।
smṛtyāto rajatābhāsa upapanno bhaviṣyati ।।
dhārāvāhikavanneyaṃ smṛtirityuditañca yat ।
ucyate ananyagatitaḥ smṛtiratrāvagamtaye ।।
na hyasannihitaṃ tāvat pratyakṣaṃ rajataṃ bhavet ।
liṅgādyabhāvāccānyasya pramāṇasya na gocaraḥ ।।
pariśeṣāt smṛtiriti niścayo jāyate tataḥ ।
tasyāḥ kāraṇasadbhāvāt, dhārāvāhikadhīṣu tu ।।
pratyutpannendriyagrāmasāmagrīgrahakāraṇam ।
grahaṇasmaraṇe ceme vivekānavabhāsinī ।।
samyagrajatabodhāttu bhinne yadyapi tattvataḥ ।
tathāpi bhinne nābhāto bhedāgrahasamatvataḥ ।।
samyagrajatabodhaśca samakṣaikārthagocaraḥ ।
tato bhinne abudhvā tu smaraṇagrahaṇe ime ।।
samānenaiva rūpeṇa kevalaṃ manyate janaḥ ।
aparokṣārthabodhena samānārthagraheṇa ca ।।
availakṣaṇyasaṃvittiriti tāvat samarthitam ।
vyavahāro api tattulyastata eva pravartate ।।
samatvena ca saṃvitterbhedasyāgrahaṇena ca ।
mithyābhāvo api tattulyavyavahārapravartanāt ।।
rajatavyavahārāṃśe visaṃvādayato narān ।
bādhakapratyayasyāpi bāndhakatvamato matam ।। 
prasajyamānarajatavyavahāranivāraṇāt ।।
sannihitarajataśakale rajatamatirbhavati yādṛśī satyā ।
bhedānadhyavasāyādiyamapi tādṛk parisphurati ।।
sādhāraṇaṃ hi rūpaṃ tasyā asyāśca vidyate tena ।
tanmātrapratibhānāt samānatāmeva manyante ।।
tattulyavyavahāraḥ pravṛttirapi yujyate cātaḥ ।
tadvinivāraṇakaraṇādbādhakatā bādhakasyāpi ।।
evaṃ svapne api vastūni smaryamāṇāni santyapi ।
anubhūtāṃśamoṣeṇa bhāsante gṛhyamāṇavat ।।
grahaṇasya viśeṣo hi gṛhītagrahaṇaṃ smṛtiḥ ।
sā gṛhītāṃśamoṣeṇa gṛhītiriva tiṣṭhati ।।
saṃskārodbodhahetuśca tatrādṛṣṭaṃ prakalpyate ।
viparītakhyātipakṣe apyeṣā tulyā hi kalpanā ।।
adṛṣṭasya ca hetutvājjāgratastādṛśī na dhīḥ ।
avasthāpi hyadṛṣṭasya sāmagrīphalasambhave ।।
pītaśaṅkhāvabodhe ca pittasyenrdiyavartinaḥ ।
pītimā gṛhyate dravyarahito apsviva tigmatā ।।
śaṅkhasyendriyadoṣeṇa śuklimā ca na gṛhyate ।
kevalaṃ dravyamātrantu prathate rūpavarjitam ।।
guṇe dravyavyapekṣa ca dravye ca guṇakāṅkṣiṇi ।
bhāsamāne tayorbuddhirasambandhaṃ na budhyate ।।
satyapītāvabhāsena same bhāto matī ime ।
vyavahāro api tattulyaḥ, evamatrāpi yujyate ।।
yattu netragatasyāpi kajjalasya na kālimā ।
gṛhyate kāraṇaṃ tatra tenendriyanirodhanam ।।
atasīpuṣpasaṃkāśaṃ yat tāvannetramaṇḍalam ।
tatrasthamañjanaṃ yattat tejovṛttinirodhakam ।।
maṇḍalāntarasaṃsthantu yannāma nayane añjanam ।
tasyānārjavadoṣeṇa nīlimā nāvagamyate ।।
indriyoparibhāge api liptena svacchabhāvataḥ ।
pittena nāyanaṃ tejaḥ kāceneva na ruddhyate ।।
prasarannāyanaṃ tejo grāhakaṃ ānindriyasthitam ।
pittasyāgrahaṇaṃ saukṣmyāt prabhāyāmiva tejasaḥ ।।
madhure tiktadhīrevaṃ vyākhyātā pittavarjinaḥ ।
taiktyasya rasahīnasya guḍasya ca parigrahāt ।।
tathā dvicandrabodhe api bhinnaṃ dvedhaindriyaṃ mahaḥ ।
bhinne janayati prakhye ekasminneva śītagau ।।
samvittī te na bhidyete taddvitve sati manyate ।
bhinnārthabuddhitulyatvamatrāpi khalu pūrvavat ।।
smarato apyekatāṃ tena bhramo ayamupapadyate ।
na hi smṛtipramoṣeṇa sarvatraiva bhramo mataḥ ।।
diṅmohe adṛṣṭasāmarthyād diksvarūpānavagrahāt ।
digantarasvarūpasya smaraṇācca bhramo mataḥ ।।
alātacakre alātasya bhramataḥ sarvato rutam ।
nirantaraṃ dhiyo jātāścakrabuddhisamā matāḥ ।।
kālabhedastu śīghratvāddhiyāṃ tāsāṃ na lakṣyate ।
cakradhīvyavahāraśca tenāsminnapi yujyate ।।
anenaiva prakāreṇa sarvabhrāntiṣu paṇḍitaiḥ ।
ūhanīyā hetubhedā yathārthajñānasiddhaye ।।
sthāṇurvā puruṣo veti sandehe api yadā dvayam ।
smaryate anyonyanirmuktaṃ tadārthavirahaḥ kutaḥ? ।।
yadi cārthaṃ parityajya kācidbuddhiḥ pravartate ।
vyabhicāravatī svārthe kathaṃ viśvāsakāraṇam? ।।
nanvatrāpyarajatadhītulyatāśaṅkayā samaḥ ।
aviśvāsastatra doṣavirahācced vinirṇayaḥ ।।
samametad viparītakhyātipakṣe api dṛśyate ।
aho bata mahāneṣa pramādo dhīmatāmapi ।।
jñānasya vyabhicāre hi viśvāsaḥ kiṃnibandhanaḥ? ।
jñānasya vyabhicāre api jñātaṃ yat satyameva tat ।।
ajñānamapi kintvasti rūpabhedanibandhanam ।
jijñāsā jāyate yeyaṃ sāpyanyena nivartate ।।
yatnenānviṣyamāṇe api rūpaṃ taccenna dṛśyate ।
tadā pūrvaiva saṃvittista ttvenāpyapadiśyate ।।
ayathārthatvapakṣe ca jñānaṃ sākāramāpatet ।
ākāro bhāsate yo hi jñāna evāvatiṣṭhate ।।
ayathārthasya bodhasya notpattāvasti kāraṇam ।
doṣāścenna hi doṣāṇāṃ kāryaśaktivighātitā ।।
bhasmakādiṣu kāryasya vighātādeva doṣatā ।
agnerhi rasaniṣpattiḥ kāryaṃ jaṭharavartinaḥ ।।
vidyamānavasturūpagrahaṇe pratibandhṛtā ।
doṣāṇāmupapanneti bhrāntiragrahabandhanā ।।
viṣayāvyabhicāritvaṃ sādhayituṃ sarvasaṃvidāmeṣā ।
niramīyata nītividā śālikanāthena nayavīthī ।।
miśraśālikanāthena nayavīthītisaṃjñitam ।
kṛtaṃ lokahitārthāya prabhākaramataṃ yathā ।।

iti śrīmahāmahopādhyāya-śālikanāthamiśrapraṇītāyāṃ prakaraṇapañcikāyāṃ nītipatho nāma tṛtīyaṃ prakaraṇaṃ samāptam ।।