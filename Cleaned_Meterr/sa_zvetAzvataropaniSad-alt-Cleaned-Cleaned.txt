Śvetāśvataropaniṣad
auṃ । saha nau bhunaktu । saha vīryaṃ karavāvahai । tejasvi nāv adhītam astu ।

auṃ śāntiḥ śāntiḥ śāntiḥ

prathamo adhyāyaḥ

hariḥ oṃ brahma-vādino vadanti

kiṃ kāraṇaṃ brahma kutaḥ sma jātā jīvāma kena kva ca saṃpratiṣṭhāḥ 
adhiṣṭhitāḥ kena sukhetareṣu vartāmahe brahma-vido vyavasthām ।। 

kālaḥ svabhāvo niyatir yadṛcchā bhūtāni yoniḥ puruṣa iti cintyā 
saṃyoga eṣāṃ na tv ātma-bhāvād ātmāpy anīśaḥ sukha-duḥkha-hetoḥ ।। 

te dhyāna-yogānugatā apaśyan devātma-śaktiṃ sva-guṇair nigūḍhām 
yaḥ kāraṇāni nikhilāni tāni kālātma-yuktāny adhitiṣṭhaty ekaḥ ।। 

tam eka-nemiṃ tri-vṛtaṃ ṣoḍaśāntaṃ śatārdhāraṃ viṃśati-pratyarābhiḥ 
aṣṭakaiḥ ṣaḍbhir viśva-rūpaika-pāśaṃ tri-mārga-bhedaṃ dvi-nimittaika-moham ।। 

pañca-sroto ambuṃ pañca-yony-ugra-vakrāṃ pañca-prāṇormiṃ pañca-buddhy-ādi-mūlām 
pañcāvartāṃ pañca-duḥkhaugha-vegāṃ pañcāśad-bhedāṃ pañca-parvām adhīmaḥ ।। 

sarvājīve sarva-saṃsthe bṛhante asmin haṃso bhrāmyate brahma-cakre 
pṛthag ātmānaṃ preritāraṃ ca matvā juṣṭas tatas tenāmṛtatvam eti ।। 

udgītam etat paramaṃ tu brahma tasmiṃs trayaṃ supratiṣṭhākṣaraṃ ca 
atrāntaraṃ brahma-vido viditvā līnā brahmaṇi tat-parā yoni-muktāḥ ।। 

saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ 
anīśaś cātmā badhyate bhoktṛ-bhāvāj jñātvā devaṃ mucyate sarva-pāśaiḥ ।। 

jñājñau dvāv ajāv īśanīśāv ajā hy ekā bhoktṛ-bhogyārtha-yuktā 
anantaś cātmā viśva-rūpo hy akartā trayaṃ yadā vindate brahmam etat ।। 

kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ 
tasyābhidhyānād yojanāt tattva-bhāvād bhūyaś cānte viśva-māyā-nivṛttiḥ ।। 

jñātvā devaṃ sarva-pāśāpahāniḥ kṣīṇaiḥ kleśair janma-mṛtyu-prahāṇiḥ 
tasyābhidhyānāt tṛtīyaṃ deha-bhede viśvaiśvaryaṃ kevala āpta-kāmaḥ ।। 

etaj jñeyaṃ nityam evātma-saṃsthaṃ nātaḥ paraṃ veditavyaṃ hi kiñcit 
bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat ।। 

vahner yathā yoni-gatasya mūrtir na dṛśyate naiva ca liṅga-nāśaḥ 
sa bhūya evendhana-yoni-gṛhyas tad vobhayaṃ vai praṇavena dehe ।। 

sva-deham araṇiṃ kṛtvā praṇavaṃ cottarāraṇim 
dhyāna-nirmathanābhyāsād devaṃ paśyan nigūḍhavat ।। 

tileṣu tailaṃ dadhanīva sarpir āpaḥ srotaḥsv araṇīṣu cāgniḥ 
evam ātmātmani gṛhyate asau satyenainaṃ tapasā yo anupaśyati ।। 

sarva-vyāpinam ātmānaṃ kṣīre sarpir ivārpitam 
ātma-vidyā-tapo-mūlaṃ tad brahmopaniṣat param ।। 

tad brahmopaniṣat param

iti prathamo adhyāyaḥ

dvitīyo adhyāyaḥ

yuñjānaḥ prathamaṃ manastattvāya savitā dhiyaḥ 
agner jyotir nicāyya pṛthivyā adhyābharat ।। 

yuktena manasā vayaṃ devasya savituḥ save 
suvargeyāya śaktyā ।। 

yuktvāya manasā devān suvaryato dhiyā divam 
bṛhaj jyotiḥ kariṣyataḥ savitā prasuvāti tān ।। 

yuñjate mana uta yuñjate dhiyo viprā viprasya bṛhato vipaścitaḥ 
vi hotrā dadhe vayunāvid eka inmahī devasya savituḥ pariṣṭutiḥ ।। 

yuje vāṃ brahma pūrvyaṃ namobhir viśloka etu pathy eva sūreḥ 
śṛṇvantu viśve amṛtasya putrā ā ye dhāmāni divyāni tasthuḥ ।। 

agnir yatrābhimathyate vāyur yatrādhirudhyate 
somo yatrātiricyate tatra sañjāyate manaḥ ।। 

savitrā prasavena juṣeta brahma pūrvyam 
yatra yoniṃ kṛṇavase na hi te pūrvam akṣipat ।। 

trir unnataṃ sthāpya samaṃ śarīraṃ hṛdīndriyāṇi manasā sanniveśya 
brahmoḍupena pratareta vidvān srotāṃsi sarvāṇi bhayāvahāni ।। 

prāṇān prapīḍyeha saṃyukta-ceṣṭaḥ kṣīṇe prāṇe nāsikayocchvasīta 
duṣṭāśva-yuktam iva vāham enaṃ vidvān mano dhārayetāpramattaḥ ।। 

same śucau śarkarā-vahni-bālukāvivarjite śabda-jalāśrayādibhiḥ 
mano anukūle na tu cakṣu-pīḍane guhā-nivātāśrayaṇe prayojayet ।। 

nīhāra-dhūmārkānilānalānāṃ khadyota-vidyut-sphaṭika-śaśīnām 
etāni rūpāṇi puraḥ-sarāṇi brahmaṇy abhivyakti-karāṇi yoge ।। 

pṛthivy-ap-tejo anila-khe samutthite pañcātmake yoga-guṇe pravṛtte 
na tasya rogo na jarā na mṛtyuḥ prāptasya yogāgni-mayaṃ śarīram ।। 

laghutvam ārogyam alolupatvaṃ varṇa-prasādaṃ svara-sauṣṭhavaṃ ca 
gandhaḥ śubho mūtra-purīṣam alpaṃ yoga-pravṛttiṃ prathamāṃ vadanti ।। 

yathaiva bimbaṃ mṛdayopaliptaṃ tejo-mayaṃ bhrājate tat sudhāntam 
tad vātma-tattvaṃ prasamīkṣya dehī ekaḥ kṛtārtho bhavate vīta-śokaḥ ।। 

yad ātma-tattvena tu brahma-tattvaṃ dīpopameneha yuktaḥ prapaśyet 
ajaṃ dhruvaṃ sarva-tattvair viśuddhaṃ jñātvā devaṃ mucyate sarva-pāśaiḥ ।। 

eṣa ha devaḥ pradiśo anu sarvāḥ pūrvo ha jātaḥ sa u garbhe antaḥ 
sa eva jātaḥ sa janiṣyamāṇaḥ pratyaṅ janāṃs tiṣṭhati sarvato-mukhaḥ ।। 

yo devo agnau yo apsu yo viśvaṃ bhuvanam āviveśa 
ya oṣadhīṣu yo vanaspatiṣu tasmai devāya namo namaḥ ।। 

iti dvitīyo adhyāyaḥ

tṛtīyo adhyāyaḥ

ya eko jālavān īśata īśanībhiḥ sarvāṃl lokān īśata īśanībhiḥ 
ya evaika udbhave sambhave ca ya etad vidur amṛtās te bhavanti ।। 

eko hi rudro na dvitīyāya tasthur ya imāṃl lokān īśata īśanībhiḥ 
pratyaṅ janāṃs tiṣṭhati sañcukocānta-kāle saṃsṛjya viśvā bhuvanāni gopāḥ ।। 

viśvataś cakṣur uta viśvato-mukho viśvato-bāhur uta viśvatas-pāt 
saṃ bāhubhyāṃ dhamati sampatatrair dyāv-ābhūmī janayan deva ekaḥ ।। 

yo devānāṃ prabhavaś codbhavaś ca viśvādhipo rudro maharṣiḥ 
hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu ।। 

yā te rudra śivā tanūr aghorāpāpa-kāśinī 
tayā nas tanuvā śantamayā giriśantābhicākaśīhi ।। 

yābhiṣuṃ giriśanta haste bibharṣy astave 
śivāṃ giritra tāṃ kuru mā hiṃsīḥ puruṣaṃ jagat ।। 

tataḥ paraṃ brahma paraṃ bṛhantaṃ yathānikāyaṃ sarva-bhūteṣu gūḍham 
viśvasyaikaṃ pariveṣṭitāram īśaṃ taṃ jñātvāmṛtā bhavanti ।। 

vedāham etaṃ puruṣaṃ mahāntam āditya-varṇaṃ tamasaḥ parastāt 
tam eva viditvātimṛtyum eti nānyaḥ panthā vidyate ayanāya ।। 

yasmāt paraṃ nāparam asti kiṃcid yasmān nāṇīyo na jyāyo asti kaścit 
vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam ।। 

tato yad uttarataraṃ tad arūpam anāmayam 
ya etad vidur amṛtāste bhavanti athetare duḥkham evāpi yanti ।। 

sarvānana-śiro-grīvaḥ sarva-bhūta-guhāśayaḥ 
sarva-vyāpī sa bhagavāṃs tasmāt sarva-gataḥ śivaḥ ।। 

mahān prabhur vai puruṣaḥ sattvasyaiṣa pravartakaḥ 
sunirmalām imāṃ prāptim īśāno jyotir avyayaḥ ।। 

aṅguṣṭha-mātraḥ puruṣo antarātmā sadā janānāṃ hṛdaye sanniviṣṭaḥ 
hṛdā manīṣo manasābhikḷpto ya etad vidur amṛtās te bhavanti ।। 

sahasra-śīrṣā puruṣaḥ sahasrākṣaḥ sahasra-pāt 
sa bhūmiṃ viśvato vṛtvā[a]tyatiṣṭhad daśāṅgulam ।। 

puruṣa evedaṃ sarvaṃ yad bhūtaṃ yac ca bhavyam 
utāmṛtatvasyeśāno yad annenātirohati ।। 

sarvataḥ pāṇi-pādaṃ tat sarvato akṣi-śiro-mukham 
sarvataḥ śrutimal loke sarvam āvṛtya tiṣṭhati ।। 

sarvendriya-guṇābhāsaṃ sarvendriya-vivarjitam 
sarvasya prabhum īśānaṃ sarvasya śaraṇaṃ bṛhat ।। 

nava-dvāre pure dehī haṃso lelāyate bahiḥ 
vaśī sarvasya lokasya sthāvarasya carasya ca ।। 

apāṇi-pādo javano grahītā paśyaty acakṣuḥ sa śṛṇoty akarṇaḥ 
sa vetti vedyaṃ na ca tasyāsti vettā tam āhur agryaṃ puruṣaṃ mahāntam ।। 

aṇor aṇīyān mahato mahīyān ātmā guhāyāṃ nihito asya jantoḥ 
tam akratuḥ paśyati vīta-śoko dhātuḥ prasādān mahimānam īśam ।। 

vedāham etam ajaraṃ purāṇaṃ sarvātmānaṃ sarva-gataṃ vibhutvāt 
janma-nirodhaṃ pravadanti yasya brahma-vādino hi pravadanti nityam ।। 

iti tṛtīyo adhyāyaḥ

caturtho adhyāyaḥ

ya eko avarṇo bahudhā śakti-yogād varaṇān anekān nihitārtho dadhāti 
vi caiti cānte viśvam ādau sa devaḥ sa no buddhyā śubhayā saṃyunaktu ।। 

tad evāgnis tad ādityas tad vāyus tad u candramāḥ 
tad eva śukraṃ tad brahma tad āpas tat prajāpatiḥ ।। 

tvaṃ strī pumān asi tvaṃ kumāra uta vā kumārī 
tvaṃ jīrṇo daṇḍena vañcasi tvaṃ jāto bhavasi viśvato-mukhaḥ ।। 

nīlaḥ pataṅgo harito lohitākṣas taḍid-garbha ṛtavaḥ samudrāḥ 
anādimat tvaṃ vibhutvena vartase yato jātāni bhuvanāni viśvā ।। 

ajām ekāṃ lohita-śukla-kṛṣṇāṃ bahvīḥ prajāḥ sṛjamānāṃ sa-rūpāḥ 
ajo hy eko juṣamāṇo anuśete jahāty enāṃ bhukta-bhogām ajo anyaḥ ।। 

dvā suparṇā sayujā sakhāyā samānaṃ vṛkṣaṃ pariṣasvajāte 
tayor anyaḥ pippalaṃ svādv atty anaśnann anyo abhicākaśīti ।। 

samāne vṛkṣe puruṣo nimagno anīśayā śocati muhyamānaḥ 
juṣṭaṃ yadā paśyaty anyam īśam asya mahimānam iti vīta-śokaḥ ।। 

ṛco akṣare parame vyoman yasmin devā adhi viśve niṣeduḥ 
yas taṃ na veda kim ṛcā kariṣyati ya it tad vidus ta ime samāsate ।। 

chandāṃsi yajñāḥ kratavo vratāni bhūtaṃ bhavyaṃ yac ca vedā vadanti 
asmān māyī sṛjate viśvam etat tasmiṃś cānyo māyayā sanniruddhaḥ ।। 

māyāṃ tu prakṛtiṃ vidyān māyinaṃ ca maheśvaram 
tasyāvayava-bhūtais tu vyāptaṃ sarvam idaṃ jagat ।। 

yo yoniṃ yonim adhitiṣṭhaty eko yasminn idam saṃ ca vicaiti sarvam 
tam īśānaṃ varadaṃ devam īḍyaṃ nicāyyemāṃ śāntim atyantam eti ।। 

yo devānāṃ prabhavaś codbhavaś ca viśvādhipo rudro maharṣiḥ 
hiraṇyagarbhaṃ paśyata jāyamānaṃ sa no buddhyā śubhayā saṃyunaktu ।। 

yo devānām adhipo yasmin lokā adhiśritāḥ 
ya īśe asya dvipadaś catuṣpadaḥ kasmai devāya haviṣā vidhema ।। 

sūkṣmātisūkṣmaṃ kalilasya madhye viśvasya sraṣṭāram aneka-rūpam 
viśvasyaikaṃ pariveṣṭitāraṃ jñātvā śivaṃ śāntim atyantam eti ।। 

sa eva kāle bhuvanasya goptā viśvādhipaḥ sarva-bhūteṣu gūḍhaḥ 
yasmin yuktā brahmarṣayo devatāś ca tam evaṃ jñātvā mṛtyu-pāśāṃś chinatti ।। 

ghṛtāt paraṃ maṇḍam ivātisūkṣmaṃ jñātvā śivaṃ sarva-bhūteṣu gūḍham 
viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ ।। 

eṣa devo viśva-karmā mahātmā sadā janānāṃ hṛdaye saṃniviṣṭaḥ 
hṛdā manīṣā manasābhikḷpto ya etad vidur amṛtās te bhavanti ।। 

yadātamas tan na divā na rātrir na san na cāsac chiva eva kevalaḥ 
tad akṣaraṃ tat savitur vareṇyaṃ prajñā ca tasmāt prasṛtā purāṇī ।। 

nainam ūrdhvaṃ na tiryañcaṃ na madhye na parijagrabhat 
na tasya pratimā asti yasya nāma mahad yaśaḥ ।। 

na saṃdṛśe tiṣṭhati rūpam asya na cakṣuṣā paśyati kaścanainam 
hṛdā hṛdi-sthaṃ manasā ya enam evaṃ vidur amṛtāste bhavanti ।। 

ajāta ity evaṃ kaścid bhīruḥ prapadyate 
rudra yat te dakṣiṇaṃ mukhaṃ tena māṃ pāhi nityam ।। 

mā nas toke tanaye mā na āyuṣi mā no goṣu mā na aśveṣu rīriṣaḥ 
vīrān mā no rudra bhāmito vadhīr haviṣmantaḥ sadāmit tvā havāmahe ।। 

iti caturtho adhyāyaḥ

pañcamo adhyāyaḥ

dve akṣare brahma-pare tv anante vidyāvidye nihite yatra gūḍhe 
kṣaraṃ tv avidyā hy amṛtaṃ tu vidyā vidyāvidye īśate yas tu so anyaḥ ।। 

yo yoniṃ yonim adhitiṣṭhaty eko viśvāni rūpāṇi yonīś ca sarvāḥ 
ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet ।। 

ekaika-jālaṃ bahudhā vikurvann asmin kṣetre saṃharaty eṣa devaḥ 
bhūyaḥ sṛṣṭvā patayas tatheśaḥ sarvādhipatyaṃ kurute mahātmā ।। 

sarvā diśa ūrdhvam adhaś ca tiryak prakāśayan bhrājate yad v anaḍvān 
evaṃ sa devo bhagavān vareṇyo yoni-svabhāvān adhitiṣṭhaty ekaḥ ।। 

yac ca svabhāvaṃ pacati viśva-yoniḥ pācyāṃś ca sarvān pariṇāmayed yaḥ 
sarvam etad viśvam adhitiṣṭhaty eko guṇāṃś ca sarvān viniyojayed yaḥ ।। 

tad veda-guhyopaniṣatsu gūḍhaṃ tad brahmā vedate brahma-yonim 
ye pūrvaṃ devā ṛṣayaś ca tad vidus te tan-mayā amṛtā vai babhūvuḥ ।। 

guṇānvayo yaḥ phala-karma-kartā kṛtasya tasyaiva sa copabhoktā 
sa viśva-rūpas triguṇas trivartmā prāṇādhipaḥ sañcarati sva-karmabhiḥ ।। 

aṅguṣṭha-mātro ravi-tulya-rūpaḥ saṅkalpāhaṅkāra-samanvito yaḥ 
buddher guṇenātma-guṇena caiva ārāgra-mātro apy aparo api dṛṣṭaḥ ।। 

bālāgra-śata-bhāgasya śatadhā kalpitasya ca 
bhāgo jīvaḥ sa vijñeyaḥ sa cānantyāya kalpate ।। 

naiva strī na pumān eṣa na caivāyaṃ napuṃsakaḥ 
yad yac charīram ādatte tena tena sa yujyate ।। 

saṅkalpana-sparśana-dṛṣṭi-mohair grāsāmbu-vṛṣṭyātma-vivṛddhi-janma 
karmānugāny anukrameṇa dehī sthāneṣu rūpāṇy abhisamprapadyate ।। 

sthūlāni sūkṣmāṇi bahūni caiva rūpāṇi dehī sva-guṇair vṛṇoti 
kriyā-guṇair ātma-guṇaiś ca teṣāṃ saṃyoga-hetur aparo api dṛṣṭaḥ ।। 

anādy-anantaṃ kalilasya madhye viśvasya sraṣṭāram aneka-rūpam 
viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ ।। 

bhāva-grāhyam anīḍākhyaṃ bhāvābhāva-karaṃ śivam 
kalā-sarga-karaṃ devaṃ ye vidus te jahus tanum ।। 

iti pañcamo adhyāyaḥ

ṣaṣṭho adhyāyaḥ

svabhāvam eke kavayo vadanti kālaṃ tathānye parimuhyamānāḥ 
devasyaiṣa mahimā tu loke yenedaṃ bhrāmyate brahma-cakram ।। 

yenāvṛtaṃ nityam idaṃ hi sarvaṃ jñaḥ kāla-kālo guṇī sarva-vid yaḥ 
teneśitaṃ karma vivartate ha pṛthivy-ap-tejo anila-khāni cintyam ।। 

tat karma kṛtvā vinivartya bhūyas tattvasya tattvena sametya yogam 
ekena dvābhyāṃ tribhir aṣṭabhir vā kālena caivātma-guṇaiś ca sūkṣmaiḥ ।। 

ārabhya karmāṇi guṇānvitāni bhāvāṃś ca sarvān viniyojayed yaḥ 
teṣām abhāve kṛta-karma-nāśaḥ karma-kṣaye yāti sa tattvato anyaḥ ।। 

ādiḥ sa saṃyoga-nimitta-hetuḥ paras trikālād akalo api dṛṣṭaḥ 
taṃ viśva-rūpaṃ bhava-bhūtam īḍyaṃ devaṃ sva-citta-stham upāsya pūrvam ।। 

sa vṛkṣa-kālākṛtibhiḥ paro anyo yasmāt prapañcaḥ parivartate ayam 
dharmāvahaṃ pāpa-nudaṃ bhageśaṃ jñātvātma-stham amṛtaṃ viśva-dhāma ।। 

tam īśvarāṇāṃ paramaṃ maheśvaraṃ taṃ devatānāṃ paramaṃ ca daivatam 
patiṃ patīnāṃ paramaṃ parastād vidāma devaṃ bhuvaneśam īḍyam ।। 

na tasya kāryaṃ karaṇaṃ ca vidyate na tat-samaś cābhyadhikaś ca dṛśyate 
parāsya śaktir vividhaiva śrūyate svābhāvikī jñāna-bala-kriyā ca ।। 

na tasya kaścit patir asti loke na ceśitā naiva ca tasya liṅgam 
sa kāraṇaṃ karaṇādhipādhipo na cāsya kaścij janitā na cādhipaḥ ।। 

yas tantu-nābha iva tantubhiḥ pradhānajaiḥ svabhāvataḥ 
deva ekaḥ svam āvṛṇoti sa no dadhātu brahmāpyayam ।। 

eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā 
karmādhyakṣaḥ sarva-bhūtādhivāsaḥ sākṣī cetā kevalo nirguṇaś ca ।। 

eko vaśī niṣkriyāṇāṃ bahūnām ekaṃ bījaṃ bahudhā yaḥ karoti 
tam ātma-sthaṃ ye anupaśyanti dhīrās teṣāṃ sukhaṃ śāśvataṃ netareṣām ।। 

nityo nityānāṃ cetanaś cetanānām eko bahūnāṃ yo vidadhāti kāmān 
tat kāraṇaṃ sāṅkhya-yogādhigamyaṃ jñātvā devaṃ mucyate sarva-pāśaiḥ ।। 

na tatra sūryo bhāti na candra-tārakaṃ nemā vidyuto bhānti kuto ayam agniḥ 
tam eva bhāntam anubhāti sarvaṃ tasya bhāsā sarvam idaṃ vibhāti ।। 

eko haṃso bhuvanasyāsya madhye sa evāgniḥ salile saṃniviṣṭaḥ 
tam eva viditvātimṛtyum eti nānyaḥ panthā vidyate ayanāya ।। 

sa viśva-kṛd viśva-vid ātma-yonir jñaḥ kāla-kālo guṇī sarva-vid yaḥ 
pradhāna-kṣetra-jña-patir guṇeśaḥ saṃsāra-mokṣa-sthiti-bandha-hetuḥ ।। 

sa tan-mayo hy amṛta īśa-saṃstho jñaḥ sarvago bhuvanasyāsya goptā 
ya īśe asya jagato nityam eva nānyo hetur vidyata īśanāya ।। 

yo brahmāṇaṃ vidadhāti pūrvaṃ yo vai vedāṃś ca prahiṇoti tasmai 
taṃ ha devaṃ ātma-buddhi-prakāśaṃ mumukṣur vai śaraṇam ahaṃ prapadye ।। 

niṣkalaṃ niṣkriyaṃ śāntaṃ niravadyaṃ nirañjanam 
amṛtasya paraṃ setuṃ dagdhendanam ivānalam ।। 

yadā carmavad ākāśaṃ veṣṭayiṣyanti mānavāḥ 
tadā devam avijñāya duḥkhasyānto bhaviṣyati ।। 

tapaḥ-prabhāvād deva-prasādāc ca brahma ha śvetāśvataro atha vidvān 
atyāśramibhyaḥ paramaṃ pavitraṃ provāca samyag-ṛṣi-saṅgha-juṣṭam ।। 

vedānte paramaṃ guhyaṃ purā-kalpe pracoditam 
nāpraśāntāya dātavyaṃ nāputrāyāśiṣyāya vā punaḥ ।। 

yasya deve parā bhaktiḥ yathā deve tathā gurau 
tasyaite kathitā hy arthāḥ prakāśante mahātmanaḥ ।। 

oṃ saha nāv avatu saha nau bhunaktu saha vīryaṃ karavāvahai tejasvi nāvadhītam astu mā vidviṣāvahai

oṃ śāntiḥ śāntiḥ śāntiḥ

iti ṣaṣṭho adhyāyaḥ

।। iti śvetāśvataropaniṣat sampūrṇā ।।