
Viśvanātha kavirāja Sāhityadarpaṇa

prathamaḥ paricchedaḥ

granthārambhe nirvinghena prāripsitaparisamāptikāmo vāṅbhayādhikṛtatayā vāgdevatāyāḥ sāṃmukhyamādhatte

śaradindusundararuciścetasi sā me giraṃ devī ।
apahṛtya tamaḥ saṃtatamarthānakhilānprakāśayatu ।।

asya granthasya kāvyāṅgatayā kāvyaphalaireva phalavattvamiti kāvyaphalānyāha

caturvargaphalaprāptiḥ sukhādalpadhiyāmapi ।
kāvyādeva yatastena tatsvarūpaṃ nirūpyate ।।

caturvargaphalaprāptihi kovyato "rāmādivatpravatitavyaṃ na rāvaṇādivat" ityādiḥ kṛtyākṛtyapravṛttinivṛttyupadeśadvāreṇa supratītaiva ।
uktaṃ ca 
"dharmārthakāmamokṣeṣu vaicakṣaṇyaṃ kalāsu ca ।
karoti kīrtiṃ prītiṃ ca sādhukāvyaniṣevaṇam" ।।
iti ।
kiñca kāvyāddharmaprāptirbhagavannārāyaṇacaraṇāravindastavādinā, "ekaḥ śabdaḥ suprayuktaḥ samyagjñātaḥ svarge loke kāmadhugbhavati" ityādivedavākyebhyaśca suprasiddhaiva ।
arthaprāptiśca pratyakṣasiddhā ।
kāmaprāptiścārthadvāraiva ।
mokṣaprāptiścaitajjanyadharmaphalānanusaṃdhānāt, mokṣopayogivākye vyutpattyādhāyakatvācca ।
caturvargaprāptirhi vedaśāstrebhyo nīrasatayā duḥkhādeva pariṇatabuddhīnāmeva jāyate ।
paramānandasadohajanakatayā sukhādeva sukumārabuddhīnāmapi punaḥ kāvyādeva ।
nanu tahi pariṇatabuddhibhiḥ satsu vedaśāstreṣu kimiti kāvye yatnaḥ karaṇīya ityapi na vaktavyam ।
kaṭukauṣadhopaśamanīyasya rogasya sitaśarkaropaśamanīyatve kasya vā rogiṇaḥ sitaśarkarāpravṛttiḥ sādhīyasī na syāt ? kiñca kāvyasyopādeyatvamagnipurāṇe apyuktam
"naratvaṃ durlabhaṃ loke vidyā tatra sudurlabhā ।
kavitvaṃ durlabhaṃ tatra śaktistatra sudurlabhā" ।।
iti ।
"trivargasādhanaṃ nāṭyam" iti ca ।
viṣṇupurāṇe api
"kāvyālāpāśca ye kecidrītakānyakhilāni ca ।
śabdamūtidharasyaite viṣṇoraṃśā mahātmanaḥ" ।।
iti ।
tena hetunā tasya kāvyasya svarūpaṃ nirūpyate ।
etenābhidheyaṃ ca pradarśitam ।
tatkisvarūpaṃ tāvatkāvyamityapekṣāyāṃ kaścidāha
"tadadoṣau śabdārthau saguṇāvanavālaṃkṛtī punaḥ kvapi" iti ।
etaccintyam ।
tathāhi
yadi doṣarahitasyaiva kāvyatvāṅgīkārastadā
"nyakkāro hyayameva me yadarayastatrāpyasau tāpasaḥ so apyatraiva nihanti rākṣasakulaṃ jīvatyaho rāvaṇaḥ ।
dhigdhikchakrajitaṃ prabodhitavatā kiṃ kumbhakarṇena vā svargagrāmaṭikāviluṇṭhanavṛthocchūnaiḥ kimebhirbhujaiḥ" ।।
iti ।
asya śalokasya vidheyāvimarśadoṣaduṣṭatayā kāvyatvaṃ na syāt ।
pratyuta dhvani tvenottamakāvyatāsyāṅgīkṛtā, tasmādavyāptirlakṣaṇadoṣaḥ ।
nanu kaścidevāṃśo atra duṣṭo na punaḥ sarvo apīti cet, tarhi yatrāṃśe doṣaḥ so akāvyatvaprayojakaḥ, yatra dhvaniḥ sa uttamakāvyatvaprayojaka ityaṃśābhyāmubhayata ākṛṣyamāṇamidaṃ kāvyamakāvyaṃ vā kimapi na syāt ।
na ca kaṃcidevāṃśaṃ kāvyasya dūṣayantaḥ śratiduṣṭādayo doṣāḥ, kiṃ tarhi sarvameva kāvyam ।
tathāhi
kāvyātmabhūtasya rasasyānapakarṣakatve teṣāṃ doṣatvamapi nāṅgīkriyate ।
anyathā nityadoṣānityadoṣatvavyavasthāpi na syāt ।
yaduktaṃ dhavanikṛtā
"śrutiduṣṭādayo doṣā anityā ye ca darśitāḥ ।
dhvanyātmanyeva śṛṅgāre te heyā ityudāhṛtāḥ" ।।
iti ।
kiñca evaṃ kāvyaṃ praviralaviṣayaṃ nirviṣayaṃ vā syāt, sarvathā nirdeṣasyaikāntamasaṃbhavāt ।
nanvīṣadarthe nañaḥ prayoga iti cettarhi "īṣaddoṣau śabdārthau kāvyam" ityukte nirdeṣayoḥ kāvyatvaṃ na syāt ।
sati saṃbhave "īṣaddoṣau" iti cet, etadapi kāvyalakṣaṇo na vācyam, ratnādilakṣaṇo kīṭānuvedhādiparihāravat ।
nahī kīṭānuvedhādayo ratnasya ratnatvaṃ vyāhantumīśāḥ kintūpādeyatāratamyameva kartum ।
tadvadatra śrutiduṣṭādayo api kāvyasya ।
uktaṃ ca
"kīṭānuviddharatnādisādhāraṇyena kāvyatā ।
duṣṭeṣvapi matā yatra rasādyanugamaḥ sphuṭaḥ" ।।
iti ।

kiñca ।
śabdārthayoḥ saguṇatvaviśeṣaṇamupapannam ।
guṇānāṃ rasaikadharmatvasya "ye rasasyāṅgino dharmāḥ śauryādaya ivātmanaḥ" ityādinā tenaiva pratipāditatvāt ।
rasābhivyañjakatvenopacārata upapadyata iti cet ? tathāpyayuktam ।
tathāhi
tayoḥ kāvyasvarūpeṇābhimatayoḥ śabdārthayo raso asti, na vā ? nāsti cet, guṇavattvamapi nāsti, guṇānāṃ tadanvayavyatirekānuvidhāyitvāt ।
asti cet ? kathaṃ noktaṃ rasavantāviti viśeṣaṇam ।
guṇavattvānyathānupapattyaitallabhyata iti cet ? tarhi sarasāvityeva vaktuṃ yuktam, na saguṇāviti ।
nahi prāṇimanto deśāiti kenāpyucyate ।
nanu "śabdārthau saguṇau" ityanenaguṇābhivyañjakau śabdārthau kāvye prayojyāvityabhiprāya iti cet ? na, guṇābhivyañjakaśabdārthavattvasya kāvye utkaṣamātrādhāyakatvam, na tu svarūpādhāyakatvam ।
uktaṃ hi
"kāvyasya śabdārthau śarīram, rasādiścātmā, guṇāḥ śauryādivat, doṣāḥ kāṇatvādivat, rītayo avayavasaṃsthānaviśeṣavat, alaṅkārāḥ kaṭakakuṇḍalādivat" iti ।
etena "analaṅkṛtī punaḥ kvāpi" iti yaduktam, tadapi parāstam ।
asyārthaḥ- sarvatra sālaṅkārau kvacittvasphuṭālaṅkārāvapi śabdārthau kāvyamiti ।
tatra sālaṅkāraśabdārthayorapi kāvye utkarṣādhāyakatvāt ।
etena "vakroktiḥ kāvyajīvitam" iti vakroktijīvitakāroktamapi parāstam ।
vakrokteralaṅkārarūpatvāt ।
yarcca kvacidasphuṭālaṅkāratve udāhṛtam
yaḥ kaumāraharaḥ sa eva hi varastā eva caitrakṣapā- ste conmīlitamālatīsurabhayaḥ prauḍhāḥ kadambānilāḥ ।
sā caivāsmi tathāpi tatra suratavyāpāralīlāvidhau revārodhasi vetasītarutale cetaḥ samutkaṇṭhate ।।
iti ।
etaccintyam ।
atra hi vibhāvanāviśeṣoktamūlasya saṃdehasaṅkarālaṅkārasyasphuṭatvam ।
etena
"adoṣaṃ guṇavatkāvyamalaṅkārairalaṅkṛtam ।
rasānvitaṃ kaviḥ kurvan kīrtiṃ prītiṃ ca vindati" ।।
ityādīnāmapi kāvyalakṣaṇatvamapāstam ।
yattu dhvanikāreṇoktam
"kāvyasyātmā dhvaniḥ" iti tatkiṃ vastvalaṅkārarasādilakṣaṇāstirūpo dhvaniḥ kāvyasyātmā, uta rasādirūpamātro vā ? nādyaḥ,-prahelikādāvativyāpteḥ ।
dvitīyaścedomiti brūmaḥ ।
nanu yadi rasādirūpamātro dhvaniḥ kāvyasyātmā, tadā
attā ettha ṇimajjai ettha ahaṃ diasaaṃ paloehi ।
mā pahia rattiandhia sejjāe maha ṇimajjahisi ।।
ityādau vastumātrasya vyaṅgyatve kathaṃ kāvyavyavahāra iti cet ? na,-atrāpi rasābhāsavattaiveti brūmaḥ, anyathā "devadatto grāmaṃ yāti" iti vākye tadbhṛtyasya tadanusaraṇarūpavyaṅgyāvagaterapi kāvyatvaṃ syāt ।
astviti cet ? na, rasavata eva kāvyatvāṅgīkārāt ।
kāvyasya prayojanaṃ hi rasāsvādasukhapiṇḍadānadvārā vedaśāstravimukhānāṃ sukumāramatīnāṃ rājaputrādīnāṃ vineyānāṃ "rāmādivatpravartitavyaṃ na rāvaṇādivat" ityādikṛkatyākṛtyapravṛttinivṛttyupadeśa iti cirantanairapyuktatvāt ।
tathā cāgneyapurāṇo apyuktam
"vāgvaidagdhyapradhāne api rasa evātra jīvitam" iti ।
vyaktivivekakāreṇāpyuktam
"kāvyasyātmani aṅgini, rasādirūpe na kasyacidvimatiḥ" iti ।
dhvanikāreṇāpyuktam
"nahi kaveritavṛttamātranirvāheṇātmapadalābhaḥ, itihāsādereva tatsiddheḥ" ityādi ।
nanu tarhi prabandhāntarvartināṃ keṣāṃcinnīrasānāṃ padyānāṃ kāvyatvaṃ na syāditi cet ? na, rasavatpadyāntargatanīrasapadānāmiva padyarasena, prabandharaseneva teṣāṃ rasavattāṅgīkārāt ।
yattu nīraseṣvapi guṇābhivyañjakavarṇasadbhāvaddoṣābhāvādalaṅkārasadbhāvācca kāvyavyavahāraḥ sa rasādimatkāvyabandhasāmāyādrauṇa eva ।
yattu vāmanenoktam
"rītirātmā kāvyasya" iti, tanna; rīteḥ saṃghaṭanāviśeṣatvāt ।
saṃghaṭanāyāścāvayavasaṃsthānarūpatvāt, ātmanaśca tadbhinnatvāt ।
yacca dhvanikāreṇoktam
"arthaḥ sahṛdayaślāghyaḥ kāvyātmā yo vyavasthitaḥ ।
vācyapratīyamānākhyau tasya bhedāvubhau smṛtau" ।।
iti ।
atra vācyātmatvaṃ "kāvyasyātmādhvaniḥ-" iti svavacanavirodhādevāpāstam ।
tatkiṃ punaḥ kāvyamityucyate

vākyaṃ rasātmakaṃ

rasasvarūpaṃ nirūpayiṣyāmaḥ ।
rasa evātmā sārarūpatayā jīvanādhāyako yasya ।
tena vinā tasya kāvyatvānaṅgīkārāt ।
"rasyate iti rasaḥ" iti vyutpattiyogādbhāvatadābhāsādayo api gṛhyante tatra raso yathā
śūnyaṃ vāsagṛhaṃ vilokya śayanādutthāya kiñcicchanai- rnidrāvyājamupāgatasya suciraṃ nirvarṇya patyurmukham ।
vistrabdhaṃ paricumbya jātapulakāmālokya gaṇḍasthalīṃ lajjānamramukhī priyeṇa isatā bālā ciraṃ cumbitā ।।
atra hi saṃbhogaśrṭaṅgārākhyo rasaḥ ।
bhāvo yathā mahāpātrarāghavānandasāndhivigrahikāṇām
yasyālīyata śalkasīmni jaladhiḥ paṭaṣṭhe jaganmaṇḍalaṃ, daṃṣṭrāyāṃ dharaṇī, nakhe ditisutādhīśaḥ, pade rodasī ।
krodhe kṣaagaṇaḥ, śare daśamukhaḥ, pāṇau pralambāsuro, dhyāne viśvamasāvadhārmikakulaṃ, kasmaicidasmai namaḥ ।।
atra bhagavadviṣayāratirbhāvaḥ ।
rasābhāso yathā
madhu dvirephaḥ kusumaikaṇatre papau priyāṃ svāmanuvartamānaḥ ।
śṛṅgeṇa ca sparśanimīlitākṣīṃ mṛgīmakaṇḍūyata kṛṣṇasāraḥ ।।
atra smbogaśṛṅgārasya tiryagviṣayatvādrasābhāsaḥ ।
evamanyat ।
doṣāḥ punaḥ kāvye kiṃsvarūpā ? ityucyante

doṣāstasyāpakarṣakāḥ ।

śrutiduṣṭāpuṣṭārthatvādayaḥ kāṇatvakhañjatvādaya iva, śabdārthadvāreṇa dehadvāreṇova, vyabhicāribhāvādeḥ svaśabdavācyatvādayo mūrkhatvādaya iva, sākṣātkāvyasyātmabhūtaṃ rasamapakarṣayantaḥ kāvyasyāpakarṣakā ityucyante ।
eṣāṃ viśeṣodāharaṇāni vakṣayāmaḥguṇādayaḥ kisvarūpā ityucyante

utkarṣahetavaḥ proktā guṇālaṅkārarītayaḥ ।।

guṇāḥ śauryādivat, alaṅkārāḥ kaṭakakuṇḍalādivat, rītayo avayavasaṃsthānaviśeṣavat, dehadvāreṇova śabdārthadvāreṇa tasyaiva kāvyasyātmabhūtaṃ rasamutkarṣayantaḥ kāvyasyotkarṣakā ityucyante ।
iha yadyapi guṇānāṃ rasadharmatvaṃ tathāpiguṇaśabdo atra guṇābhivyañjakaśabdārthayorupacaryate ।
ataśca "guṇābhiñjakāḥ śabdā rasasyotkarṣakāḥ" ityuktaṃ bhavatīti prāgevoktam ।
eṣāmapi viśeṣodāharaṇāni vakṣayāmaḥ ।
iti śrīmannārāyaṇacaraṇārabindhamadhuvrata- sāhatyārṇavakarṇadhāra-dhvaniprasthāpana-paramācāryakavisūktiratnākarāṣṭādaśabhāṣā-vāravilāsinībhujaṅga-sāndhivigrahika-mahāpātra-śrīviśvanātha-kavirājakṛtau sāhityadarpaṇo kāvyasvarūpanirūpaṇo nāma prathamaḥ paricchedaḥ ।

dvitīyaḥ paricchedaḥ

vākyasvarūpamāha

vākyaṃ syādyogyatākāṅkṣāsattiyuktaḥ padoccayaḥ ।

yogyatā padārthānāṃ parasparasaṃbandhe bādhābhāvaḥ ।
padoccayasyaitadabhāve api vākyatve "vahninā siñciti" ityādyapi vākyaṃ syāt ।
ākāṅkṣā pratītiparyavasānavirahaḥ ।
sa ca śroturjijñāsārūpaḥ ।
nirākāṅkṣasya vākyatve "gauraśvaḥ puruṣo istī" ityādīnāmapa vākyatvaṃ syāt ।
āsattirbuddhyavicchedaḥ ।
buddhivicchede api vākyatve idānīmuccāritasya devadattaśabdasya dinātnaro ccāritena gacchatīti padena saṅgatiḥ syāt ।
atrākāṅkṣāyogyatayorātmārthadharmatve api padoccayadharmatvamapacārāt ।

vākyoccayo mahāvākyam

yogyatākāṅkṣāsattiyukta ityeva ।

itthaṃ vākyaṃ dvidhā matam ।।

itthamiti vākyatvena mahāvākyatvena ca ।
uktaṃ ca tantravārtike
"svārthabodhasamāptānāmaṅgāṅgitvavyapekṣayā ।
vākyānāmekavākyatvaṃ punaḥ saṃhatya jāyate" ।।
iti ।
tatra vākyaṃ yathā"śūnyaṃ vāsagṛham-'ityādi ।
mahāvākyaṃ yathā
rāmāyaṇa-mahābhārata-raghuvaṃśādi ।
padoccayo vākyamityuktam ।
tatra kiṃ padalakṣaṇamityata āha

varṇāḥ padaṃ prayogārhānanvitekārthabodhakāḥ ।

yathāghaṭa ।
prayogārheti prātipadikasya vyavacchedaḥ ।
ananviteti vākyamahāvākyayoḥ ।
eketi sākāṅkṣānekapadavākyānām ।
arthabodhakā iti kacaṭatapetyādīnām ।
varṇā iti bahuvacanamavivakṣitam ।

artho vācyaśva lakṣyaśca vyaṅgyaśceti tridhā mataḥ ।।

eṣāṃ svarūpamāha

vācyor'tho abhidhayā bodhyo lakṣyo lakṣaṇayā mataḥ ।
vyaṅgyo vyañjanayā tāḥ syustistraḥ śabdasya śaktayaḥ ।।

tā abhidhādyāḥ ।

tatra saṃketitārthasya bodhanādagrimābhidhā ।

uttamavṛddhena madhyamavṛddhamuddiśya "gāmānaya" ityukte taṃ gavānayanapravṛttamupalabhya bālo asya vākyasya "sāsnādimatpiṇḍānayanamarthaḥ" iti prathamaṃ pratipadyate, anantaraṃ ca "gāṃ badhāna" "aśvamānaya" ityādāvāvāpodvāpābhyāṃ gośabdasya "sāsnādimānarthaḥ" ānayanapadasya ca "āharaṇamarthaḥ" iti saṃketamavadhārayati ।
kvacicca prasīddhapadasamabhivyāharāt, yathā
"iha prabhinnakamalodare madhūni madhukaraḥ pibati" ityatra ।
kvacidāptopadeśāt, yathā
"ayamaśvaśabdavācyaḥ" ityatra ।
taṃ ca saṅketitamarthaṃ bodhayantī śabdasya śaktyantarānantaritā śaktirabhidhā nāma ।

saṅketo gṛhyate jātau guṇadravyakriyāsu ca ।।

jātirgopiṇḍādiṣu gotvādikā ।
guṇo viśeṣādhānahetuḥ siddho vastudharmaḥ ।
śuklādayo hi gavādiraṃ sajātīyebhyaḥ kṛṣṇagavādibhyo vyāvartayanti ।
dravyaśabdā ekavyaktivācino harihara-ḍitthaḍavitthādayaḥ ।
kriyāḥ sādhyarūpā vastudharmāḥ pākādayaḥ ।
eṣu hi adhiśrayaṇāvaśrayaṇāntādipūrvāparībhūto vyāpārakalāpaḥ pākādiśabdavācyaḥ ।
eṣveva hi vyakterupādhiṣu saṃketo gṛhyate, na vyaktauḥ ānantyavyabhicāradoṣāpātāt ।
atha lakṣaṇā

mukhyārthabādhe tadyukto yayānyor'thaḥ pratīyate ।
rūḍheḥ prayojanādvāsau lakṣaṇā śaktirarpitā ।।
"kaliṅgaḥ sāhasikaḥ" ityādau kaliṅgādiśabdo deśaviśeṣādirūpe svārthe ।
ñasaṃbhavan yayā śabdaśaktyā svasaṃyuktān puruṣādīn pratyāyayati, yayā ca "gaṅgāyāṃ ghoṣaḥ" ityādau gaṅgādiśabdo jalamayādirūpārthavācakatvātprakṛte asaṃbhavan svasya sāmīpyādisaṃbandhasaṃbandhinaṃ taṭādiṃ bodhayati, sā śabdasyārpitā svābhaviketarā īśvarānudbhāvitā vā śaktirlakṣaṇā nāma ।
pūrvatra hetū rūḍhiḥ prasiddhireva ।
uttaratra "gaṅgātaṭe ghoṣaḥ" iti pratipādanālabhyasya śītatvapāvanatvātiśayasya bodhanarūpaṃ prayojanam ।
hetuṃ vināpi yasya kasyacitsaṃbandhino lakṣaṇo atiprasaṅgaḥ syāt, ityuktam
"rūḍheḥ prayojanādvāsau" iti ।
kecittu "karmaṇi kuśalaḥ" iti rūḍhāvudāharanti ।
teṣāmayamabhiprāyaḥ
kuśāṃllātīti vyutpattilabhyaḥ kuśagrāhirūpo mukhyor'thaḥ prakṛte asaṃbhavan vivecakatvādisādharmyasambandhasambandhinaṃ dakṣarūpamarthaṃ bodhayati ।
tadanye na manyante ।
kuśagrāhirūpārthasya vyutpattilabhyatve api dakṣarūpasyaiva mukhyārthatvāt ।
anyaddhi śabdānāṃ vyutpattinimittamanyacca pravṛttinimittam ।
vyutpattilabhyasya mukhyārthatve "gauḥ śete" ityatrāpi lakṣaṇā syāt ।
"gamerḍeḥ" iti gamadhatorḍepratyayena vyutpāditasya gośabdasya śayanakāle prayogāt ।
tadbhedānāha

mukhyārthasyetarākṣepo vākyārthe anvayasiddhaye ।
syādātmano apyupādānādeṣopādānalakṣaṇā ।।

rūḍhāvupādānalakṣaṇā yathā
"śveto dhāvati" ।
prayojane yathā
"kuntāḥ praviśanti" ।
anayorhi śvetādibhiḥ kuntādibhiścācetanatayā kevalairdhāvanapraveśanakriyayoḥ kartṛtayānvayamalabhamānairetatsiddhaye ātmasambandhino aśvādayaḥ puruṣāda yaścākṣipyante ।
pūrvatra prayojanābhāvādrūḍhiḥ, uttaratra tu kuntādīnāmatigahanatvaṃ prayojanam ।
atra ca mukhyārthasyātmano apyupādānam ।
lakṣaṇalakṣaṇāyāṃ tu parasyaivopalakṣaṇamityanayorbhedaḥ ।
iyamevājahatsvārthetyucyate ।

arpaṇaṃ svasya vākyārthe parasyānvayasiddhaye ।
upalakṣaṇahetutvādeṣā lakṣaṇalakṣaṇā ।।

rūḍhiprayojanayorlakṣaṇalakṣaṇā yathā
"kaliṅgaḥ sāhasikaḥ" "gaṅgāyāṃ ghoṣaḥ" iti ca ।
anayorhi puruṣataṭayorvākyārthe anvayasiddhaye kaliṅgagaṅgāśabdāvātmānamarpayataḥ ।
yathā vā
"apakṛtaṃ bahu tatra kimucyate sujanatā prathitā bhavatā param ।
vidadhadīdṛśameva sadā sakhe ! sukhitamāssva tataḥ śaradāṃ śatam" ।।
atrāpakārādīnāṃ vākyārthe anvayasiddhaye upakṛtādayaḥ śabdā ātmānamarpayanti ।
apakāriṇaṃ pratyupakārādipratipādanānmukhyārthabādho vaiparītyalakṣaṇaḥ sambandhaḥ, phalamapyapakārātiśayaḥ ।
iyameva jahatsvārthetyucyate ।

āropādhyavasānābhyāṃ pratyekaṃ tā api dvidhā ।

tāḥ pūrvoktāścaturbhedalakṣaṇāḥ ।

viṣayasyānigīrṇasyānyatādātmyapratītikṛta ।।

sāropā syānnigīrṇasya matā sādhyavasānikā ।

viṣayiṇā anigīrṇasya viṣayasya tenaiva saha tādātmyapratītikṛtsāropā ।
iyameva rūpakālaṅkārasya bījam ।
rūḍhāvupādānalakṣaṇā sāropā yathā
"aśvaḥ śveto dhāvati" ।
atra hi śvetaguṇavānaśvo anigīrṇasvarūpaḥ svasamavetaguṇatādātmyena pratīyate ।
prayojane yathā
"ete kuntāḥ praviśanti" ।
atra sarvanāmnā kuntadhāripuruṣanirdeśāt ।
rūḍhau lakṣaṇalakṣaṇā sārepā yathā
"kaliṅgaḥ puruṣo yudhyate" ।
atra kaliṅga puruṣayorādhārādheyabhāvaḥ sambandhaḥ ।
prayojane yathā
"āyurghṛtam" ।
atrāyuṣkāraṇamapi ghṛtaṃ kāryakāraṇabhāvasambandhasambandhyāyustādātmyena pratīyate ।
anyavailakṣaṇyenāvyabhicāreṇāyuṣkaratvaṃ prayojanam ।
yathā vā
rājakīye puruṣe gacchati "rājāsau gacchati" iti ।
atra svasvāmibhāvalakṣaṇaḥ sambandhaḥ ।
yathā vā
agramātre avayavabhāge "hasto ayam" ।
atrāvayavāvayavi bhāvalakṣaṇasambandhaḥ ।
"brāhmaṇo api takṣāsau" ।
atra tātkarmyalakṣaṇaḥ ।
indrārthāsu sthūṇāsu "amī indrāḥ" ।
atra tādarthyalakṣaṇaḥ sambandhaḥ ।
evamanyatrāpi ।
nigīrṇasya punaviṣayasyānyatādātmyapratītikṛtsādhyavasānā ।
asyāścaturṣu bhedeṣu pūrvodāharaṇānyeva ।
tadevamaṣṭaprakārā lakṣaṇā ।

sādṛśyetarasaṃbandhāḥ śuddhāstāḥ sakalā api ।।

sādṛśyāttu matā gauṇyastena ṣoḍaśa bheditāḥ ।

tāḥ pūrvoktā aṣṭabhedā lakṣaṇāḥ ।
sādṛśyetarasaṃbandhāḥ kāryakāraṇabhāvādayaḥ ।
atra śuddhānāṃ pūrvodāharaṇānyeva ।
rūḍhāvupādānalakṣaṇā sārepā gauṇī yathā
etāni tailāni hemante sukhāni" ।
atra tailaśabdastilabhavasneharūpaṃ mukhyārthamupādāyaiva sārṣapādiṣu sneheṣu vartate ।
prayojane yathā
rājakumāreṣu tatsadṛśeṣu ca gacchatsu"ete rājakumārā gacchanti" ।
rūḍhāvupādānalakṣaṇā sādhyavasānā gauṇī yathā
"tailāni hemante sukhāni" ।
prayojane yathā
"rājakumārā gacchanti" rūḍhau lakṣaṇalakṣaṇā sārepā gauṇī yathā
"rājā gauḍendraṃ kaṇṭakaṃ śodhayati" ।
prayojane yathā
"gaurvāhīkaḥ" rūḍhau lakṣaṇalakṣaṇā sādhyavasānā gauṇī yathā
"rājā kaṇṭakaṃ śodhayati" ।
prayojane yathāgaurjalpati" ।
atra kecidāhuḥgausahacāriṇo guṇā jāḍyamāndyādayo lakṣyante ।
te ca gośabdasya vāhīkārthābhidhāne nimittībhavanti ।
tadayuktam
gośabdasyāgṛhītasaṅketaṃ vāhīkārthamabhidhātumaśakyatvād gośabdārthamātrabodhanācca ।
abhidhāyā viratatvād viratāyāśca punarutthānābhāvāt ।
anye ca punargauśabdena vāhīkārtho nābhidhīyate, kintu svārthasahacāriguṇasājātyena vāhīkārthagatā guṇā eva lakṣyante ।
tadapyanye na manyante ।
tathāhi
atra gośabdādvāhīkārthaḥ pratīyate, na vā ? ādye gośabdādeva vā ? lakṣitādvā guṇād ? avinābhāvādvā ? tatra, na prathamaḥ, vāhīkārthe asyāsaṅketitvāt ।
na dvitīyaḥ,
avinābhāvalabhyasyārthasya śābde anvaye praveśāsaṃbhavāt ।
śābdī hyākāṅkṣā śabdenaiva pūryate ।
na dvitīyaḥ,
yadi hi gośabdādvāhīkārtho na pratīyate, tadāsya vāhīkaśabdasya ca sāmānādhikaraṇyamasamañjasaṃ syāt ।
tasmādatra gośabdo mukhyayāvṛttyā vāhīkaśabdena sahānvayamalabhamāno ajñatvādisādharmyasaṃbandhādvāhīkārthaṃ lakṣayati ।
vāhīkasyājñatvādyatiśayabodhanaṃ prayojanam ।
iyaṃ ca guṇayogādrauṇītyucyate ।
pūrvā tūpacārāmiśraṇācchuddhā ।
upacāro hi nāmātyantaṃ viśakalitayoḥ śabdayoḥ sādṛśyātiśayamahimnā bhedapratītisthaganamātram ।
yathāagrimāṇavakayoḥ" ।
śuklapaṭayostu nātyantaṃ bhedapratītiḥ, tasmādevamādiṣu śuddhaiva lakṣaṇā ।

vyaṅgyasya gūḍhāgūḍhatvāddvidhā syuḥ phalalakṣaṇāḥ ।।

prayojane yā aṣṭabhedā lakṣaṇā daśitāstāḥ prayojanarūpavyaṅgyasya gūḍhāgūḍhatayā pratyekaṃ dvidhā bhūtvā ṣoḍhaśa bhedāḥ ।
tatra gūḍhaḥ, kāvyārthabhāvanāparipakvabuddhivibhavamātravedyaḥ ।
yathā
"upakṛtaṃ bahu tatra-" iti ।
agūḍhaḥ, atisphuṭatayā sarvajanasaṃvedyaḥ ।
yathā
upadiśatiṃ kāminīnāṃ yauvanamada eva lalitāni" ।।
atra"upadiśati" ityanena "āviṣkaroti" iti lakṣyate ।
āviṣkāratiśayaścābhidheyavatsphuṭa pratīyate ।

dharmidharmagatatvena phalasyaitā api dvidhā ।

etā anantaroktāḥ ṣoḍaśabhedā lakṣaṇāḥ phalasya dharmigatatvena dharmagatatvena ca pratyekaṃ dvidhā bhūtvā dvātriṃśadbhedāḥ ।
diṅbhātraṃ yathā
"strigdhaśyāmalakāntiliptaviyato velladvalākā ghanā vātāḥ śīkariṇaḥ payodasuhṛdāmānandakekāḥ kalāḥ ।
kāmaṃ santu dṛḍhaṃ kaṭhorahṛdayo rāmo asmi sarvaṃ sahe vaidehī tu kathaṃ bhaviṣyati hahā hā devi dhīrā bhava" ।।
atrātyantaduḥkhasahiṣṇurūpe rāme dharmiṇi lakṣye tasyaivātiśayaḥ phalam ।
"gaṅgāyāṃ ghoṣaḥ" ityatra taṭe śītatvapāvanatvarūpadharmasyātiśayaḥ phalam ।

tadevaṃ lakṣaṇābhedāścatvāriṃśanmatā budhaiḥ ।।

rūḍhāvaṣṭau phale dvātriṃśaditi catvāriśallakṣaṇābhedāḥ ।
kiñca

padavākyagatatvena pratyekaṃ tā api dvidhā ।

tā anantaroktāśca tvāriṃśadbhedāḥ ।
tatra padagatatve yathā
"gaṅgāyāṃ ghoṣaḥ" ।
vākyagatatve yathā
"upakṛtaṃ bahu tatra'iti ।
evamaśītiprakārā lakṣaṇā ।
atha vyañjanā

viratāsvabhidhādyāsu yayār'tho bodhyate paraḥ ।।

sā vṛttirvyañjanā nāma śabdasyārthādikasya ca ।

"śabdabuddhikarmaṇāṃ viramya vyāpārābhāvaḥ" iti nayenābhidhālakṣaṇātātparyākhyāsu tisṛṣu vṛttiṣu svaṃ svamarthaṃ bodhayitvopakṣīṇāsu yathā aparo anyo anyor'tho bodhyate sā śabdasyārthasya prakṛtipratyayādeśca śaktirvyañjanadhvananagamanapratyāyanādivyapadeśaviṣayā vyañjanā nāma ।
tatra

abhidhālakṣaṇāmūlā śabdasya vyañjanā dvidhā ।।

abhidhāmūlāmāha

anekārthasya śabdasya saṃyogādyairniyantrite ।
ekatrārthe anyadhīheturvyañjanā sābhidhāśrayā ।।

ādiśabdādviprayogādayaḥ ।
uktaṃ hi
"saṃyogo viprayogaśca sāhacaryaṃ virodhitā ।
arthaḥ prakāraṇaṃ liṅgaṃśabdasyānyasya saṃnidhiḥ ।।
sāmarthyamaucitī deśaḥ kālo vyaktiḥ svarādayaḥ ।
śabdārthasyānavacchede viśeṣasmṛtihetavaḥ" ।।
iti ।
"saśaṅkhcakro hariḥ" iti śaṅkhcakrayogena hariśabdo viṣṇumevābhidhatte ।
"aśaṅkhacakro hariḥ" iti tadviyogena tameva ।
"bhīmārjunau" iti arjunaḥ pārthaḥ ।
"karṇārjunau" iti karṇaḥ sūtaputraḥ ।
"sthāṇuṃ vande" iti sthāṇuḥ śivaḥ ।
"sarvaṃ jānāti devaḥ" iti devo bhavān ।
"kupito makaradhvajaḥ" iti makaradhvajaḥ kāmaḥ ।
"devaḥ purāriḥ" iti purāriḥ śivaḥ ।
"madhunā mattaḥ pikaḥ" iti madhurvasantaḥ ।
"yātu vo dayitāmukham" iti mukhaṃ sāṃmukhyam ।
"vibhāti gagane candraḥ, iti candraḥ śaśī ।
"niśi citrabhānuḥ" iti citrabhānurvāhniḥ ।
"bhāti rathāṅgam" rathāṅgam" iti napuṃsakavyaktyā rathāṅgaṃ cakram ।
svarastu veda eva viśeṣapratītikṛnna kāvya iti tasya viṣayo nodāhṛtaḥ ।
idaṃ ca ke apyasahamānā āhuḥ
svaro api kākkādirūpaḥ kāvye viśeṣapratītikṛdeva ।
udāttādirūpo api muneḥ pāṭhoktadiśā śṛṅgārādirasaviśeṣapratītikṛdeva" iti etadviṣaye udāharaṇamucitameva iti, tanna; tathāhi
svarāḥ kākkādayaḥ udāttādayo vā vyaṅgyarūpameva viśeṣaṃ pratyāyanti, na khalu prakṛtoktamanekārthaśabdasyaikārthaniyantraṇarūpaṃ viśeṣam ।
kiñca yadi yatra kvacidanekārthaśabdānāṃ prakaraṇādiniyamābhāvādaniyantritayorapyarthayoranurūpasvaravaśenaikatra niyamanaṃ vācyaṃ, tadā tathāvidhasthale śleṣānaṅgīkāraprasaṅgaḥ; na ca tathā, ata evāhuḥ śleṣanirūpaṇaprastāve
"kāvyamārge svaro na gaṇyate" itica nayaḥ, ityalamupajīvyānaṃ mānyānāṃ vyākhyāneṣu kaṭākṣanikṣepeṇa ।
ādiśabdāt "etāvanmātrastanī" ityādau hastādiceṣṭādibhiḥ stanādīnāṃ kamalakorakādyākāratvam ।
evamekasminnarthe abhidhayā niyantrite yā śabdārthasyānyārthabuddhihetuḥ śaktiḥ sābhidhāmūlā vyañjanā ।
yathā mama tātapādāna mahāpātracaturdaśabhāṣāvilāsinībhujaṅgamahākavīśvaraśrīcandraśekharasaṃdhivigrahikāṇām
"durgālaṅghitavigraho manasijaṃ saṃmīlayaṃstejasā prodyadrājakalo gṛhītagarimā viṣvagvṛto bhogibhiḥ ।
nakṣatreśakṛ tekṣaṇo girigurau gāḍhāṃ ruciṃ dhārayan gāmākramya vibhūtibhūṣitatanū rājatyumāvallabhaḥ" ।।
atra prakaraṇonābhidhayā umāvallabhaśabdasyomānāmnīmahādevīvallabhabhānudevanṛpatirūper'the niyantrite vyañjanayaiva gaurīvallabharūpor'tho bodhyate ।
evamanyat ।
lakṣaṇāmūlāmāha

lakṣaṇopāsyate yasya kṛte tattu prayojanam ।
yayā pratyāyyate sā syādvyañjanā lakṣaṇāśrayā ।।

"gaṅgāyāṃ ghoṣaḥ" ityādau jalamayādyarthabodhanādabhidhāyāṃ taṭādyarthabodhanācca lakṣaṇāyāṃ viratāyāṃ yayā śītatvapāvanatvādyatiśayādirbodhyate sā lakṣaṇāmūlā vyañjanā ।
evaṃ śabdīṃ vyañjanāmu katvārthomāha

vaktṛboddhavyavākyānāmanyasaṃnidhivācyayoḥ ।
prastāvadeśakālānāṃ kākośceṣṭādikasya ca ।।

vyañjaneti sambadhyate ।
tatra vaktṛvākyaprastāvadeśakālavaiśiṣṭye yathā mama
"kālo madhuḥ kupita eṣa ca puṣpadhanvā dhīrā vahanti ratikhedaharāḥ samīrāḥ ।
kelīvanīyamapi vañjulakuñjamañjur- dūre patiḥ kathaya kiṃ karaṇīyamadya" ।।
atraitaṃ deśaṃ prati śīghraṃ pracchannakāmukastvayā preṣyatāmiti sakhīṃ prati kayācidvyajyate ।
boddhavyavaiśiṣṭye yathā
"niḥ śeṣacyutacandanaṃ stanataṭaṃ nirmṛṣṭarāgo adharo netre dūramanañjane pulakitā tanvī taveyaṃ tanuḥ ।
mithyāvādini ! dūti ! bāndhavajanasyājñātapīḍāgame vāpīṃ snātumito gatāsi na punastasyādhamasyāntikm" ।।
atra tadantikameva rantuṃ gatāsīti viparītalakṣaṇayā lakṣyam ।
tasya ca rantumiti vyaṅgyaṃ pratipādyaṃ dūtīvaiśiṣṭyādbodhyate ।
anyasaṃnidhivaiśiṣṭye yathā
"ua ṇiccala ṇippandā, bhisiṇīpattammi rehai balāā ।
ṇimmalamaragaabhāaṇapariṭṭhiā saṅkhasutti vva" ।।
atra balākāyā nispandatvena viśvastatvam, tenāsya deśasya vijanatvam, ataḥ saṃketasthānametaditi kayāpi saṃnihitaṃ pracchannakāmukaṃ pratyucyate ।
atraiva sthānanirjanatvarūpaṃ vyaṅgyārthavaiśiṣṭyaṃ prayojanam ।

bhinnakaṇṭhadhvanirdhoraiḥ kākurityabhidhīyate ।

ityuktaprakārāyāḥ kākorbhedā ākarebhyo jñātavyāḥ ।
etadvaiśiṣṭye yathā
"guruparatantratayā bata dūrataraṃ deśamudyato gantum ।
alikulakokilalalite naiṣyati sakhi ! surabhisamaye asau" ।।
atra naiṣyati, api tarhi eṣyatyeveti kākkā vyajyate
ceṣṭāvaiśiṣṭye yathā
"saṃketakālamanasaṃ viṭaṃ jñātvā vidagdhayā ।
hasannetrārpitākūtaṃ līlāpaṅmaṃ nimīlitam" ।।
atra saṃdhyā saṃketakāla iti paṅmanimīlanādiceṣṭayā kayāciddyotyate ।
evaṃ vaktrādīnāṃ vyastasamastānāṃ vaiśiṣṭye boddhavyam ।

traividhyādiyamarthānāṃ pratyekaṃ trividhā matā ।।

"arthānāṃ vācyalakṣyavyaṅgyatvena trirūpatayā sarvā apyanantaroktā vyañjanāstrividhāḥ ।
tatra vācyārthasya vyañjanā yathā-"kālo madhuḥ-" ityādi ।
lakṣyārthasya yathā"niḥ śeṣacyutacandanam'ityādi ।
vyaṅgyārthasya yathā"ua ṇiccala-" ityādi ।
prakṛtipratyayādivyañjakatvaṃ tu prapañcayiṣyate ।

śabdabodhyo vyanaktyarthaḥ śabdo apyarthāntarāśrayaḥ ।
ekasya vyañjakatve tadanyasya sahakāritā ।।

yataḥ śabdo vyañjakatve apyarthāntaramapekṣate, artho api śabdam, tadekasya vyañjakatve anyasya sahakāritāvaśyamaṅgīkartavyā ।

abhidhāditrayopādhivaiśiṣṭyātrtrividho mataḥ ।
śabdo api vācakastadvallakṣako vyañjakastathā ।।

abhidhopādhiko vācakaḥ ।
lakṣaṇopādhiko lakṣakaḥ ।
vyañjanopādhiko vyayañjakaḥ ।
kiñca

tātparyākhyāṃ vṛttimāhuḥ padārthānvayabodhane ।
tātparyārthaṃ tadarthaṃ ca vākyaṃ tadvodhakaṃ pare ।।

abhidhāyā ekaikapadārthabodhanavirāmādvākyārtharūpasya padārthānvayasya bodhikā tātpaya nāma vṛttiḥ ।
tadarthaśca tātparyārthaḥ ।
tadvodhakaṃ ca vākyamityabhihitānvayavādināṃ matam ।
ihi sāhityārpaṇo vākyasvarūpanirūpaṇo nāma dvitīyaḥ paricchedaḥ ।

tṛtīyaḥ paricchedaḥ

atha ko ayaṃ rasa ityucyate

vibhāvenānubhāvena vyaktaḥ saṃcāriṇā tathā ।
rasatāmeti ratyādiḥ sthāyībhāvaḥ sacetasām ।।

vibhāvādayo vakṣyante ।
sāttvikāścānubhāvarūpatvāt na pṛthaguktāḥ, vyakto dadhyādinyāyena rūpāntarapariṇato vyaktīkṛta eva raso na tu dīpena ghaṭa iva pūrvasiddho vyajyate ।
taduktaṃ locanakāraiḥ
"rasāḥ pratīyanta iti tvodanaṃ pacatītivad vyavahāraḥ" iti ।
atra ca ratyādipadopādānādeva prāpte sathāyitve punaḥ sthāyipadopādānaṃ ratyādīnāmapi rasāntaraṣvasthāyitvapratipādanārtham ।
tataśca hāsakrodhādayaḥ śṛṅgāravīrādau vyabhicāriṇa eva ।
taduktam
"rasāvasthaḥ parambhāvaḥ sthāyitāṃ pratipadyate" iti ।
asya svarūpakathanagarbha āsvādanaprakāraḥ kathyate

sattvodrekādakhaṇḍasvaprakāśānandacinmayaḥ ।
vedyāntarasparśaśūnyo brahmāsvādasahodaraḥ ।।

lokottaracakatkāraprāṇaḥ kaiścit pramātṛbhiḥ ।
svākāravadabhinnatvenāyamāsvādyate rasaḥ ।।

"rajastamobhyāmaspṛṣṭaṃ manaḥ satvamihocyate" ityuktaprakāro bāhyameyavimukhatāpādakaḥ kaścanāntaro dharmaḥ sattvam ।
tasyodreko rajastamasī abhibhūya āvirbhāvaḥ ।
atra ca hetustathāvidhālaukikāvyārthapariśīlanam ।
akhaṇḍa ityeka evāyaṃ vibhāvādiratyādiprakāśasukhacamatkārātmakaḥ atra hetuṃ vakṣyāmaḥ ।
svaprakāśatvādyapi vakṣyamāṇaparītyā ।
cinmaya iti svarūpārthe mayaṭ ।
camatkāraśicattavistārarūpo vismayāparaparyyāyaḥ ।
tatprāṇatvañcāsmadvṛddhaprapitāmahasahṛdayagoṣṭhīgariṣṭhakavipaṇḍitamukhyaśrīmannārāyaṇapādairuktam ।
tadāha dharmadattaḥ svagranthe
rase sāraścamatkāraḥ sarvatrāpyanubhūyate ।
taccamatkārasāratve sarvatrāpyadbhuto rasaḥ ।
tasmādadbhutamevāha kṛtī nārāyaṇo rasam" ।।
iti ।
kaiściditi prāktanapuṇyaśālibhiḥ ।
yaduktam
"puṇyavantaḥ pramiṇvanti yogivadrasasantatim" ।
iti ।
yadyapi "svādaḥ kāvyārthasambhedādātmānandasamudbhavaḥ" ityuktadiśā rasasyāsvādānatiriktatvamuktam, tathāpi "rasaḥ svādyate" iti kālpanikaṃ bhedamurarī kṛtya karmakarttari vā prayogaḥ ।
taduktam-"rasyamānatāmātrasāratvāt prakāśaśarīrādananya eva hi rasaḥ" iti ।
ekamanyatrāpyevaṃvidhasthaleṣūpacāraṇa prayogo jñeyaḥ ।
nanvetāvatā rasasyājñeyatvamuktaṃ bhavatīti vyañjanāyāśca jñānaviśeṣatvād dvayoraikyamāpatitam ।
tataśca
"svajñānenānyadhīhetuḥ siddher'the vyañjako mataḥ ।
yathā dīpo anyathābhāve ko viśeṣo asya kārakāt" ।।
ityuktadiśā ghaṭapradīpavadvyaṅgyavyañjakayoḥ pārthakyameveti kathaṃ rasasya vyaṅgyateti cet, satyamuktam ।
ata evāhuḥ
"vilakṣaṇa evāyaṃ kṛtijñaptibhedebhyaḥ svādanākhyaḥ kaścidvyāpāraḥ ।
ata eva hi rasanāsvādanacamatkaraṇādayo vilakṣaṇā eva vyapadeśāḥ" iti ।
abhidhādivilakṣaṇavyāpāramātraprasādhanagrahilairasmābhī rasādīnāṃ vyaṅgyatvamuktaṃ bhavatīti ।
nanu tarhi karuṇādīnāṃ rasānāṃ duḥ khayatvādrasatvaṃ na syādatyucyate

karuṇādāvapi rase jāyate yatparaṃ sukham ।
sacetasāmanubhavaḥ pramāṇaṃ tatra kevalam ।।

ādiśabdādbībhatsabhayānakādayaḥ ।
tathāpyasahṛdayānāṃ mukhamudraṇāya pakṣāntaramucyate

kiñca teṣu yadā duḥkhaṃ na ko api syāttadunmukhaḥ ।

nahi kaścat sacetā ātmano duḥkhāya pravarttate ।
karūṇādiṣu ca sakalasyāpi sābhiniveśapravṛttidarśanāt sukhamayatvameva ।
anupapattyantaramāha

tathā rāmāyaṇādīnāṃ bhavitā duḥkhahetutā ।।

karuṇarasasya duḥ khahetutve karuṇarasapradhānarāmāyaṇādiprabandhānāmapi duḥkhahetutāprasaṅgaḥ syāt ।
nanu kathaṃ duḥkhakāraṇobhyaḥ sukhotpattirityāha

hetutvaṃ śokaharṣādergatebhyo lokasaṃśrayāt ।
śokaharṣādayo loke jāyantāṃ nāma laukikāḥ ।।

alaukikavibhāvatvaṃ prāptebhyaḥ kāvyasaṃśrayāt ।
sukhaṃ sañjāyate tebhyaḥ sarvebhyo apīti kā kṣatiḥ ।।

ye khalu rāmavanavāsādayo loke "duḥkhāraṇāni" ityucyante ta eva hi kāvyanāṭyasamarpitā alaukikavibhāvanavyāpāravattayā kāraṇaśabdavācyatāṃ vihāya alaukikavibhāvaśabdavācyatvaṃ bhajante ।
tebhyaśca surate dantadhātādibhya iva sukhameva jāyate ।
ataśca "laukikaśokaharṣādikāraṇobhyo laukikaśokaharṣādayo jāyante" iti loka eva pratiniyamaḥ ।
kāvye puna) "sarvebhyo api vibhāvādibhyaḥ sukhameva jāyate" iti niyamānna kaściddoṣaḥ ।
kathaṃ tarhi hariścandrādicaritasya kāvyanāṭyayorapi darśanaśravaṇābhyāmaśrupātā dayo jāyanta ityucyate

aśrupātādayastadvaddrutatvāccetaso matāḥ ।

tarhi kathaṃ kāvyataḥ sarveṣāmīdṛśī rasābhivyaktirna jāyata ityata āha

na jāyate tadāsvādo vinā ratyādivāsanām ।।

vāsanā cedānīntanī prāktanī ca rasāsvādahetuḥ, tatra yadyādyā na syāttadā śrotriyajaranmīmāṃsakādīnāmapi sa syāt ।
yadi dvitīyā na syāttadā yadragiṇā mapi keṣāñcidrasodvodho na dṛśyate tanna syāt ।
uktañca dharmmadattena
"savāsanānāṃ sabhyānāṃ rasasyāsvādanaṃ bhavet ।
nirvāsanāstu raṅgāntaḥ kāṣṭhakuḍyāśmasannibhāḥ" ।।
iti ।
nanu kathaṃ rāmādiratyādyudvodhakāraṇaiḥ sītādibhiḥ sāmājikaratyādyudvodhaityucyate

vyāpāro asti vibhāvādernāmnā sādhāraṇīkṛtiḥ ।
tatprabhāveṇa yasyāsan pāthodhiplavanādayaḥ ।।

pramātā tadabhedena svātmānaṃ pratipadyate ।

nanu kathaṃ manuṣyamātrasya samudralaṅghanādāvutsāhodvodha ityucyate

utsāhādisamudvodhaḥ sādhāraṇyābhimānataḥ ।।

nṛṇāmapi samudrādilaṅghanādau na duṣyati ।

ratyādayo api sādhāraṇyenaiva pratīyānta ityāha

sādhāraṇyena ratyādirapi tadvatpratīyate ।।

ratyāderapi svātmagatatvena pratītau sabhyānāṃ brīḍātaṅkādirbhavet ।
paragatatvena tvarasyatāpātaḥ ।
vibhāvādayo api prathamataḥ sādhāraṇyena pratīyanta ityāha

parasya na parasyeti mameti na mameti ca ।
tadāsvāde vibhāvādeḥ paricchedo na vidyate ।।

nanu tathāpi kathamevamalaukikatvameteṣāṃ vibhāvādīnāmityucyate

vibhāvanādivyāpāramalaukikamupeyuṣām ।
alaukikatvameteṣāṃ bhūṣaṇaṃ na tu dūṣaṇam ।।

ādiśabdādanubhāvasañcāraṇo ।
tatra vibhāvanaṃ ratyādeviśeṣaṇāsvādāṅkuraṇayaugyatānayanam ।
anubhāvanamevamyūtasya ratyādeḥ samanantarameva rasādirūpatayā bhāvanam ।
sañcāraṇaṃ tathābhūtasyaiva tasya samyak cāraṇam ।
vibhāvādīnāṃ yathāsaṅkhyaṃ kāraṇakāryyasahakāritve kathaṃ trayāṇāmapi rasodbodhe kāraṇatvamityucyate 

kāraṇa-kārya-sañcārirūpā api hi lokataḥ ।
rasodvodhe vibhāvādyāḥ kāraṇānyeva te matāḥ ।।

nanu tarhi kathaṃ rasāsvāde teṣāmekaḥ pratibhāsa ityucyate

pratīyamānaḥ prathamaṃ pratyekaṃ heturucyate ।
tataḥ sambalitaḥ sarvo vibhāvādiḥ sacetasām ।।

prapāṇakarasanyāyāccarvyamāṇo raso bhavet ।

yathā khaṇḍamaricādīnāṃ sammelanādapūrvva iva kaścidāsvādaḥ prapāṇakarase sañjāyate vibhāvādisammelanādihāpi tathetyarthaḥ ।
nanu yadi vibhāvānubhāvavyabhicāribhirmmilitaireva rasastat kathaṃ teṣāmekasya dvayorvā sadbhāve api sa syādityucyate

sadbhāvaścedvibhāvāderdvayorekasya vā bhavet ।।

bhktaṭityanyasamākṣepe tadā doṣo na vidyate ।

anyasamākṣepaśca prakaraṇādivaśāt ।
yathā
"dīrghākṣaṃ śaradindukāntivadanaṃ bāhū natāvaṃsayoḥ saṅkṣiptaṃ nibiḍonnatastanamuraḥ pārśve pramṛṣṭe iva ।
madhyaḥ pāṇimito nitambi jaghanaṃ pādāvudagrāṅgulī dhando narttayituryathaiva manasaḥ sṛṣṭaṃ tathāsyā vapuḥ" ।।
atra mālavikāmabhilaṣato agnimitrasya mālavikārūpavibhāvamātravarṇane api sañcāriṇāmautsukyādīnāmanubhāvānāñca nayanavisphārādīnāmaucityādevākṣepaḥ ।
ekamanyākṣepe apyūhyam ।
"anukāryyagato rasaḥ" iti vadataḥ pratyāha

pārimityāllaukikatvātsāntarāyatayā tathā ।।

anukāryyasya ratyāderudbodho na raso bhavet ।।

sītādidarśanādijo rāmādiratyādyudbodho hi parimito laukiko nāṭyakāvyadarśanādeḥ sāntarāyaśca, tasmāt kathaṃ rasarūpatāmiyāt ।
rasasyaitaddharmmatritayavilakṣaṇadharmmakatvāt ।
anukarttṛgatatvañcāsya nirasyati

śikṣābhyāsādimātreṇa rāghavādeḥ svarūpatām ।।

darśayannarttako naiva rasasyāsvādako bhavet ।

kiñca

kāvyārthabhāvanenāyamapi sabhyapadāspadam ।।

yadi punarnaṭo api kāvyārthabhāvanayā rāmādisvarūpatāmātmano darśayet tadā so api sabhyamadhya eva gaṇyate ।

nāyaṃ jñāpyaḥ svasattāyāṃ pratītyavyabhicārataḥ ।

yo hi jñāpyo ghaṭādiḥ sannapi kadācidajñāto bhavati, na hyayaṃ tathā; pratītimantareṇābhāvāt ।

yasmādeṣa vibhāvādisamūhālambanātmakaḥ ।।

tasmānna kāryaḥ

yadi rasaḥ kāryaḥ syāttadā vibhāvādijñānakāraṇaka eva syāt ।
tataśca rasapratītikāle vibhāvādayo na pratīyeran, kāraṇajñānatakāryyajñānayoryugapadadarśanāt ।
nahi candanasparśajñānaṃ tajjanyasukhajñānañcaikadā sambhavati ।
rasasya ca vibhāvādisamūhālambanātmakatayaiva pratīterna vibhāvādijñānakāraṇatvamityabhiprāyaḥ ।

no nityaḥ pūrvasaṃvedanojjhitaḥ ।
asaṃvedanakāle hi na bhāvo aṣyasya vidyate ।।

na khalu nityasya vastuno asaṃvedanakāle asambhavaḥ ।

nāpi bhavipyan sākṣādānandamayasvaprakāśarūpatvāt ।
kāryakṣāpyavilakṣaṇabhāvānno varttamāno api ।।

vibhāvādiparāmarśaviṣayatvāt sacetasām ।
parānandamayatvena saṃvedyatvādapi sphuṭam ।।

na nirvikalpakaṃ jñānaṃ tasya grāhakamiṣyate ।
tathābhilāpasaṃsargayogyatvavirahānna ca ।।

savikalpakaṃsaṃvedyaḥ

savikalpakajñānasaṃvedyānāṃ hi vacanaprayogayogyatā, na tu rasasya tathā ।

sākṣātkāratayā na ca ।
parokṣastatprakāśo nāparokṣaḥ śabdasaṃbhavāta ।।

tatkathaya kīdṛgasya tattvamaśrutādṛṣṭapūrvanirupaṇaprakārasyetyāha

tasmādalaukikaḥ satyaṃ vedyaḥ sahṛdayairayam ।

tatkiṃ punaḥ pramāṇaṃ tasya sadbhāva ityāha

pramāṇaṃ carvaṇaivātra svābhinne viduṣāṃ matam ।।

carvaṇā āsvādanam ।
tacca "svādaḥ kāvyārthasaṃbhedādātmānandasamudbhavaḥ" ityuktaprakāram ।
nanu yadi raso na kāryastatkathaṃ mahaṣiṇā vibhāvānubhāvavyabhicārisaṃyogādrasaniṣpattiḥ" iti lakṣaṇaṃ kṛtamityucyate

niṣpattyā carvaṇasyāsya niṣpattirupacārataḥ ।

yadyapi rasābhinnatayā carvaṇasyāpi na kāryatvaṃ tathāpi tasya kādācitkatayā upacaritena kāryatvena kāryatvamupacaryate ।

avācyatvādikaṃ tasya vakṣye vyañjanarūpaṇe ।।

tasya rasasya ।
ādiśabdādalakṣyatvādi ।
nanu yadi militā ratyādayo rasāstatkathamasya svaprakāśatvaṃ kathaṃ vākhaṇḍatvamityāha

ratyādijñānatādātmyādeva yasmādraso bhavet ।
ato asya svaprakāśatvamakhaṇḍatvaṃ ca sidhyati ।।

yadi ratyādikaṃ prakāśaśarīrādatiriktaṃ syāttadaivāsya svaprakāśatvaṃ na sidhyate, na ca tathā, tādātmyāṅgīkārāt ।
yaduktam
"yadyapi rasānanyatayā carvaṇāpi na kāryā tathāpi kādācitkatayā kāryatvamupakalpya tadekātmanyanādivāsanāpariṇatirūpe ratyādibhāve api vyavahāra iti bhāvaḥ" iti ।
"sukhāditādātmyāḍgīkāre cāsmākī siddhāntaśayyāmadhiśayya divyaṃ varṣasahastraṃ pramodanidrāmupeyāḥ" iti ca ।
"abhinno api sa pramātrā vāsanopanītaratyāditādātmyena gocarīkṛtaḥ" iti ca ।
jñānasya svaprakāśatvamanaṅgīkurvatāmupari vedāntibhireva pātanīyo daṇḍaḥ ।
tādātmyādevāsyākhaṇḍatvam ।
ratyādayo hi prathamamekaikaśaḥ pratīyamānāḥ sarve apyekībhūtāḥ sphuranta eva rasatāmāpadyante ।
taduktam 
"vibhāvā anubhāvāśca sāttvikā vyabhicāriṇaḥ ।
pratīyamānāḥ prathamaṃ khaṇḍaśo yāntyakhaṇḍatām" ।।
iti ।
"paramārthatastvakhaṇḍa evāyaṃ vedāntaprasiddhabrahmatattvavadveditavyaḥ" iti ca ।
athaṃ ke te vibhāvānubhāvavyabhicāriṇa ityapekṣāyāṃ vibhāvamāha

ratyādyudvodhakā loke vibhāvāḥ kāvyanāṭyayoḥ ।

ye hi loke rāmādigataratihāsādīnāmudvodhakāraṇāni sītādayasta eva kāvye nāṭye ca niveśitāḥ santaḥ "vibhāvyante āsvādāṅkuraprādurbhāvayogyāḥ kriyante sāmājikaratyādibhāvā ebhiḥ" iti vibhāvā ucyante ।
taduktaṃ bharttṛhariṇā
"śabdopahitarūpāṃstān buddherviṣayatāṃ gatān ।
pratyakṣāniva kaṃsādīn sādhanatvena manyate" ।।
iti ।
tadbhedāvāha

ālambanoddīpanākhyau tasya bhedāvubhau smṛtau ।

spaṣṭam ।
tatra

ālambanaṃ nāyakādistamālambya rasodramāt ।।

ādiśabdānnāyikāpratināyikādayaḥ ।
atha yasya rasasya yo vibhāvaḥ sa tatsvarūpavarṇane vakṣyate ।
tatra nāyakaḥ

tyāgī kṛtī kulīnaḥ suśrīko rūpayovanotsāhī ।
dakṣo anuraktalokastejovaidagdhyaśīlavānnetā ।।

dakṣaḥ kṣiprakārī ।
śīlaṃ sadvṛtam ।
evamādiguṇasampanno netā nāyako bhavati ।
tadbhedānāha

dhīrodātto dhīroddhatastathā dhīralalitaśca ।
dhīrapraśānta ityayamuktaḥ prathamaścaturbhedaḥ ।।

spaṣṭam ।
tatra dhīrodāttaḥ

avikatthanaḥ kṣamāvānatigambhīro māhasattvaḥ ।
stheyānnagūḍhamāno dhīrodātto dṛḍhavrataḥ kathitaḥ ।।

avikatthano anātmaślāghākaraḥ ।
mahāsattvo harṣaśokādyanabhibhūtasvabhāvaḥ ।
nigūḍhamāno vinayacchannagarvaḥ ।
dṛḍhavrato aṅgīkṛtanirvāhakaḥ ।
yathārāmayudhiṣṭirādiḥ ।
atha dhīroddhataḥ

māyāparaḥ pracaṇḍaścapalo ahaṅkāradarpabhūyiṣṭhaḥ ।
ātmaślāghānirato dhīrairdhoroddhataḥ kathitaḥ ।।

yathābhīmasenādiḥ atha dhīralalitaḥ

niścinto mṛduraniśaṃ kalāparo dhīralalitaḥ syāt ।

kalā nṛtyādikā ।
yathāsatnavālyādau vatsarājādiḥ ।
atha dhīrapraśāntaḥ

sāmānyaguṇairbhūyān dvijādiko dhīrapraśāntaḥ syāt ।।

yathāmālatīmādhavādau mādhavādiḥ ।
eṣāṃ ca śṛṅgārādirūpatve bhedānāha

ebhirdakṣiṇādhṛṣṭānukūlaśaṭharūpibhistu ṣoḍaśadhā ।

tatra teṣāṃ dhīrodāttādīnāṃ pratyekaṃ dakṣiṇadhṛṣṭānukūlaśaṭhatvena ṣoḍaśaprakārā nāyakaḥ ।

eṣu tvanekamahilāsu samarāgo dakṣiṇaḥ kathitaḥ ।।

dvayostricatuḥ prabhṛtiṣu nāyikāsu tulyānurāgo dakṣiṇanāyakaḥ ।
yathā
snātā tiṣṭhati kuntaleśvarasutā, vāro aṅgarājasvasurdyūtai rātririyaṃ jitā kalamayā, devī prasādyādya ca ।
ityantaḥ purasundarīḥ prati mayā vijñāyā vijñāpite devenāpratipattimūḍhamanasā dvitrāḥ sthitaṃ nāḍikāḥ ।।

kṛtāgā api niḥśaṅkastarjito api na lajjitaḥ ।
dṛṣṭadoṣo api mithyāvākkathito dhṛṣṭanāyakaḥ ।।

yathā mama
śoṇaṃ vīkṣya mukhaṃ vicumbitumahaṃ yātaḥ samīpaṃ tataḥ pādena prahṛtaṃ tayā, sapadi taṃ dhṛtvā sahāse mayi ।
kiñcittatra vidhātumakṣamatayā bāṣpaṃ sṛjantyāḥ sakhe ! dhyātaścetasi kautukaṃ vitanute kopo api vāmabhruvaḥ ।।

anukūla ekanirataḥ

ekasyāmeva nāyikāyāmāsakto anukūlanāyakaḥ ।
yathā
asmākaṃ sakhi ! vāsasī na rucire, graiveyakaṃ nojjvalaṃ, no vakrā gātiruddhataṃ na hasitaṃ, naivāsti, kaścinmadaḥ ।
kintvanye api janā vadanti subhago apyasyāḥ priyo nānyato dṛṣṭaṃ nikṣipatīti viśvamiyatā manyāmahe duḥsthitam ।।

śaṭho ayamekatra baddhabhāvo yaḥ ।
darśitabahiranurāgo vipriyamanyatra gūḍhamācarati ।।

yaḥ punarekasyāmeva nāyikāyāṃ baddhabhāvo dvayorapi nāyikayorbahirdarśitānurāgo anyasyāṃ nāyikāyāṃ gūḍhaṃ vipriyamācarita sa śaṭhaḥ ।
yathā
"śaṭānyasyāḥ kāñcīmaṇiraṇitamākarṇya sahasā yadāśliṣyanneva praśithilabhujagranthirabhavaḥ ।
tadetatkvācakṣe ghṛtamadhumayatvadvahuvaco- viṣeṇāghūrṇantī kimapi na sakhī me gaṇayati" ।।

eṣāṃ ca traividhyāduttamamadhyādhamatvena ।
uktā nāyakabhedāścatvāriṃśattathāṣṭau ca ।।

eṣāmuktaṣoḍaśabhedānām ।
atha prasaṅgādeteṣāṃ sahāyānāha

dūrānuvartini syāttasya prāsaṅgiketivṛtte tu ।
kiñcittadguṇahīnaḥ sahāya evāsya pīṭhamarddākhyaḥ ।।

tasya nāyakasya bahuvyāpini prasaṅgasaṃgate itivṛtte anantaroktairnāyakasāmānyaguṇaiḥ kiñcidūnaḥ pīṭhamarddanāmāsahāyo bhavati ।
yathā-rāmacandrādīnāṃ sugrīvādayaḥ ।
atha śṛṅgārasahāyāḥ

śṛṅgāre asya sahāyā viṭaceṭavidūṣakādyāḥ syuḥ ।
bhaktā narmasu nipuṇāḥ kupitavadhūmānabhañjanāḥ śuddhāḥ ।।

ādiśabdānmālākārarajakatāmbūlikagāndhikādayaḥ ।
tatra viṭaḥ

saṃbhogahīnasaṃpadviṭastu dhūrttaḥ kalaikadeśajñaḥ ।
veśopacārakuśalo vāggmī madhuro atha bahumato goṣṭhyām ।।

ceṭaḥ prasiddha eva ।

kusumavasantādyabhidhaḥ karmavapurveṣabhāṣādyaiḥ ।
hāsyakaraḥ kalaharatirvidūṣakaḥ syāt svakarmajñaḥ ।।

svakarma hāsyādi ।
arthacintane sahāyamāha

mantrīsyādarthānāṃ cintāyāṃ

arthāstantrāvāpādayaḥ ।
yattvatra sahāyakathanaprastāve
"mantrī svaṃ cobhayaṃ vāpi sakhā tasyārthacintane" iti kenācillakṣaṇaṃ kṛtam, tadapi rājñor'thacintanopāyalakṣaṇaprakaraṇo lakṣayitavyam, na tu sahāyakathanaprakaraṇo ।
"nāyakasyārthacintane mantrī sahāyaḥ" ityukte api nāyakasyārthata eva siddhatvāt ।
yadapyuktam
"mantriṇāṃ lalitaḥ śeṣā mantriṣvāyattasiddhayaḥ" iti, tadapi svalakṣaṇakathanenaika lakṣitasya dhīralalitasya mantrimātrāyattārthacintanopapattergatārtham ।
na cārthacintane tasya mantrī sahāyaḥ, kiṃ tu svayameva saṃpādakaḥ; tasyārthacintanādyabhāvāt ।
athāntaḥ purasahāyāḥ

tadvadavarodhe ।
vāmanaśaṇḍhakirātamlecchābhīrāḥ śakārakubjādyaḥ ।।

madamūrkhatābhimānī duṣkulataiśvaryasaṃyuktaḥ ।
so ayamanūḍhābhrātā rājñaḥ śyālaḥ śakāra ityuktaḥ ।।

ādyaśabdānmūkādayaḥ ।
tatra śaṇḍhavāmanakirātakubjādayo yathā ratnābalyām
naṣṭaṃ varṣavarairmanuṣyagaṇanābhāvādapāsya trapā- mantaḥ kañcukikañcukasya viśati trāsādayaṃ vāmanaḥ ।
paryantāśrayibhinijasya sadṛśaṃ nāmnaḥ kirātaiḥ kṛtaṃ kubjā nīcatayaiva yānti śanakairātmekṣaṇāśaṅkinaḥ ।।
śakāro mṛcchakaṭikādiṣu prasiddhaḥ ।
anye api yathādarśanaṃ jñātavyāḥ ।
atha daṇḍasahāyāḥ

daṇḍe suhṛtkumārāṭavikāḥ sāmantasainikādyāśca ।

duṣṭanigraho daṇḍaḥ ।
spaṣṭam ।

ṛtvikpurodhasaḥ syurbrahmavidastāpasāstathā dharme ।।

brahmavido vedavidaḥ, ātmavido vā ।
atra ca

uttamāḥ pīṭhamardādyāḥ

ādyaśabdānmantripurohitādayaḥ ।

madhyau viṭavidūṣakau ।
tathā śakāraceṭādyā adhamāḥ parikīrtitāḥ ।।

ādyaśabdāttāmbūlikagāndhikādayaḥ ।
atha prasaṅgāddūtānāṃ vibhāgagarbhalakṣaṇamāha

nisṛṣṭārtho mitārthaśca tathā saṃdeśahārakaḥ ।
kāryapreṣyastridhā dūto dūtyaścāpi tathāvidhāḥ ।।

tatra kāryapreṣyo dūta iti lakṣaṇam ।
tatra

ubhayorbhāvamunnīya svayaṃ vadati cottaram ।
suśliṣṭaṃ kurute kāryaṃ nisṛṣṭārthastu sa smṛtaḥ ।।

ubhayoriti yena preṣito yadantike preṣitaśca ।

mitārthabhāṣī kāryasya siddhakārī mitārthakaḥ ।
yāvadbhāṣitasaṃdeśahāraḥ saṃdeśahārakaḥ ।।

atha sāttvikanāyakaguṇāḥ

śībhā bilāso mādhuryaṃ gāmbhīryaṃ dhairyatejasī ।
lalitaudāryamityaṣṭau sattvajāḥ pauruṣā guṇāḥ ।।

tatra

śūratā takṣatā satyaṃ mahotsāho anurāgitā ।
nīye ghṛṇādhike spardhā yataḥ śobheti tāṃ viduḥ ।।

tatrānurāgitā yathā
ahameva mato mahīpateriti sarvaḥ prakṛtiṣvacintayat ।
upadheriva nimnagāśateṣvabhavannāsya vimānanā kvacit ।।
evamanyadapi ।
atha vilāsaḥ

dhīrā dṛṣṭirgatiścitrā vilāse sasmitaṃ vacaḥ ।

yathā
dṛṣṭīstṛṇīkṛtajagatrtrayasattvasārā dhīroddhatā namayatīva gatirdharitrīm ।
kaumārake api girivadgurutāṃ dadhāno vīro rasaḥ kimayametyuta darpa eva ।।

saṃkṣobheṣvapyanudvego mādhuryaṃ parikīrtitam ।।

ūhyamudāharaṇam ।

bhīśokakrodhaharṣādyairgāmbhīryaṃ nirvikāratā ।

yathā
āhūtasyābhiṣekāya visṛṣṭasya vanāya ca ।
na mayā lakṣitastasya svalpo apyākāravibhramaḥ ।।

vyavasāyādacalanaṃ dhairyaṃ vighne mahatyapi ।।

yathā-śrutāpsarogītirapa kṣaṇo asmin haraḥ prasaṃkhyānaparo babhūva ।
ātmeśvarāṇāṃ na hi jātu vighnāḥ samādhibhedaprabhavo bhavanti ।।

adhikṣepāpamānādeḥ prayuktasya pareṇa yat ।
prāṇātyaye apyasahanaṃ tattejaḥ samudāhṛtam ।।

vāgveśayormadhuratā tadvacchaṅgāraceṣṭitaṃ lalitam ।
dānaṃ sapriyabhāṣaṇamaudāryyaṃ śatrumitrayoḥ samatā ।।

eṣāmudāharaṇānyūhyāni ।

atha nāyikā tribhedā svānyā sādhāraṇā strīti ।
nāyakasāmānyaguṇairbhavati yathāsaṃbhavairyuktā ।।

nāyikā punarnāyakasāmānyaguṇaistyāgādibhiryathāsambhavairyuktā bhavati ।
sā ca svastrī anyastrī sādhāraṇastrīti trividhā ।
tatra svastrī

vinayārjavādiyuktā gṛhakarmaparā pativratā svīyā ।

yathā
"lajjāpajjattapasāhaṇāiṃ parabhattiṇippivāsaṃiṃ ।
aviṇaadummedhāiṃ dhaṇṇāṇa ghare kalattāiṃ ।।

sāpi kathitā tribhedā mugdhā madhyā pragalbheti ।।

tatra

prathamāvatīrṇayauvanamadanabikārā ratau vāmā ।
kathitā mṛduśca māne samadhikalajjāvatī mugdhā ।।

tatra prathamāvatīrṇayauvanā yathā mama tātāpādānām
madhyasya prathimānameti jaghanaṃ vakṣojayormandatā dūraṃ yātyudaraṃ ca romalatikā netrārjavaṃ dhāvati ।
kandarpaṃ parivīkṣya nūtanamanorājyābhiṣiktaṃ kṣaṇā- daṅgānīva parasparaṃ vidadhate nirluṇṭhanaṃ subhruvaḥ ।।
prathamāvatīrṇamadanavikārā yathā mama prabhāvatī pariṇaye
datte sālasamantharaṃ bhuvi padaṃ niryāti nāntaḥ purāt, noddāmaṃ isati kṣaṇātkalayate hrīyantraṇāṃ kāmapi, kiṃcidbhāvagabhīravakrimalavaspṭaṣṭaṃ manāgbhāṣate, sabhrūbhaṅgamudīkṣate priyakathāmullāpayantīṃ sakhīm ।।
ratau vāmā yathā
"dṛṣṭā dṛṣṭimadho dadāti, kurute nālapamābhāṣitā, śayyāyāṃ parivṛttya tiṣṭhati, bālādāliṅgitā vepate ।
niryāntīṣu sakhīṣu vāsabhavanānnirgantumevehate, jātā vāmatayaiva saṃprati mama prītyai navoḍhā priyā" ।।
māne mṛduryathā
"sā patyuḥ prathamāparādhasamaye sakhyopadeśaṃ vinā no jānāti savibhramāṅgavalanāvakroktisaṃsūcanam ।
svacchairacchakapolamūlagalitaiḥ paryastanetrotpalā bālā kevalameva roditi luṭhallolālakairaśrubhiḥ ।।
samadhikalajjāvatī yathā
"datte sālasamantharam'ityatra śloke ।
atra samadhikalajjāvatītvenāpi labdhāyā rativāmatāyā vicchittiviśeṣavattayā punaḥ kathanam ।
atha madhyā

madhyā vicitrasuratā prarūḍhasmarayauvanā ।
īṣatpragalbhavacanā madhyamavrīḍitā matā ।।

vicitrasuratā yathā
"kānte tathā kathamapi prathitaṃ mṛgākṣyā cāturyamuddhatamanobhavayā rateṣu ।
tatkūjitānyanuvadadbhiranekavāraṃ śiṣyāyitaṃ gṛhakapotaśatairyathāsyāḥ" ।।
prarūḍhasmarā yathātraivodāharaṇo ।
prarūḍhayovanā yathā mama
"natre khañjanagañjane, sarasijapratyarthi pāṇidvayaṃ, vakṣojau kārikumbhavibhramakīmatyunnatiṃ gacchataḥ ।
kāntiḥ kāñcanacampakapratinidhirvāṇī sudhāsyandinī, smerendīvaradāmasodaravapustasyāḥ kaṭākṣacchaṭā" ।।
evamanyatrāpi ।
atha pragalbhā

smarāndhā gāḍhatāruṇyā samastaratakovidā ।
bhāvonnatā daravrīḍā pragalbhākrāntanāyakā ।।

smarāndhā yathā
"dhanyāsi yā kathayasi priyasaṃgame api viśrabdhacāṭukaśatāni ratāntareṣu ।
nīvīṃ prati praṇihite tu kare priyeṇa sakhyaḥ śapāmi yadi kiṃcadapi smarāmi " ।।
gāḍhatāruṇyā yathā
"atyunnatastanamuro nayane sudīrghe, vakre bhruvāvatitarāṃ, vacanaṃ tato api ।
madhyo adhikaṃ tanuranūnagururnitambo mandā gatiḥ kimapi cādbhutayauvanāyāḥ" ।।
samastaratakovidā yathā
"kvacittāmbūlāktaḥ kvacidgarupaṅkāṅkamalinaḥ kvaciccūrṇodrarī kvacidapi ca sālaktakapadaḥ ।
valībhaṅgābhogairalakapatitaiḥ śīrṇakusumaiḥ striyāḥ sarvāvasthaṃ kathayati rataṃ pracchadapaṭaḥ" ।।
bhāvonnatā yathā
"madhuravacanaiḥ sabhrūbhaṅgaiḥ kṛtāṅgulitarjanai- rabhasaracitairaṅganyāsairmahotsavabandhubhiḥ ।
asakṛdasakṛtsphārasphāraraipāṅgavilokitai- sbhibhuvanajaye sā pañceṣoḥ karoti sahāyatām" ।।
svalpabrīḍā yathā
"dhanyāsi yā kathayasi"
ityatreva ākrāntanāyakā yathā
svāmin bhaṅgurayālakaṃ, satilakaṃ bhālaṃ vilāsin kuru, prāṇośa truṭitaṃ payodharataṭe hāraṃ punaryojaya ।
ityuktvā suratāvasānasamaye sampūrṇacandrānanā spṛṣṭā tena tathaiva jātamulakā prāptā punarmohanam" ।।
madhyāpragalbhayorbhedāntarāṇyāha

te dhīrā cāpyadhīrā ca dhīrādhīreti ṣaṅvidhe ।

te madhyāpragalbhe ।
tatra

priyaṃ sotprāsavakroktyā madhyā dhīrā daheduṣā ।।

dhīrādhīrā tu ruditairadhīrā paruṣoktibhiḥ ।

tatra madhyā dhīrā yathā
"tadavitathamavādīryanmama tvaṃ priyeti priyajanaparibhuktaṃ yaddukūlaṃ dadhānaḥ ।
madadhivasatimāgāḥ kāmināṃ maṇḍanaśrīr- vrajati hi saphalatvaṃ vallabhālokanena" ।।
madhyaiva dhīrādhīrā yathā
"bāle ! nātha ! vimuñca mānini ! ruṣaṃ, roṣānmayā kiṃ kṛtaṃ, khedo asmāsu, na me aparādhyati bhavān sarve aparādhā mayi ।
tatkiṃ rodiṣi gadradena vacasā, kasyāgrato rudyate, nanvetanmama, kā tavāsmi, dayitā, nāsmītyato rudyate" ।।
iyamevādhīrā yathā
"sārdhaṃ manorathaśataistava dhūrta ! kāntā saiva sthitā manasi kṛtrimahāvaramyā ।
asmākamasti nahiṃ kaścidihāvakāśa- rastasmātkṛtaṃ caraṇaṇataviḍambanābhiḥ" ।।

pragalbhā yadi dhīrā syācchannakopākṛtistadā ।।

udāste surate tatra darśayantyādarān bahiḥ ।

tatra priye ।
yathā
"ekatrāsanasaṃsthitiḥ parihṛtā pratyudramāddūrata- stāmbūlānayanacchalena rabhasāśleṣo api saṃvighnitaḥ ।
ālāpo api na miśritaḥ parijanaṃ vyāpārayantyāntike kāntaṃ pratyupacārataścaturayā kopaḥ kṛtārthokṛtaḥ" ।।

dhīrādhīrā tu solluṇṭhabhāṣaitaiḥ khedayatyamum ।।

amuṃ nāyakam ।
yathā mama
"analaṅkṛto api sundara ? harasi mano me yataḥ prasabham ।
kiṃ punaralaṅkṛtastvaṃ samprati nakhakṣataistasyāḥ" ।।

tarjayettāḍayedanyā

anyā adhīrā ।
yathā-"śoṇaṃ vīkṣya mukhaṃ-" ityatra ।
atra ca sarvatra "ruṣā" ityanuvartate ।

pratyekaṃ tā api dvidhā ।
kaniṣṭhajyeṣṭharūpatvānnāyakapraṇayaṃ prati ।।

tā anantaroktāḥ ṣaḍbhedā nāyikāḥ ।
yathā
"dṛṣṭvaikāsanasaṃsthite priyatame paścādupetyādarā- dekasyā nayane pidhāya vihitakrīḍānubandhacchalaḥ ।
īṣadvakritakandharaḥ sapulakaḥ premollasanmānasā- mantarhāsalasatkapolaphalakāṃ dhūrto aparāṃ cumbati" ।।

madhyāpragalbhayorbhedāstasmāddvādaśa kītiṃtāḥ ।
mugdhā tvekaiva tena syuḥ svīyābhedāstrayodaśa ।।

parakīyā dvidhā proktā paroḍhā kanyakā tathā ।

tatra

yātrādiniratānyoḍhā kulaṭā galitatrapā ।।

yathā
"svāmī niḥ śvasite apyasūyati, manojighraḥ sapatnījanaḥ, śvaśrūriṅgītadaivataṃ nayanayorīhāliho yātaraḥ ।
taddūrādayamañjaliḥ kimadhunā dṛgbhaṅgibhāvena te, vaidagdhīmadhuraprabandharasika ! vyartho ayamatra śramaḥ" ।।
atra hi mama pariṇotānnācchādanādidātṛtayā svāmyeva na tu vallabhaḥ ।
tvaṃ tu vaidagdhīmadhuraprabandharasikatayā mama vallabho asītyādivyaṅgyārthavaśādasyāḥ paranāyakaviṣayā ratiḥ pratīyate ।

kanyā tvajātopayamā salajjānavayauvanā ।

asyāśca pitrādyāyattatvātparakīyātvam ।
yathā mālatīmādhavādau mālatyādiḥ ।

dhīrā kalāpragalbhā syādveśyā sāmānyanāyikā ।।

nirguṇānapi na dveṣṭi na rajyati guṇiṣvapi ।
vittamātraṃ samālokya sā rāgaṃ darśayedvahiḥ ।।

kāmamaṅgīkṛtamapi parikṣīṇadhanaṃ naram ।
mātrā niḥ sārayedeṣā punaḥ saṃdhānakāṅkṣayā ।।

taskarāḥ paṇḍakā mūrkhāḥ sukhaprāptadhanastathā ।
liṅginaśchannakāmādyā asyāḥ prāyeṇa vallabhāḥ ।।

eṣāpi madanāyattā kvāpi satyānurāgiṇi ।
raktāyāṃ vā viraktāyāṃ ratamasyāṃ sudurlabham ।।

paṇḍako vātapāṇḍvādiḥ ।
channaṃ pracchannaṃ ye kāmayante te channakāmāḥ ।
tatrarāgahīnā yathā laṭakamelakādau madanamañjaryādiḥ ।
raktā yathā mṛcchakaṭikādau vasantasenādiḥ ।
punaśca

avasthābhirbhavantyaṣṭāvetāḥ ṣoḍaśabheditāḥ ।
svādhīnabhartṛkā tadvatkhaṇḍitāthābhisārikā ।।

kalahāntaritā vipralabdhā proṣitabhartṛkā ।
anyā vāsakasañjā syādvirahotkaṇṭhitā tathā ।।

tatra

kānto ratiguṇākṛṣṭo na jahāti yadantikam ।
vicitravibhramāsaktā sā syātsvādhīnabhartṛkā ।।

yathā
"asmākaṃ sakhi vāsasī'ityādi ।

pārśvameti priyo yasyā anyasaṃyogacihnitaḥ ।
sā khaṇḍiteti kathitā dhīrairīrṣyākaṣāyitā ।।

yathā
"tadavitathamavādīḥ" ityādi ।

abhisārayate kāntaṃ yā manmathavaśaṃvadā ।
svayaṃ vābhisaratyeṣā dhīrairuktābhisārikā ।।

kramādyathā
na ca me avagacchati yathā laghutāṃ karuṇāṃ yathā ca kurute sa mayi ।
nipuṇaṃ tathainamabhigamya vaderabhidūti kaciditi saṃdidiśe ।।
"utkṣiptaṃ karakaṅkaṇadvayamidaṃ, baddhā dṛḍhaṃ mekhalā, yatnena pratipāditā mukharayormañjīrayormūkatā ।
ārabdhe rabhasānmayā priyasakhi ! krīḍābhisārotsave, caṇḍālastimirāvaguṇṭhanapaṭakṣepaṃ vidhatte vidhuḥ" ।।

saṃlīnā sveṣu gātreṣu mūkīkṛtavibhūṣaṇā ।
avaguṇṭhanasaṃvītā kulajābhisaredyadi ।।

vicitrojjvalaveṣā tu raṇannūpukaṅkaṇā ।
pramodasmeravadanā syādveśyabhisaredyadi ।।

madaskhalitasaṃlāpā vibhramotphullalocanā ।
āviddhagatisaṃcārā syātpreṣyābhisaredyadi ।।

tatrādye "utkṣiptam" ityādi ।
anyayoḥ ūhyamudāharaṇam ।
prasaṅgādabhisārasthānāni kathyante

kṣetraṃ vāṭī bhagnadevālayo dūtīgṛhaṃ vanam ।
mālāpañcaḥ śmaśānaṃ ca nadyādīnāṃ taṭī tathā ।।

evaṃ kṛtābhisārāṇāṃ puṃścalīnāṃ vinodane ।
sthānānyaṣṭau tathā dhvāntacchanne kutracidāśraye ।।

cāṭukāramapi prāṇanāthaṃ rāṣādapāsya yā ।
paścāttāpamavāpnoti kalahāntaritā tu sā ।।

yathā mama tātapādānām
"no cāṭuśravaṇaṃ kṛtaṃ, na ca dṛśā hāro antike vīkṣitaḥ, kāntasya priyahetave nijasakhīvāco api dūrīkṛtāḥ ।
pādānte vinipatya tatkṣaṇamasau gacchanmayā mūḍhayā pāṇibhyāmavarudhya inta ! sahasā kaṇṭhe kathaṃ nārpitaḥ" ।।

priyaḥ kṛtvāpi saṃketaṃ yasyā nāyāti saṃnidhim ।
vipralabdhā tu sā jñeyā nitāntamavamānitā ।।

yathā
"uttiṣṭha dūti, yāmo yāmo yātastathāpi nāyātaḥ ।
yātaḥ paramapi jīvejjīvitanātho bhavettasyāḥ" ।।

nānākāryavaśādyasyā dūradeśaṃ gataḥ patiḥ ।।
sā manobhavaduḥkhārtā bhavetproṣitabhartṛkā ।।

yathā
"tāṃ jānīyāḥ parimitakathāṃ jīvitaṃ me dvitīyaṃ dūrībhūte mayi sahacare cakravākīmivaikām ।
gāḍhotkaṇṭhāṃ guruṣu divaseṣveṣu gacchatsu bālāṃ jātāṃ manye śiśiramathitāṃ padminīṃ vānyarūpām" ।।

kurute maṇḍanaṃ yasyāḥ sajjite vāsaveśmani ।
sā tu vāsakasajjā syādviditapriyasaṅgamā ।।

yathā rāghavānandānāṃ nāṭake
"vidūre keyūre kuru, karayuge ratnavalayai- ralaṃ, gurvo grīvābharaṇalatikeyaṃ kimanayā ।
navāmekāmekāvalimayi mayi tvaṃ viracayer- na nepathyaṃ bahutaramanaṅgotsavavidhau" ।।

āgantuṃ kṛtacitto api daivānnāyāti yatpriyaḥ ।
tadanāgamaduḥkhārtā virahotkaṇṭhitā tu sā ।।

yathā
"kiṃ ruddhaḥ priyayā kayāci, dathavā sakhyā mamodvejitaḥ, kiṃ vā kāraṇagauravaṃ kimapi, yannādyāgato vallabhaḥ ।
ityālocya mṛgīdṛśā karatale vinyasya vaktrāmbujaṃ dīrghaṃ niḥ śvasitaṃ, ciraṃ ca ruditaṃ, kṣiptāśca puṣpastrajaḥ" ।।

iti sāṣṭāviṃśatiśatamuttamamadhyādhamasvarūpeṇa ।
caturadhikāśītiyutaṃ śatatrayaṃ nāyikābhedāḥ ।।

iha ca "parastriyau kanyakānyoḍhe saṃketātpūrvaṃ virahotkaṇṭhite, paścādvidūṣa kādinā sahābhisarantayāvabhisārike, kuto api saṃketasthānamaprāpte nāyake vipralabdhe, iti tryavasthaivānayorasvādhīṃnapriyayoravasthāntarāyogāt" ।
iti kaścit ।

kvacidanyonyasāṅkaryamāsaṃ lakṣyeṣu dṛśyate ।

yathā
"na khalu vayamamuṣya dānayogyāḥ pibati ca pāti ca yāsakau rahastvām ।
viṭa ! viṭapamamuṃ dadasva tasyai bhavati yataḥ sadṛśościrāya yogaḥ ।
tava kitava kimāhitairvṛthā naḥ kṣitiruhapallavapuṣkarṇapūraiḥ ।
nanu janaviditairbhavadvyalīkaiściraparipūritameva karṇayugmam" ।।
muhurupadasitāvivālinādaivitarasi naḥ kalikāṃ kimarthamenām ।
vasatimupagatena dhāmni tasyāḥ śaṭha ! kalireṣa mahāṃstvayādya dattaḥ" ।।
"iti gaditavatī ruṣā jaghāna sphuritamanoramapakṣmakesareṇa ।
śravaṇaniyamitena kāntamanyā samamasitāmburuheṇa cakṣuṣā ca" ।।
iyaṃ hi vakroktyā paruṣavacanena karṇotpalatāḍanena ca dhīramadhyatādhīramadhyatādhīrapragalbhatābhiḥ saṃkīrṇā ।
ekamanyatrāpyūhyam ।

itarā apyasaṃkhyāstā noktā vistaraśṅkayā ।।

tā nāyikāḥ ।
athāsāmalaṅkārāḥ

yauvane sattvajāstāsāmaṣṭāviṃśatisaṃkhyakāḥ ।
alaṅkārāstatra bhāvahāvahelāstrayo aṅgajāḥ ।।

śobhā kāntiśca dīptiśca mādhuryaṃ ca pragalbhatā ।
audārthaṃ dhairyamityete saptaiva syurayatnajāḥ ।।

līlā vilāso vicchittirvivvokaḥ kilakiñcitam ।
moṭṭāyitaṃ kuṭṭamitaṃ vibhramo lalitaṃ madaḥ ।।

vihṛtaṃ tapanaṃ maugdhyaṃ vikṣepaśca kutūhalam ।
hasitaṃ cakitaṃ kelirityaṣṭādaśasaṃkhyakāḥ ।।

svabhāvajāśca bhāvādyā daśa puṃsāṃ bhavantyapi ।

pūrve bhāvādayo dhairyāntā daśa nāyakānāmapi saṃbhavanti ।
kiṃtu sarve apyamī nāyikāśritā eva vicchittiviśeṣaṃ puṣṇānti ।
tatra bhāvaḥ

nirvikārātmake citte bhāvaḥ prathamavikriyā ।।

janmataḥ prabhṛti nirvikāre manasi udbuddhamātro vikāro bhāvaḥ ।
yathā
"sa eva surabhiḥ kālaḥ sa eva malayānilaḥ ।
saiveyamabalā kiṃtu mano anyadiva dṛśyate" ।।
atha hāvaḥ

bhrūnetrādivikāraistu saṃbhogeñchāprakāśakaḥ ।
bhāva evālpasaṃlakṣyavikāro hāva ucyate ।।

yathā
"vivṛṇvatī śailasutāpi bhāvamaṅgaiḥ sphuradvālakadambakalpaiḥ ।
sācīkṛtā cārutareṇa tasthau mukhena paryastavilocanena" ।।
atha helā

halātyantasamālakṣyavikāraḥ syāt sa eva tu ।

sa eva bhāva eva ।
yathā
"taha te bhktatti pauttā vahue savvaṅgavibbhamā saalā ।
saṃsai amuddhabhāvā hoi ciraṃ jai sahīṇaṃ pi" ।।
atha śobhā

rūpayauvanalālityabhogādhairaṅgabhūṣaṇam ।।

śobhā proktā

tatra yauvanaśobhā yathā
"asaṃbhṛtaṃ maṇḍanamaṅgayaṣṭeranāsavākhyaṃ karaṇaṃ madasya ।
kāmasya puṣpavyatiriktamastraṃ bālyātparaṃ sātha vayaḥ prapede" ।।
eva manyatrāpi ।
atha kāntiḥ

saiva kāntirmanyathāṣyāyitadyutiḥ ।

manmathonmaṣeṇātivistīrṇā śobhaiva kāntirucyate ।
yathā
"netre khañjanagañjane" ityatra ।
atha dīptiḥ

kāntirevātivistīrṇā dīptirityabhidhīyate ।।

yathā mama candrakalānāmanāṭikāyāṃ candrakalāvarṇanam
"tāruṇyasya vilāsaḥ samadhikalāvaṇyasaṃpado hāsaḥ ।
dharaṇitalasyābharaṇaṃ yuvajanamanaso vaśīkaraṇam" ।।
atha mādhuryam

sarvāvasthāviśeṣeṣu mādhuryaṃ ramaṇīyatā ।

yathā
"sarasijamanuviddhaṃ śaivalenāpi ramyaṃ malinamapi himāṃśolarlakṣma lakṣmīṃ tanoti ।
iyamadhikamanojñā valkalenāpi tanvī kimi hi madhuraṇāṃ maṇḍanaṃ nākṛtīnām" ।।
atha pragalbhatā

niḥsādhvasatvaṃ prāgalabhyam

yathā
"samāśliṣṭāḥ samāśleṣaiścumbitāścumbanairapi ।
daṣṭāśca daṃśanaiḥ kāntaṃ dāsīkurvanti yoṣitaḥ" ।।
athaudāryam

audāryaṃ vinayaḥ sadā ।।

yathā
"na brūte paruṣāṃ giraṃ vitanute na bhrayugaṃ bhaṅgaraṃ, nottaṃsaṃ kṣipati kṣitau śravaṇataḥ sā me sphuṭe apyāgasi ।
kāntā garbhagṛhe gāvākṣavivaravyāpāritākṣyā bahīḥ sakhyā vaktramabhiprayacchati paraṃ paryaśruṇī locane" ।।
atha dhairyam

muktātmaślāghanā dhairyaṃ manovṛttiracañcalā ।

yathājvalatu gagane rātrau rātrāvakhaṇḍakalaḥ śaśī, dahatu madanaḥ, kiṃvā mṛtyoḥ pareṇa vidhāsyati ।
mama tu dayitaḥ ślāghyastāto jananyamalānvayā kulamamalinaṃ na tvevāyaṃ jano na ca jīvitam" ।।
atha līlā

aṅgairveṣairalaṅkāraiḥ premibhirvacanairapi ।।

prītiprayojitairlolāṃ priyasyānukṛtiṃ viduḥ ।

yathāmṛṇālavyālavalayā veṇībandhakapardinī ।
hāranukāriṇī pātu līlayā pārvatī jagat ।।
atha vilāsaḥ

yānasthānāsanādīnāṃ mukhanetrādikarmaṇām ।।

viśeṣastu vilāsaḥ syādiṣṭasandarśanādinā ।

yathā
"atrāntare kimapi vāgvibhavātivṛttavaicitryamullasitavibhramamāyatākṣyāḥ ।
tadbhūrisāttvikavikāramapāstadhairyamācāryakaṃ vijayi mānmathamāvirāsīt" ।।
atha vicchattiḥ

stokāpyākalparacanā vicchittiḥ kāntipoṣakṛt ।

yathā
"svacchāmbhaḥ snapanavidhautamaṅgamoṣṭastāmbūladyutiviśado vilāsinīnām ।
vāsastu pratanu viviktamastvitīyānākalpo yadi kusumeṣuṇā na śūnyaḥ" ।।
atha vivvokaḥ

vivvokastvatigarveṇa vastunīṣṭe apyanādaraḥ ।।

yathā
"yāsāṃ satyapi sadguṇānusaraṇo doṣānuvṛttiḥ parā, yāḥ prāṇān varamarpayanti, na punaḥ sampūrṇadṛṣṭiṃ priye ।
atyantābhimate api vastuni vidhiryāsāṃ niṣedhātmaka- stāstrailokyavilakṣaṇaprakṛtayo vāmāḥ prasidantu te" ।।
atha kilakiñcitam

smitaśuṣkaruditahasitatrāsakrodhaśramādīnām ।
sāṅkaryaṃ kilākiñcitamabhīṣṭatamasaṅgamādijāddharṣāt ।।

yathā
"pāṇirodhamavirodhitavāñchaṃ bhartsanāśca madhurasmitagarbhāḥ ।
kāminaḥ sma kurute karabhorurhāri śuṣkaruditaṃ ca sukhe api" ।।
atha moṭṭāyitam

tadbhāvabhāvite citte vallabhasya kathādiṣu ।
moṭṭāyitamiti prāhuḥ karṇakaṇḍūyanādikam ।।

yathā
"subhaga ! tvatkathārambhe karṇakaṇḍūtilālasā ।
ujjṛmbhavanāmbhojā bhinattyaṅgāni sāṅganā" ।।
atha kuṭṭamitam

keśastanādharādīnāṃ grahe harṣe api sambhramāt ।
āhuḥ kuṭṭamitaṃ nāma śiraḥ karavidhūnanam ।।

yathā
"pallavopamitisāmyasapakṣaṃ daṣṭavatyadharabimbamabhīṣṭe ।
paryakūji sarujeva taruṇyāstāralolavalayena kareṇa" ।।
atha vibhramaḥ

tvarayā harṣarāgāderdayitāgamanādiṣu ।
asthāne vibhramādīnāṃ vinyāso vibhramo mataḥ ।।

yathā
"śrutvāyāntaṃ bahiḥ kāntamasamāptavibhūṣayā ।
bhale añjanaṃ dṛśorlākṣā kapole tilakaḥ kṛtaḥ" ।।
atha lalitam

sukumāratayāṅgānāṃ vinyāso lalitaṃ bhavet ।

yathā
"gurutarakalanūpurānunādaṃ salalitanatitavāmapādapadmā ।
itaradanatilolamādadhānā padamatha manmathamantharaṃ jagāma" ।।
atha madaḥ

mado vikāraḥ saubhagyayauvanādyavalepajaḥ ।।

yathā
"mā garvamudvaha kapolatale cakāsti kāntasvahastalikhitā mama mañjarīti ।
anyāpi kiṃ na khalu bhājanamīdṛśīnāṃ vairī na cedbhavati vepathurantarāyaḥ" ।।
atha vihṛtam

vaktavyakāle apyavaco vrīḍayā vihṛtaṃ matam ।

yathā
"dūrāgatena kuśalaṃ pṛṣṭā novāca sā mayā kiñcit ।
paryaśruṇī tu nayane tasyāḥ kathayāmbabhūvatuḥ sarvam" ।।
atha tapanam

tapanaṃ priyavicchede smaravegotthaceṣṭitam ।।

yathā mama
"śvāsānmuñcati bhūtale viluṭhati, tvanmārgamālokate, darghaṃ roditi, vibhipatya itaḥ kṣāmāṃ bhujāvallarīm ।
kiñca, prāṇasamāna ! kāṅkṣitavatī svapne api te saṅgamaṃ, nidrāṃ vāñchati, na prayacchati punardagdho vidhistāmapi" ।।
atha maugdhyam

ajñānādiva yā pṛcchā pratītasyāpi vastunaḥ ।
vallabhasya puraḥ proktaṃ maugdhyaṃ tattattvavedibhiḥ ।।

yathāke drumāste kva vā grāme santi kena praropitāḥ ।
nāya ! matkaṅgaṇanyastaṃ yeṣāṃ muktāphalaṃ phalam" ।।
atha vikṣepaḥ

bhūṣāṇāmardharacanā mithyā viṣvagavekṣaṇam ।
rahasyākhyānamīṣacca vikṣepo dayitāntike ।।

yathā
"dhammillamardhamuktaṃ kalayati tilakaṃ tathāsakalam ।
kiñcidvadati rahasyaṃ cakitaṃ viṣvagvilokate tanvī ।।
atha kutūhalam

ramyavastusamāloke lolatā syātkutūhalam ।

yathā
"prasādhikālambitamagrapādamākṣipya kāciddravarāgameva ।
utsṛṣṭalīlāgatirāgavākṣādalaktakāṅkā padavīṃ tatāna" ।।
atha hasitam

hasitaṃ tu vṛthāhāso yauvanodbhedasambhavaḥ ।।

yathā
"akasmādeva tanvaṅgī jahāsa yadiyaṃ punaḥ ।
nūnaṃ prasūnavāṇo asyāṃ svarājyamadhitiṣṭhati ।।
atha cakitam

kuto api dayitasyāgre cakataṃ bhayasambhramaḥ ।

yathā
"trasyantī calaśapharīvighaṭṭitorūrvāmorūratiśayamāpa vibhramasya ।
kṣubhyanti prasabhamaho vināpi hetorlolābhiḥ kimu sati kāraṇo taruṇyaḥ ।।
atha keliḥ

vihāre saha kāntena krīḍitaṃ kolirucyate ।।

yathā
"vyapohituṃ locanato mukhānilairapārayantaṃ kila puṣpajaṃ rajaḥ ।
payodhareṇorasi kācidunmanāḥ priyaṃ jaghānonnatapīvarastanī" ।।
atha mugdhākanyayoranurāgeṅgitāni

dṛṣṭavā darśayati vrīṅāṃ sammukhaṃ naiva paśyati ।
pracchannaṃ vā bhramantaṃ vātikrāntaṃ paśyati priyam ।।

bahudhā pṛcchyamānāpi mandamandamadhomukhī ।
sagadradasvaraṃ kiñcitpriyaṃ prāyeṇa bhāṣate ।।

anyaiḥ pravartitāṃ śaśvatsāvadhānā ca tatkathām ।
śṛṇotyanyatra dattākṣī priye bālānurāgiṇī ।।

atha sakalānāmapi nāyikānāmanurāgeṅgitāni

cirāya savidhe sthānaṃ priyasya bahu manyate ।
vilocanapathaṃ cāsya na gacchatyanalaṅkṛtā ।।

kvāpi kuntalasaṃvyānasaṃyamavyapadeśataḥ ।
bāhumūlaṃ stanau nābhipaṅkajaṃ darśayet sphuṭam ।।

ācchādayati vāgādyaiḥ priyasya paricārakān ।
viśvasityasya mitreṣu bahumānaṃ karoti ca ।।

sakhīmaghye guṇān brūte svadhanaṃ pradadāti ca ।
supte svapiti duḥkhe asya duḥkhaṃ dhatte sukhe sukham ।।

sthitā dṛṣṭipathe śaśvatpriye paśyati dūrataḥ ।
ābhāṣate parijanaṃ sammukhaṃ smarivikriyam ।।

yatkiñcidapi saṃvīkṣya kurute hasitaṃ mudhā ।
karṇakaṇḍūyanaṃ tadvatkabarīmokṣasaṃyamau ।।

jṛmbhate sphoṭayatyaṅgaṃ bālamāśliṣya cumbati ।
bhāle tathā vayasyāyā racayettilakakriyām ।।

aṅguṣṭhāgreṇa likhati sakaṭākṣaṃ nirīkṣate ।
daśati svādharaṃ cāpi brūte priyamadhomukhī ।।

na muñcati ca taṃ deśaṃ nāyako yatra dṛśyate ।
āgacchati gṛhaṃ tasya kāryavyājena kenacit ।।

dattaṃ kimapi kāntena dhṛtvāṅge muhurīkṣate ।
nityaṃ haṣyati tadyoge viyoge malinā kṛśā ।।

manyate bahu tacchīlaṃ tatpriyaṃ manyate priyam ।
prārthayatyalpamūlyāni suptā na parivartate ।।

vikārān sāttvikānasya sammukhī nādhigacchati ।
bhāṣate sūnṛtaṃ snigdhāmanuraktā nitambinī ।।

eteṣvadhikalajjāni ceṣṭitāni navastriyāḥ ।
madhyavrīḍāni madhyāyāḥ straṃsamānatrapāṇi tu ।।

ānyastriyāḥ pragalbhāyāstathā syurvārayoṣitaḥ ।

diṅmātraṃ yathā
"antikagatamapi māmiyamavalokayatīva inta ! dṛṣṭvāpi ।
sarasanakhakṣatalakṣitamāviṣkurute bhujāmūlam" ।।
tathā

lekhyaprasthāpanaiḥ snigdhairvokṣitairmṛdubhāṣitaiḥ ।।

dūtīsampreṣaṇairnāryā bhāvābhivyaktiriṣyate ।

dūtyaśca

dūtyaḥ sakhī naṭī dāsī dhātreyī prativeśinī ।।

bālā pravrajitā kārūḥ śilpinyādyaḥ svayaṃ tathā ।
kārū rajakīprabhṛtiḥ ।
śilpinī citrakārādistrī ।
ādiśabdāttāmbūlikagāndhikastrīprabhṛtayaḥ ।
tatra sakhī yathā
"śvāsānmuñcati" ityādi ।
svayaṃdūtī yathā mama
"panthia piāsio via lacchīasi jāsi tā kimaṇṇatto ।
ṇa maṇaṃ vi vārao idha atthi dhare ghaṇarasaṃ piantāṇaṃ" ।।

etāśca nāyikāviṣaye nāyakānāmapi dūtyo bhavanti ।

dūtīguṇānāha

kalākauślamutsāho bhaktiścittajñatā smṛtiḥ ।।

mādhuryaṃ narmavijñānaṃ vāgmitā ceta tadguṇāḥ ।
eta api yathaicityāduttamādhamamadhyamāḥ ।।

etādūtyaḥ ।
atha pratināyakaḥ

dhīroddhataḥ pāpakārī vyasanī pratināyakaḥ ।

yathā rāmasya rāvaṇaḥ ।
atheddīpanavibhāvāḥ

uddīpanavibhāvāste rasamuddīpayanti ye ।।

te ca

ālambanasya ceṣṭādyā deśakālādayastathā ।

ceṣṭādyā ityādyaśabdādrūpabhāṣaṇādayaḥ ।
kālādītyādiśabdāccandracandanakokilālāpabhramarabhktaṃkārādayaḥ ।
tatra candrodayo yathā mama
"karamudayamahīdharastanāgre galitatamaḥ paṭalaṃśuke niveśya ।
vikasitakumudekṣaṇaṃ vicumbatyayamamareśadiśo mukhaṃ sudhāṃśuḥ" ।।
yo yasya rasamyoddīpanavibhāvaḥ sa tatsvarūpavarṇane vakṣyate ।
athānubhāvāḥ

udbuddhaṃ kāraṇaiḥ svaibahirbhāvaṃ prakāśayan ।।

loke yaḥ kāryarūpaḥ so anubhāvaḥ kāvyanāṭyayoḥ ।

yaḥ khalu loke sītādicandrādibhiḥ svaiḥ svairālambanoddīpanakāraṇe rāmāderantarudbuddhaṃ ratyādikaṃ bahiḥ prakāśayan kāryamityucyate, sa kāvyanāṭyayoḥ punaranubhāvaḥ ।
kaḥ punarasāvityāha

uktāḥ strīṇāmalaṅkārā aṅgajāśca svabhāvajāḥ ।।

tadrūpāḥ sāttvikā bhāvāstathā ceṣṭāḥ parā api ।

tadrūpā anubhāvasvarūpāḥ ।
tatra yo yasya rasasyānubhāvaḥ sa tatsvarūpavarṇane vakṣyate ।
tatra sāttvikāḥ

vikārāḥ sattvasaṃbhūtāḥ sāttvikāḥ parikīrtitāḥ ।।

sattvaṃ nāma svātmaviśrāmaprakāśakārī kaścanāntaro dharmaḥ ।

sattvamātrodbhavatvātte bhinnā aṣyanubhāvataḥ ।

"gobalīvarddanyayena" iti śeṣaḥ ।
ke ta ityāha

stambhaḥ svedo atha lomāñcaḥ svarabhaṅgo atha vepathuḥ ।।

vaivarṇyamaśru pralaya ityaṣṭau sāttvikāḥ smṛtāḥ ।

tatra

stambhaśceṣṭāpratīghāto bhaharṣāmayādibhiḥ ।।

vapurjalodramaḥ svedo ratigharmaśramādibhiḥ ।
harṣādbhutabhayādibhyo romāñco romavikriyā ।।

madasaṃmadapīḍādyairvaisvaryaṃ gadradaṃ viduḥ ।
rāgadveṣaśraṇādibhyaḥ kampo gātrasya vepathuḥ ।।

viṣādamadaroṣādyairvarṇānyatvaṃ vivarṇatā ।
aśru netrodravaṃ vāri krodhaduḥkhapraharṣajam ।।

pralayaḥ sukhaduḥkhābhyāṃ ceṣṭājñānanirākṛtiḥ ।

yathā mamatanusparśādasyā daramukulite hanta ! nayane udañcadromāñcaṃ vrajati jaḍatāmaṅgamakhilam ।
kapolau gharmārdrai dhruvamuparatāśeṣaviṣayaṃ manaḥ sāndrānandaṃ spṛśati bhktaṭiti brahma paramam" ।।
evamanyat ।
atha vyabhicāriṇaḥ

viśeṣādābhimukhyena caraṇādvyabhicāriṇaḥ ।
sthāyinyunmagnanirmagnāstrayastriṃśacca tadbhidāḥ ।।

sthiratayā vartamāne hi ratyādau nirvedādayaḥ prādurbhāvatirobhāvābhyāmābhimukhyena caraṇād vyabhicāriṇaḥ kathyante ।
ke ta ityāha

nirvedāvegadainyaśramamadajaḍatā augryamohau vibodhaḥ svaṣnāpasmāragarvā maraṇamalasatāmarṣanidrāvahitthāḥ ।
autsukyonmādaśaṅkāḥ smṛtimatisahitā vyādhisatrāsalajjā harṣāsūyāviṣādāḥ sadhūticapalatā glānicintāvitarkāḥ ।।

tatra nirvedaḥ

tattvajñānāpadīrṣyādernirvedaḥ svāvamānanam ।
dainyacintāśruniḥ śvāsavaivarṇyocchavasitādikṛt ।।

tattvajñānānnirvedo yathā
"mṛtkumbhavālukārandhrapidhānaracanārthinā ।
dakṣiṇāvartaśaṅkho ayaṃ hanta ! cūrṇokṛto mayā" ।।
athāvegaḥ

āvegaḥ saṃbhramastatra varṣaje piṇḍitāṅgatā ।
utpātaje straratatāṅge, dhūmādyākulatāgnije ।।

rājavidravajādestu śastranāgādiyojanam ।
gajādeḥ stambhakampādi, pāṃsvādyākulatānilāt ।।

iṣṭāddharṣāḥ, śuco aniṣṭājjñeyāścānye yathāyatham ।

tatra śatrujo yathā
"arghyamarghyamiti vādinaṃ nṛpaṃ so anavekṣya bharatāgrajo yataḥ ।
kṣatrakopadahanārciṣaṃ tataḥ sandhe dṛśamudagratārakam" ।।
evamanyadūhyam ।
atha dainyam

daurgatyādyairanaujasyaṃ dainyaṃ malinatādikṛt ।।

yathā
"vṛddho andhaḥ patireṣa mañcakagataḥ, sthūṇāvaśeṣaṃ gṛhaṃ, kālo abhyarṇajalāgamaḥ kuśalinī vatsasya vārtāpi no ।
yatnātsañcitatailabindughaṭikā bhagneti paryākulā dṛṣṭvā garbhabharālasaṃ nijabadhūṃ śvaśrūściraṃ roditi" ।।
atha śramaḥ

khedo ratyadhvagatyādeḥ śvāsanidrādikṛcchramaḥ ।

yathā
"sadyaḥ purīparisare api śirīṣamṛdvī sītā javātrtricaturāṇi padāni gatvā ।
gantavyamasti kiyadityasakṛdbruvāṇā rāmāśruṇaḥ kṛtavatī prathamāvatāram" ।।
atha madaḥ

saṃmohānandasaṃbhedo mado madyopayogajaḥ ।।

amunā cottamaḥ śete madhyo hasati gāyati ।
adhamaprakṛtiścāpi paruṣaṃ vakti roditi ।।

yathā
"prātibhaṃ trisarakeṇa gatānāṃ vakravākyāracanāmaṇīyaḥ ।
gūḍhasūcitarahasyasahāsaḥ subhruvāṃ pravavṛte parihāsaḥ" ।।
atha jaḍatā

apratipattirjaḍatā syādiṣṭāniṣṭadarśanaśrutibhiḥ ।
animiṣanayananirīkṣaṇatūṣṇīṃbhāvādayastatra ।।

yathā mama kuvalayāśvacarite prākṛtakāvye
"ṇavaria taṃ juajualaṃ aṇṇoṇṇaṃ ṇihidasajalamantharadiṭiṃṭha ।
ālekkhaopitrtraṃ via khaṇamettaṃ tattha saṃṭṭhiaṃ muasaṇṇāṃ" ।।
athogratā

śauryāparādhādibhavaṃ bhaveccaṇḍatvamugratā ।
tatra svedaśiraḥ kampatarjanātāḍanādayaḥ ।।

yathā
"praṇayisakhīsalīlaparihāsarasādhigata- rlalitaśirīṣapuṣpahananairapi tāmyati yat ।
vapuṣi vadhāya tatra tava śastramupakṣipataḥ patatu śirasyakāṇḍayamadaṇḍa ivaiṣa bhujaḥ" ।।
atha mohaḥ

moho vicittatā bhītiduḥ khāvegānucintataiḥ ।
mūrcchanājñānapatanabhramaṇādarśanādikṛt ।।

yathā
"tivrābhiṣaṅgaprabhaveṇa vṛttiṃ mohena saṃstambhayatendriyāṇām ajñātabhartṛvyasanā muhūrtaṃ kṛtopakāreva ratirbabhūva" ।।
atha vibodhaḥ

nidrāpagamahetubhyo vibodhaścetanāgamaḥ ।
jambhāṅgabhaṅganayanamīlanāṅgāvalokakṛt ।।

yathā
"ciraratiparikhedaprāptanidrāsukhānāṃ caramamapi śayitvā pūrvameva prabuddhāḥ ।
aparicalitagātrāḥ kurvate na priyāṇā- maśithilabhujacakrāśleṣabhedaṃ taruṇyaḥ" ।।
atha svapnaḥ

svapno nidrāmupetasya viṣayānubhavastu yaḥ ।
kopāvegabhayaglānisukhaduḥ khādikārakaḥ ।।

yathā
"māmākāśapraṇihitabhujaṃ nirdayāśleṣahetor- labdhāyāste kathamapi mayā svapnasandarśanena ।
paśyantīnāṃ na khalu bahuśo na sthalīdevatānāṃ muktāsthūlāstarukisalayeṣvaśruleśāḥ patanti" ।।
athāpasmāraḥ

manaḥkṣepastvapasmārā grahādyāveśanādijaḥ ।
bhūpātakampaprasvedaphenalālādikārakaḥ ।।

"āśliṣṭabhūmiṃ rasitāramuccairloladbhujākārabṛhattaraṅgam ।
phenāyamānaṃ patimāpagānāmasāvapasmāriṇamāśaśaṅke" ।।
atha garvaḥ

garvo madaḥ prabhāvaśrīrvidyāsatkulatādijaḥ ।
avajñāsavilāsāṅgadarśanāvinayādikṛt ।।

tatra śauryagarvo yathā
"dhṛtāyudho yāvadahaṃ tāvadanyaiḥ kimāyudhaiḥ ।
yadvā na siddhamastreṇa mama tatkena sādhyatām" ।।
atha maraṇam

śarādyairmaraṇaṃ jīvatyāgo aṅgapatanādikṛt ।

yathā
"rāmamanmathaśareṇa tāḍitā duḥ sahena hṛdaye niśācarī ।
gandhavadrudhiracandanokṣitā jīviteśavasatiṃ jagāma sā" ।।
athālasyam 

ālasyaṃ śramagarbhādyair jāḍyaṃ jambhāsitādikṛt ।।

yathā
"na tathā bhūṣayatyaṅga na tathā bhāṣate sakhīm ।
jṛmbhate muhurāsīnā bālā garbhabharālasā" ।।
athāmarṣaḥ

nindākṣepāpamānāderamarṣo abhiniviṣṭatā ।
netrarāgaśiraḥ kampabhrūbhaṅgottarjanādikṛt ।।

yathāprāyaścitaṃ cariṣyāmi pūjyānāṃ vo vyatikramāt ।
na tveva dūṣayiṣyāmi śastragrahamahāvratam ।।
atha nidrā

cetaḥ saṃmīlanaṃ nidrā śramalkamamadādijā ।
jṛmbhākṣimīlanocchvāsagātrabhaṅgādikāraṇam ।।

yathā
"sārthakānarthakapadaṃ bruvatī mantharākṣaram ।
nidrārdhamīlitākṣī sā likhitevāsti me hṛdi" ।।
athāvahitthā

bhayagauravalajjāderharṣādyākāraguptiravahitthā ।
vyāpārāntarasaktyanyathāvabhāṣaṇavilokanādikarī ।।

yathā
"evaṃvādini devarṣau pārśve pituradhomukhī ।
līlākamalapatrāṇi gaṇayāmāsa pārvatī" ।।
śrathautsukyam

iṣṭānavāpterautsukyaṃ kālakṣepāsahiṣṇutā ।
cittatāpatvarāsvedadīrghaniḥ śvasitādikṛt ।।

yathā
"yaḥ kaumāraharaḥ sa eva hi varaḥ'ityādau atra yat kāvyaprakāśakāreṇa rasasya prādhānyamityuktaṃ tadrasanadharmayogitvādvyabhicāribhāvasyāpi rasaśabādavācyatvena gatārthaṃ mantavyam ।
athonmādaḥ

cittasaṃmoha unmādaḥ kāmaśokabhayādibhiḥ ।
asthānahāsaruditagītapralapanādikṛt ।।

yathā mama
"bhratārdvirepha ! bhavatā bhramatā samantā- tprāṇādhikā priyatamā mama vīkṣitā kim ? ।
"braṣe kimomiti sakhe ! kathayāśu tanme kiṃ kiṃ vyavasyati kuto asti ca kīdṛśīyam" ।।
atha śaṅkā

parakrauryātmadoṣādyaiḥ śaṅkānarthasya tarkaṇam ।
vaivarṇyakampavaisvaryapārśvālokāsyaśoṣakṛt ।।

yathā mama
"prāṇośena prahitanakhareṣvaṅgakeṣu kṣapānte jātātaṅkā racayati ciraṃ candanālepanāni ।
dhatte lākṣāmasakṛdadhare dattadantāvaghāte kṣāmāṅgīyaṃ cakitamabhitaścakṣuṣī vikṣipantī" ।।
atha smṛtiḥ

sadṛśajñānacintādyairbhrūsamunnayanādikṛt ।
smṛtiḥ pūrvānubhūtārthaviṣayajñānamucyate ।।

yathā mama
"mayi sakapaṭaṃ kiṃcitkvāpi praṇītavilocane kimapi namanaṃ prāpte tiryagvijṛmbhitatārakam ।
smitamupagatāmālīṃ dṛṣṭvā salajjamavāñcitaṃ kuvalayadṛśaḥ smeraṃ smeraṃ smarāmi tadānanam" ।।
atha matiḥ

nītimārganusṛtyāderarthanirdhāraṇaṃ matiḥ ।
smeratā dhṛtisaṃtoṣau bahumānaśca tadbhavāḥ ।।

yathā
"asaṃśayaṃ kṣaaparigrahakṣamā yādaryamasyāmabhilāṣi me manaḥ ।
satāṃ hi saṃdehapadeṣu vastuṣu pramāṇamantaḥ karaṇapravṛttayaḥ" ।।
atha vyādhiḥ

vyādhirjvarādirvātādyaibhūmīcchotkampanādikṛt ।

tatra dāhamayatve bhūmīcchādayaḥ ।
śaityamayatve utkampanādayaḥ ।
spaṣṭamudāharaṇam ।
atha trāsaḥ

nirghātavidyudulkādyaistrāsaḥ kampādikārakaḥ ।।

yathā
"parisphuranmīnavighaṭṭitoravaḥ surāṅganāstrāsaviloladṛṣṭayaḥ ।
upāyayuḥ kampitapāṇipallavāḥ sakhījanasyāpi volokanīyatām" ।।
atha vrīḍā

dhārṣṭyābhāvo vraḍā vadanānamanādikṛddurācārāt ।

yathā
"mayi sakapaṭam" ityādi ।
atha harṣaḥ

harṣastviṣṭāvāptermanaḥ prasādo aśrugadgadādikaraḥ ।।

yathā
"samīkṣya putrasya cirātpitā mukhaṃ nidhānakumbhasya yathaiva durgataḥ ।
mudā śarīre prababhūva nātmanaḥ payodhirandūdayamūrcchito yathā" ।।
athāsūyā

asūyānyaguṇarddhenāmauddhatyādasahiṣṇutā ।
doṣoddhoṣabhrūvibhedāvajñākrodheṅgitādikṛt ।।

yathā
"atha tatra pāṇḍutanayena sadasi vihitaṃ madhudviṣaḥ ।
mānamasahata na cedipatiḥ paravṛddhimatsari mano hi māninām" ।।
atha viṣādaḥ

upāyābhāvajanmā tu viṣādaḥ sattvasaṃkṣayaḥ ।
niḥśvāsocchavāsahṛttāpasahāyānveṣaṇādikṛt ।।

yathā mamaesā kuḍilaghaṇona ciurakaḍappeṇa tuha ṇibaddhā veṇī ।
maha sahi dārai ḍhaṃsai āasadhaṭṭīvva kālauraivva hiaaṃ ।।
atha dhṛtiḥ

jñānābhīṣṭāgamādyaistu saṃpūrṇaspṛhatā dhatiḥ ।
sauhityavacanollāsasahāsapratibhādikat ।।

yathā mama
"kṛtvā dīnanipīḍanāṃ nijajane baddhvā vacovigrahaṃ naivālocya garīyasīrapi cirādāmuṣmikīryātanāḥ ।
dravyaughāḥ parisaṃcitāḥ khalu mayā yasyāḥ kṛte sāṃprataṃ nīvārañjalināpi kevalamaho seyaṃ kṛtārthā tanuḥ" ।।
atha capalatā

mātsaryadveṣarāgādeścāpalyaṃ tvanavasthitiḥ ।
tatra bhartsanapāruṣyasvacchandācaraṇādayaḥ ।।

yathā
"anyāsu tāvadupamardasahāsu bhṛṅga ! lolaṃ vinodaya manaḥ sumanolatāsu ।
mugdhāmajātarajasaṃ kalikāmakāle vyarthaṃ kadarthayasi kiṃ navamālikāyāḥ" ।।
atha glāniḥ

ratyāyāsamanastāpakṣutpipāsādisaṃbhavā ।
glānirnipprāṇatāmpakārśyānutsāhatādikṛt ।।

yathā
"kisalayamiva mugdhaṃ bandhanādvipralūnaṃ hṛdayakusumaśoṣī dāruṇo dīrghaśokaḥ ।
glapayati paripāṇḍu kṣāmamasyāḥ śarīraṃ śaradija iva gharmaḥ ketakīgarbhapatram" ।।
atha cintā

dhyānaṃ cintā hitānāpteḥ śūnyatāśvāsatāpakṛt ।

yathā mama
"kamaleṇa viasieṇaṃ saṃjoentī virohiṇaṃ sasibimbaṃ ।
karaalapallatthamuhī kiṃ cintasi sumuhi antarāhiahiaā" ।।
atha tarkaḥ

tarkā vicāraḥ saṃdehādbhrūśiro aṅgulinartakaḥ ।।

yathā
"kiṃ ruddhaḥ priyayā" ityādi ।
ete ca trayastriṃśadvyabhicāribhedā iti yaduktaṃ tadupalakṣaṇamityāha
ratyādayo apyaniyate rase syurvyabhicāriṇaḥ ।
tathāhiśṛṅgāre anucchidyamānatayāvasthānād ratireva sthāyiśabdavācyā hāsaḥ punarupadyamāno vyabhicāryeva ।
vyabhicārilakṣaṇāyogāt ।
taduktam
"rasāvasthaḥ paraṃ bhāvaḥ sthāyitāṃ pratipadyate" ।
iti ।

tatkasya sthāyinaḥ kasmin rase sañcāritvamityāha
śṛṅgāravīrayorhāso vīre krodhastathā mataḥ ।।

śānte jugupsā kathitā vyabhicāritayā punaḥ ।
ityādyanyatsamunneyaṃ tathā bhāvitabuddhibhiḥ ।।

atha sthāyibhāvaḥ

aviruddhā viruddhā vā yaṃ tirodhātumakṣamāḥ ।
āsvādāṅkurakando asau bhāvaḥ sthāyīti saṃmataḥ ।।

yaduktam
"straksūtravṛttyā bhāvānāmanyeṣāmanugāmakaḥ ।
na tirodhīyate sthāyī tairasau puṣyate param" ।।
iti ।
tadbhedānāha

ratirhāsaśca śokaśca krodhotsāhau bhayaṃ tathā ।
jugupsā vismayaścetthamaṣṭau proktāḥ śamo api ca ।।

tatra

ratirmano anukūler'the manasaḥ pravaṇāyitam ।
vāgādivaikṛtaiścetovikāso hāsa iṣyate ।।

iṣṭanāśādibhiścetovaiklavyaṃ śokaśabdabhāk ।
pratikūleṣu taikṣṇasyāvabodhaḥ krodha iṣyate ।।

kāryārambheṣu saṃrambhaḥ stheyānutsāha ucyate ।
raudraśaktyā tu janitaṃ cittavaiklavyaṃ bhayam ।।

doṣekṣaṇādibhirgarhā jugupsā vismayodbhavā ।
vividheṣu padārtheṣu lokasīmātivartiṣu ।।

visphāraścetaso yastu sa vismaya udāhṛtaḥ ।
śamo nirīhāsthāyāṃ svātmaviśrāmajaṃ sukham ।।

yathā mālatīmādhave ratiḥ ।
laṭakamelake hāsaḥ ।
rāmāyaṇo śokaḥ ।
mahābhārate śamaḥ ।
evamanyatrāpi ।
ete hyeteṣvantarā utpadyamānaistaistaiviruddhairaviruddhaiśca bhāvairanucchinnāḥ pratyuta paripuṣṭā eva sahṛdayānubhavasiddhāḥ ।
kiṃ ca

nānābhinayasaṃbandhān bhāvayanti rasān yataḥ ।
tasmādbhāvā amī proktāḥ sthāyisaṃcārisāttvikāḥ ।।

yaduktam
"sukhaduḥkhādibhirbhāvairbhāvastadbhāvabhāvanam" atha rasasya bhedānāha

śṛṅgārahāsyakaruṇaraudravīrabhayānakāḥ ।
bībhatso adbhuta ityaṣṭau rasāḥ śāntastathā mataḥ ।।

tatra śṛṅgāraḥ

śṛṅga hi manmathodbhedastadāgamanahetukaḥ ।
uttamaprakṛtiprāyo rasaḥ śṛṅgāra iṣyate ।।

paroḍhāṃ varjayitvā tu veśyāṃ cānanurāgiṇīm ।
ālambanaṃ nāyikāḥ syurdakṣiṇādyāśca nāyakāḥ ।।

candracandananarolambarutādyuddīpanaṃ matam ।
bhrūvikṣepakaṭākṣādiranubhāvaḥ prakīrtitaḥ ।।

tyaktvaugryamaraṇālasyajuguṣsāvyabhicāriṇaḥ ।
sthāyibhāvo ratiḥ śyāmavarṇo ayaṃ viṣṇudaivataḥ ।

yathā
"śūnyaṃ vāsagṛham" ityādi ।
atroktasvarūpaḥ patiḥ, uktasvarūpā ca bālā ālambanavibhāvau ।
śūnyaṃ vāsagṛhamuddīpanavibhāvaḥ ।
cumbanamanubhāvaḥ ।
lajjāhāsau vyabhicāriṇau ।
etairabhivyaktaḥ sahṛdayaviṣayo ratibhāvaḥ śṛṅgārarasarūpatāṃ bhajate ।
tadbhedāvāha-

vipralambho atha saṃbhoga ityeṣa dvividho mataḥ ।।

tatra

yatra tu ratiḥ prakṛṣṭā nābhīṣṭamupaiti vipralambho asā ।

abhīṣṭaṃ nāyakaṃ nāyikāṃ vā ।

sa ca pūrvarāgamānapravāsakaruṇātmakaścaturdhā syāt ।।

tatra

śravaṇāddarśanādvāpi mithaḥ saṃrūḍharāgayoḥ ।
daśāviśeṣo yo aprāptau pūrvarāgaḥ sa ucyate ।।

śravaṇaṃ tu bhavettatra dūtavandīsakhīmukhāt ।
indrajāle ca citre ca sākṣātsvaṣne ca darśanam ।।

abhilāṣaścintāsmṛtiguṇakathanodvegasaṃpralāpāśca ।
unmādo atha vyādhirjaḍatā mṛtiriti daśātra kāmadaśāḥ ।।

abhilāṣaḥ spṛhā cintā prāptyupāyādicintanam ।
unmādaścāparicchedaścetanācetaneṣvapi ।।

alakṣyavākpralāpaḥ syāccetaso bhramaṇādbhṛśam ।
vyādhistu dīrghaniḥ śvāsapāṇḍutākṛśatādayaḥ ।।

jaḍatā hīnaceṣṭatvamaṅgānāṃ manasastathā ।

śeṣaṃ spaṣṭam ।
krameṇodāharaṇāni
"premārdrāḥ praṇayaspṛśaḥ paricayādudrāḍharāgodayā- stāstā mugdhadṛśo nisargamadhurāśceṣṭā bhaveyurmayi ।
yāsvantaḥ karaṇasya bāhyakaraṇavyāpārarodhī kṣaṇā- dāśaṃsāparikalpitāsvapi bhavatyānandasāndro layaḥ" ।।
atra mālatīsākṣāddarśanaprarūḍharāgasya mādhavasyābhilāṣaḥ ।
"kathamīkṣe kuraṅgākṣīṃ sākṣāllakṣmīṃ manobhuvaḥ ।
iti cintākulaḥ kānto nidrāṃ naiti niśīthinīm" ।।
atra kasyāścinnāyikāyā indrajāladarśanaprarūḍharāgasya nāyakasya cintā ।
idaṃ mama ।
"mayi sakapaṭam'ityādau nāyakasya smṛtiḥ ।
netre khañjanagañjane'ityādau guṇakathanam ।
"śvāsānmuñcati'ityādau udvegaḥ ।
"tribhāgaśeṣāsu niśāsu ca kṣamaṃ nimīlya netre sahasā vyabudhyana ।
kvaḥ nīlakaṇṭha ! vrajasītyalakṣyavāgasatyakaṇṭhārpitabāhubandhanā" ।।
atra pralāpaḥ ।
"bhrātardvirepha'ityādau unmādaḥ ।
"pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ ।
āvedayati nitāntaṃ kṣetriyarogaṃ sakhi ! hṛdantaḥ" ।।
atra vyādhiḥ ।
"bhisaṇīalasaaṇīe nihiaṃ savvaṃ suṇiccalaṃ aṅgaṃ ।
dīho ṇīsāsaharo eso sāhei jīaitti paraṃ" ।।
atra jaḍatā ।
idaṃ mama ।

rasavicchedahetutvānmaraṇaṃ naiva varṇyate ।।

jātaprāyaṃ tu tadvācyaṃ cetasākāṅkṣitaṃ tathā ।
varṇyate api yadi pratyuñjīvanaṃ syādaḍhūrataḥ ।।

tatrādyaṃ yathā
"śephālikāṃ vidalitāmavalokya tanvī prāṇān kathaṃcidapi dhārayituṃ prabhūtā ।
ākarṇya saṃprati rutaṃ caraṇāyudhānāṃ kiṃ vā bhaviṣyati na vedmi tapasvinī sā" ।।
dvitīyaṃ yathā
"rolambāḥ paripūrayantu harito bhktaṃkārakolāhalair
mandaṃ mandamupaitu candanavanījāto nabhasvānapi ।
mādyantaḥ kalayantu cūtaśikhare kelīpikāḥ pañcamaṃ prāṇāḥ satvaramaśmasārakaṭhinā gacchantu gacchantvamī" ।।
mamaitau ।
tṛtīyaṃ yathākādambaryāṃ mahaśvetāpuṇḍarīkavṛttānte ।
eṣa ca prakāraḥ karuṇaḥ vipralambhaviṣaya iti vakṣyāmaḥ ।
kecittu
"nayanaprītiḥ prathamaṃ cittāsaṅgastato atha saṃkalpaḥ ।
nidrācchedastanutā viṣayanivṛttistrapānāśaḥ ।।
unmādo mūrcchā mṛtirityetāḥ smaradaśā daśaiva syu" ।
ityāhuḥ ।
tatra caādau vācyaḥ striyā rāgaḥ puṃsaḥ paścāttadiṅgitaiḥ ।
iṅgitānyuktani ।
yathā ratnāvavalyāṃ sāgarikāvatsarājayoḥ ।

ādau puruṣānuroge saṃbhavatyapyevamadhikaṃ hṛdayaṅgamaṃ bhavati ।
nīlī kusumbhaṃ mañjiṣṭhā pūrvarāgo api ca tridhā ।।

tatra

na cātiśobhate yannāpaiti prema manogatam ।
tannīlīrāgamākhyātaṃ yathā śrīrāmasītayoḥ ।।

kusumbharāgaṃ tatprāhuryadapaiti ca śobhate ।
mañjiṣṭhārāgamāhustad yannāpaityatiśobhate ।।

atha mānaḥ

mānaḥ kopaḥ sa tu dvedhā praṇayerṣyāsamudbhavaḥ ।
dvayoḥ praṇayamānaḥ syāt pramode sumahatyapi ।।

premṇaḥ kuṭilagāmitvāt kopo yaḥ kāraṇaṃ vinā ।

dvayoriti nāyakasya nāyikāyāśca ubhayośca praṇayamāno varṇanīyaḥ ।
udāharaṇam ।
tatra nāyakasya yathā
"aliapasuttaa ṇimiliaccha desu suhaa majbhkta oāsaṃ ।
gaṇḍapariumbaṇāpulaiaṅga ! ṇa puṇo cirāissaṃ" ।।
nāyikāyā yathā kumārasaṃbhave saṃdhyāvarṇanāvasare ।
ubhayoryathā
"paṇaakuviāṇaṃ deṇha viṃ aliasuttāṇāṃ māṇaillāṇaṃ ।
ṇiccalaṇiruddhaṇīsāsadiṇṇaaṇṇāṇaṃ ko mallo" ।।
anunayaparyantāsahatve tvasya na vipralambhabhedatā, kintu saṃbhogasañcāryākhyabhāvatvam ।
yathā
"bhrūbhaṅge racite api dṛṣṭiradhikaṃ sotkaṇṭhamudvīkṣate ruddhāyāmapi vāci sammitamidaṃ dagdhānanaṃ jāyate ।
kārkaśyaṃ gamite api cetasi tanū romāñcamālambate dṛṣṭe nirvahaṇaṃ bhaviṣyati kathaṃ mānasya tasmiñjane" ।।
yathā vā
"ekasmiñśayane parāṅmukhatayā vītottaraṃ tāmyator anyonyasya hṛdi sthite apyanunaye saṃrakṣatorgauravam ।
daṃpatyoḥ śanakairapāṅgabalanānmiśrībhavaccakṣuṣor bhagno mānakaliḥ sahāsarabhasavyāsaktakaṇṭhagrahaḥ" ।।

pratyuranyapriyāsaṅge dṛṣṭe athānumite śrute ।।

īrṣyā māno bhavetstrīṇāṃ tatra tvanumitistridhā ।
utsvaṣnāyitabhogāṅkagotraskhalanasaṃmbhavā ।।

tatra dṛṣṭe yathā
"vinayati sudṛśo dṛśoḥ parāgaṃ praṇayini kausumamānanānilena ।
tadahitayuvaterabhīkṣṇamakṣṇordvayamapi roṣarajobhirāpurūre" ।।
saṃbhogacihnenānumite yathā
"navanakhapadamaṅgaṃ gopayasyaṃśukena sthagayasi punaroṣṭhaṃ pāṇinā dantadaṣṭam ।
pratidiśamaparastrīsaṅgaśaṃsī visarpannapavarimalagandhaḥ kena śakyo varītum" ।।
evamanyadapi ।

sāma bhedo atha dānaṃ ca natyupekṣe rasāntaram ।
tadbhaṅgāya patiḥ kuryāt ṣaḍupāyāniti kramāt ।।

tatra priyavacaḥ sāma bhedastatsakhyupārjanam ।
dānaṃ vyājena bhūṣādeḥ pādayoḥ patanaṃ natiḥ ।।

sāmādau tu parikṣīṇo syādupekṣāvadhīraṇam ।
rabhasatrāsaharṣādeḥ kopabhraṃśo rasāntaram ।।

yathā
"no cāṭuśravaṇaṃ kṛtam'ityādi ।
atra sāmādayaḥ pañca sūcitāḥ ।
rasāntaramūhyam ।।
atha pravāsaḥ

pravāso bhinnadeśitvaṃ kāryācchāpācca saṃbhramāt ।
tatrāṅgacelamālinyamekaveṇīdharaṃ śiraḥ ।।

niḥ śvāsocchvāsaruditabhūmipātādi jāyate ।

kiñca

aṅgeṣvasauṣṭhavaṃ tāpaḥ pāṇḍutā kṛśatāruciḥ ।।

adhṛtiḥ syādanālambastamanayonmādamūrcchanāḥ ।
mṛtiśceti kramājjñeyā daśa smaradaśā iha ।।

asauṣṭhavaṃ malāpattistāpastu virahajvaraḥ ।
arucirvastuvairāgyaṃ sarvatrārāgitādhṛtiḥ ।।

anālambanatā cāpi śūnyatā manasaḥ smṛtā ।
tanmayaṃ tatprakāśo hi bāhyābhyantaratastathā ।

śeṣaṃ spaṣṭam ।
ekadeśato yathā mama tātapādānām 
"cintābhiḥ stimitaṃ manaḥ, karatale līnā kapolasthalī, pratyūṣakṣaṇadeśapāṇḍu vadanaṃ śvāsaikakhinno adharaḥ ।
ambhaḥ śīkarapadminīkisalayairnāpaiti tāpaḥ śamaṃ, ko asyāḥ prārthitadurlabho asti sahate dīnāṃ daśāmīdṛśīm" ।।

bhāvī bhavanbhūta iti tridhā syāttatra kāryajaḥ ।।

kāryasya buddhipūrvakatvāttraividhyam ।
tatra bhāvī yathā mama
"yāmaḥ sundari, yāhi pāntha, dayite śokaṃ vṛthā mā kṛthāḥ, śokaste gamane kuto mama tato vāṣpaṃ kathaṃ muñcasi ।
śīghraṃ na vrajasīti māṃ gamayituṃ kasmādiyaṃ te tvarā, bhūyānasya saha tvayā jigamiṣorjovasya me saṃbhramaḥ" ।।
bhavan yathā
"prasthānaṃ vabayaiḥ kṛtaṃ, priyasakhairastraijastraṃ gataṃ, dhṛtyā na kṣaṇamāsitaṃ, vyavasitaṃ cittena gantuṃ puraḥ ।
yātuṃ niścitacetasi priyatame sarve samaṃ prasthitā gantavye sati jīvita ! priyasuhṛtsārthaḥ kimu tyajyate" ।।
bhūto yathā
"cintābhiḥ stimitam-'ityādi śāpadyathā
"tāṃ jānīyāḥ'ityādi saṃbhramo divyamānuṣanirghātotpātādijaḥ ।
yathāvikramorvaśyāmurvaśīpurūravasoḥ ।
atra pūrvarāgoktānāmabhilāṣādīnāmatroktānāṃ cāṅgāsauṣṭhavādīnāmapi daśānānubhayeṣāmapyubhayatra sambhave api cirantanaprasiddhyā vivicya pratipādanam ।
atha karuṇavipralambhaḥ

yūnorekatarasmingatavati lokāntaraṃ punārlabhye ।
vimanāyate yadaikastadā bhavet karuṇavipralambhākhyaḥ ।।

yathākādambaryāṃ tuṇḍarīkamahāśvetāvṛttānte ।
punaralabhye śarīrāntareṇa bālabhye tu karuṇākhya eva rasaḥ ।
kiñcātrākāśasārasvatībhāṣānantarameva śṛṅgāraḥ, sagamapratyāśāyā raterudbhavāt ।
prathamaṃ tu karuṇa eva, ityabhiyuktā manyante ।
yaccātra "saṅgamapratyāśānantaramapi bhavato vipralambhaśṛṅgārasya pravāsākhyo bheda eva" iti kecidāhuḥ, tadanye "maraṇarūpaviśeṣasaṃbhavāttadbhinnameva" iti manyante ।
atha saṃbhogaḥ

darśanasparśanādīni niṣevete vilāsinau ।
yatrānuraktāvanyonyaṃ saṃbhogo ayamudāhṛtaḥ ।।

ādiśabdādanyonyādharapānacumbanādayaḥ ।
yathā
"śūnyaṃ vāsagṛham" ityādau ।

sakhyātumaśakyatayā cumbanaparirambhaṇādivahubhedāt ।
ayameka eva dhīraiḥ kathitaḥ saṃbhogaśṛṅgāraḥ ।।

tatra syādṛtuṣaṭkaṃ candrādityau tathodayāstamayaḥ ।
jalakelivanavihāraprabhātamadhupānayāminīprabhṛtiḥ ।।

anulepanabhūṣādyā vācyaṃ śuci medhyamanyacca ।

tathā ca bharataḥ
"yatkiñcilloke śuci medhyamujjvalaṃ darśanīyaṃ vā tatsarvaṃ śṛṅgāreṇopamīyate " iti ।
kiñca

kathitaścaturvidho asāvānantaryāttu pūrvarāgādeḥ ।।

yaduktam
"na binā vipralambhena saṃbhogaḥ puṣṭimaśnute ।
kaṣāyite hi vastrādau bhūyān rāgo vivardhate" ।।
iti ।
tatra pūrvarāgānantaraṃ saṃbhogo yathā kumārasambhave pārvatīparameśvarayoḥ ।
pravāsānantaraṃ sambhogo yathā mama tātapādānām
"kṣemaṃ te nanu pakṣmalākṣi !- kisaaṃ khemaṃ mahaṅgaṃ diḍhaṃ, etādṛkkṛśatā kutaḥ tuha puṇo puṭṭhaṃ sarīraṃ jado ।
kenāhaṃ pṛthulaḥ praye !- paṇaiṇīdehassa sammelaṇāt, tvattaḥ subhru ! na kapi me, jai idaṃ khemaṃ kudo pucchasi" ।।
evamanyatrāpyūhyam ।
atha hāsyaḥ

vikṛtākāravāgveṣaceṣṭādeḥ kuhakādbhavet ।
hāsyo hāsasathāyibhāvaḥ śvetaḥ prathamadaivataḥ ।।

vikṛtākāravākceṣṭaṃ yamālokya hasejjanaḥ ।
tamatrālambanaṃ prāhustacceṣṭoddīpanaṃ matam ।।

anubhāvo akṣasaṅkocavadanasmeratādayaḥ ।
nidrālasyāvahitthādyā atra syurvyabhicāriṇaḥ ।।

jyeṣṭhānāṃ smitahasite madhyānāṃ vihasitāvahasite ca ।
nīcānāmapahasitaṃ tathātihasitaṃ tadeṣa ṣaḍbhedaḥ ।।

īṣadvikāsinayanaṃ smitaṃ syāt spanditādharam ।
kiñcillakṣyadvijaṃ tatra hasitaṃ kathitaṃ budhaiḥ ।।

madhurasvaraṃ vihasitaṃ sāṃsaśiraḥ kampamavahasitam ।
apahasitaṃ sāstrākṣaṃ vikṣiptāṅgaṃ ca bhavatyatihasitam ।।

yathā
"gurogiraḥ pañcadinān adhītya vedāntaśāstrāṇi dinatrayaṃ ca ।
amī samāghrāya ca tarkavādānsamāgatāḥ kukkuṭamiśrapādāḥ" ।।
asya laṭakamelakaprabhṛtiṣu paripoṣo draṣṭavyaḥ ।
atra ca

yasya hāsaḥ sa ceta kvāpi sākṣānnaiva nibadhyate ।
tathāṣyeṣa vibhāvādisāmarthyādupalabhyate ।।

abhedena vibhāvādisādhāraṇyātpratīyate ।
sāmājikaistato hāsyaraso ayamanubhūyate ।।

evamanyeṣvapi raseṣu boddhavyam ।
atha karuṇaḥ

iṣṭanāśādaniṣṭāpteḥ karuṇākhyo raso bhavet ।
dhīraiḥ kapotavarṇo ayaṃ kathito yamadaivataḥ ।।

śoko atra sthāyibhāvaḥ syācchocyamālambanaṃ matam ।
tasya dāhādikāvasthā bhaveduddīpanaṃ punaḥ ।।

anubhāvā daivanindābhūpātakranditādayaḥ ।
vaivarṇyocchvāsaniḥ śvāsastambhapralapanāni ca ।।

nirvedamohāpasmākhyādhiglānismṛtiśramāḥ ।
viṣādajaḍatonmādacintādyā vyabhicāriṇaḥ ।।

śocyaṃ vinaṣṭabandhuprabhṛti ।
yathā mama rāghavavilāse
"vipine kva jaṭānibandhanaṃ tava cedaṃ kva manoharaṃ vapuḥ ।
anayorghaṭanā vidheḥ sphuṭaṃ nanu khaḍgena śirīṣakarttanam" ।।
atra hi rāmavanavāsajanitaśokārttasya daśarathasya daivanindā ।
evaṃ bandhuviyogavibhavanāśādāvapyudāhāryam ।
paripoṣastu mahābhārate strīparvaṇi draṣṭavyaḥ ।
asya karuṇavipralambhād bhedamāha

śokasthāyitayā bhinno vipralambhādayaṃ rasaḥ ।
vipralambhe ratiḥ sthāyī punaḥ saṃbhogahetukaḥ ।।

atha raudraḥ

raudraḥ krodhasthāyibhāvo rakto rudrādhidaivataḥ ।
ālambanamaristatra tacceṣcoddīpanaṃ matam ।।

muṣṭiprahārapātanavikṛtacchedāvadāraṇaiścaiva ।
saṃgrāmasaṃbhramādyairasyoddīptirbhavet prauḍhā ।।

bhravibhaṅgauṣṭhanirdeśabāhusphoṭanatarjanāḥ ।
ātmāvadānakathanamāyudhotkṣepaṇāni ca ।।

anubhāvāstathākṣepakrūrasaṃdarśanādayaḥ ।
ugratāvegaromāñcasvedavepathavo madaḥ ।।

mohāmarṣādayastatra bhāvāḥ syurvyabhicāriṇaḥ ।

yathā
"kṛtamanumataṃ dṛṣṭaṃ vā yairidaṃ gurupātakaṃ manujapaśubhirnirmaryādairbhavadbhirudāyudhaiḥ ।
narakaripuṇā sārdhaṃ teṣāṃ sabhīmakirīṭinā- mayamahamasṛṅmedomāṃsaiḥ karomi diśāṃ balim" ।।
asya yuddhavīrādbhedamāha

raktāsyenetratā cātra bhedinī yuddhavīrataḥ ।।

atha vīraḥ

uttamaprakṛtirvora utsāhasthāyibhāvakaḥ ।
mahendradaivato hemavarṇo ayaṃ samudāhṛtaḥ ।।

ālambanavibhāvāstu vijetavyādayo matāḥ ।
vijetavyādiceṣṭādyāstasyoddīpanarūpiṇaḥ ।
anubhāvāstu tatra syuḥ sahāyānveṣaṇādayaḥ ।।

sañcāriṇāstu dhṛtimatigarvasmṛtitarkaromāñcāḥ ।
sa ca dānadarmayuddhairdayayā ca samanvitaścaturdhā syāt ।।

sa ca vīro dānavīro dharmavīro yuddhavīro dayāvīraśceti caturvidhaḥ ।
tatra dānavīro yathā paraśurāmaḥ
"tyāgaḥ saptasamudramudritamahīnirvyājadānāvadhiḥ" iti ।
atra paraśurāmasya tyāge utsāhaḥ sthāyibhāvaḥ, saṃpradānabhūtabrāhmaṇairālambanavibhāvaiḥ sattvādhyavasāyādibhiścoddīpanavibhāvaivibhāvitaḥ, sarvasvatyāgādibhiranubhāvairanubhāvito, harṣadhṛtyādibhaiḥ saṃcāribhiḥ puṣṭiṃ nīto dānavīratāṃ bhajate ।
dharmavīro yathā yudhiṣṭhiraḥ
"rājyaṃ ca vasu dehaśca bhāryā bhrātṛsutāśca ye ।
yacca loke mamāyattaṃ tad dharmāya sadodyatam" ।।
yuddhavīro yathā śrīrāmacandraḥ
bho laṅkeśvara ! dīyatāṃ janakajā rāmaḥ svayaṃ yācate ko ayaṃ te mativibhramaḥ smara nayaṃ nādyāpi kiṃcidratam ।
naivaṃ cet kharadūṣaṇatriśirasāṃ kaṇṭhāsṛjā paṅkilaḥ pattrī naiṣa sahiṣyate mama dhanurjyābandhabandhūkṛtaḥ" ।।
dayāvīro yathā jīmūtavāhanaḥ
"śirāmukhaiḥ syandata eva raktamadyāpi dehe mama māṃsamasti ।
tṛptiṃ na paśyāmi tavāpi tāvat kiṃ bhakṣaṇāttvaṃ virato garutman ! ।
eṣvapi vibhāvādayaḥ pūrvodāharaṇavadūhyāḥ ।
atha bhayānakaḥ

bhayānako bhayasthāyibhāvo bhūtādhidaivataḥ" ।
strīnīcaprakṛtiḥ kṛṣṇo matastattvaviśāradaiḥ ।।

yasmādutpadyate bhītistadatrālambanaṃ matam ।
ceṣṭā ghoratarāstasya bhaveduddīpanaṃ punaḥ ।।

anubhāvo atra vaivarṇyagadradasvarabhāṣaṇam ।
pralayasvedaromāñcakampadikprekṣaṇādayaḥ ।।

juguṣsāvegasaṃmohasaṃtrāsaglānidīnatāḥ ।
śaṅkāpasmārasambhrāntimṛtyvādyā vyabhicāriṇāḥ ।।

yathā
"naṣṭaṃ varṣavaraiḥ" ityādi atha bībhatsaḥ

juguṣsāsthāyibhāvastu bībhatsaḥ kathyate rasaḥ ।
nīlavarṇo mahākāladaivato ayamudāhṛtaḥ ।।

durgandhamāṃsaruṃdhiramedāṃ syālambanaṃ matam ।
tatraiva kṛmipātādyamuddīpanamudāhṛtam ।।

niṣṭhīvanāsyavalananetrasaṅkocanādayaḥ ।
anubhāvāstatra matāstathā syurvyabhicāriṇaḥ ।।

māho apasmāra āvego vyādhiśca maraṇādayaḥ ।

yathā
"utkṛtyotkṛtya kṛttiṃ prathamamatha pṛthūcchothabhūyāṃsi māṃsā- nyaṃsasphikpṛṣṭhapiṇḍādyavayavasulabhānyugrapūtīni jagdhvā ।
āteḥ paryastanetraḥ prakaṭitadaśanaḥ pretaraṅkaḥ karaṅkā- daṅkasthādasthiṃsthaṃ sthapuṭagatamapi kravyamadhyagramatti" ।।
athādbhutaḥ

adbhuto vismayasthāyibhāvo gandharvadaivataḥ ।।

pītavarṇo vastu lokātigāmālambanaṃ matam ।
guṇānāṃ tasya mahimā bhaveduddīpanaṃ punaḥ ।।

stambhaḥ svedo atha romāñcagadradasvarasaṃbhramaḥ ।
tathā netravikāsādyā anubhāvāḥ prakīrtitāḥ ।।

vitarkāvegasaṃbhrāntiharṣādyā vyabhicāriṇaḥ ।
yathā
"dordaṇḍāñcitacandraśekharadhanurdaṇḍāvabhaṅgodyata
ṣṭaṃkāradhvanirāryabālacaritaprastāvanāḍiṇḍimaḥ ।
drākparyastakapālasaṃpuṭamiladbrahmāṇḍabhāṇḍodara- bhrāmyatpiṇḍitacaṇḍimā kathamaho nādyāpi viśrāmyati" ।।
atha śāntaḥ

śāntaḥ śamasthayibhāva uttamaprakṛtirmataḥ ।।

kundendusundaracchāyaḥ śrīnārāyaṇadaivataḥ ।
anityatvādināśeṣavastuniḥ sāratā tu yā ।।

paramātmasvarūpaṃ vā tasyālambanamiṣyate ।
puṇyāśramaharikṣetratīrtharamyavanādayaḥ ।।

mahāpuruṣasaṅgādyāstasyoddīpanarūpiṇaḥ ।
romāñcādyāścānubhāvāstathā syurvyabhicāriṇaḥ ।।

nirvedaharṣasmaraṇamatibhūtadayādayaḥ ।

yathā
"rathyāntaścaratastathā dhṛtajarat kanthālavasyādhvagaiḥ satrāsaṃ ca sakautukaṃ ca sadayaṃ dṛṣṭasya tairnāgaraiḥ ।
nirvyājīkṛtacitsudhārasamudā nidrāyamāṇasya me niḥśaṅkaḥ karaṭaḥ kadā karapuṭībhikṣāṃ viluṇṭhiṣyati" ।।
puṣṭistu mahābhāratādau draṣṭavyā ।
asya dayāvīrādeḥ sakāśād bhedamāha

nirahaṅkārarūpatvād dayāvīrādireṣa no ।।

dayāvīrādau hi nāgānandadau jīmūtavāhanāderantarā malayavatyādyanurāgāderante ca vidyādharacakravatitvādyāpterdarśanādahaṅkāropaśamo na dṛśyate ।
śāntastu sarvākāreṇāhaṅkārapraśamaikarūpatvānna tatrāṃntarbhāvamarhati ।
tataśca nāgānandādeḥ śāntarasapradhānatvamapāstam ।
nanu
"na yatra duḥkhaṃ na sukhaṃ na cintā na dveṣarāgau na ca kacidicchā ।
rasaḥ sa śāntaḥ kathito manīndraiḥ sarveṣu bhāveṣu samapramāṇaḥ" ।।
ityevaṃrūpasya śāntasya mokṣāvasthāyāmevātmasvarūpāpattilakṣaṇāyāṃ prādurbhāvāttatra sañcāryādīnāmabhāvāt kathaṃ rasatvamityucyate

yuktaviyuktadaśāyāmavasthito yaḥ śamaḥ sa eva yataḥ ।
rasatāmeti tadasmin sañcāryādeḥ sthitiśca na viruddhā ।।

yaścāsminsukhābhāvo apyuktastasya vaiṣayikasukhaparatvānna virodhaḥ ।
uktaṃ hi- "yacca kāmasukhaṃ loke yacca divyaṃ mahatsukham ।
tṛṣṇākṣayasukhasyaite nārhataḥ ṣoḍaśīṃ kalām" ।।
"sarvākāramahaṅkārāhitatvaṃ brajanti cet ।
atrāntarbhāvamarhanti dayāvīrādayastathā" ।।
ādiśabdāddharmavīradānavīradevatāviṣayaratiprabhṛtayaḥ ।
tatra devatāviṣayā ratiryathā
kadā vārāṇasyāmiha suradhunīrodhasi vasan vasānaḥ kaupīnaṃ śirasi nidadhāno añjalipuṭam ।
aye gaurīnātha ! tripurahara ! śaṃbho ! trinayana ! prasīdeti krośan nimiṣamiva neṣyāmi divasān" ।।
atha munīndrasaṃmato vatsalaḥ

sphuṭaṃ camatkāritayā vatsalaṃ ca rasaṃ viduḥ ।
sthāyī vatsalatāsnehaḥ putrādyālambanaṃ matam ।।

uddīpanāni tacceṣṭā nidyāśauryadayādayaḥ ।
āliṅganāṅgasaṃsparśaśiraścumbanamīkṣaṇam ।।

pulakānandavāṣpādyā anubhāvāḥ prakīrtitāḥ ।
sañcāriṇo aniṣṭaśaṅkāharṣagarvādayo matāḥ ।।

padmagarbhacchavirvarṇo daivataṃ lokamātaraḥ ।

yathā
"yadāha dhātryā prathamoditaṃ vaco yayau tadīyāmavalambya cāṅgalīm ।
abhūcca namraḥ praṇipātaśikṣayā piturmudaṃ tena tatāna sor'bhakaḥ" ।।
eteṣāṃ ca rasānāṃ parasparavirodhamāha

ādyaḥ karuṇabībhatsaraudravīrabhayānakaiḥ ।।

bhayānakena karuṇonāpi hāsyo virodhabhāk ।
karuṇo hāsyaśṛṅgārasābhyāmapi tādṛśaḥ ।।

raudrastu hāsyaśṛṅgarabhayānakarasairapi ।
bhayānakena śāntena tathā vīrarasaḥ smṛtaḥ ।।

śṛṅgāravīrarādrākhyahāsyaśāntairbhayānakaḥ ।
śāntastu vīraśṛṅgāraraudrahāsyabhayānakaiḥ ।।

śṛṅgāreṇa tu bībhatsa ityākhyātā virodhitā ।

ādyaḥ śṛṅgāraḥ ।
eṣāṃ ca samāveśaprakārā vakṣyante ।

kuto api kāraṇātkvāpi sthiratāmupayannapi ।।

unmādādirna tu sthāyī na pātre syairyameti yat ।

yathā vikramorvaśyāṃ caturthe aṅke purūravasa unmādaḥ ।

rasabhāvau tadābhāsau bhāvasya praśamodayau ।।

sandhiḥ śabālatā ceti sarve api rasanādrasāḥ ।

rasanadharmayogitvādbhāvādiṣvapi rasatvamupacārādityabhiprāyaḥ ।
bhāvādaya ucyante

sañcāriṇaḥ pradhānāni devādiviṣayā ratiḥ ।।

udbuddhamātraḥ sthāyī ca bhāva ityabhidhayate ।

"na bhāvahīno asti raso na bhāvo rasavajitaḥ ।
parasparakṛtā siddhiranayo rasabhāvayoḥ" ।।
ityuktadiśā paramālocanayā paramaviśrāntisthānena rasena sahaiva vartamānā api rājānugatavivāhapravṛttabhṛtyavadāpātato yatra pradhānyenābhivyaktā vyabhicāriṇo devamunigurunṛpādivaṣayā ca ratirudbuddhamātrā vibhāvādibhiraparipuṣṭatayā rasarūpatāmanāpadyamānāśca sthāyino bhāvā bhāvaśabdavācyāḥ ।
tatra vyabhicārī yathā
"evaṃvādini devarṣau'ityādi ।
atrāvahitthā ।
devaviṣayā ratiryathā mukundamālāyām
"divi vā bhuvi vā mamāstu vāso narake vā narakāntaka ! prakāmam ।
avadhīritaśāradāravindau caraṇau te maraṇo api cintayāmi" ।।
muniviṣayā ratiryathā
"vilokanenaiva tavāmunā mune ? kṛtaḥ kṛtārtho asmi nibarhitāṃhasā ।
tathāpi śuśraṣurahaṃ garīyasīrgiro athavā śreyasi kena tṛpyate" ।।
rājaviṣayā ratiryathā mama
"tvadvājirājinirdhūtadhūlīpaṭalapaṅkilām ।
na dhatte śirasā gaṅgāṃ bhūribhārabhiyā haraḥ" ।।
evamanyat ।
udbuddhamātrasthāyibhāvo yathā
"harastu kiṃcitparivṛttadhairyaścandrodayārambha ivāmburāśiḥ ।
umāmukhe bimbaphalādharoṣṭhe vyāpārayāmāsa vilocanāni" ।।
atra pārvatīviṣayā bhagavato ratiḥ ।
nanūktaṃ prapāṇakarasavadvibhāvādīnāmeko atrābhāso rasa iti ।
tatra sañcāriṇaḥ pārthakyābhāvātkathaṃ prādhānyenābhivyaktirityucyate

yathā maricakhaṇḍāderekībhāve prapāṇake ।।

udrekaḥ kasyacitkvāpi tathā sañcāriṇo rase ।

atha rasābhāsabhāvābhāsau

anaucityapravṛttatva ābhāso rasabhāvayoḥ ।।

anaucityaṃ cātra rasānāṃ bhāratādipraṇītalakṣaṇānāṃ sāmagrīrahitatve ekadeśayogitvopalakṣaṇaparaṃ bodhyam ।
tacca bālavyutpattaye ekadeśato darśyate

upanāyakasaṃsthāyāṃ munigurupatnīgatāyāṃ ca ।
bahunāyakaviṣayāyāṃ ratau tathānubhayaniṣṭhāyām ।।

pratināyakaniṣṭhatve tadvadadhamapātratiryagādigate ।
śṛṅgāre anaucityaṃ raudre gurvādigatakope ।।

śānte ca hīnaniṣṭhe, gurvādyalambane hāsye ।
vrahmavadhādyutsāhe adhamapātragate tathā vāre ।।

uttamapātragatatve bhayānake jñeyamevanyatra ।

tatra raterupanāyakaniṣṭhatve yathā mama
"svāmī mugdhataro vanaṃ ghanamidaṃ bālāhamekākinī kṣoṇīmāvṛṇute tamālamalinacchāyā tamaḥ santatiḥ ।
tanme sundara ! muñca, kṛṣṇa ! sahasā vartmeti gopyā giraḥ śrutvā tāṃ parirabhya manmathakalāsakto hariḥ pātu vaḥ" ।।
bahunāyakaniṣṭhatve yathā
"kāntāsta eva bhuvanatritaye api manye yeṣāṃ kṛte sutanu ! pāṇaḍurayaṃ kapolaḥ" ।
anubhayaniṣṭhatve yathāmālatīmādhave nandanasya mālatyām ।
"paścādubhayaniṣṭhatve api prathamamekaniṣṭhatve raterābhāsatvam" iti śrīmallocanakārāḥ ।
tatrodāharaṇaṃ yathāratnāvalyāṃ sāgarikāyā anyonyasaṃdarśanātprāgvatsarāje ratiḥ ।
pratināyakaniṣṭhatve yathāiyagrīvava dhe hayagrīvasya jalakrīḍāvarṇane ।
adhamapātragatatve yathā
"jaghanasthalanaddhapatravallī girimallīkusumāvani kāpi bhillī ।
avacitya girau puro niṣaṇṇā svakacānutkacayāñcakāra bhartrā" ।।
tiryagādigatatve yathā
"mallīmatallīṣu vanāntareṣu vallyantare vallabhamāhvayantī ।
cañcadvipañcīkalanādabhaṅgīsaṃgītamaṅgīkurute sma bhṛṅgī" ।।
ādiśabdattāpasādayaḥ ।
raudrābhāso yathā
"raktotphullaviśālalolanayanaḥ kampottarāṅgo muhur- muktvā karṇamapetabhīrdhṛ tadhanurbāṇo hareḥ paśyataḥ ।
ādhmātaḥ kaṭukoktibhiḥ svamasakṛddovikramaṃ kīrtaya- nnaṃsāsphoṭapaṭuryudhiṣṭhiramasau intuṃ praviṣṭor'junaḥ" ।।
bhayānakābhāso yathā
"aśaknuvan soḍhumadhīralocanaḥ sahastraraśmeriva yasya darśanam ।
praviśya hemādriguhāgṛhāntaraṃ nināya vibhyaddivasāni kauśikaḥ" ।।
strīnīcaviṣayameva hi bhayaṃ rasaprakṛtiḥ ।
evamanyatra ।

bhāvābhāso lajjādike tu veśyādiviṣaye syāt ।।

spaṣṭam ।

bhāvasya śāntāvudaye saṃdhimiśritayoḥ kramāt ।
bhāvasya śāntirudayaḥ saṃdhiḥ śabalatā matā ।।

krameṇa yathā
"sutanu ! jahihi kopaṃ paśya pādānataṃ māṃ na khalu tava kadācitkopa evaṃvidho abhūt ।
iti nigadati nāthe tiryagāmīlitākṣyā nayanajalamanalpaṃ muktamuktaṃ na kiñcit" ।।
atra bāṣpamocanenerṣyākhyasañcāribhāvasya śamaḥ ।
"caraṇapatanapratyākhyānātprasādaparāṅmukhe nibhṛtakitavācāretyuktvā ruṣā paruṣīkṛte ।
vrajati ramaṇo niḥ śvasyoccau stanasthitahastayā nayanasalilacchannā dṛṣṭiḥ sakhīṣu niveśitā" ।।
atra viṣādasyodayaḥ ।
"nayanayugāsecanakaṃ mānasavṛttyāpa duṣprāpam ।
rūpamidaṃ madirākṣyā madayati hṛdayaṃ dunoti came" ।।
atra harṣaviṣādayoḥ saṃdhiḥ ।
"kvākāryaṃ, śaśalakṣmaṇaḥ kva ca kulaṃ, bhūyo api dṛśyante sā, doṣāṇāṃ praśamāya me śrutamaho, kope api kāntaṃ mukham ।
kiṃ vakṣyantyapakalmaṣā kṛtadhiyaḥ, svapne api sā durlabhā cetaḥ svāsthyamupaihi, kaḥ khalu yuvā dhanyo adharaṃ dhāsyati" ।।
atra vitakāraitsukyamatismaraṇaśaṅkādainyadhūticintānāṃ śabalatā ।

iti sāhityadarpaṇe rasādinirūpaṇo nāma tṛtīyaḥ paricchedaḥ ।

caturthaḥ paricchedaḥ

atha kāvyabhedamāha

kāvyaṃ dhvanirguṇībhūtavyaṅgyaṃ ceti dvidhā matam ।

tatra

vācyātiśayini vyaṅgye dhvanistatkāvyamuttamam ।।

vācyādadhikacamatkāriṇi vyaṅgyārthe dhvanyate asminniti vyutpattyā dhvanirnāmottamaṃ kāvyam ।

bhedau dhvanerapi dvāvudīritau lakṣaṇābhidhāmūlau ।
avivakṣitavācyo anyo vivakṣitānyaparavācyaśca ।।

tatrāvivakṣitavācyo nāma lakṣaṇāmūlo dhvaniḥ ।
lakṣaṇāmūlatvādevātra vācyamavivakṣitaṃ bādhitasvarūpam ।
vivakṣitānyaparavācyastvabhidhāmūlaḥ, ata evātra vācyaṃ vivakṣitam ।
anyaparaṃ vyaṅgyaniṣṭham ।
atra hi vācyor'thaḥ svarūpaṃ prakāśayanneva vyaṅgyārthasya prakāśakaḥ ।
yathāpradīpo ghaṭasya ।
abhidhāmūlasya bahuviṣayatayā paścānnirdeśaḥ ।
avivakṣitavācyasya bhedāvāha

arthantaraṃ saṃkramite vācye atyantaṃ tiraskṛte ।
avivakṣitavācyo api dhvanirdvaividhyamṛcchati ।।

avivakṣitavācyo nāma dhvanirarthāntarasaṅkramitavācyo atyantatiraskṛtavācyaśceti dvividhaḥ ।
yatra svayamanupayujyamāno mukhyor'thaḥ svaviśeṣarūper'thāntare pariṇamati, tatra mukhyārthasya svaviśeṣarūpārthāntarasaṃkramitatvādarthāntarasaṅkramitavācyatvam ।
yathā"kadalī kadalī, karabhaḥ karabhaḥ, karirājakaraḥ karirājakaraḥ ।
bhuvatritaye api bibharti tulāmidamūruyugaṃ na camūrudṛśaḥ" ।।
atra dvitīyakadalyādiśabdāḥ paunaruktyabhiyā sāmānyakadalyādirūpe mukhyārthe bādhitā jāḍyādiguṇaviśiṣṭakadalyādirūpamarthaṃ bodhayanti ।
jāḍyādyatiśayaśca vyaṅgyaḥ ।
yatra punaḥ svārthaṃ sarvathā parityajannarthāntare pariṇamati, tatra mukhyārthasyātyantatiraskṛtatvādatyantatiraskṛtavācyatvam ।
yathā
niṛśvāsāndha ivādarśaścandramā na prakāśate ।
atrāndhaśabdo mukhyārthe bādhite aprakāśarūpamarthaṃ bodhayati, aprakāśātiśayaśca vyaṅgyaḥ ।
andhatvāprakāśatvayoḥ sāmānyaviśeṣabhāvābhāvānnārthāntarasaṃkramitavācyatvam ।
yathā
bhaṇa dhammia vīsattho, so suṇao ajja mārio deṇa ।
golāṇaikacchakuḍaṅgavāsiṇā dariasīheṇa ।।
atra "bhrama dhārmika" ityato bhramaṇasya vidhiḥ prakṛte anupayujyamānatayā bhramaṇaniṣedhe paryavasyatīti viparītalakṣaṇāśaṅkāna kāryā ।
yatra khalu vidhiniṣaidhāvutpatsyamānāveva niṣadhavidhyoḥ paryavasyatastatraiva tadavasaraḥ ।
yatra punaḥ prakaraṇādiparyālocanena vidhiniṣadhayorniṣedhavidhī avagamyete tatra dhvanitvameva ।
taduktam 
"kvacidvādhyatayā khyātiḥ kvacit khyātasya bādhanam ।
pūrvatra lakṣaṇaiva syāduttaratrābhidhaiva tu" ।।
atrādye mukhāyārthasyārthāntare saṃkramaṇaṃ praveśaḥ, na tu tirobhāvaḥ ।
ata evātrājahatsvārthā lakṣaṇā ।
dvitīye tu svārthasyātyantaṃ tiraskṛtatvājjahatsvārthā ।

vivakṣitābhidheyo api dvibhedaḥ prathamaṃ mataḥ ।
asaṃlakṣyakramo yatra vyaṅgyo lakṣyakramastathā ।।

vivakṣitānyaparavācyo api dhvanirasaṃlakṣyakramavyaṅgyaḥ saṃlakṣyakramavyaṅgyaśceti dvividhaḥ ।

tatrādyo rasabhāvādireka evātra gaṇyate ।
eko api bhedo anantatvāt saṃkhyeyastasya naiva yat ।।

uktasvarūpo bhāvādirasaṃlakṣyakramavyaṅgyaḥ ।
atra vyaṅgyapratītervibhāvādipratitikāraṇatvāt kramo avaśyamasti kintūtpalapatrraśatavyatibhedavallāghavānna saṃlakṣyate ।
eṣu rasādiṣu ca ekasyāpi bhesyānantatvātsaṃkhyātumaśakyatvādasaṃlakṣyakramavyaṅgyadhvanirnāma kāvyamekabhedamevoktam ।
tathāhiekasyaiva "śṛṅgārasyaiko api saṃbhogarūpo bhedaḥ parasparāliṅganādharapānacumbanādibhedāt pratyekaṃ ca nibhāvādivaicitryātsaṃkhāyatumaśkyaḥ, kā gaṇanā sarveṣām ।

śabdārthobhayaśaktyutthe vyaṅkye anusvānasannibhe ।
dhvanirlakṣyakramavyaṅgyastrividhaḥ kathito budhaiḥ ।।

kramalakṣyatvādevānuraṇanarūpo yo vyaṅgyastasya śabdaśaktyudbhavatvena, arthaśaktyudbhavatvena śabdārthaśaktyudbhavatvena ca traividhyātsaṃlakṣyakramavyaṅgyanāmnodhvaneḥ kāvyasyāpi traividhyam ।
tatra

vastvalaṅkārarūpatvācchabdaśaktyudbhavodvidhā ।

alaṅkāraśabdasya pṛthagupādānādanalaṅkāraṃ vastumātraṃ gṛhyate ।
tatra vasturūpaḥ śabdaśaktyudbhavo vyaṅgyo yathā
panthi a ! ṇa ettha sattharamatthi maṇaṃ pattharatthale gāme ।
uṇṇaa paoharaṃ pekkhia ūṇa jai vasati tā vasasu ।।
atra sattharādiśabdaśaktyā yadyupabhogakṣamo asi tadāssveti vastu vyajyate ।
alaṅkārarūpo yathā"durgālaṅghitavigrahaḥ" ityādau atra prākaraṇikasya umānāmamahādevī-vallabha-bhānudevanāma-nṛpatervarṇane dvitīyārthasūcitamaprāraṇikasya pārvatīvallabhasya varṇanamasambanaddhaṃ mā prasaṅkṣīditi īśvarabhānudevayorupamānopameyabhāvaḥ kalpyate tadatra umāvallabha umāvallabha ivetyupamālaṅkāro vyaṅgyaḥ ।
yathā vā
"amitaḥ samitaḥ prāptairutkarṣairharṣada ! prabho ! ।
ahitaḥ sahitaḥ sādhu yaśobhirasatāmasi" ।।
atrāmita ityādāvapiśabdābhāvādvirodhābhāso vyaṅgyaḥ ।
vyaṅgyasyālaṅkāryatve api brāhmaṇaśramaṇanyāyādalaṅkāratvamupacaryate ।

vastu vālaṅkṛtirvāpi dvidhārthaḥ sambhavī svataḥ ।।

kaveḥ prauṭhoktisiddho vā tannibaddhasya veti ṣaṭ ।
ṣaḍbhistairvyajyamānastu vastvalaṅkārarūpakaḥ ।।

arthaśatayudbhavo vyaṅgyo yāti dvādaśabhedatām ।

svataḥ sambhavī aucityād bahirapi sambhāvyamānaḥ ।
prauḍhoktyā siddhaḥ, na tvaucityena ।
tatra krameṇa yathā
dṛṣṭiṃ he prativeśini ! kṣaṇamihāpyasmadgṛhe dāsyasi prāyeṇāsya śiśoḥ pitā na virasāḥ kaupīrapaḥ pāsyati ।
ekākinyapi yāmi satvaramitaḥ strotastamālākulaṃ nīrandhrāḥ tanumālikhantu jaraṭhacchedānalagranthayaḥ ।।
atra svataḥ sambhavinā vastunā tat pratipādikāyā bhāvaparapuṣopayogajanakhakṣatādigopanarūpaṃ vastumātraṃ vyajyate ।
diśi mandāyate tejo dakṣiṇasyāṃ raverapi ।
tasyāmeva raghoḥ pāṇḍyāḥ pratāpaṃ na viṣehire ।।
atra svataḥ sambhavinā vastunā ravitejaso raghupratāpo adhika iti vyatirekālaṅkāro vyajyate ।
āpatantamamuṃ dūrādūrīkṛtaparākramaḥ ।
balo avalokayāmāsa mātaṅgamiva kesarī ।।
atropamālaṅkāreṇa svataḥ sambhavinā vyañjakārthena baladevaḥ kṣaṇenaiva veṇudāriṇaḥ kṣayaṃ kariṣyatīti vastu vyajyate ।
gāḍhakāntadaśanakṣatavyathā saṅkaṭādaribadhūjanasya yaḥ ।
oṣṭhavidrumadalānyamocayannidarśan yudhi ruṣā nijādharam ।।
atra svataḥ sambhavinā virodhālaṅkāreṇādharo nirdaṣṭaḥ śatravo vyāpāditāśceti samuccayālaṅkāro vyaṅgyaḥ ।
"sajehi surahimāso ṇa dāva appei juaijaṇalakkhamuhe ।
ahiṇavasahaāramuhe ṇavapattale aṇaṅgassa sare" ।।
atra vasantaḥ śarakāraḥ, kāmo dhanvī, yubatayo lakṣyam, puṣpāṇi śarā iti kaviprauḍhoktisiddhaṃ vastu prakāśībhavan madanavijṛmbhaṇarūpaṃ vastu vyanakti ।
"ijanīṣu vimalabhānoḥ karajālena prakāśitaṃ vīra ! dhavalayati bhuvanamaṇḍalamakhilaṃ tava kītisaṃtatiḥ satam" ।।
atra kaviprauḍhoktisiddhena vastunā kītisantateścandrakarajālādadhikakālaprakāśakatvena vyatirekālaṅkāro vyaṅkyaḥ ।
"daśānanakirīṭebhyastatkṣaṇaṃ rākṣasaśriyaḥ ।
maṇivyājena paryastāḥ pṛthivyāmaśrubindavaḥ" ।।
atra kaviprauḍhoktisiddhenāpahnutyalaṅkāreṇa bhaviṣyadrākṣasaśrīvināśarūpaṃ vastu vyajyate ।
"dhammille navamallikāsamudayo haste sitāmbhoruhaṃ hāraḥ kaṇṭhataṭe payodharayuge śrīkhaṇḍalepo ghanaḥ ।
eko api trikaliṅgabhūmitilaka ! tvatkīrtirāśiryayau ।
nānāmaṇḍanatāṃ purandapurīvāmabhruvāṃ vigrahe" ।।
atra kaviprauḍhoktisiddhena rūpakālaṅkāreṇa bhūmiṣṭho api svargasthānāmupakāraṃ karoṣīti vibhāvanālaṅkāro vyajyate ।
"śikhariṇi kva nu nāma kiyacciraṃ kimabhidhānamasāvakarottapaḥ ।
sumukhai ! yena tavādharapāṭalaṃ daśati bimbaphalaṃ śukaśāvakaḥ" ।।
atrānena kavinibaddhasya kasyacitkāminaḥ prauḍhoktisiddhena vastunā tavādharaḥ puṇyātiśayalabhya iti vastu pratīyate ।
"subhage ! koṭisaṃkhyatvamupetya madanāśugaiḥ ।
vasante pañcatā tyaktā pañcatāsīdviyoginām" ।।
atra kavinibaddhavaktṛprauḍhoktisiddhena kāmaśarāṇāṃ koṭisaṃkhyatvaprāptyo nikhilaviyogimaraṇona vastunā śarāṇāṃ pañcatā śarān vimucya viyoginaḥ śriteve tyutprekṣālaṅkāro vyajyate ।
"mallikāmukule caṇiḍa ! bhāti guñjan madhuvrataḥ ।
prayāṇo pañjabāṇasya śaṅvamāpūrayanniva" ।।
atra kavinibaddhavaktṛprauḍhoktisiddhenotprekṣālaṅkāreṇa kāmasyāyamunmādakaḥ kālaḥ prāptastatkathaṃ mānini mānaṃ na muñcasīti vastu vyajyate ।
"mahilāsahassabharie tuha hiae suhaa sā amāantī ।
aṇudiṇamaṇaṇṇakammā aṅga taṇuttraṃ pi taṇuei" ।।
atrāmāantīti kavinibaddhavaktṛprauḍhoktisiddhena kāvyaliṅgālaṅkāreṇa tanostanūkaraṇo api tava hṛdaye na vartata iti viśeṣoktyalaṅkāro vyajyate ।
na khalu kaveḥ kavinibaddhasyeva rāgādyāviṣṭatā ataḥ kavinibaddhavaktṛprauḍhoktiḥ kaviprauḍhokteradhikaṃ sahṛdayavamatkārakāriṇīti pṛthakpratipāditā ।
eṣu cālaṅkṛtivyañjanasthale rūpaṇotprekṣaṇavyatirecanādimātrasya prādhānyaṃ sahṛdayasaṃvedyam, na tu rūpyādīnāmityalaṅkṛtereva mukhyatvam ।

ekaḥ śabdārthaśaktyutthe

abhayaśaktyudbhave vyaṅgye eko dhvanerbhedaḥ ।
yathā
"himamuktacandraruciraḥ sapadmako madayan dvijāñjanitamīnaketanaḥ ।
abhavatprasāditasuro mahotsavaḥ pramadājanasya sa cirāya mādhavaḥ" ।।
atra mādhavaḥ kṛṣṇo mādhavo vasanta ivetyupamālaṅkāro vyaṅgyaḥ ।
evaṃ ca vyaṅgyabhedādeva vyañjakānāṃ kāvyānāṃ bhedaḥ ।

tadaṣṭādaśadhā dhvaniḥ ।।

avivakṣitavācyor'thāntarasaṃkramitavācyo atyantatiraskṛtavācyaśceti dvividhaḥ ।
vivakṣitānyaparavācyastu asaṃlakṣyakramavyaṅgyatvenaikaḥ ।
saṃlakṣyakramavyaṅgyatvena ca śabdārthobhayaśaktimūlatayā pañcadaśetyaṣṭādaśabhedo dhvaniḥ ।
eṣu ca

vākye śabdārthaśaktyutthastadanye padavākyayoḥ ।

tatrārthāntarasaṃkramitavācyo dhvaniḥ padagato yathā
"dhanyaḥ sa eva taruṇo nayane tasyaiva nayane ca ।
yuvajanamohanavidya bhaviteyaṃ yasya saṃmukhe sumukhaī" ।।
atra dvitīyanayanaśabdo bhagyavattādiguṇaviśiṣṭanayanaparaḥ ।
vākyagato yathā
"tvāmasmi vacmi viduṣāṃ samavāyo atra tiṣṭhati ।
ātmīyāṃ matimāsthāya sthitimatra vidhehi tat" ।।
atra pratipādyasya saṃmukhīnatvādeva labdhe pratipādyatve tvāmiti punarvacanamanyavyāvṛttiviśiṣṭaṃ tvadarthaṃ takṣayati ।
evaṃ vacmītyanenaiva kartari labdhe asmīti punarvacanam ।
tathā viduṣāṃ samavāya ityanenaiva vaktuḥ pratipādane siddhe punarvacmīti vacanamupadiśāmīti vacanaviśeṣarūpamarthaṃ lakṣayati ।
etāni ca svātiśayaṃ vyañjayanti ।
etena mama vacanaṃ tavātyantaṃ hitaṃ tadavaśyameva kartavyamityabhiprāyaḥ ।
tadevamayaṃ vākyagato aparthāntarasaṃkramitavācyo dhvaniḥ ।
atyantatiraskṛtavācyaḥ padagato yathā"niḥśvāsāndha-" ityādi ।
vākyavato yathā-"upakṛtaṃ bahu tatra-" ityādi ।
anyeṣāṃ vākyāgatatve udāhṛtam ।
padagatatvaṃ yathā
"lāvaṇyaṃ tadasau kāntistadrūpaṃ sa vacaḥ kramaḥ ।
tadā sudhāspadamabhūdadhunā tu jvaro mahān" ।।
atra lāvaṇyādīnāṃ tādṛganubhavaikagaucaratāvyañjakānāṃ tadādiśabdānāmeva prādhānyam, anyeṣāṃ tu tadupakāritvameveti tanmūlaka eva dhvanivyapadeśaḥ ।
taduktaṃ dhvanikṛtā
"ekāvayavasaṃsthena bhūṣaṇoneva kāminī ।
padadyotyena sukaverdhvaninā bhāti bhāratī" ।।
evaṃ bhāvādiṣvapyūhyam ।
"bhuktimuktikṛdekāntasamādeśanatatparaḥ ।
kasya nānandanisyandaṃ vidadhāti sadāgamaḥ" ।।
atra sadāgamaśabdaḥ sannahitamupanāyakaṃ prati sacchāstrārthamabhidhāya sataḥ puruṣasyāgama iti vastu vyanakti ।
nanu sadāgamaḥ sadāgama iveti na kathamupamādhvaniḥ ? sadāgamaśabdayorupamānopameyabhāvāvivakṣaṇāt ।
rahasyasya saṅgopanārthameva hi dvyarthapadapratipādanam ।
prakaraṇādiparyālocanena ca sacchāstrābhidhānasyāsambandhatvāt ।
"ananyasādhāraṇadhīrdhṛtākhilavasundharaḥ ।
rājate ko api jagati sa rājā puruṣottamaḥ" ।।
atra puruṣottamaḥ puruṣottama ivetyupamādhvaniḥ ।
anayoḥ śabdaśaktimūlau saṃlakṣyakramabhedau ।
sāyaṃ snānamupāsitaṃ malayajenāṅga samālepitaṃ yāto astācalamaulimambaramaṇivistrabdhamatrāgatiḥ ।
āścaryaṃ tava saukumāryamabhitaḥ klāntāsi yenādhunā netradvandvamamīlanavyatikaraṃ śaknoti te nāsitum" ।।
atra svataḥ saṃbhavinā vastunā kṛtaparapuruṣaparicayā klāntāsīti vastu vyajyate ।
taccādhunā klāntāsi, na tu pūrvaṃ kadācidapi tavaivaṃvidhaḥ klamo dṛṣṭa iti bodhayato adhunā padasyaivetarapadārthotkarṣādasyaiva padāntarāpekṣayā vaiśiṣṭyam ।
tadaprāptimahāduḥkhavilīnāśeṣapātakā ।
taccintāvipulāṅlādakṣīṇapuṇyacayā tathā ।।
cintayantī jagatsūtiṃ paraṃ brahmasvarūpiṇam ।
nirucchvāsatayā muktiṃ gatānyā gopakanyakā" ।।
atrāśeṣacayapadaprabhāvādanekajanmasahastrabhogyaduṣkṛtasukṛtaphalarāśitādātmyādhyavasitātayā bhagavadvirahaduḥkhacintāhlādayoḥ pratyāyanamityatiśayoktidvayapratītiraśeṣacayapadadvayadyotyā ।
atra ca vyañjakasya kaviprauḍhoktimantareṇāpi saṃbhavātsvataḥ saṃbhavitā ।
"paśyantyasaṃkhyapathagāṃ tvaddānajalavāhinīm ।
deva ! tripathagātmānaṃ gopayatyugramūrdhani" ।।
idaṃ mama ।
atra paśyantīti kaviprauḍhoktisiddhena kāvyaliṅgālaṅkāreṇa na ke apyanye dātārastava sadṛśā iti vyatirekālaṅkāro asaṃkhyapadadyotyaḥ ।
evamanyeṣvapyarthaśaktipūlasaṃlakṣyakramabhedeṣūdāhāryam ।
tadevaṃ dhvaneḥ pūrvokteṣvaṣṭādaśasu bhedeṣu madhye śabdārthaśaktyuttho vyaṅgyo vākyamātre bhavannekaḥ ।
anye punaḥ saptadaśa vākye pade ceti catustriṃśaditi pañcatriṃśadbhedāḥ ।

prabandhe api mato dhīrairarthaśaktyudbhvo dhvaniḥ ।।

prabandhe mahāvākye ।
anantaroktadvādaśabhedor'thaśaktyutthaḥ ।
yathā mahābhārate gṛdhragomāyusaṃvāde
"alaṃ sthitvā śmaśāne asmin gṛdhragomāyusaṃkule ।
kaṅkālabahate ghore sarvaprāṇibhayaṅkare ।।
na ceha jīvitaḥkaścitkāladharmamupāgataḥ ।
priyo vā yadi vā dveṣyaḥ prāṇināṃ gatirīdṛśaī" ।।
iti divā prabhavato gṛdhrasya śmaśāne mṛtaṃ bālamupādāya tiṣṭhatāṃ taṃ parityajya gamanamiṣṭam ।
"ādityo ayaṃ sthito mūḍhāḥ ! snehaṃ kuruta sāmpratam ।
bahuvighno muhūrto ayaṃ jīvedapi kadācana ।।
amuṃ kanakavarṇābhaṃ bālamaprāptayauvanam ।
gṛdhravākyātkathaṃ mūḍhāstyajadhvamaviśaṅkitāḥ" ।।
iti niśi samarthasya gomāyordivase parityāgo anabhilaṣita iti vākyasamahena dyotyate ।
atra svataḥ saṃbhavī vyañjakaḥ ।
evamanyeṣvekādaśabhedeṣūdāhāryam ।
evaṃ vācyārthavyañjakatve udāhṛtam ।
lakṣyārthasya yathā"niḥśeṣacyutacandanam" ityādi ।
vyaṅgyārthasyayathā"ua ṇiccala-" ityādi ।
anayoḥ svataḥ saṃbhavinorlakṣyavyaṅgyārthau yañjakau ।
evamanyeṣvekādaśabhedeṣūdāhāryam ।

padāṃśavarṇaracanāprabandheṣvasphuṭakramaḥ ।

asaṃlakṣyakramavyaṅgyo dhvanistatra padāṃśaprakṛtipratyayopasarganipātādibhedādanekavidhaḥ ।।
yathā
"calāpāṅgāṃ dṛṣṭiṃ spṛśasi bahuśo vepathumatīṃ rahasyākhyāyīva svanasi mṛdu karṇāntikacaraḥ ।
karaṃ vyādhunvatyāḥ pibasi ratisarvasvamadharaṃ vayaṃ tattvānveṣānmadhukara ! hatāstvaṃ khalu kṛtī" ।।
atra "hatāḥ" iti na punaḥ "duḥkhaṃ prāptavantaḥ" iti hanprakṛteḥ ।
"muhuraṅgulisaṃvṛtādharoṣṭhaṃ pratiṣedhākṣaraviklavābhirāmam ।
mukhamaṃsavivarti pakṣmalākṣyāḥ kathamapyunnamitaṃ na cumbitaṃ tu" ।।
atra "tu" iti nipātasyānutāpavyañjakatvam ।
"nyakkāro hyayameva me yadaraḥ" ityādau "arayaḥ" iti bahuvacanasya, "tāpasaḥ" ityekavacanasya, "atraiva" iti sarvanāmnaḥ, "nihanti" iti "jīvati iti ca tiṅaḥ, "aho" ityavyayasya, "grāmaṭikā" iti karūpataddhitasya, "viluṇṭhana" iti vyupasargasya, "bhujaiḥ" iti bahuvacanasya vyañjakatvam ।
"āhāre viratiḥ, samastaviṣayagrāme nivṛttiḥ parā, nāsāgre nayanaṃ tadetadaparaṃ yaccaikatānaṃ manaḥ maunaṃ cedamidaṃ ca śūnyamadhunā yadviśvamābhāti te, tadbrūyāḥ sakhi ! yoginī kimasi, bhoḥ !kiṃ vā viyoginyasi" ।।
atra tu "āhāre iti viṣayasaptamyāḥ, "samasta" iti "parā" iti ca viśeṣaṇadvayasya, "maunaṃ cedam" iti pratyakṣaparāmarśinaḥ sarvanāmnaḥ, ābhāti" ityupasargasya "sakhi" iti praṇayasmāraṇasya "asi bhoḥ" iti sotprāsasya "kiṃ vā" ityuttarakṣadārḍhyasūcakasya vāśabdasya, "asi" iti varttamānopadeśasya ca tattadviṣayavyañjakatvaṃ sahṛdayasavedyam ।
varṇaracanayorudāhariṣyate ।
prabandhe yathāmahābhārate śāntaḥ ।
rāmāyaṇo karuṇaḥ ।
mālatīmādhavaratnāvalyādau śṛṅgāraḥ ।
evamanyatra ।

tadevamekapañcāśadbhedāstasya dhvanermatāḥ ।।

saṅkareṇa trirūpeṇa saṃsṛṣṭyā caikarūpayā ।
vedakhāgniśarāḥ śuddhairiṣubāṇāgnisāyakāḥ ।।

śuddhaiḥ śuddhabhedairekapañcāśatā yojanenetyarthaḥ ।
diṅmātraṃ dūdāhriyate
"atyunnatastayugā taralāyatākṣī dvāri sthitā tadupayānamahotsavāya ।
sā pūrṇakumbhanavanīrajatoraṇastraksaṃbhāramaṅgalamayatnakṛtaṃ vidhatte" ।।
atra stanāveva pūrṇakumbhau, dṛṣṭaya eva navanīrajastraja iti rūpakadhvanirasadhvanyorekāśrayānupraveśaḥ saṅkaraḥ ।
"dhinvantyamūni madamūrcchadalidhvanīni dhūtādhvanīnahṛdayāni madhordināni ।
nistandracandravadanāvadanāravindasaurabhyasauhṛdasagarvasamīraṇān i" ।।
atra nistandretyādilakṣaṇāmūladhvanīnāṃ saṃsṛṣṭiḥ ।
atha guṇībhūtavyaṅgyam
aparaṃ tu guṇībhūtavyaṅgyaṃ vācyādanuttame vyaṅgye ।
aparaṃ kāvyam ।

anuttamatvaṃ nyūnatayā sāmyena ca saṃbhavati ।
tatra syāditarāṅgakākvākṣiptaṃ ca vācyasiddhyṅgam ।।

saṃdigdhaprādhānyaṃ tulyaprādhānyamasphuṭamagūḍham ।
vyaṅgyamasundaramevaṃ bhedāstasyoditā aṣṭau ।।

itarasya rasāderaṅgarasādivyaṅgyam ।
yathā"ayaṃ sarasanotkarṣo pīnastanavimardanaḥ ।
nābhyūjaghanasparśo nīvīvistraṃsanaḥ karaḥ" ।।
atra śṛṅgāraḥ karuṇasyāṅgam ।
"mānonnatāṃ praṇayinīmanunetukāmastvasainyasāgararavodratakarṇatāpaḥ ।
hā !hā! kathaṃ nu bhavato ripurājadhānīprāsādasaṃtatiṣu tiṣṭhati kāmilokaḥ ।।
atrautsukyatrāsasandhisaṃskṛtasya karuṇasya rājaviṣayaratāvaṅgabhāvaḥ ।
"janasthāne bhrāntaṃ kanakamṛgatṛṣṇāndhitadhiyā vaco vaidehīti pratipadamudaśru pralapitam ।
kṛtālaṅkābharturvadanaparipāṭīṣu ghaṭanā māyāptaṃ rāmatvaṃ kuśalavasutā na tvadhigatā" ।।
atra rāmatvaṃ prāptamityavacane api śabdaśaktereva rāmatvamavagamyate ।
vacanena tu sādṛśyahetukatādātmyāropaṇamāviṣkurvatā tadropanamapākṛtam ।
tena vācyaṃ sādṛśyaṃ vākyārthānvayopapādakatayāṅkatāṃ nītam ।
kākvākṣiptaṃ yathā
"mathnāmi kauravaśataṃ samare na kopādduḥśāsanasya rudhiraṃ na pibāmyutarastaḥ ।
saṃcūrṇayāmi gadayā na suyodhanorūṃ sandhi karotu bhavatāṃ nṛpatiḥ paṇena" ।।
atra mathnāmyevetyādivyaṅgyaṃ vācyasya niṣedhasya sahabhāvenaiva sthitam ।
"dīpayan rodasīrandhrameṣa jvalati sarvataḥ ।
pratāpastava rājendra ! vairivaṃśadavānalaḥ" ।।
atrānvayasya veṇutvāropaṇarūpo vyaṅgyaḥ pratāpasya dāvānalatvāropasiddhyaṅgam ।
"harastu kiṃcitparivṛttadhairyaḥ" ityādau vilocanavyapāralāṣayoḥ prādhānye saṃdehaḥ ।
brāhmaṇātikramatyāgo bhavatāmeva bhūtaye ।
jāmadagnayaśca vo mittramanyathā durmanāyate" ।।
atra paraśurāmo rakṣaḥkulakṣayaṃ kariṣyatīti vyaṅgyasya vācyasya ca samaṃprādhānyam ।
"sandhau sarvasvaharaṇaṃ vigrahe prāṇanigrahaḥ ।
allāvadīnanṛpatau na sandhirna ca vigrahaḥ" ।।
atrāllāvadīnākhye nṛpatau dānasāmādimantareṇa nānyaḥ praśamopāya iti vyaṅgyaṃ vyutpannānāmapi bhktaṭityasphuṭam ।
"anena lokaguruṇā satāṃ dharmopadeśinā ।
ahaṃ vratavatī svairamuktena kimataḥ param" ।।
atra pratīyamāno api śākyamunestiryagyoṣiti bālātkāropabhogaḥ sphuṭatayā vācyāyamāna ityagūḍham ।
"vāṇīrakuḍaṅguḍḍīṇasauṇikolāhaṇaṃ suṇantīe ।
gharakammavāvaḍāe bahue sīanti āṅgāiṃ" ।।
atra dattasaṃketaḥ jaścillatāgṛhaṃ praviṣṭa iti vyaṅgyāt "sīdantyaṅgani" iti vācyasya camatkāraḥ sahṛdayasaṃvedya ityasundaram ।
kiñca yo dīpakatulyayogitādiṣūpamādyalaṅkāro vyaṅgyaḥ sa guṇībhūtavyaṅgya eva ।
kāvyasya dīpakādimukhenaiva camatkāravidhāyitvāt ।
taduktaṃ dhvanikṛtā
"alaṅkārāntarasyāpi pratītau yatra bhāsate ।
tatparatvaṃ na kāvyasya nāsau mārgo dhvanermataḥ" ।।
yatra ca śabdāntarādinā gopanakṛtacārutvasya viparyāsaḥ ।
yathā
"dṛṣṭyā keśava ! goparāgahṛtayā kiṃcinna dṛṣṭaṃ mayā tenātra skhalitāsmi nātha ! patitāṃ kiṃ nāma nālambase ।
ekastvaṃ viṣameṣu khinnamanasāṃ sarvābalānāṃ gatir- gopyevaṃ gaditaḥ saleśamavatādroṣṭhe harirvaściram" ।।
atra goparāgādiśabdānāṃ gope rāga ityādivyaṅgyārthānāṃ saleśamiti padena sphuṭatayāvabhāsaḥ ।
saleśamiti padasya parityāge dhvanireva ।
kiñca ।
yatra vastvalaṅkārasādirūpavyaṅgyānāṃ rasābhyantare guṇībhāvastatra pradhānakṛta eva kāvyavyavahāraḥ ।
taduktaṃ tenaiva
"prakāro ayaṃ guṇībhūtavyahgyo api dhvanirūpatām ।
dhatte rasāditātparyaparyālocanayā punaḥ" ।।
iti ।
yatra tu"yatronmadānāṃ pramadājanānāmabhraṃlihaḥ śoṇamaṇīmayakhaḥ ।
saṃdhyābhramaṃ prāpnutākāṇḍe apyanaṅgane pathyavidhiṃ vidhatte" ।।
ityādau rasādīnāṃ nagarīvṛttāntādivastumātreṅgatvam, tatra teṣāmatātparyaviṣayatve api taireva guṇībhūtaiḥ kāvyavyavahāraḥ ।
taduktamasmadgotrakavipaṇiḍatamukhyaśrīcaṇḍīdāsapādaiḥ-vākyā thasyākhaṇḍabuddhivedyatayā tanmayībhāvenāsvādadaśāyaṃ guṇapradhānabhāvāvabhāsastāvannānubhūyate, kālāntare tu prakaraṇādiparyālocanayā bhavannapyasau na kāvyavyavadeśaṃvyāhantumīśaḥ, tasyāsvādamātrayattatvāt" iti ।
keciccitrākhyaṃ tṛtīyaṃ kāvyabhedamicchanti ।
tadāhuḥ
"śabdacitraṃ vācyacitramavyaṅgyaṃ tvavaraṃ smṛtam" ।
iti ।
tanna, yadi hi avyaṅgyatvena vyaṅgyābhāvastadā tasya kāvyatvamapi nāstīti prāgevāktam ।
īṣadvyaṅgyatvamiti cet, kiṃ nāmeṣadvyaṅgyatvam ? āsvādyavyaṅgyatvam, anāsvādyavyaṅgyatvaṃ vā ? ādye prācīnabhedayorevāntaḥ pātaḥ ।
dvitīye tvakāvyatvam ।
yadi cāsvādyatvaṃ tadākṣudratvameva kṣudratāyāmanāsvādyatvāt ।
taduktaṃ dhvanikṛtā
"pradhānaguṇabhāvābhyāṃ vyaṅgyasyaivaṃ vyavasthite ।
ubhe kāvye tato anyadyattaccitramabhidhīyate" ।।
iti ।

iti sāhityadarpaṇe dhvaniguṇībhūtavyaṅgyākhyakāvyabhedanirūpaṇo nāma caturthaḥ paricchedaḥ ।

pañcamaḥ paricchedaḥ

atha keyamabhinavā vyañjanā nāma vṛttirityucyate

vṛttīnāṃ viśrānterabhidhātatparyalakṣaṇākhyānām ।
aṅgīkāryā turyā vṛttirbodhe rasādīnām ।।

abhidhāyāḥ saṃketitārthamātrabodhanaviratāyā na vastvalaṅkārarasādivyaṅgyabodhane kṣamatvam ।
na ca saṃketito rasādiḥ ।
nahi vibhāvādyabhidhānameva tadabhidhānam, tasya tadekarūpyānaṅgīkārāt ।
yatra ca svaśabdenābhidhānaṃ tatra pratyuta doṣa eveti vakṣyāmaḥ ।
kvacicca "śṛṅgāraraso ayam" ityādau svaśabdenābhidhāne api na tatpratītiḥ, tasya svaprakāśānandarūpatvāt ।
abhihitānvayavādibhiraṅgīkṛtā tātparyākhyā vṛttirapi saṃsargamātre parikṣīṇā na vyaṅbharbodhanī ।
yacca kecidāhuḥ"so ayamiṣoriva dīrghadīrghataro abhidhāvyāparaḥ" iti ।
yaccadhanikenoktam
"tātparyāvyatirekācca vyañjakatvasya na dhvaniḥ ।
yāvatkāryaprasāritvāttātparyaṃ na tulādhṛtam" ।।
iti ।
tayorupari "śabdabuddhikarmaṇāṃ viramya vyāpārābhāvaḥ" iti vādibhireva pātanīyo daṇḍaḥ ।
evaṃ ca kimiti lakṣaṇāpuyapāsyā ? dīrghadīrghatarābhidhāvyāpāreṇāpi tadarthabodhasiddheḥ ।
kimiti ca "brāhmaṇa ! putraste jātaḥ, kanyā te garbhiṇī" ityādāvapi harṣaśokādīnāmapi na vācyatvam ।
yatpunarūktaṃ "pauruṣeyamapauruṣeyaṃ ca vākyaṃ sarvameva kāryaparam, atatparatve anupādeyatvādunmattavākyavat ।
tataśca kāvyaśabdānāṃ niratiśayasukhāsvādavyatirekeṇa pratipādyapratipādakayoḥ pravṛttyaupayikaprayojanānupalabdherniratiśayamukhāsvāda eva kāryatvenāvadhāryate ।
"yatparaḥ śabdaḥ sa śabdārthaḥ" iti nyāyāt" iti ।
tatra praṣṭavyam-kimidaṃ tatparatvaṃ nāma, tadarthatvaṃ vā, tātparyavṛttyā tadvodhakatvaṃ vā ? ādye na vivādaḥ, vyaṅgyatve api tadarthatānapāyāt ।
dvitīye tukeyaṃ tātparyākhyā vṛttiḥ, abhihitānvayavādibhiraṅgīkṛtā, tadanyā vā ? ādye dattamevottaram ।
dvitīye tunāmamātre vivādaḥ, tanmate api turīyavṛttisiddheḥ ।
nanvastu yugapadeva tātparyaśaktyā vibhāvādisaṃsargasya rasādeśca prakāśanam-iti cet ? na, tayorhetuphalabhāvāṅgīkārāt ।
yadāha muniḥ"vibhāvānubhāvavyabhicārisaṃyogadrasaniṣpattiḥ" iti ।
sahabhāve ca kutaḥ savyetaraviṣāṇayoravi kāryakāraṇabhāvaḥ ? paurvāparyaviparyayāt ।
"gaṅgāyāṃ ghoṣaḥ" ityādau taṭādyarthamātrabodhaviratāyā lakṣaṇāyāśca kutaḥ śītatvapāvanatvādivyaṅgyabodhakatā ।
tena turīyā vṛttirupāsyaiveti nirvivādametat ।
kiṃca

boddhṛsvarūpasaṃkhyānimittakāryapratītikālānām ।
āśrayaviṣayādīnāṃ bhedādbhinno abhidheyato vyaṅgyaḥ ।।

vācyārthavyaṅgyārthayorhi padatadarthamātrajñānanipuṇairvaiyākaraṇairapi sahṛdayaireva ca saṃvedyatayā boddhṛbhedaḥ ।
"bhama dhammia" ityādau kvacidvācye vidhirūpe niṣadharūpatayā, kvacit "niḥ śeṣacyutacandanam-" ityādau niṣedharūpe vidhirūpatayā ca svarūpabhedaḥ ।
"gato astakarkaḥ" ityādau ca vācyor'tha eka eva pratīyate ।
vyaṅgyastu tadvoddhrādibhetāt kvacit "kāntamabhisara" iti, "gāvo nirudhyantām" iti, "nāyakasyāyamāgamanāvasaraḥ" iti, "saṃtāpo adhunā nāsti" ityādirūpeṇāneka iti saṃkhyābhedaḥ ।
vācyārthaḥ śabdoccāraṇamātreṇa vedyaḥ, eṣa tu tathāvidhapratibhānairmalyādineti nimittabhedaḥ ।
pratītimātrakaraṇāccamatkārakaraṇācca kāryabhedaḥ ।
kevalarūpatayā camatkāritayā ca pratītibhedaḥ ।
pūrvapaścādbhāvena ca kālabhedaḥ ।
śabdāśrayatvena śabdatadekadeśatadarthavarṇasaṃghaṭanāśrayatvena cāśrayabhedaḥ ।
"kassa va ṇa hoi roso daṭṭhūṇapiāeṃ savvaṇaṃ aharaṃ ।
sabbhamarapaḍamagghāiṇi vāriavāme sahasu eṅṇiṃ" ।।
iti sakhītatkāntaviṣayatvena viṣayabhedaḥ ।
tasmānnābhidheya eva vyaṅgyaḥ ।
tathā

prāgasatvādrasāderno bodhike lakṣaṇābhidhe ।
kiñci mukhyārthabādhasya virahādapi lakṣaṇā ।।

"na bodhikā" iti śeṣaḥ ।
nahi ko api rasanātmakavyāpāradbhinno rasādipadapratipādyaḥ pramāṇasiddho asti, yamime lakṣaṇābhidhe bodhayetām ।
kiṃñca, yatra"gaṅgāyāṃ ghoṣaḥ" ityādāvupāttaśabdārthānāṃ bubhūṣannevānvayo anupapattyā bādhyate tatraiva hi lakṣaṇāyāḥ praveśaḥ ।
yaduktaṃ nyāyakusumāñjalāvudayanācāryaiḥ
"śrutānvayādanākāṅkṣaṃ na vākyaṃ hyanyadicchati ।
padārthānvayavaidhuryāttadākṣiptena saṅgatiḥ" ।।
na punaḥ "śūnyaṃ vāsagṛham" ityādau mukhāyāthabādhaḥ ।
yadi ca "gaṅgāyāṃ ghoṣaḥ" ityādau prayojanaṃ lakṣyaṃ syāt, tīrasya mukhyārthatvaṃ bādhitatvaṃ ca syāt ।
tasyāpi ca lakṣyatayā prayojanāntaraṃ tasyāpi prayojanāntaramityanavasthāpātaḥ ।
na cāpi prayojanaviśiṣṭa eva tīre lakṣaṇā ।
viṣayaprayojanayoryugapatpratītyanabhyupagamāt ।
nīlādisaṃvedanānantarameva hi jñātatāyā anuvyavasāyasya vā saṃbhavaḥ ।

nānumānaṃ rasādīnāṃ vyaṅgyānāṃ bodhanakṣamam ।
ābhāsatvena hetūnāṃ smṛtirna ca rasādidhīḥ ।।

vyaktivivekakāreṇa hi"yāpi vibhāvādibhyo rasādīnāṃ pratītiḥ sānumāna evāntarbhavitumarhati ।
vibhāvānubhāvavyabhicāripratītirhi rasādipratīteḥ sādhanamiṣyate" ।
te hi ratyādīnāṃ bhāvānāṃ kāraṇakāryasahakāribhūtāstānanumāpayanta eva rasādīnniṣpādayanti ।
ta eva pratīyamānā āsvādapadavī gatāḥ santo lasā ucyante, ityavaśyaṃbhāvī tatpratītikramaḥ kevalamāśubhāvitayāsau na lakṣyate, yato ayamadyāpyabhivyaktikramaḥ" iti yaduktam ।
tatra praṣṭavyamkiṃ śabdābhinayasamarpitavibhāvādipratyayānumitarāmādigatarāgādijñānameva rasatvenābhimataṃ bhavataḥ, tadbhāvanayābhāvakairbhāvyamānaḥ svaprakāśānando vā ।
ādye na vivādaḥ, kintu "rāmādigataragādijñānaṃ rasasaṃjñayā nocyate asmābhiḥ" ityeva viśeṣaḥ ।
dvitīyastu vyāptigrahaṇābhāvāddhetorābhāsatayāsiddha eva ।
yaccoktaṃ tenaiva
"yatra yatraivaṃvidhānāṃ vibhāvānubhāvasāttvikasañcāriṇāmabhidhānamabhinayo vā tatra tatra śṛṅgārādirasāvirbhāvaḥ" iti sugrahaiva vyāptiḥ pakṣadharmatā ca ।
tayā
"yār'thāntarābhivyaktau vaḥ sāmagrīṣṭā nibandhanam ।
saivānumitipakṣe no gamakatvena saṃmatā" ।।
iti ।
idamapi no na viruddham ।
na hyevaṃvidhā pratītirāsvādyatvenāsmākamabhimatā kintusvaprakāśamātraviśrāntaḥ sāndrānandanirbharaḥ ।
tenātra siṣādhayiṣitādarthādarthāntarasya sādhanāddhetorābhāsatā ।
yacca "mama dhammia" ityādau pratīyamānaṃ vastu ।
"jalakelitaralakaratalamuktapunaḥ pihitarādhikāvadanaḥ ।
jagadavatu kokayūnorvighaṭanasaṃghaṭanakautukī kṛṣṇaḥ" ।।
ityādau ca rūpakālaṅkārādayo anumeyā eva ।
tathāhi"anumānaṃ nāma pakṣasattvasapakṣasattvavikṣavyāvṛttatvaviśiṣṭālliṅgalliṅgino jñānam ।
tataśca vācyādasaṃbaddhor'thaṃstāvanna pratīyate ।
anyathātiprasaṅgaḥ syāt, iti bodhyabodhakayorarthayoḥ kaścitsaṃbandho astyeva ।
tataśca bodhakor'tho liṅgam, bodhyaśca liṅgī, bodhakasya cārthasya pakṣasattvaṃ nibaddhameva ।
sapakṣasattvavipakṣavyāvṛttatve anibaddhe api sāmarthyodavaseye ।
tasmādatra yadvācyārthālliṅgarūpālliṅgino vyaṅgyārthasyāvagamastadanumāna eva paryavasyati" iti ।
tanna, tathā hyatra "bhama ammia-" ityādau gṛhe śvanivṛttyā vihitaṃ bhramaṇaṃ godāvarītīre siṃhopalabdherabhramaṇamanumāpayati" iti yadvaktavyaṃ tatrānaikāntiko hetuḥ ।
bhīrorapi guroḥ prabhorvā nideśena priyānurāgeṇa vā gamanasya saṃbhavāt, puścalyā vacanaṃ prāmāṇikaṃ na veti saṃdigdhāsiddhaśca ।
"jalakeli-" ityatra "ya ātmadarśanādarśanābhyāṃ cakravākavighaṭasaṃghaṭanakārī sa candra eva" ityanumitireveyamiti na vācyam, uttrāsakādāvanaikāntikatvāt ।
"evaṃvidhor'tha evaṃvidhārthabodhaka evaṃvidhārthatvāt, yannaivaṃ tannaivam" ityanumāne apyābhāsasamānayogakṣemo hetuḥ ।
"evaṃvidhārthatvāt" iti hetunā evaṃvidhāniṣṭasādhanasyāpyupapatteḥ ।
tathā "dṛṣṭi he prativeśini ! kṣaṇamihāpyasmadgṛhe-" ityādau nalagranthīnāṃ tanūllikhanam, ekākitayā ca strotogamanam, tasyāḥ parakāmukopabhogasya liṅgino liṅgamityucyate; taccātraivābhihitena svakāntasnehenāpi saṃbhavatītyanaikāntiko hetuḥ ।
yacca "niḥśeṣacyutacandanam" ityādau dūtyāstatkāmukopabhogo anumīyate tatkiṃ pratipādyatayā dūtyā, tatkālasaṃnihitairvānyaiḥ, tatkāvyārthabhāvanayā vā sahṛdayaiḥ ।
ādyayorna vivādaḥ ।
tṛtīye tu tathāvidhābhiprāyavirahasthale vyabhicāraḥ ।
nanu vaktrādyavasthāsahakṛtatvena viśeṣyo heturiti na vācyam ।
evaṃvidhavyāptyanusaṃdhānasyābhāvāt ।
kiñcaivaṃvidhānāṃ kāvyānāṃ kavipratibhāmātrajanmanāṃ prāmāṇyānāvaśyakatvena saṃdigdhāsiddhatvaṃ hetoḥ ।
vyaktivādinā cādhamapadasahāyānāmevaiṣāṃ padārthānāṃ vyañjakatvamuktam, tena ca tatkāntasyādhamatvaṃ prāmāṇikaṃ na veti kathamanumānam ।
etenārthāpattivedyatvamapi vyaṅgyānāmapāstam ।
arthāpatterapi pūrvasiddhavyāptīcchāmupajīvyaiva pravṛtteḥ ।
yathā"yo jīvati sa kutrāpyavatiṣṭhate, jīvati cātra goṣṭhyāmavidyamānaścaitraḥ" ityādi ।
kiñcivastravikrayādau tarjanītolanena daśasaṃkhyādivatsūcanabuddhivedyo apyayaṃ na bhavati, sūcanabuddherapi saṅketādilaukikapramāṇasāpekṣatvenānumānaprakāratāṅgīkārāt ।
yacca "saṃskārajanyatvādrasādibuddhiḥ smṛtiḥ" ite kecit ।
tatrāpi pratyabhijñāyāmanaikāntikatayā hetorābhāsatā ।
"durgālaṅghita-" ityādau ca dvitāyārtho nāstyevaiti yaduktaṃ mahimabhaṭaṭena tadanubhavasiddhimapalapato gajanimīlikaiva ।
tadevamanubhavasiddhasya tattadrasādilakṣaṇārthasyāśakyāpalāpatayā tattacchabdādyanvayavyatirekānuvidhāyitayā cānumānādipramāṇāvedyatayā cābhidhādivṛttitrayābodhyatayā ca turīyā vṛttirupāsyaiveti siddham ।
iyaṃ ca vyāptyādyanusandhānaṃ vināpi bhavatītyakhilaṃ nirmalam ।
tatkiṃnāmikeyaṃ vṛttirityucyate

sā ceyaṃ vyañjanānāma vṛttirityucyate budhaiḥ ।
rasavyaktau punarvṛttiṃ rasanākhyāṃ pare viduḥ ।।

etacca vivicyoktaṃ rasanirūpaṇaprastāva iti sarvamavadātam ।
iti sahityarpaṇo vyañjanāvyāpāranirūpaṇo nāma pañcamaḥ paricchedaḥ ।

ṣaṣṭhaḥ paricchedaḥ

evaṃ dhvaniguṇībhūtavyaṅgyatvena kāvyasya bhedadvayamuktvā punardṛśyaśravyatvena bhedadvayamāha

dṛśyaśravyatvabhedena punaḥ kāvyaṃ dvidhā matam ।
dṛśyaṃ tatrābhineyaṃ

tasyarūpakasaṃjñāhetumāha

tadrūpāropātturūpakam ।।

taddṛśyaṃ kāvyaṃ naṭe rāmādisvarūpāropādrūpakamityucyate ।
ko asāvabhināya ityāha

bhavedabhinayo avasthānukāraḥ sa caturvidhaḥ ।
āṅgiko vācikaścaivamāhāryaḥ sāttvikastathā ।।

naṭairaṅgādibhī rāmayudhiṣṭhirādīnāmavasthānukaraṇamabhinayaḥ ।
rupakasya bhedānāha

nāṭakamatha prakaraṇaṃ bhāṇavyāyogasamavakāraḍimāḥ ।
īhāmṛgāṅkavīthyaḥ prahasanamiti rūpakāṇi daśa ।।

kiñca

nāṭikā troṭakaṃ goṣṭhī saṭṭakaṃ nāṭyarāsakam ।
prasthānollāpyakāvyāni preṅkhaṇaṃ rāsakaṃ tathā ।।

saṃlāpakaṃ śrīgaditaṃ śilpakaṃ ca vilāsikā ।
durmallikā prakaraṇī hallīśo bhāṇiketi ca ।।

aṣṭādaśa prāhuruparūpakāṇi manīṣiṇaḥ ।
vinā viśeṣaṃ sarveṣāṃ lakṣma nāṭakavanmatam ।।

sarveṣāṃ prakaraṇādirūpakāṇāṃ nāṭikādyuparūpakāṇāṃ ca ।
tatra

nāṭakaṃ khyātavṛttaṃ syāt pañcasaṃdhisamanvitam ।
vilāsarddhyādiguṇavadyuktaṃ nānāvibhūtibhaiḥ ।।

sukhaduḥkhasamudbhūti nānārasanirantaram ।
pañcādikā daśaparāstatrāṅkāḥ parikīrttitāḥ ।।

prakhyātavaṃśo rājarṣirdhorodāttaḥ pratāpavān ।
divyo atha divyādivyo vā guṇāvānnāyako mataḥ ।।

eka eva bhavedaṅgī śṛṅgāro vīra eva vā ।
aṅgamanye rasāḥ sarve kāryo nirvahaṇo adbhutaḥ ।।

catvāraḥ pañca vā mukhyāḥ kāryavyāpṛtapūruṣāḥ ।
gopucchāgrasamāgraṃ tu bandhanaṃ tasya kīrtitam ।।

khyātaṃ rāmāyaṇādiprasiddhaṃ vṛttam ।
yathārāmacaritādi ।
sandhayo vakṣyante ।
nānāvibhūtibhiryuktamiti mahāsahāyam ।
sukhaduḥkhasamudbhūtatvaṃ rāmayudhiṣṭhirādivṛttānteṣvabhiktam ।
rājarṣayo duṣyantādayaḥ ।
divyāḥ śrīkṛṣṇādayaḥ ।
divyā divyaḥ, yo divyo apyātmaninarābhimānī ।
yathā śrīrāmacandraḥ ।
gopucchagrasamāgramiti "krameṇāṅkāḥ sūkṣmāḥ kartavyāḥ" iti kecit ।
anye tvāhuḥ"yathā gopucche kecidvālā hrasvāḥ keciddīrghāstatheha kānicitkāryāṇi mukhasaṃdho samāptāni kānicitpratimukhe ।
evamanyeṣvapi kānicitkānicit" iti ।

pratyakṣanetṛcarito rasabhāvasamujjvalaḥ ।
bhavedagūḍhaśabdārthaḥ kṣudracūrṇakasaṃyutaḥ ।।

vicchinnāvāntaraikārthaḥ kiñcitsaṃlagnabindukaḥ ।
yukto na bahubhiḥ kāryairbojasaṃhṛtimānna ca ।।

nānāvidhānasaṃyukto nātipracurapadyavān ।
āvaśyakānāṃ kāryāṇāmavirodhādvinimitaḥ ।।

nānekadinanirvartyakathayā saṃprayojitaḥ ।
āsannanāyakaḥ pātrairyutastricaturaistathā ।।

dūrāhvānaṃ vadho yuddhaṃ rājyadeśādiviplavaḥ ।
vivāho bhojanaṃ śāpotsargau mṛtyū rataṃ tathā ।।

dantacchedyaṃ nakhacchedyamanyadvrīḍākaraṃ ca yat ।
śayanādharapānādi nagarādyavarodhanam ।।

snānānulepane caibhirvarjito nāstivistaraḥ ।
devīparijanādīnāmamātyavaṇijamapi ।।

pratyakṣacitracaritairyukto bhāvarasodbhavaiḥ ।
antaniṣkrāntanikhilapātro aṅka iti kīrttitaḥ ।।

bindvādayo vakṣyante ।
āvaśyakaṃ saṃdhyāvandanāhi ।
aṅkaprastāvādgarbhāṅkamāha-

aṅkodarapraviṣṭo yo raṅga dvārāmukhādimān ।
aṅko aparaḥ sa garbhāṅkaḥ sabījaḥ phalavānapi ।।

yathā bālarāmāyaṇo rāvaṇaṃ prati kohalaḥ
"śravaṇaiḥ peyamanekairdṛśyaṃ dīrghaiśca locanairbahubhiḥ ।
bhavadarthamiva nibaddhaṃ nāṭyaṃ sītāsvayaṃvaraṇam" ।।
ityādinā viracitaḥ sītāsvayaṃvaro nāma garbhāṅkaḥ ।

tatra pūrvaṃ pūrvaraṅgaḥ sabhāpūjā tataḥ param ।
kathanaṃ kavisaṃjñādernāṭakasyāpyathāmukham ।।

tatreti nāṭake ।

yannāṭyavastunaḥ pūrvaṃ raṅgavighnopaśāntaye ।
kuśīlavāḥ prakurvanti pūrvaraṅgaḥ sa ucyate ।।

pratyāhārādikānyaṅgānyasya bhūyāṃsi yadyapi ।
tathāpyavaśyaṃ kartavyā nāndī vinghopaśāntaye ।।

tasyāḥ svarūpamāha

āśīrvacanasaṃyuktā stutiryasmātprayujyate ।
devadvijanṛpādīnāṃ tasmānnāndīti saṃjñitā ।।

māṅgalyaśaṅkhacandrābjakokakairavaśaṃsinī ।
padairyuktādūdaśabhiraṣṭābhirvā padairuta ।।

aṣṭapadā yathā anargharāghave"niṣpratyūhama" ityādi ।
dvādaśapadā yathā mama tātapādānāṃ puṣpamālāyām
śirasi dhṛtasurāpage smarārāvaruṇamukhendurucirgirīndraputrī ।
atha caraṇayugānate svakānte smitasarasā bhavato astu bhūtihetuḥ ।।
evamanyatra ।
etannāndīti kasyacinmatānusāreṇoktam ।
vastutastu "pūrvaraṅgasya raṅgadvārābhidhānamaṅgam" ityanye ।
yaduktam
"yasmādabhinayo hyatra prāthamyādavatāryate ।
raṅgadvāramato jñeyaṃ vāgaṅgābhinayātmakam" ।।
iti ।
uktaprakārāyāśca nāndyā raṅgadvārātprathamaṃ naṭaireva kartavyatayā na maharṣiṇā nirdeśaḥ kṛtaḥ ।
kālidāsādimahākaviprabandheṣu ca
vedānteṣu yamāhurekapuruṣaṃ vyāpya sthitaṃ rodasī yasminnīśvara ityananyaviṣayaḥ śabdo yathārthākṣaraḥ ।
antaryaśca mumukṣubhiniyamitaprāṇādibhirmṛgyate sa sthāṇuḥ sthirabhaktiyogasulabho niḥ śreyasāyāstu vaḥ ।।
evamādiṣu nāndīlakṣaṇāyogāt ।
uktaṃ ca"raṅgadvāramārabhya kaviḥ kuryāt-'ityādi ।
ata eva prāktanapustakeṣu "nāndyante sūtradhāraḥ" ityanantarameva "vedānteṣu-" ityādi ślokale khanaṃ dṛśyate ।
yacca paścāt "nāndyante sūtradhāraḥ" iti le khanaṃ tasyāyamabhiprāyaḥnāndyante sūtradhāra idaṃ prayojitavān, itaḥ prabhṛti mayā nāṭakamupādīyata iti kaverabhiprāyaḥ sūcita" iti ।

pūrvaraṅgaṃ vidhāyaiva sūtradhārā nivartate ।
praviśya sthāpakastadvatkāvyamāsthāpayettataḥ ।।

divyamartye sa tadrūpo miśramanyatarastayoḥ ।
sūcayaidvastu bījaṃ vā mukhaṃ pātramathāpi vā ।।

kāvyārthasya sthāpanātsthāpakaḥ ।
tadvaditi sūtradhārasadṛśaguṇākāraḥ ।
idānīṃ pūrvaraṅgasya samyakprayogābhāvādeka eva sūtradhāraḥ sarvaṃ prayojayatīti vyavahāraḥ ।
sa sthāpako divyaṃ vastu divyo bhūtvā, martyaṃ martyo bhūtvā, miśraṃ ca divyamartyayoranyataro bhūtvā sūcayet ।
vastu itivṛttam, yathodāttarāghave
rāmo mūdhni nidhāya kānanamagānmālāmivājñāṃ guro- stadbhaktyā bharatena rājyamakhilaṃ mātrā sahaivojbhktitam ।
tau sugrīvavibhīṣaṇāvanugatau nītau parāmunnatiṃ protsiktā daśakaṃdhāraprabhṛtayo dhvastāḥ samastā dviṣaḥ ।।
bījaṃ yathā ratnāvalyām
dvīpādanyasmādapi madhyādapi jalanidherdiśo apyantāt ।
ānīya bhktaṭiti ghaṭayati vidhirabhimatamabhimukhībhūtaḥ ।।
atra hi samudre pravahaṇabhaṅgamagnotthitāyā ratnāvalyā anukūladaivalālito vatsarājagṛhapraveśo yaugandharāyaṇavyāpāramārabhya ratnāvalī prāptau bījam ।
mukhaṃ śleṣādinā prastutavṛttāntapratipādako vāgviśeṣaḥ ।
yathā
āsāditaprakaṭanirmalacandrahāsaḥ prāptaḥ śaratsamaya eṣa viśuddhakāntiḥ ।
utkhāyā gāḍhatamasaṃ ghanakālamugraṃ rāmo daśāsyamiva saṃbhṛtabandhujīvaḥ ।।
pātraṃ yathā śākuntale 
tavāsmi gītarāgeṇa hāriṇā prasabhaṃ hṛtaḥ ।
eṣa rājeva duṣyantaḥ sāraṅgeṇatiraṃhasā ।।

raṅgaṃ prasādya madhuraiḥ śalokaiḥ kāvyārthasūcakaiḥ ।
rūpakasya kaverākhyāṃ gotrādyapi sa kīrtayet ।।

ṛtuṃ ca kañcitprāyeṇa bhāratī vṛttimāśritaḥ ।

sa sthāpakaḥ ।
prāyeṇoti kvacidṛtorakītanamapi ।
yathāratnāvalyām ।
bhāratīvṛttistu

bhāratī saṃskṛtaprāyo vāgvyāpāro naṭāśrayaḥ ।।

saṃskṛtabahulo vākpradhāno vyāpāro bhāratī ।

tasyāḥ prarocanā vīthī tathā prahasanāmukhe ।
aṅgānyatronmukhīkāraḥ praśaṃsātaḥ prarocanā ।।

prastutābhinayeṣu praśaṃsātaḥ śrotṝṇāṃ pravṛttyunmukhīkaraṇaṃ prarocanā ।
yathā ratnāvalyām
śrīharṣo nipuṇaḥ kaviḥ pariṣadapyeṣā guṇagrāhiṇī, loke hāri ca vatsārājacaritaṃ nāṭye ca dakṣā vayam ।
vastvekaikamapīha vāñchitaphalaprāpteḥ padaṃ kiṃ punar- madbhāgyopacayādayaṃ samuditaḥ sarvo guṇānāṃ gaṇaḥ ।।
vīthīprahasane vakṣyete ।

naṭī vidūṣako vāpi pāripāśivaka eva vā ।
sūtradhāreṇa sahitāḥ salāpaṃ yatra kurvate ।।

citrairvākyaiḥ svakāryotthaiḥ prastutākṣepibhirmithaḥ ।
āmukhaṃ tattu vijñeyaṃ nāmnā prastāvanāpi sā ।।

sūtradhārasadṛśatvāt sthāpako api sūtradhāra ucyate ।
tasyānucaraḥ pāripāśvikaḥ, tasmātkiñcidūno naṭaḥ ।

uddhātya kaḥ kathoddhātaḥ prayogātiśayastathā ।
pravartakāvalagite pañca prastāvanābhidāḥ ।।

tatra

padāni tvagatārthāni tadarthagataye narāḥ ।
yojayanti padairanyaiḥ sa uddhātya ka utyate ।।

yathā mudrārākṣase sūtradhāraḥ
"krūragrahaḥ saketuścandramasampūrṇamaṇḍalamidānīm ।
abhibhavitumicchati bālat" ityanantaram" āḥ, ka eṣa mayi jīvati candraguptamabhi- bhavitumicchati" ।
iti ।
atrānyārthantyapi padāni hṛdayasthārthāgatyā arthāntare saṃkramayya pātrapraveśaḥ ।

sūtradhārasya vākyaṃ vā samādāyārthamasya vā ।
bhavetpātrapraveśaścetkathoddhātaḥ sa ucyate ।।

vākyaṃ yathā ratnāvalyām"dvīpādanyasmādapi'ityādi sūtradhāreṇa paṭhite" sādhu bharataputra! sādhu ।
evametat ।
kaḥ sandehaḥ ? dvīpādanyasmādapi" ityādi paṭhitvā yaugandharāyaṇasya praveśaḥ ।
vākyārtho yathā veṇyām
nirvāṇavairadahanāḥ praśamādarīṇāṃ nandantu pāṇḍutanayāḥ saha mādhavena ।
raktaprasādhitabhuvaḥ kṣatavigrahāśca svasthā bhavantu kururājasutāḥ sabhṛtyāḥ ।।
iti sūtradhāreṇa paṭhitasya vākyasyārthaṃ gṛhītvā" āḥ durātman ! vṛthā maṅgalapāṭhaka !, kathaṃ svasthā bhavantu mayi jīvati dhārtarāṣṭāḥ ?" tataḥ sūtradhāraniṣkrāntau bhīmasenasya praveśaḥ ।

yadi prayoga ekasmin prayogo anyaḥ prayujyate ।
tena pātrapraveśaścetprayogātiśayastadā ।।

yathā kundamālāyām" ita ito avataratvāryā ।
sūtradhāraḥko ayaṃ khalvāryāhvānena sāhāyakamapi me sampādayati ।
kaṣṭamatikaruṇaṃ vartate ।
"laṅkeśvarasya bhavane suciraṃ sthiteti rāmeṇa lokaparivādabhayākulena ।
nirvāsitāṃ janapadādapi garbhagurvoṃ sītāṃ vanāya parikarṣati lakṣmaṇo ayam" ।।
atra nṛtyaprayogārthaṃ svabhāryāhvānamicchatā sūtradhāreṇa "sītāṃ vanāya parikarṣati lakṣmaṇo ayam" iti sītālakṣmaṇayoḥ praveśaṃ sūcayitvā niṣkāntena svaprayogamatiśayāna eva prayogaḥ prayojitaḥ ।

kālaṃ pravṛttamāśritya sūtradhugyatra varṇayet ।
tadāśrayaśca pātrasya praveśastatpravartakam ।।

yathā"āsāditaprakaṭa" ityādi ।
"tataḥ praviśati yathānidiṣṭo rāmaḥ" ।

yatraikaśca samāveśātkāryamanyatprasādhyate ।
prayoge khalu tajjñeyaṃ nāmnāvalagitaṃ budhaiḥ ।।

yathā śākuntalesūtradhāro naṭīṃ prati ।
"tavāsmi gītarāgeṇa-" ityādi ।
tato rājñaḥ praveśaḥ ।

yojyānyatra yathālābhaṃ vīthyaṅgānītarāṇyapi ।

atra āmukhe ।
uddhātya kāvalagitayoritarāṇi vīthyaṅgāni vakṣyamāṇāni ।
nakhakuṭṭastu

nepathyoktaṃ śrutaṃ yatra tvākāśavacanaṃ tathā ।।

samāśrityāpi kartavyamāmukhaṃ nāṭakādiṣu ।
eṣāmāmukhabhedānāmekaṃ kañcitprayojayet ।।

tenārthamatha pātraṃ vā samākṣipyavai sūtradhṛka ।
prastāvanānte nirgacchettato vastu prayojayet ।।

vastvitivṛttam ।

idaṃ punarvastu budhaurdvividhaṃ parikalpyate ।
ādhikārikamekaṃ syātprāsaṅgikamathāparam ।।

adhikāraḥ phale svāmyamadhikārī ca tatprabhuḥ ।
tasyetivṛttaṃ kavibhirādhikārikamucyate ।।

phale pradhānaphale ।
yathā bālarāmāyaṇo rāmacaritam ।

asyopakaraṇārthaṃ tu prāsaṅgikamitīṣyate ।

asyādhikāriketivṛttasya upakaraṇanimittaṃ yaccaritaṃ tatprāsaṅgikam ।
yathā sugrīvādicaritam ।

patākāsthānakaṃ yojyaṃ suvicāryeha vastuni ।।

iha nāṭye ।

yatrārthe cintite anyasmiṃstalliṅgo anyaḥ prayujyate ।
āgantukena bhāvena patākāsthānakaṃ tu tat ।।

tadredānāhasahasaivārthasaṃpattirguṇāvatyupacārataḥ ।
patākāsthānakamidaṃ prathamaṃ parikīrtitam ।।

yathā ratnāvalyām"vāsavadatteyam" iti rājā yadā tatkaṇṭhapāśaṃ mocayati tadā taduktyā "sāgarikeyam" iti pratyabhijñāya "kathaṃ ? priyā me sāgarikā ? alamalamatimātraṃ sāhasenāmunā te tvaritamayi ! vimuñca tvaṃ latāpāśametam ।
calitamapi niroddhuṃ jīvitaṃ jīviteśe ! kṣaṇamiha mama kaṇṭhe bāhupāśaṃ nidhehi" ।।
atra phalarūpārthasaṃpattiḥ pūrvāpekṣayopacārātiśayādguṇavatyutkṛṣṭa ।

vacaḥ sātiśayaṃ śliṣṭaṃ nānābandhasamāśrayam ।
patākāsthānakamidaṃ dvitīyaṃ parikīrttitam ।।

yathā veṇyām
"raktaprasādhitabhuvaḥ kṣatavigrahāśca svasthā bhavantu kururājasutāḥ sabhṛtyāḥ" ।
atra raktādīnāṃ rudhiraśarīrārthahetukaśleṣavaśena bījārthapratipādanānnetṛmaṅgalapratipattau satyāṃ dvitāyaṃ patākāsthānam ।

arthopakṣepakaṃ yattu līnaṃ savinayaṃ bhavet ।
śliṣṭapratyuttaropetaṃ tṛtīyamidamucyate ।।

līnamavyaktārtham, śliṣṭena sambandhayogyenābhiprāyāntaraprayuktena pratyuttareṇotapetam, savinayaṃ viśeṣaniścayaprāptyā sahitaṃ saṃpādyate yattattṛtīyaṃ patākāsthānam ।
yathā veṇyāṃ dvitīye aṅke "kañcukī-deva ! bhagnaṃ bhagnam ।
rājākena ? kañcukībhīmena ।
rājākasya ? kañcukībhavataḥ ।
rājāāḥ ! kiṃ pralapasi ? kañcukī deva ! nanu bravīmi ।
bhagnaṃ bhīmena bhavataḥ ।
rājā-dhig vṛddhāpasada ! ko ayamadya te vyāmohaḥ ? kañcukī-deva ! na vyāmohaḥ ।
satyameva
"bhagnaṃ bhīmena bhavato marutā rathaketanam ।
patitiṃ kiṅgiṇīkvāṇabaddhākrandamiva kṣitau" ।।
atra duryodhanorubhaṅgarūpaprastutasaṃkrāntamarthopakṣepaṇam ।

dvyartho vacanavinyāsaḥ suśliṣṭaḥ kāvyayojitaḥ ।
pradhānārthāntarākṣepi patākāsthānakaṃ param ।।

yathā ratnāvalyām
"uddāmotkalikāṃ vipāṇḍurarucaṃ prārabdhajṛmbhāṃ kṣaṇā- dāyāsaṃ śvasanodramairaviralairātanvatīmātmanaḥ ।
adyodyānalatāmimāṃ samadanāṃ nārīmivānyāṃ dhruvaṃ paśyan kopavipāṭaladyuti mukhaṃ devyāḥ kariṣyāmyaham" ।।
atra bhāvyarthaḥ sūcitaḥ ।
etāni catvāri patākāsthānāni kvacinmaṅgalārthaṃ kvacidamaṅgalārthaṃ sarvasandhiṣu bhavanti ।
kāvyakarturicchāvaśādbhūyo bhūyo api bhavanti ।
yatpunaḥ kenaciduktam"mukhasandhimārabhya sandhicatuṣṭaye krameṇa bhavanti" iti ।
tadanye na manyante, eṣāmatyantamupādeyānāmaniyamena sarvatrāpi sarveṣāmapi bhavituṃ yuktatvāt ।

yatsyādanucitaṃ vastu nāyakasya rasasya vā ।
viruddhaṃ tatparityājyamanyathā vā prakalpayet ।।

anucitamitivṛttaṃ yathārāmasyacchadmanā bālivadhaḥ ।
taccodāttarāghave nonoktameva ।
vīracarite tu vālī rāmavadhārthamāgato rāmeṇa hata ityanyathā kṛtaḥ ।

aṅkeṣvadarśanīyā yā vaktavyaiva ca saṃmatā ।
yā ca syādvarṣaparyantaṃ kathā dinadvayādijā ।।

anyā ca vistarā sūcyā sārthopakṣopakairbudhaiḥ ।

aṅkeṣu adarśanīyā kathā yuddhādikathā ।

varṣāḍhūrdhvaṃ tu yadvastu tatsyādvarṣādadhobhavam ।।

uktaṃ hi muninā
"aṅkacchedeṃ kāryaṃ māsakṛtaṃ varṣasañcitaṃ vāpi ।
tatsarvaṃ kartavyaṃ varṣādūrdhvaṃ na tu kadācit" ।।
evaṃ ca caturdaśavarṣavyāpinyapi rāmavanavāse ye ye virādhavadhādayaḥ kathāṃśāste te varṣavarṣāvayavadinayugmādīnāmekatamena sūcanīyā na viruddhāḥ ।

dināvasāne kāryaṃ yaddine naivopapadyate ।
arthopakṣepakairvācyamaṅkacchedaṃ vidhāya tat ।।

ke ter'thopakṣepakā ityāha

arthopapakṣepakāḥ pañca viṣkambhakapraveśakau ।
cūlikāṅkāvatāro atha syādaṅkamukhamityapi ।।

vṛttavartiṣyamāṇānāṃ kathaṃśānāṃ nidarśakaḥ ।
saṃkṣiptārthastu viṣkambha ādāvaṅkasya darśitaḥ ।।

madhyena madhyamābhyāṃ vā pātrābhyāṃ saṃprayojitaḥ ।
śuddhaḥ syātsa tu saṃkīrṇo nīcamadhyamakalpitaḥ ।।

tatra śuddho yathāmālatīmādhave śmaśāne kapālakuṇḍalā ।
saṅkīrṇo yathārāmābhinde kṣapaṇakakāpālikau ।
atha praveśakaḥ

praveśako anudāttoktyā nīcapātraprayojitaḥ ।
aṅkadvayāntarvijñeyaḥ śeṣaṃ viṣkambhake yathā ।।

aṅkadvayasyāntariti prathamāṅke asya pratiṣedhaḥ ।
yathāveṇyāmaścatthāmāṅke rākṣasamithunam ।
atha cūlikā

antarjavanikāsaṃsthaiḥ sūcanārthasya cūlikā ।

yathā vīracarite caturthāṅkasyādau" bho bho vaimānikāḥ, pravartantāṃ raṅgamaṅgalāni" ityādi ।
"rāmeṇa paraśurāmo jitaḥ" iti nepathye pātraiḥ sūcitam ।
athāṅkāvatāraḥ

aṅkānte sūcitaḥ pātraistadaṅkasyāvibhāgataḥ ।।

yatrāṅko avataratyeṣo aṅkāvatāra iti smṛtaḥ ।

yathāabhijñāne pañcamāṅke pātraiḥ sūcitaḥ ṣaṣṭhāṅkastadaṅkasyāṅgaviśeṣa ivāvatīrṇaḥ ।
athāṅkamukham

yatra sāyādaṅka evasminnaṅkānāṃ sūcanākhilā ।।

tadaṅkamukhamityāhurbojārthakhyāpakaṃ ca tat ।

yathāmālatīmādhave prathamāṅkādau kāmandakyavalokite bhūrivasuprabhṛtīnāṃ bhāvibhūmikānāṃ parikṣiptakathāprabandhasya ca prasaṅgātsaṃniveśaṃ sūcitavatyau ।

aṅkāntapātrairvāṅkāsyaṃ chinnāṅkasyārthasūcanām ।।

aṅkāntapātraiṅkānte praviṣṭaiḥ pātraiḥ ।
yathā vīracarite dvitīyāṅkānte" sumantraḥ-bhagavantau vaśiṣṭhaviśvāmitrau bhavataḥ sabhārgavānāhvayataḥ ।
itarekva bhagavantau ।
sumantraḥmahārājadaśarathasyāntike ।
itaretattatraiva gacchāvaḥ" ityaṅkaparisamāptau ।
" aityatra pūrvāṅkānta eva praviṣṭena sumāntrapātreṇa śatānandajanakakathāvicchede uttarāṅkamukhasūcanādaṅkāsyam" iti ।
etacca dhanikamatānusāreṇoktam ।
anye tuṃ"aṅkāvataraṇonaivedaṃ gatārtham" ityāhuḥ ।

apekṣitaṃ parityājyaṃ nīrasaṃ vastu vistaram ।
yadā saṃdarśayeccheṣamāmukhānantaraṃ tadā ।।

kāryo viṣkambhako nāṭya āmukhākṣiptapātrakaḥ ।

yathāratnāvalyāṃ yaugandharāyaṇaprayojitaḥ ।

yadā tu sarasaṃ vastu mūlādeva pravartate ।।

ādāveva tadāṅkesyādāmukhākṣepasaṃśrayaḥ ।

yathāśākuntale ।

viṣkambhakādyairapi no vadho vācyo adhikāriṇaḥ ।।

anyo anyena tirādhānaṃ na kuryādrasavastunoḥ ।

rasaḥ śṛṅgārādiḥ ।
yaduktaṃ dhanikena
"na cātirasato vastu dūraṃ vicchinnatāṃ nayet ।
rasaṃ vā na tirodadhyādvastvalaṅkāralakṣaṇaiḥ" ।।
iti ।

bījaṃ binduḥ patākā ca prakarī kāryameva ca ।।

arthaprakṛtayaḥ pañca jñātvā yojyā yathāvidhi ।

arthaprakṛtayaḥ prayojanasiddhihetavaḥ ।
tatra bījam

alpamātraṃ samuddiṣṭaṃ bahudhā yadvisarpati ।।

phalasya prathamo heturbojaṃ tadabhidhīyate ।

yathāratnāvalyāṃ vatsarājasya ratnāvalīprāptiheturdaivānukūlyalālito yaugandharāyaṇavyāpāraḥ ।
yathā vāveṇyāṃ draupadīkeśasaṃyamanaheturbhīmasenakrodhopacito yudhiṣṭhirotsāhaḥ ।

avāntarārthavicchede binduracchedakāraṇam ।।

yathāratnāvalyāmanaṅgapūjāparisamāptau kathārthavicchede sati "udayansyendorivodvīkṣate" iti sāgarikā śrutvā " kadhaṃ eso so udaaṇaṇarindo" ityādiravāntarārthahetuḥ ।

vyāpi prāsaṅgikaṃ vṛttaṃ patāketyabhidhīyate ।

yathārāmacarite-sugrīvādeḥ, veṇyāṃ bhīmādeḥ, śākuntale-vidūṣakasya caritam ।

patākānāyakasya syānna svakīyaṃ phalāntaram ।।

garbhe sandhau vimarśe vā nirvāhastasya jāyate ।

yathāsugrīvādeḥ rājyaprāptyādi ।
yattu muninoktam"ā gārbhādvā vimarśādvā patākā vinivartate" ।।
iti ।
tatra "patāketi ।
patākā nāyakaphalaṃ nirvahaṇaparyantamapi patākāyāḥ pravṛttidarśanāt, iti vyākhyātamabhinavaguptapādaiḥ ।

prāsaṅgikaṃ pradeśasthaṃ caritaṃ prakarī matā ।।

yathākulapatyaṅke rāvaṇajaṭāyusaṃvādaḥ ।

prakarī nāyakasya syānna svakīyaṃ phalāntaram ।

yathājaṭāyoḥ mokṣaprāptiḥ ।

apekṣitaṃ tu yatsādhyamārambho yannibandhanaḥ ।।

samāpanaṃ tu yatsiddhyai tatkāryamiti saṃmatam ।

yathārāmacarite rāvaṇavadhaḥ ।

avasthāḥ pañca kāryasya prārabdhasya phalārthibhiḥ ।।

ārambhayatnaprāptyāśāniyatāptiphalāgamāḥ ।

tatra

bhavedārambha autsukyaṃ yanmukhyaphalasiddhaye ।।

yathāratnāvalyāṃ ratnāvalyantaḥ puraniveśārthaṃ yaugandharāyaṇasyautsukyam ।
evaṃ nāyakanāyikādīnāmapyautsukyamākareṣu boddhavyam ।

prayatnastu phalābāptau vyāpāro atitvarānvitaḥ ।

yathā ratnāvalyām"tahavi ṇa atthi aṇyo daṃsaṇa uvāo tti jadhā tadhā ālihia jadhāsamīhidaṃ karaissam" ।
ityādinā pratipādito ratnāvalyāścitralekhanādirvatsarājasaṅgamopāyaḥ ।
yathā carāmacarite samudrabandhanādiḥ ।

upāyāpāyaśaṅkābhyāṃ prāptyāśā prāptisambhavaḥ ।।

yathāratnāvalyāṃ tṛtīye aṅke veṣaparivartanābhisaraṇādeḥ saṅgamopāyādvāsavadattālakṣaṇāpāyaśaṅkayā cānirdhāritaikāntasaṅgamarūpaphalaprāptiḥ prāptyaśā ।
evamanyatra ।

apāyābhāvataḥ prāptiniyatāptistu niścitā ।

apāyābhāvānnirdhāritaikāntaphalaprāptiḥ ।
yathā ratnāvalyām"rājādevīprasādanaṃ tyaktvā nānyamatropāyaṃ paśyāmi" ।
iti devīlakṣaṇāpāyasya prasādanena nivāraṇānniyataphalaprāptiḥ sūcitā ।

sāvasthā phalayogaḥ syādyaḥ samagraphalodayaḥ ।।

yathāratnāvalyāṃ ratnāvalīlābhaścakravartitvalakṣaṇaphalāntaralābhasahitaḥ ।
evamanyatra ।

yathāsaṃkhyamavasthābhirābhiryogāttu pañcabhiḥ ।
pañcadhaivetivṛttasya bhāgāḥ syuḥ pañcasandhayaḥ ।।

tallakṣaṇamāha

antaraikārthasambandhaḥ sandhirekānvaye sati ।

ekena prayojanenānvitānāṃ kathāṃśānāmavāntaraikaprayojanasambandhaḥ sandhiḥ ।
tadbhedānāha

mukhaṃ pratimukhaṃ garbho vimarśa upasaṃhṛtiḥ ।।

iti pañcāsya bhedāḥ syuḥ kramāllakṣaṇamucyate ।

yathāddeśaṃ lakṣaṇamāha

yatra bījasamutpattirnānārtharasasambhavā ।।

prārambheṇa samāyuktā tanmukhaṃ parikīrttitam ।

yathāratnāvalyāṃ prathame aṅke ।

phalapradhānopāyasya mukhasandhiniveśinaḥ ।।

lakṣyālakṣya ivodbhedo yatra pratimukhaṃ ca tat ।

yathāratnāvalyāṃ dvitīye aṅke vatsarājasāgarikāsamāgamahetoranurāgabījasya prathamāṅkopakṣiptasya susaṃgatāvidūṣakābhyāṃ jñāyamānatayā kiṃcillakṣyasya vāsavadattayā citra phalakavṛttāntena kiñcidunnīyamānasyoddeśarūpa udbhedaḥ ।

phalapradhānopāyasya prāgudbhinnasya kiñcina ।।

garbho yatra samudbhedo hrāsānveṣaṇavānmuhuḥ ।

phalasya garbhokaraṇādrarbhaḥ ।
yathā ratnāvalyāṃ dvitīye aṅke"susaṃgatāsahi, adakkhiṇā dāṇi si tumaṃ jā evaṃ bhaṭṭiṇā hattheṇa gāhidā vi kovaṃ ṇa muñcasi" ityādau samudbhedaḥ ।
punarvāsavadattāpraveśe hrāsaḥ ।
tṛtīye aṅke"tadvārtānveṣaṇāya gataḥ kathaṃ cirayati vasantakaḥ" ityanveṣaṇam ।
viḍhūṣakaḥhī hī bhoḥ, kosambīrajjalambheṇāvi ṇa tādiso piavaassassa paritoso jādiso mama saāsādo piyavaaṇaṃ suṇia bhavassadi" ityādāvudbhedaḥ ।
punarapi vāsavadattāpratyabhijñānād hrāsaḥ ।
sāgarikāyāḥ saṅketasthānagamane anveṣaṇam ।
punarlatāpāśakaraṇo udbhedaḥ ।
atha vimirśaḥ

yatra mukhyaphalopāya udbhinno garbhato adhikaḥ ।।

śāpādyaiḥ sāntarāyaśca sa vimarśa iti smṛtaḥ ।

yathā śākuntale caturthāṅkādauanasūyāpiaṃvade, jaivi gandhavveṇa vivāheṇa ṇibbuttakallāṇā piasahī sauntalā aṇurūvabhattubhāiṇī saṃvutteti nivvudaṃ me hiaam, taha vi ettiaṃ cintaṇijjam" ityata ārabhya saptamāṅkopakṣiptācchakuntalāpratyabhijñānātprāgarthasañcayaḥ śakuntalāvismaraṇarūpavinghāliṅgitaḥ ।
atha nirvahaṇam

bījavanto mukhādyarthā viprakīrṇā yathāyatham ।।

ekārthamupanīyante yatra nirvahaṇāṃ hi tat ।

yathāveṇyām"kañcukā mahārāja !vardhase ।
ayaṃ khalu bhīmaseno duryodhanakṣatajāruṇīkṛtasarvaśarīro durlakṣyavyaktiḥ" ityādinā draupadīkeśasaṃyamanādimukhasandhyādibījānāṃ nijanijasthānopakṣiptānāmekārthayojanam ।
yathā vā-śākuntale saptamāṅke aśakuntalābhijñānāduttaror'tharāśiḥ ।
eṣāmaṅgānyāha

upakṣepaḥ parikaraḥ parinyāso vilobhanam ।।

yuktiḥ prāptiḥ samādhānaṃ vidhānaṃ paribhāvanā ।
udbhadaḥ karaṇaṃ bheda etānyaṅgāni vai mukhe ।।

yathoddeśaṃ lakṣaṇamāha

kāvyārthasya samutpattirupakṣepa iti smṛtaḥ ।

kāvyārtha itivṛttalakṣaṇaprastutābhidheyaḥ ।
yathā veṇyām"bhīmaḥ
lābhāgṛhānalaviṣānnasabhāpraveśaiḥ prāṇeṣu vittanicayeṣu ca naḥ prahṛtya ।
ākṛṣya pāṇḍavavadhūparidhānakeśān svasthā bhavanti mayi jīvati dhartarāṣṭrāḥ ।।

samutpannārthabāhulyaṃ jñeyaḥ parikaraḥ punaḥ ।।

yathā tatraiva
pravṛddhaṃ yadvairaṃ mama khalu śisoreva kurubhir- na tatrāryo heturna bhavati kirīṭī na ca yuvām ।
jarāsaṃdhasyoraḥ sthalamiva virūḍhaṃ punarapi krudhā bhīmaḥ sandhiṃ vighaṭayati yūyaṃ ghaṭayata ।।

tanniṣpattiḥ parinyāsaḥ

yathā tatraiva
cañcadrabhujabhramitacaṇḍagadābhighātasaṃcūrṇitoruyugalasya suyodhanasya ।
styānāvanaddhaghanaśoṇitaśoṇapāṇiruttaṃsayiṣyati kacāṃstava devi ! bhīmaḥ ।।
atropakṣepo nāmetivattalakṣaṇasya kāvyābhidhaiyasya saṃkṣepeṇopakṣepaṇamātram ।
parikarastasyaiva bahulīkaraṇam ।
parinyāsastato api naścayāpattirūpatayā parito hṛdaye nyasanam, ityeṣāṃ bhedaḥ ।
etāni cāṅgāni uktenaiva paurvāparyeṇa bhavanti, aṅgāntarāṇi tvanyathāpi ।

guṇākhyānaṃ vilobhanam ।

yathā tatraiva"draupadīṇādha, kiṃ dukkaraṃ tue parikuvideṇa" ।
yathā vā mama candrakalāyāṃ candrakalāvarṇaneseyam, "tāruṇyasyavilāsaḥ" ityādi ।
yattu śakuntalādiṣu "grīvābhaṅgābhirāmam" ityādi mṛgādiguṇavarṇanaṃ tadvījārthasambandhābhāvānna saṃdhyaṅgam ।
evamaṅgāntarāṇāmapyūhyam ।

saṃpradhāraṇamarthānāṃ yuktiḥ

yathāveṇyāṃ sahādevo bhīmaṃ prati ārya ! kiṃ mahārājasaṃdeśo ayamavyutpanna evāryeṇa gṛhītaḥ" ityataḥ prabhṛti yāvadbhīmavacanam ।
"yuṣmān hrepayati krodhālloke śatrukulakṣayaḥ ।
na lajjayati dāraṇāṃ sabhāyāṃ keśakarṣaṇam" ।।
iti ।

prāptiḥ sukhāgamaḥ ।।

yathā tatraiva"mathnāmi kauravaśataṃ samare na kopāt" ityādi "draupadī ṇādha, assudapuvvaṃ kkhu edaṃ vaaṇam, tā puṇo puṇo bhaṇa" ।

bījasyāgamanaṃ yattu tatsamādhānamucyate ।

yathā tatraiva" bho bho drupadavirāṭavṛṣṇyandhaka sahadevaprabhṛtayaḥ ! asmadakṣauhiṇīpatayaḥ kauravacamūpradhānayodhāśca śṛṇvantu bhavantaḥ
yatsatyavratabhaṅgabhīrumanasā yatnena mandīkṛtaṃ yadvismartumapīhitaṃ śamavatā śānti kulasyecchatā ।
taddyūtāraṇisaṃbhṛtaṃ nṛpasutākeśāmbarākarṣaṇaiḥ krodhajyotiridaṃ mahatkuruvane yaudhiṣṭhiraṃ jṛmbhate" ।।
atra "svasthā bhavantu mayi jīvati" ityādi bījasya pradhānanāyakābhimatatvena samyagahitatvātsamādhānam ।

sukhaduḥ khakṛto yor'thastadvidhānamiti smṛtam ।।

yathā bālacarite
"utsāhātiśayaṃ vatsa ! tava bālyaṃ ca paśyataḥ ।
mama harṣaviṣādābhyāmākrāntaṃ yugapanmanaḥ" ।
yathā vā mama prabhāvatyām"nayanayugāsecanakam-" ityādi ।

kutūhalottarā vācaḥ proktā tu paribhāvanā ।

yathāveṇyāṃ draupadī yuddhaṃ syānna veti saṃśayānā tūryaśabdānantaram "ṇādha ! kiṃ dāṇiṃ eso palaajalaharatthaṇidamantha khaṇe khaṇe samaradundubhi tāḍīadi" ।

bījārthasya prarohaḥ syādudbhedaḥ

yathā tatraiva"draupadīaṇṇāṃ ca ṇāha, puṇovi tumhehi samarādo āacchia samāssāsaidavvā ।
bhīmaḥnanu pāñcālarājatanaye ! kimadyālīkāścāsanayā
bhūyaḥ paribhavaklāntilajjāvidhuritānanam ।
aniḥ śeṣitakauravyaṃ na paśyasi vṛkodaram ।।

karaṇaṃ punaḥ ।।

prakṛtārthasamārambhaḥ

yathā tatraiva"devi ! gacchāmo vayamidānīṃ kurukulakṣayāya" iti ।

bhedaḥ saṃhatabhedanam ।

yathā tatraiva"ata evādyaprabhṛti bhinno ahaṃ bhavadbhyaḥ" ।
kecittu"bhedaḥ protsāhanā" iti vadanti ।
atha pratimukhāṅgāni

vilāsaḥ parisarpaśca vidhutaṃ tāpanaṃ tathā ।।

narma narmadyutiścaiva tathā pragamanaṃ punaḥ ।
virodhaśca pratimukhe tathā syātparyupāsanam ।।

puṣpaṃ vajramupanyāso varṇasaṃhāra ityapi ।

tatra

samīhā ratibhogārthā vilāsa iti kathyate ।।

ratilakṣaṇasya bhāvasya yo hetubhūto bhogo viṣayaḥ pramadā puruṣo vā tadarthā samīhā vilāsaḥ ।
yathā śākuntale
kamaṃ priyā na sulabhā manastu taddhāvadarśanāyāsi ।
akṛtārthe api manasije ratimubhayaprārthanā kurute ।।

iṣṭanaṣṭānusaraṇaṃ parisarpaśca kathyate ।

yathā śākuntale"rājābhavitavyamatra tayā ।
tathā hi
abhyunnatā purastādavagāḍhā jaghanagauravātpaścāt ।
dvāre asya pāṇḍusikate padapaṅktirdṛśyate abhinavā" ।।

kṛtasyānunayasyādau vidhutaṃ tvaparigrahaḥ ।।

yathā tatraiva"alaṃ vo anteuravirahapajjussueṇa rāesiṇā uvaruddheṇa" ।
kecittu"vidhṛtaṃ syādaratiḥ" iti vadanti ।

upāyādarśanaṃ yattu tāpanaṃ nāma tadbhavet ।

yathā ratnāvalyām"sagarikā
dullahajaṇāṇurāo lajjā guruī paraaso appā ।
piyasahi visamaṃ pemmaṃ maraṇaṃ saraṇaṃ ṇavari ekkam" ।।

parihāsavaco narma

yathā ratnāvalyām"susaṃgatāsahī ! jassa kide tumaṃ āadā se aaṃ de purado ciṭṭhadi ।
sāgarikā kassa kide ahaṃ āadā ? "susaṃgatāalaṃ aṇṇasaṃkideṇa ।
ṇaṃ cittaphalaassa" ।

dhṛtistu parihāsajā ।।

narmadyutiḥ

tathā tatraiva"susaṃgatā-sahi ! adakkhiṇā dāṇiṃ si tumaṃ jā evvaṃ bhaṭṭiṇā hatthāvalambidāvi kovaṃ ṇa muñcasi ।
sāgarikā susaṃgade ! dāṇiṃ vi kīliduṃ na viramasi ।
kecittu"doṣasyācchādanaṃ hāsyaṃ narmadyutiḥ" iti vadanti ।

pragamanaṃ vākyaṃ syāduttarottaram ।

yathā vikramorvaśyāmurvaśījaadu jaadu mahārāo ।
rājā
mayā nāma jitaṃ yasya tvayā jaya udīryate" ।
ityādi ।

virodho vyasanaprāptiḥ

yathā caṇḍakauśike"rājānūnamasamīkṣyakāriṇā mayā andheneva sphuracchikhākalāpo jvalanaḥ padbhyāṃ samākrāntaḥ" ।

kruddhasyānunayaḥ punaḥ ।।

syātparyupāsanaṃ

yathā ratnāvalyām"viḍhūṣakaḥbho, mā kupya ।
eṣā hi kadalīgharantaraṃ gādā" ityādi ।

puṣpaṃ viśeṣavacanaṃ matam ।

yathā tatraiva" vidūṣakāḥbho vaassa ! esā apuvvā sirī tae samāsādidā ।
rājāvayasya ! satyam
śrīreṣā, pāṇirapyasyāḥ pārijātasya pallavaḥ ।
kuto anyathā stravatyeṣa svedacchadmāmṛtadravaḥ ।।

pratyakṣaniṣṭhuraṃ vajram

yathā tatraiva"rājākathamihastho ahaṃ tvayā jñātaḥ ? susaṃgatāṇa kevalaṃ tumaṃ samaṃ cittaphalaeṇa ।
tā jāva gadua gadua devīe ṇivedaissam" ।

upanyāsaḥ prasādanam ।।

yathā tatraiva"susaṃgatābhaṭṭuṇa ! alaṃ saṅkāe ।
mae vi bhaṭiṇīe pasādeṇa kīlidaṃ jjeva edihiṃ ।
tā kiṃ kaṇṇābharaṇoṇa ।
ado vi me garuaro pasādo eso, jaṃ tue ahaṃ ettha ālihidatti kuvidā me piasahī sāariā ।
esā jjeva pasādīadu" ।
kecittu"upapattikṛto hyartha upanyāsaḥ sa kīrtitaḥ" ।
iti vadanti ।
udāharanti ca, tatraiva"adimuharā kkhu sā gabbhadāsī" iti ।

cāturvarṇyopagamanaṃ varṇasaṃhāra iṣyate ।

yathā mahāvīracarite tṛtīye aṅke
pariṣadiyamṛṣīṇāmeṣa vīro yudhājit saha nṛpatiramātyairlomapādaśca vṛddhaḥ ।
ayamaviratayajño brahmavādī purāṇaḥ prabhurapi janakānāmaṅga bho yācakāste ।।
ityatra ṛṣikṣādīnāṃ varṇānāṃ melanam ।
abhinavaguptapādāstu"varṇaśabdena pātrāṇyupalakṣyante ।
saṃhāro melanam" iti vyācakṣate ।
udāharanti ca ratnāvalyāṃ dvitīye aṅke"ado vi me attraṃ guruaro pasādo" ityāderārabhya "ṇaṃ hatthe geṇhia pasādehi ṇam ।
rājākvāsau kvāsau" ityādi ।
atha gārbhāṅgāni

abhūtāharaṇaṃ mārgo rūpodāharaṇo kramaḥ ।।

saṃgrahaścānumānaṃ ca prārthanā kṣiptireva ca ।
tro ṭakādhibalodvegā garbhe syurvidravastathā ।।

tatra vyājāśrayaṃ vākyamabhūtāharaṇaṃ matam ।

yathā aśvatthāmāṅke
aśvatthāmā hata iti pṛthāsūnunā spaṣṭamuktvā svairaṃ śeṣe gaja iti punarvyāhṛtaṃ satyavācā ।
tacchrutvāsau dayitatanayaḥ pratyayāttasya rājñaḥ śastrāṇyājau nayanasalilaṃ cāpi tulyaṃ mumoca ।।

tattvārthakathanaṃ mārgaḥ

yathā caṇḍakauśike"rājābhagavan ! gṛhyatāmarjitamidaṃ bhāryātanayavikrayāt ।
śeṣasyārthe kariṣyāpi caṇḍāle apyātmavikrayam ।।

rūpaṃ vākyaṃ vitarkavat ।।

yathā ratnāvalyām"rājā
manaḥ prakṛtyaiva calaṃ durlakṣyaṃ ca tathāpi me ।
kāmenaitatkathaṃ viddhaṃ samaṃ sarvaiḥ śilīmukhaiḥ ।।

udāharaṇamutkarṣayuktaṃ vacanamucyate ।

yathā aśvatthāmāṅke
yo yaḥ śastraṃ bibharti svabhujagurumadaḥ pāṇḍavīnāṃ camūnāṃ yo yaḥ pāñcālagotre śiśuradhikavayā garbhaśayyāṃ gato vā ।
yo yastatkarmasākṣī, carati mayi raṇo yaśca yaśca pratīpaḥ krodhāndhastasya tasya svayamiha jagatāmantakasyāntako aham ।।

bhāvatattvopalabdhistu kramaḥ syāt

yathā śāsuntale"rājāsthāne khalu vismṛtanimeṣeṇa cakṣuṣā priyāmavalokayāmi ।
tathāhi
unnamitaikabhrūlatamānanamasyāḥ padāni racayantyāḥ ।
pulakāñcitena kathayati mayyanurāgaṃ kapolena ।।

saṃgrahaḥ punaḥ ।।

sāmadānārthasaṃpannaḥ

yathā ratnāvalyām"rājāsādhu vayasya ! idaṃ te pāritoṣikam ।
।

liṅgādūho anumānatā ।

yathā jānakīrāghave nāṭake"rāmaḥ
līlāgatairapi taraṅgayato dharitrīmālokanairnamayato jagatāṃ śirāṃsi ।
tasyānumāpayati kāñcanakāntigaurakāyasya sūryatanayatvamadhṛṣyatāṃ ca ।।

ratiharṣotsavānāṃ tu prārthanaṃ prārthanā bhavet ।।

yathā ratnāṣalyām"priye sāgarike ! śītāṃśurmukhamutpale tava dṛśau, padmānukārau karau, rambhāstambhanibhaṃ tathoruyugalaṃ, bāhū mṛṇālopamau ।
ityahlādakarākhilaṅgi ! rabhasānniḥ śaṅkamāliṅgya mā- maṅgani tvamanaṅgatāpavidhurāṇyehyehi nirvāpaya ।।
idaṃ ca prārthanākhyamaṅgam ।
yanmate nirvahaṇo bhūtāvasaratvātpraśastināmāṅga nāsti tanmatānusāreṇoktam, anyathā pañcaṣaṣṭisaṃkhyatvaprasaṅgāt ।

rahasyārthasya tadbhedaḥ kṣiptiḥ syāt

yathāśvatthāmāṅke
evasyaiva vipāko ayaṃ dāruṇo bhuvi vartate ।
keśagrahe dvitīye asminnūnaṃ niḥ śeṣitāḥ prajāḥ ।।

tro ṭakaṃ punaḥ ।

saṃrabdhavāk

yathā caṇḍakauśike"kauśikaḥāḥ, punaḥ kathamadyāpi na sambhūtā svaṇādakṣiṇāḥ" ।

adhibalabhisaṃmadhicchalena yaḥ ।।

yathā ratnāvalyām"kāñcanamālābhaṭṭiṇi, iyaṃ sā cittasāliā ।
vasantaassa saṇṇaṃ karomi " ityādi ।

nṛpādijanitā bhītarudvegaḥ parikīrtitaḥ ।

yathā veṇyām
prāptāvekarathārūḍhau pṛcchantau tvāmitastataḥ ।
sa karṇāriḥ sa ca krūro vṛkakarmā vṛkodaraḥ ।।

śaṅkābhayatrāsakṛtaḥ sambhramo vidravo mataḥ ।।

kālāntakakarālāsyaṃ krodhodbhūtaṃ daśānanam ।
vilokya vānarānīke sambhramaḥ ko apyajāyata ।।
atha vimarśāṅgāni

apavādo atha saṃpheṭo vyavasāyo dravo dyutiḥ ।
śaktiḥ prasaṅgaḥ śedaśca pratiṣedho virodhanam ।।

prarocanā vimarśe syādādānaṃ chādanaṃ tathā ।
doṣaprakhyāpavādaḥ syāt

yathā veṇyām"yudhiṣṭhiraḥpañcālaka ! kvacidāsāditā tasya durātmanaḥ kaukhyāpasadasya padavī ।
pāñcālakaḥna kevalaṃ padavī, sa eva durātmā devīkeśapāśasparśapātakapradhānaheturupalavdhaḥ" ।

saṃpheṭo roṣabhāṣaṇam ।।

yathā tatraiva"rājāare re maruttanaya ! vṛddhasya rājñaḥ purato ninditamapyātmakarma śalāghase ।
śṛṇu re
kṛṣṭā keśeṣu bhāryā tava tava ca paśostasya rājñastayorvā pratyaśraṃ bhūpatīnāṃ mama bhuvanapaterājñayā dyūtadāsī ।
tasmin verānubandhe vada kimapakṛtaṃ tairhatā ye narendrā bāhvorvoryātibhāradraviṇagurumadaṃ māmajitvaiva darpaḥ ।।
bhīmaḥ āḥ pāpa ।
rājāāḥ pāpa" ।
ityādi ।

vyavasāyaśca vijñeyaḥta pratijñāhetusaṃbhavaḥ ।

yathā tatraiva"bhīmaḥ
nihatāśeṣakauravyaḥ kṣībo duḥśāsanāsṛjā ।
bhaṅktā duryodhanasyaurvorbhomo ayaṃ śirasā nataḥ ।।

dravo guruvyatikrāntiḥ śokāvegādisambhavā ।।

yathā tatraiva"yudhiṣṭhiraḥbhagavan ! kṛṣṇāgraja ! subhadrābhrātaḥ ! jñātiprītirmanasi na kṛtā, kṣatriyāṇāṃ na dharmo rūḍhaṃ sakhyaṃ tadapi gaṇitaṃ nānujasyārjunena ।
tulyaḥ kāmaṃ bhavatu bhavataḥ śiṣyayoḥ snehabandhaḥ ko ayaṃ panthā yadasi vimukho mandabhāgye mayi tvam ।

tarjanodvejane proktā dyutiḥ

yathā tatraiva duryodhanaṃ prati kumāravṛkodareṇoktam
janmendovimale kule vyapadiśasyadyāpi dhatse gadāṃ māṃ duḥ śāsanakoṣṇaśoṇitamadhukṣībaṃ ripuṃ manyase ।
darpāndho madhukaiṭabhadviṣi harāvapyuddhataṃ ceṣṭase trāsānme nṛ-paśo ! vihāya samaraṃ paṅke adhunā līyase ।।

śaktiḥ punarbhavet ।
virodhasya praśamanam

yathā tatraiva
"kurvantvāptā hatānāṃ raṇaśirasi janā bhasmasād dehabhārā- naśrūnmiśraṃ kathañciddadatu jalamamī bāndhavā bāndhavebhyaḥ ।
mārgantāṃ jñātidehān hatanaragahane khaṇḍitān gṛdhrakaṅkaiḥ- rastaṃ bhāsvān prayātaḥ saha ripubhirayaṃ saṃhrintāṃ balāni ।।

prasaṅgo gurukīrttanam ।।

yathā mṛcchakaṭikāyām"cāṇḍālakaḥeso kkhu sāgaladattassa sudo ajjavismadattasma ṇattio cāludatto vāvādiduṃ vañbhktaṭṭhāṇaṃ ṇijjai edeṇa kila gaṇiā vasantaseṇā suaṇṇaloheṇa vāvādi detti ।
cārudattaḥ "makhaśataparipūtaṃ gotramudbhāsitaṃ yat, sadasi niviḍacetyavrahmaghoṣaiḥ purustāt ।
mama nidhanadaśāyāṃ varttamānasya pāpaistadasadṛśamanuṣyairghuṣyate ghoṣaṇāyām" ।।
ityanena cārudattavadhābhyudayānukūlaprasaṅgād gurukīrttanamiti prasaṅgaḥ ।

manaśceṣṭāsamutpannaḥ śramaḥ kheda iti smṛtaḥ ।

manaḥ samutpanno yathā mālatīmādhave
dalati hṛdayaṃ gāḍhodvego dvidhā na bhidyate vahati vikalaḥ kāyo mohaṃ na muñcati cetanām ।
jvalayati tanūmantardāhaḥ, karoti na bhasmasāt praharati vidhirmarmacchedī, na kṛntati jīvitam ।।
evaṃ ceṣṭāsamutpanno api ।

īpsitārthapratīghātaḥ pratiṣedha itīṣyate ।।

yathā mama prabhāvatyāṃ vidūṣakaṃ prati pradyumnaḥsakhe ! kathamiha tvamekākī varttase ? kva nu punaḥ priyasakhījanānugamyamānā priyatamā me prabhāvatī ? vidūṣakaḥ- asura vaiṇā āāria kahiṃ vi ṇīdā ।
pradyumnaḥ hā pūrṇacandramukhi ! mattacakoranetre ! māmānatāṅgi ! parihāya kuto gatāsi ?" ।
gaccha tvamadya nanu jīvita ! tūrṇameva daivaṃ kadarthanaparaṃ kṛtakṛtyamastu ।।

kāryātyayopagamanaṃ vihodhanamiti smṛtam ।

yathā veṇyāmyudhiṣṭhiraḥ
tīrṇe bhīṣmamahodadhau kathamapi droṇānale nivṛte karṇāśīviṣabhogini praśamite śalye ca yāte divam ।
bhīmena priyasāhasena rabhāsādalpāvaśeṣe jaye sarva jīvitasaṃśayaṃ vayamamī vācā samāropitāḥ ।।

prarocanā tu vijñeyā saṃhārārthapradarśinī ।।

yathā veṇyām"pāñcālakaḥahaṃ devena cakrapāṇinā sahitaḥ" ityupakramya kṛtaṃ sandehena ।
pūryantāṃ salilena ratnakalaśā rājyābhiṣekāya te kṛṣṇātyantacirojbhktite tu kabarībandhe karotu kṣaṇam ।
rāme śātakuṭhārabhāsvarakare kṣatradrumocchedini kramadhāndhe ca vṛkodare paripatatyājau kutaḥ saṃśayaḥ" ।।

kāryasaṃgraha ādānam

yathā veṇyām"bho bhoḥ samantapañcakacāriṇaḥ ! ।
nāhaṃ rakṣo na bhūto ripurudhirajalāhlāditāṅgaḥ prakāmaṃ nistīrṇorupratijñājalanidhigahanaḥ krodhanaḥ kṣatriyo asmi ।
bho bho rājanyavīrāḥ ! samaraśikhiśikhābhuktaśeṣāḥ ! kṛtaṃ va
strāsenānena līnairhatakarituragāntahitairāsyate yat ।।
atra samastaripuvadhakāryasya saṃkṛhītatvādādānam 

tadāhuśchādanaṃ punaḥ ।
kāryārthamapamānādeḥ sahanaṃ khalu yadbhavet ।।

yathā tatraivaarjunaḥ-ārya ! prasīda kimatrakrodhena
apriyāṇi karotveṣa vācā śakto na karmaṇā ।
hatabhrātṛśato duḥkhī pralāpairasya kā vyathā ।।
atha nirvahaṇāṅgāni ।

sandhirvibodho grathanaṃ nirṇayaḥ paribhāṣaṇam ।
kṛtiḥ taprasāda ānandaḥ samayo apyupagūhanam ।।
bhāṣaṇaṃ pūrvavākyañca kāvyasaṃhāra eva ca ।
praśastiriti saṃhāre jñeyānyaṅgāni nāmataḥ ।।

tatra

bījopagamanaṃ sandhiḥ

yathā tatraiva "bhīmaḥ-bhavati ! yajñavedisambhave ! smarati bhavatī yanmayoktam"cañcadbhuje" tyādi" ।
anena mukhe kṣiptabījasya punarupagamanamiti sandhiḥ ।

vibodhaḥ kāryamārgaṇam ।

yathā tatraiva"bhīmaḥmuñcatu māmāryaḥ kṣaṇamekam ।
yudhiṣṭhiraḥkimaparamavaśiṣṭam ? bhīmaḥsumahadavaśiṣṭam ।
saṃyamayāmi tāvadanena suyodhanaśoṇitokṣitena pāṇinā pāñcālyā duḥśāsanāvakṛṣṭaṃ keśahastam ।
yudhiṣṭhiraḥgacchatu bhavān, anubhavatu tapasvinī veṇīsaṃhāram" iti ।
anena keśasaṃthamanakāryasyānveṣaṇādvibodhaḥ ।

upanyāsastu kāryāṇāṃ grathanaṃ

yathā tatraivabhīmaḥpāñcāli ! na khalu mayi jīvati saharṃttavyā duḥśāsanavilulitā veṇirātmapāṇibhyām ।
tiṣṭha, svayamevāhaṃ saṃharami " iti ।
anena kāryasyopakṣepādragrathanam ।

nirṇayaḥ punaḥ ।।

anubhūtārthakathanaṃ

yathā tatraiva, bhīmaḥdeva ajātaśatro ! adyāpi duryodhanahatakaḥ ।
mayā hi tasya durātmanaḥ
bhūmau kṣiptaṃ śarīraṃ nihatamidamasṛkcandanābhaṃ nijāṅge takṣmīrārye niṣaktā caturudadhipayaḥ sīmayā sārddhamurvyā ।
bhṛtyā mitrāṇi yodhāḥ kurukulamanujā dagdhametadraṇāgnau nāmaikaṃ yadbravīṣi kṣitipa ! tadadhunā dhārttarāṣṭasya śeṣam ।।

vadanti paribhāṣaṇam ।
parivādakṛtaṃ vākyam

yathā śākuntalerājā ārye ! atha sā tatrabhavatī kimākhyasya rājarṣeḥ patnī ? ।
tāpasī
ko tassa dhammadārapariṭṭāiṇo ṇāmaṃ geṇhissadi" ।

labdhārthaśamanaṃ kṛtiḥ ।।

yathā veṇyām"kṛṣṇaḥete bhagavanto vyāsavālmīkiprabhṛtayo abhiṣekaṃ dhārayantastiṣṭhanti" iti ।
anena prāptarājyasyābhiṣekamaṅgalaiḥ sthirīkaraṇaṃ kṛtiḥ ।

śuśrūṣādiḥ prasādaḥ syāt

yathā tatraiva bhīmena draupadyāḥ keśasaṃyamanam ।

ānando vāñchitāgamaḥ ।

yathā tatraiva"draupadīvisumaridaṃ edaṃ vāvāraṃ ṇādhassa pasādeṇa puṇo vi sikkhissaṃ" ।

samayo duḥkhaniryāṇāṃ

yathā ratnāvalyām"vāsavadattā samassasa bahiṇie ! samassasa" ।

tadbhavedupagūhanam ।।

yat syādadbhutasamprāptiḥ

yathā mama prabhāvatyāṃ nāradadarśanāt pradyumna ūrddhvamavalokya
dadhadvidyullekhāmiva kusumamālāṃ marimala
bhramadbhṛṅgaśreṇīdhvanibhirupagītāṃ tata itaḥ ।
digantaṃ jyotibhistuhinakaragaurairdhavalaya
nnitaḥ kailāsādriḥ patati viyataḥ kiṃ punaridam ।।

sāmadānādi bhāṣaṇm ।

yathā caṇḍakauśike"dharmaḥtadehi dharmalokamadhitiṣṭha" ।

pūrvavākyaṃ tu vijñeyaṃ yathoktārthopadarśanam ।।

yathā veṇyāmbhīmaḥbuddhaimatike ! kva sā bhānumatī ।
paribhavatu samprati pāṇḍavadārān" ।

varapradānasaṃprāptiḥ kāvyasaṃhāra iṣyate ।

yathā sarvatrakiṃ te bhūyaḥ priyamupakaromi" ।
iti ।

nṛpadeśādiśāntistu praśastirabhidhīyate ।।

yathā prabhāvatyām
rājānaḥ sutanirviśeṣamadhunā paśyantu nityaṃ prajā jīyasuḥ sadasadvivekapaṭavaḥ santo guṇagrāhiṇaḥ sasyasvarṇasamṛddhayaḥ samadhikāḥ santu kṣamāmaṇḍale bhūyādavyabhicāriṇī trijagato bhaktiśca nārāyaṇo ।।
atra copasaṃhārapraśastyoranta ekena krameṇaiva sthitiḥ ।
"iha ca mukhasaṃdhau upakṣepaparinyāsayuktyudbhedasamādhānānāṃ pratimukhe ca parisarpaṇapragamanavajropanyāsapuṣpāṇāṃ garbhe abhūtāharaṇamargatro ṭakādhibalakṣepāṇāṃ vimarśe apavādaśaktivyavasāyaprarocanādānānāṃ prādhanyam ।
anyeṣāṃ ca yathāsambhavaṃ sthitiḥ" iti kecit ।

catuḥṣaṣṭividhaṃ hyetadaṅgaṃ proktaṃ manīṣibhiḥ ।
kuryādaniyate tasya saṃdhāvapi niveśanam ।।

rasānuguṇatāṃ vīkṣya rasasyaiva hi mukhyatā ।

yathā vehīsaṃhāre tṛtīyāṅke duryodhanakarṇayormahatsaṃpradhāraṇam ।
evamanyatrāpi ।
yattu rudraṭādibhiḥ "niyama eva " ityuktaṃ tallakṣyāviruddham ।

iṣṭārtharacanāścaryalābho vṛttāntavistaraḥ ।।

rāgaprāptiḥ prayogasya goṣyānāṃ gopanaṃ tathā ।
prakāśanaṃ prakāśyānāmaṅgānāṃ ṣaḍvidhaṃ phalam ।।

aṅgahīno naro yadvannaivārambhakṣamo bhavet ।
aṅgahīnaṃ tathā kāvyaṃ na prayogāya yujyate ।।

saṃpādayetāṃ saṃdhyaṅgaṃ nāyakapratināyakau ।
tadabhāve patākādyastadabhāve tathetarat ।।

prāyeṇa pradhānapuruṣaprayojyāni sandhyaṅgāni bhavanti ।
kintūpakṣepāditrayaṃ bījasyālpamātrasamuddiṣṭatvādapradhānapuruṣaprayojitameva sādhu ।

rasavyaktimapekṣyaiṣāmaṅgānāṃ saṃniveśanam ।
na tu kevalayā śāstrasthitisaṃpādanecchayā ।।

tathā ca yadveṇyāṃ duryodhanasya bhānumatyā saha vipralambho darśitaḥ, tattāddaśe avasare atyantamanucitam ।

aviruddhaṃ tu yadvṛttaṃ rasādivyaktaye adhikam ।
tadaṣyanyathayeddhīmānna vadedvā kadācana ।।

anayorudāharaṇaṃ satprabandheṣvabhivyaktameva ।
atha vṛttayaḥ

śṛṅgāre kauśikī vīre sāttvatyārabhaṭī punaḥ ।
rase raudre ca bībhatse vṛttiḥ sarvatra bhāratī ।।

catastro vṛttayo hyetāḥ sarvanāṭyasya mātṛkāḥ ।
syurnāyikādivyāpāraviśeṣā nāṭakādiṣu ।।

tatra kauśikī

yā ślakṣṇanepathyaviśeṣacitrā strīsaṃkulā puṣkalanṛtyagītā ।
kāmopabhogaprabhavopacārā sā kauśikī cāruvilāsayuktā ।।

narma ca narmasphūrjo narmasphoṭo atha narmagarbhaśca ।
catvāryaṅgānyasyā

tatra

vaidagdhyakrīhitaṃ narmaḥ ।।

iṣṭajanāvarjanakṛttaccāpi trividhaṃ matam ।
vihitaṃ śuddhahāsyena saśṛṅgārabhayena ca ।।

tatra kevalahāsyena vihitaṃ yathā ratnāvalyām"vāsavadattā esā vi avarā tava samīve jadhālihidā edaṃ kiṃ ajjavasantassa viṇṇāṇam ।
saśṛṅgārahāsyena yathā śākuntalerājānaṃ prati śakuntalāasaṃtuṭṭho uṇa kiṃ karissadi ।
rājā
idamaṃ ।
sabhayahāsyena yathā ratnāvalyāmālekhyadarśanāvasare susaṃgatājāṇido mae eso vuttanto samaṃ cittaphalaeṇa ।
tā devīe gadua nivedaissam ।
etadvākyasambandhi narmodāhṛtam ।
evaṃ veṣaceṣṭāsambandhyapi ।

narmasphūrjaḥ sukhārambho bhayānto navasaṃgamaḥ ।

yathā mālavikāyāmsaṅketanāyakamabhisṛtāyāṃ "nāyakaḥ
visṛja sundari ! saṅgamasādhvasaṃ nanu cirātprabhṛti praṇayonmukhe ।
parigṛhaṇa gate sahakāratāṃ tvamatimuktalatācaritaṃ mayi" ।।
mālavikā"bhaṭṭā, devīe bhaeṇa appaṇo vi pia kauṃ ṇa pāremi" ityādi ।
atha narmasphoṭaḥ

narmasphoṭo bhāvaleśaiḥ sūcitālparasā mataḥ ।।

yathā mālatīmādhave
gamanamalasaṃ śūnyā dṛṣṭiḥ śarīramasauṣṭhavaṃ śvasitamadhikaṃ kintvetat syāt kimadanyadito athavā ।
bhramati bhuvane kandarpājñā vikāri ca yauvanaṃ lalitamadhurāste te bhāvāḥ kṣipanti ca dhīratām ।।
alasagamanādibhirbhāvaleśairmādhavasya mālatyāmanurāgaḥ stokaḥ prakāśitaḥ ।

narmagarbho vyavahatirnetuḥ pracchannavartinaḥ ।

yathātatraiva sakhīrūpadhāriṇā mādhavena mālatyā maraṇavyavasāyavāraṇam ।
atha sāttvatī

sāttvatī bahulā sattvaśauryatyāgadayārjavaiḥ ।।

saharṣā kṣudraśṛṅgārā viśokā sādbhutā tathā ।
utthāpako atha sāṃghātyaḥ saṃlāpaḥ parivarttakaḥ ।।

viśeṣā iti cattvāraḥ sāttvatyāḥ parikīrttiḥ ।
uttejanakarī śatrorvāgudhyāpaka ucyate ।।

yathā mahāvīracarite
ānandāya ca vismayāya ca mayā dṛṣṭo asi duḥkhāya vā vaitṛṣṇyantu mamāpi samprati kutastvaddarśane cakṣuṣaḥ ।
tvatsāṅgatyasukhasya nāsmi viṣayastat kiṃ vṛthā vyāhṛtaiḥ ? asmin viśrutajāmadagnyadamane pāṇau dhanurjṛnbhatām ।।

mantrārthadaivaśaktyādeḥ sāghātyaḥ saṅghabhedanam ।

mantraśaktyā yathāmudrārākṣase rākṣasasāyānāṃ cāṇakyena svabuddhyā bhedanam ।
arthaśaktyāpi tatraiva ।
daivaśaktyā yathārāmāyaṇo rāvaṇādvibhīṣaṇasya bhedaḥ ।

saṃlāpaḥ syādrabhīrāktirnānābhāvasamāśrayaḥ ।।

yathā vīracarite"rāmaḥayaṃ saḥ, yaḥ kila saparivārakārttikeyavijayāvajītena bhagavatā nīlalohite parivatsarasahastrāntevāsine tubhyaṃ prasādīkṛtaḥ paraśuḥ ।
paraśurāmaḥrāma dāśarathe ! sa evāyamāryapādānāṃ priyaḥ paraśuḥ ।
"ityādi ।

prārabdhādanyakāryāṇāṃ kāraṇaṃ parivartakaḥ ।

yathā veṇyām"bhāmaḥsahadeva ! gaccha tvaṃ gurumanuvartasva ।
ahamapyastrāgāraṃ praviśyāyudhasahāyo bhavāmīti yāvat ।
athavā āmantrayitavyaiva mayā pāñcālī" ।
iti ।
athārabhaṭī

māyendrajālasaṃgrāmakrodhodbhrāntādiceṣṭitaiḥ ।।

saṃyuktā vadhabandhādyairuddhatārabhaṭī matā ।
vastūtthāpanasaṃphaiṭau saṃkṣiptiravapātanam ।।

iti bhedāstu catvāra ārabhaṭyāḥ prakīrtitāḥ ।
māyādyutthāpitaṃ vastu vastutthāpanamucyate ।।

yathodāttarāghave
jīyante jayino api sāndratimiravrātairviyadvyāpibhir- bhāsvantaḥ sakalā raverapi karāḥ kasmādakasmādamī ।
ete cograkabandhakaṇṭharudhirairādhmāyamānodarā muñcantyānanakaṃdarānalamucastīvrān ravān pheravāḥ ।।
ityādi ।

saṃpheṭastu samāghātaḥ kruddhasatvarayordūyoḥ ।

yathā mālatyāṃ mādhavāghoraghaṇṭayoḥ ।

saṃkṣiptā vasturacanā śilpairitarathāpi vā ।।

saṃkṣiptiḥ syānnivṛttau ca neturnetrantaragrahaḥ ।

yathodayanacarite kaliñjahastiprayogaḥ ।
dvitīyaṃ yathā vālinivṛttyā sugrīvaḥ ।
yathā vā paraśurāmasyauddhatyanivṛttyā śāntatvāpādanam"puṇyā brāhmaṇajātiḥ'iti ।

praveśatrāsaniṣkrāntiharṣavidravasaṃbhavam ।।

avapātanamityuktaṃ

yathā kṛtyarāvaṇo ṣaṣṭhe aṅke" " ityataḥ prabhṛti niṣkramaṇaparyantam ।

pūrvamuktaika bhāratī ।

atha nāṭyoktayaḥ

aśrāvya khalu yadvastu tadiha svagataṃ matam ।।

sarvaśrāvyaṃ prakāśaṃ syāttadbhavedapavāritam ।
rahasyaṃ tu yadanyasya parāvṛtya prakāśyate ।।

tripatākakareṇānyānapavāryāntarā kathām ।
ānyonyāmantraṇaṃ yatsyāttajjanānte janāntikam ।।

kiṃ vravīṣīti yannāṭye vinā pātraṃ prayujyate ।
śrutvevānuktamaṣyarthaṃ tatsyādākāśabhāṣitam ।।

yaḥ kaścidartho yasmādropanīyastasyāntarata ūrdhvaṃ sarvāṅgulināmitānāmikaṃ tripatākalakṣaṇaṃ karaṃ kṛtvānyena saha yanmantryate tajjanāntikam ।
parāvṛtyānyasya rahasyakathanamapavāritam ।
śeṣaṃ spaṣṭam ।

dattāṃ siddhāṃ ca senāṃ ca veśyānāṃ nāma darśayet ।
dattaprayāṇi vaṇijāṃ ceṭaceṭyostathā punaḥ ।।

vasantādiṣu varṇyasya vastuno nāma yadbhavet ।

veśyā yathā vasantasenādiḥ ।
vaṇigviṣṇudattādiḥ ।
ceṭaḥ kalahaṃsādiḥ ।
ceṭī mandārikādiḥ ।

nāma kāryaṃ nāṭakasya garbhitārthaprakāśakam ।।
yathā rāmābhyudayādiḥ ।

nāyikānāyakākhyānātsaṃjñā prakaraṇādiṣu ।

yathā mālatīmādhavādiḥ ।

nāṭikāsaṭṭakādīnāṃ nāyikābhirviśeṣaṇam ।।

yathā ratnāvalī-karpūramañjaryādiḥ ।

prāyeṇa ṇyantakaḥ sādhirgameḥ sthāne prayujyate ।

yathā śākuntaleṛṣī, "gacchāvaḥ" ityarthe "sādhayāvastāvat" ।

rājā svamīti deveti bhṛtyairbhaṭṭeti cādhamaiḥ ।।

rājaṣibhirvayasyeti tathā viḍhūṣakeṇa ca ।
rājannityṛṣibhirvācyaḥ so apatyapratyayena ca ।।

svecchayā nāmabhivipravipra āryeti cetaraiḥ ।
vayasyetyathavā nāmnā vācyo rājñā viḍhūṣakaḥ ।।

vācyau naṭīsūtradhārāvāryanāmnā parasparam ।
sūtradhāraṃ vadedbhāva iti vai pāripārśivakaḥ ।।

sūtradhāro māriṣeti haṇḍe ityadhamaiḥ samāḥ ।
vayasyetyuttamairhaho madhyairāryeti cāgrajaḥ ।।

bhagavanniti vaktavyāḥ sarvairdevaṣiliṅginaḥ ।
vadedrājñīṃ ca ceṭīṃ ca bhavatīti vidūṣakaḥ ।।

āyuṣman rathinaṃ sūto vṛddhaṃ tāteti cetaraḥ ।
vatsaputrakatāteti nāmnā gotreṇa vā sutaḥ ।।

śiṣyo anujaśca vaktavyo amātya āryeti cādhamaiḥ ।
viprairayamamātyeti saciveti ca bhaṇyate ।।

sādho ! iti tapasvī ca praśāntaścocyate budhaiḥ ।
svagṛhītābhidhaḥ pūjyaḥ śiṣyādyairvinigadyate ।।

upādhyāyeti cācāryo mahārājeti bhūpatiḥ ।
svāmīti, yuvarājastu kumāro bhartṛdārakaḥ ।।

bhadrasaumyamukhetyevamadhamaistu kumārakaḥ ।
vācyā prakṛtibhī rājñaḥ kumārī bhartṛdārikā ।।

patiryathā tathā vācyā jyeṣṭhamadhyādhamaiḥ striyaḥ ।
haleti sadṛśī, preṣyā hañje veśyājjukā tathā ।।

kuṭṭinyambetyanugataiḥ pūjyā ca jaratī janaiḥ ।
āmantraṇaiśca pāṣaṇḍā vācyāḥ svasamayāgataiḥ ।।

śakā dayaśca saṃbhāṣyā bhadradattādināmabhiḥ ।
yasya yatkarma śilpaṃ vā vidyā vā jātireva vā ।।

tenaiva nāmnā vācyo asau jñeyāścānye yathocitam ।

atha bhāṣāvibhāgaḥ

puruṣāṇāmanīcānāṃ saṃskṛtaṃ syātkṛtātmanām ।।

sorasenī prayoktavyā tādṛśīnāṃ ca yoṣitām ।
āsāmeva tu gāthāsu mahārāṣṭrīṃ prayojayet ।।

atroktā māgadhī bhāṣā rājāntaḥ puracāriṇām ।
ceṭānāṃ rājaputrāṇāṃ śreṣṭhānāṃ cārdhamagadhī ।।

prācyāṃ vidūṣakādīnāṃ, dhūrtānāṃ syādavantijā ।
yodhanāgarikādīnāṃ dākṣiṇātyā hi dīvyatām ।।

śavarāṇāṃ śakādānāṃ śābarīṃ saṃprayojayet ।
bāhlīkabhāṣodīcyānāṃ drāviḍī drāviḍādiṣu ।।

ābhīreṣu tathābhīrī cāṇḍālī pukkasādiṣu ।
ābhīrī śābarī cāpi kāṣṭhapātropajīviṣu ।।

tathaivāṅgārakārādau paiśācī syātpiśācavāk ।
ceṭīnāmaṣyanīcānāmapi syātsaurasenikā ।।

bālānāṃ ṣaṇḍakānāṃ ca nīcagrahavicāriṇām ।
unmattānāmāturāṇāṃ saiva syātsaṃskṛtaṃ kvacit ।।

aiśvaryeṇa pramattasya dāridryopadrutasya ca ।
bhikṣu valkadharādīnāṃ prākṛtaṃ saṃprayojayet ।।

saṃskṛtaṃ saṃprayoktavyaṃ liṅginīṣūttamāsu ca ।
devīmanbhisutāveśyāsvapi kaiścittathoditam ।।

kāryataścottamādīnāṃ kāryo bhāṣāviparyayaḥ ।।

yoṣitsakhībālaveśyākitavāṣsarasāṃ tathā ।
vaidagdhyātha pradātavyaṃ saṃskṛtaṃ cāntarāntarā ।।

eṣāmudāharaṇānyākareṣu boddhavyāni ।
bhāṣālakṣaṇāni mama tātapādānāṃ bhāṣārṇave ।

ṣaṭtriṃśallakṣaṇānyatra, nāṭyālaṃkṛtayastathā ।
trayastriṃśatprayojyāni vīthyaṅgāni trayodaśa ।।

lāsyāṅgāni daśa yathālābhaṃrasavyapekṣayā ।

yathālābhaṃ prayojyānīti sambandhaḥ ।
atreti nāṭake ।
tatra lakṣaṇāni

bhūṣaṇākṣarasaṃghātau śobhodāharaṇaṃ tathā ।।

hetusaṃśayadṛṣṭāntāstulyatarkaḥ padoccayaḥ ।
nidarśanābhiprāyau ca prāptirvicāra eva ca ।।

diṣṭopadiṣṭe ca guṇātipātātiśayau tathā ।
viśeṣaṇaniruktī ca siddhibhraśaviparyayau ।।

dākṣiṇyānunayau mālārthāpattirgarhaṇaṃ tathā ।
pṛcchā prasiddhiḥ sārūpyaṃ saṃkṣepo guṇakīrtanam ।।

leśo manoratho anuktasiddhiḥ priyavacastathā ।

tatra

lakṣaṇāni guṇaiḥ sālaṃkārairyogastu bhūṣaṇam ।।

yathāākṣipantyaravindāni mugdhe ! tava mukhaśriyam ।
koṣadaṇḍasamagraṇāṃ kimeṣāmasti duṣkaram ।।

varṇanākṣarasaṃghātaścitrārthairakṣarairmitaiḥ ।

yathā śākuntale"rājākaccitsakhīṃ vo nātibādhate śarīrasaṃtāpaḥ ।
priyaṃvadāsampadaṃ ladhosaho uasamaṃ gamissadi" ।

siddhairarthaiḥ samaṃ yatrāprasiddhor'thaḥ prakāśate ।।

śliṣṭaślakṣaṇacitrārthā sā śobhetyabhidhīyate ।

yathā
"saṃdvaṃśasambhavaḥ śuddhaḥ koṭido api guṇānvitaḥ ।
kāmaṃ dhanuriva krūro varjanīyaḥ satāṃ prabhuḥ ।

yatra tulyārthayuktena vākyenābhipradarśanāt ।।

sādhyate abhimataścārthastadudāharaṇaṃ matam ।

yathā
anuyāntyā janātītaṃ kāntaṃ sādhu tvayā kṛtam ।
kā dinaśrīrvinārkeṇa kā niśā śaśinā vinā ।।

heturvākyaṃ samāsoktamiṣṭakṛrddhatudarśanāt ।।

yathā veṇyāṃ bhīmaṃ prati "ceṭīevaṃ mae bhaṇidaṃ bhāṇumadi tuhmāṇaṃ amukkesu kesesu kahaṃ devīe kesā saṃjamiantitti ।

saṃśayo ajñātatattvasya vākye syādyadaniścayaḥ ।

yathā yayātivijaye
iyaṃ svargādhinādhasya lakṣmīḥ kiṃ yakṣakanyakā ।
kiṃ cāsya viṣayasyaiva devatā kimu pārvatī ।।

dṛṣṭānto yastu pakṣer'thasādhanāya nidarśanam ।।

yathā veṇyām "sahadevaḥārya ! ucitamevaitattasyā yato duryodhanakalatraṃ hi sā" ityādi ।

tulyatarko yadarthena tarkaḥ prakṛtigāminā ।

yathā tatraiva
prayeṇaiva hi dṛśyante kāmaṃ svapnāḥ śubhāśubhāḥ ।
śatasaṃkhyā punariyaṃ sānujaṃ spṛśatīva mām ।।

saṃcayor'thānurūpo yaḥ padānāṃ sa padoccayaḥ ।।

yathā śākuntale
adharaḥ kisalayarāgaḥ komalaviṭapānukāriṇau bāhū ।
kusumamiva lobhanīyaṃ yauvanamaṅgeṣu saṃnaddham ।।
atra padapadārthayoḥ saukumāryaṃ sadṛśameva ।

yatrārthānāṃ prasiddhānāṃ kriyate parikīrtanam ।
parapakṣavyudāsārthaṃ tannidarśanamucyate ।।

yathākṣātradharmocitairdharmairalaṃ śatruvadhe nṛpāḥ ।
kiṃ tu bālini rāmeṇa mukto bāṇaḥ parāṅmukhe ।।

abhiprāyastu sādṛśyādabhūtārthasya kalpanā ।

yathā śākuntale
idaṃ kilāvyājamanoharaṃ vapustapaḥ klamaṃ sādhayituṃ ya icchati ।
dhruvaṃ sa nīlotpalapatnadhārayā samillatāṃ chettumṛṣirvyavasyati ।।

prāptiḥ kenacidaṃśena kiñcidyatrānumīyate ।।

yathā mama prabhāvatyām"anena khalu sarvataścaratā cañcarīkeṇāvaśyaṃ viditā bhaviṣyati priyatamā me prabhāvatī" ।

vicāro yuktivākyairyadapratyakṣārthasādhanam ।

yathā mama candrakalāyām"rājānūnamiyamantaḥ pihitamadanavikārā vartate ।
yataḥ
"hasati paritoṣarahitaṃ nirīkṣyamāṇāpi nekṣate kiñcit ।
sakhyāmudāharantyāmasamañjasamuttaraṃ datte" ।।

deśakālasvarūpeṇā varṇanā diṣṭamucyate ।।

yathā veṇyām"sahadevaḥ
"yadvaidyutamiva jyotirārye kruddhe adya saṃbhṛtam ।
tatprāvṛḍiva kṛṣṇoyaṃ nūnaṃ saṃvardhayiṣyati" ।।

upadiṣṭaṃ manohāri vākyaṃ śāstrānusārataḥ ।

yathā śākuntale
śuśrūṣasva gurūn, kuru priyasakhīvṛttiṃ sapatnījane, bharturviprakṛtāpi roṣaṇatayā mā sma pratīpaṃ gamaḥ ।
bhūyiṣṭhaṃ bhava dakṣiṇā parijane bhāgyaṣvanutsekinī, yāntyevaṃ gṛhiṇīpadaṃ yuvatayo, vāmāḥ kulasyādhayaḥ ।।

guṇātipātaḥ kāryaṃ yadviparītaṃ guṇānprati ।।

yathā mama candrakalāyāṃ candraṃ prati
jai saṃharijjai tamo dheppai saalehi te pāo ।
vasasi sire pasubaiṇo tahavi ha itthīa jīaṇaṃ harasi ।।

yaḥ sāmānyaguṇodrekaḥ sa guṇātiśayo mataḥ ।

yathā tatraiva"rājā asāvantaścañcadvikacanavanīlābjayugala- stalasphūrjatkambanavilasadalisaṃghāta upari ।
vinā doṣāsaṅgaṃ satataparipūrṇākhilakalaḥ kutaḥ prāptaścandro vigalitakalaṅkaḥ sumukhi ! te ।।

siddhānarthān bahūnuktvā viśeṣoktirviśeṣaṇam ।।

yathātṛṣṇāpahārī vimalo dvijāvāso janapriyaḥ ।
hṛdaḥ padmākaraḥ kintu budhastvaṃ sa jalāśayaḥ ।।

pūrvasiddhārthakathanaṃ niruktiriti kīrtyate ।

yathā veṇyām"nihatāśeṣakauravyaḥ"ityādi ।

bahūnāṃ kīrtanaṃ siddhirabhipretārthasiddhaye ।।

yathāyadvīryaṃ kūrmarājasya yaśca śeṣasya vikramaḥ ।
pṛthivyā rakṣaṇo rājannekatra tvayi tatsthitam ।।

dṛptādīnāṃ bhavedbhraṃśo vācyādanyataradvacaḥ ।

yathā veṇyāmkañcukinaṃ prati "duryodhanaḥ
sahabhṛtyagaṇaṃ sabāndhavaṃ sahamitraṃ sasutaṃ sahānujam ।
svabalena nihanti saṃyuge nacirātpāṇḍusutaḥ suyodhanam" ।।

vicārasyānyathābhāvaḥ saṃdehāttu viparyayaḥ ।।

yathāmatvā lokamadātāraṃ saṃtoṣe yaiḥ kṛtā matiḥ tvayi rājani te rājanna tathā vyavasāyinaḥ ।।

dākṣiṇyaṃ ceṣṭayā vācā paracittānuvartanam ।

vācā yathāprasādhaya purīṃ laṅkāṃ rājā tvaṃ hi bibhīṣaṇa ।।
āryeṇānugṛhītasya na vighnaḥ siddhimantarā ।।
evaṃ ceṣṭayāpi ।

vākyaiḥ snigdhairanunayo bhavedarthasya sādhanam ।।

yathā veṇyāmaśvatthāmānaṃ prati "kṛpaḥdivyāstragramakovide bhāradvājatulyaparākrame kiṃ na saṃbhāvyate tvayi" ।

mālā syādyadabhīṣṭārthaṃ naikārthapratipādanam ।

yathā śākuntale"rājā
kiṃ śīkaraiḥ klamavimardibhirārdravātaṃ sañcārayāmi nalinīdalatālavṛntam ।
aṅke niveśya caraṇāvuta padmatāmrau saṃvādayāmi karabhoru ! yathāsukhaṃ te" ।।

arthāpattiryadanyārthor'thāntarokteḥ pratīyate ।।

yathā veṇyāmdroṇo aścatthāmānaṃ rājye abhiṣektumicchatīti kathayantaṃ karṇaṃ prati "rājāsādhu aṅgarāja ! sādhu, kathamanyathā
dattvāmayaṃ so atiratho vadhyamānaṃ kirīṭinā ।
sindhurājamupekṣeta naiva cetkathamanyathā" ।।

dūṣaṇoddhoṣaṇāyāṃ tu bhartsanā garhaṇaṃ tu tat ।

yathā tatraivakarṇaṃ prati "aśvatthāmā
nirvoryaṃ guruśāpabhāṣitavaśātkiṃ me tavevāyudhaṃ sampratyeva bhayādvihāya samaraṃ prāpto asmi kiṃ tvaṃ yathā ।
jāto ahaṃ stutivaṃśakīrtanavidāṃ kiṃ sārathīnāṃ kule kṣudrārātikṛtāpriyaṃ pratikaropyastreṇa nāstreṇa yat" ।।

abhyarthanāparairvākyaiḥ pṛcchārthānveṣaṇaṃ matā ।।

yathā tatraiva"sundarakaḥajjā, avi ṇāma sāradhidudiodiṭṭa tuhmerhi mahārāo duryodhaṇo ṇa vetti" ।

prasiddhirlokasiddhārthairutkṛṣṭairarthasādhanam ।

yathā vikramorvaśyām"rājā
sūryācandramasau yasya mātāmahapitāmahau ।
svayaṃ kṛtaḥ patirdvābhyāmurvaśyā ca bhuvā ca yaḥ ।।

sārūpyamanurūpasya sārūpyātkṣobhavardhanam ।।

yathā veṇyāmduryodhanabhrāntyā bhīmaṃ prati "yudhiṣṭhiraḥdurātman !duryodhanahataka !-" ityādi ।

saṃkṣepo yattu saṃkṣepādātmānyārthe prayujyate ।

yathā mama candrakalāyām"rājāpriye ! aṅgāni khedayasi kiṃ śirīṣakusumaparipelavāni mudhā ।
ayamīhitakusumānāṃ sampādayitā tavāsti dāsajanaḥ" ।।

guṇānāṃ kīrtanaṃ yattu tadeva guṇākīrtanam ।।

yathā tatraiva"netre khañjanagañjane sarasijapratyathi" ityādi 

sa leśo bhaṇyate vākyaṃ yatsādṛśyapuraḥ saram ।

yathā veṇyām"rājā
hate jarati gāṅgeye puraskṛtya śikhaṇḍinam ।
yā śalāghā pāṇḍuputrāṇāṃ saivāsmākaṃ bhaviṣyati" ।।

manorathastvabhiprāyasyoktirbhaṅgyantareṇa yat ।।

yathāratikelikalaḥ kiṃcideṣa manmathamantharaḥ ।
paśya subhra ! samālambhātkādambaścumbati priyām ।।

viśeṣārthohavistāro anuktasiddhirudīryate ।

yathā"gṛhavṛkṣavāṭikāyām
dṛśyete tanvi ! yāvetau cārucandramasaṃ prati ।
prājñe kalyāṇanāmānāvubhau tiṣyapunarvasū" ।।

syātpramāṇayituṃ pūjyaṃ priyoktirharṣabhāṣaṇam ।।

yathā śākuntale
udeti pūrvaṃ kusumaṃ tataḥ phalaṃ ghanodayaḥ prāktadanantaraṃ payaḥ ।
nimittanaimittikayorayaṃ vidhistava prasādasya purastu sampadaḥ ।।
atha nāṭyālaṅkārāḥ

āśīrākrandakapaṭājñamāgarvodyamāśrayāḥ ।
utprāsanaspṛhākṣobhapaścāttāpopapattayaḥ ।।

āśaṃsādhyavasāyau ca visarpāllekhasaṃjñitau ।
uttejanaṃ parīvādo nītirarthaviśeṣaṇam ।।

protsāhanaṃ ca sāhāyyamabhimāno anuvartanam ।
utkīrttanaṃ tathā yācñā parihāro nivedanam ।।

pravartanākhyānayuktipraharṣāścopadeśanam ।
iti nāṭyālaṅkṛtayo nāṭyabhūṣaṇahetavaḥ ।।

āśīriṣṭajanāśaṃsā

yathā śākuntale
yayāteriva śamiṣṭhā patyurbahumatā bhava ।
putraṃ tvamapi samrājaṃ seva pūrumavāpnuhi ।।

ākandaḥ pralapitaṃ śucau ।

yathā veṇyām"kañcakīhā devi ! kunti ! rājabhavanapatāke !-" ityādi ।

kapaṭaṃ māyayā yatra rūpamanyadvibhāvyate ।।

yathākulapatyaṅke
mṛgarūpaṃ parityajya vidhāya kapaṭaṃ vapuḥ ।
nīyate rakṣasā tena lakṣmaṇo yudhi saṃśayam ।।

akṣamā sā paribhavaḥ svalpo api" na viṣahyate ।

yathā śākuntale"rājābhoḥ satyavādin ! abhyupagataṃ tāvadasmābhiḥ ।
kiṃ punarimāmabhisandhāya labhyate ।
śārṅgaravaḥvinipātaḥ'ityādi ।

garvo avalepajaṃ vākyaṃ

yathā tatraiva"rājāmamāpi nāma sattvairabhibhūyante gṛhāḥ" ।

kāryasyārambha udyamaḥ ।।

yathā kumbhāṅke"ravaṇaḥpaśyāmi śokavivaśo antakameva tāvat" ।

grahaṇaṃ guṇavatkāryahetorāśraya ucyate ।

yathā vibhīṣaṇanirbhartsanāṅke"vibhīṣaṇaḥrāmamevāśrayāmi" iti ।

utprāsanaṃ tūpahāso yo asādhau sādhumānini ।।

yathā śākuntale"śārṅgaravaḥrājan ! atha punaḥ pūrvavṛttāntamanyasaṅgadvismṛto bhavān ।
tatkathamadharmabhīrordāraparityāgaḥ" ityādi ।

ākāṅkṣā ramaṇīyatvādvastuno yā spṛhā tu sā ।

yathā tatraiva"rājā
cāruṇā sphuritenāyamaparikṣatakomalaḥ ।
pipāsato mamānujñāṃ dadātīva priyādharaḥ" ।।

adhikṣepavacaḥkārī kṣobhaḥ proktaḥ sa eva tu ।।

yathātvayā tapasvicāṇḍāla ! pracchannavadhavartinā ।
na kevalaṃ hato vālī svātmā ca paralokataḥ ।।

mohāvadhīritārthasya paścāttāpaḥ sa eva tu ।

yathānutāpāṅke"rāmaḥ
kiṃ devyā na vicumbito asmi bahuśo mithyābhiśaptastadā" iti ।

upapattirmatā hetorupanyāsor'thasiddhaye ।।

yathā vadhyaśilāyām
"mriyate mriyamāṇo yā tvayi jīvati jīvati ।
tāṃ yadīcchasi jīvantīṃ rakṣātmānaṃ mamāsubhiḥ ।।

āśaṃsanaṃ syādāśaṃsā

yathā śmaśāne"mādhavaḥ
"tatpaśyeyamanaṅgamaṅgalagṛhaṃ bhūyo api tasyā mukham" iti ।

pratijñādhyavasāyakaḥ ।

yathā mama prabhāvatyām"vajranābhaḥ
asya vakṣaḥ kṣaṇonaiva nirmathya gadayānayā ।
līlayonmūlayāmyeṣa bhuvanadvayamadya vaḥ" ।।

visarpo yatsamārabdhaṃ karmāniṣṭaphalapradam ।।

yathā veṇyām"ekasyaiva vipāko ayam" ityādi 

kāryagrahaṇamullekha

yathā śākuntalerājānaṃ prati "tāpasausamidāharaṇāya prasthitāvāvām ।
iha cāsmadguroḥ kaṇvasya kulapateḥ sādhidaivata iva śakuntalayānumālinītīramāśramo dṛśyate ।
na cedanya kāryātipātaḥ, praviśya gṛhyatāmatithaisatkāraḥ" iti ।

uttejanamitīṣyate ।
svakāryasiddhaye anyasya preraṇāya kaṭhoravāk ।।

yathāindrajiccaṇḍavīryo asi nāmnaiva balavānasi ।
dhigdhikpracchannarūpeṇa yudhyase asmadbhayākulaḥ ।।

bhartsanā tu parīvādo

yathā sundarāṅke"duryodhanaḥ dhig dhik sūta ! kiṃ kṛtavānasi ।
vatsasya me prakṛtidurlalitasya pāpaḥ pāpaṃ vidhāsyati" ityādi ।

nītiḥ śāstreṇa vartanam ।

yathā śākuntale"duṣyantaḥvinītaveṣapraveśyāni tapovanāni" ।
iti ।

uktasyārthasya yattu syādutkīrtanamanekadhā ।।

upālambhaviśeṣeṇa tat syādarthaviśeṣaṇam ।

yathā śākuntale rājānaṃ prati "śārṅgaravaḥāḥ kathamidaṃ nāma, kimupanyastamiti ? nanu bhavāneva nitarāṃ lokavṛttāntaniṣṇātaḥ ।
satīmapi jñātikulaikasaṃśrayāṃ jano anyathā bhartṛmatīṃ viśaṅkate ।
ataḥ samīpe pariṇeturiṣyate priyāpriyā vā pramadā svabandhubhiḥ ।।

protsāhanaṃ syādutsāhagirā kasyāpi yojanam ।।

yathā bālarāmāyaṇe
kālarātrikarāleyaṃ strīti kiṃ vicikitsasi ।
tajjagattritayaṃ trātuṃ tāta ! tāḍaya tāḍakām ।।

sāhāyyaṃ saṅkaṭe yatsyāt sānukūlyaṃ parasya ca ।

yathā veṇyāmkṛpaṃ prati "aśvatthāmātvamapi tāvadrājñaḥ pāśarvavarto bhava ।
kupaḥvāñchāmyahamadya pratikartum" ityādi ।

abhimānaḥ sa eva syāt

yathā tatraiva"duryodhanaḥmātaḥ kimapyasadṛśaṃ kṛpaṇaṃ vacaste" ityādi ।

praśrayādanuvartanam ।।

anuvṛttiḥ

yathā śākuntale"rājā ayi ! tapo vardhate ।
anusūyādāṇiṃ adidhivisesalāheṇa" ityādi ।

bhūtakāryākhyānamutkīrtanaṃ matam ।

yathā bālārāmāyaṇe
atrāsītphaṇipāśabandhanavidhiḥ śaktyā bhavaddevare gāḍhaṃ vakṣasi tāḍite hanumatā droṇādriratrāhṛtaḥ ।
ityādi ।

yācñā tu kvāpi yācñā yā svayaṃ dūtamukhena vā ।।

yathāadyāpi dehi vaidehiṃ dayālustvayi rāghavaḥ ।
śirobhiḥ kandukakrīḍāṃ kiṃ kārayasi vānarān ।।

parihāra iti proktaḥ kṛtānucitamārjanam ।

yathāprāṇaprayāṇaduḥkhārta uktavānasmyanakṣaram ।
tatkṣamasva vibho ! kiṃ ca sugrīvaste samarpitaḥ ।।

avadhīritakartavyakathanaṃ tu nivedanam ।।

yathā rāghavābhyudaye"lakṣmaṇaḥārya ! samudrābhyarthanayā gantumudyato asi tatkimetat" ।

pravartanaṃ tu kāryasya yatsayātsādhupravartanam ।

yathā veṇyām"rājākañcukin ! devasya devakīnandanasya bahumānādvatsasya bhīmasenasya vijayamaṅgalāya pravartantāṃ tatrocitāḥ samārambhāḥ" ।

ākhyānaṃ pūrvavṛttoktir

yathā tatraiva"deśaḥ so ayamarātiśoṇitajaleryasmin hradāḥ pūritāḥ'ityādi ।

yuktirarthāvadhāraṇam ।।

yathā tatraiva
yadi samaramapāsya nāsti mṛtyorbhayamiti yuktamito anyataḥ prayātum ।
akha maraṇamavaśyameva jantoḥ kimiti mudhā malinaṃ yaśaḥ kurudhvam ? ।।

praharṣaḥ pramadādhikyaṃ

yathā śākuntale"rājā - tātkimidānīmātmānaṃ pūrṇamanorathaṃ nābhinandāmi" ।

śikṣā syādupadeśanam ।

yathā tatraiva"sahi, ṇa juttaṃ assamavāsiṇo jaṇassa akidasakkāraṃ adidhivisesaṃ ujbhktia sacchandado gamanam" ।
eṣāṃ ca lakṣaṇanāṭyālaṅkārāṇāṃ sāmānyata ekarūpatve api bhedena vyapadeśo gaḍḍalikāpravāheṇa ।
eṣu ca keṣāṃcidguṇālaṅkārabhāvasaṃdhyaṅgaviśeṣāntarbhāve api nāṭake prayatnataḥ karttavyatvāttadviśeṣoktiḥ ।
etāni ca
pañcasandhi caturvṛtti catuḥ ṣaṣṭyaṅgasaṃyutam ।
ṣaḍaviṃśallakṣaṇopetamalaṅkāropaśobhitam ।
mahārasaṃ mahābhogamudāttaracanānvitam ।
mahāpuruṣasatkāraṃ sādhvācāraṃ janapriyam ।।
suśliṣṭasandhiyogaṃ ca suprayogaṃ sukhāśrayam ।
mṛduśabdābhidhānaṃ ca kaviḥ kuryāttu nāṭakam ।।
iti muninoktatvānnāṭake avaśyaṃ kartavyānyeva ।
vīthyaṅgāni vakṣyante ।
lāsyāṅgānyāha

geyapadaṃ sthitapāṭhyamāsīnaṃ puṣpagaṇḍikā ।।

pracchedakastrigūḍhaṃ ca saindhavākhyaṃ dvigūḍhakam ।
uttamottamakaṃ cānyaduktapratyuktameva ca ।।

lāsye daśavidhaṃ hyetadaṅgamuktaṃ manīṣibhiḥ ।
tatratantrībhāṇḍaṃ puraskṛtyopaviṣṭasyāsane puraḥ ।।

śuddhaṃ gānaṃ geyapadaṃ

yathāgaurīgṛhe vīṇāṃ vādayantī "malayavatī
utphullakalakesaraparāgagauradyute ! mama hi gauri ! ।
abhivāñchitaṃ prasidhyatu bhagavati ! yuṣmatprasādena ।।

sthitapāṭhyaṃ taducyate ।
madanottāpitā yatra paṭhati prākṛtaṃ sthitā ।।

abhinavaguptapādāstvāhuḥ"upalakṣaṇaṃ caitat ।
krodhodbhrāntasyāpi prākṛtapaṭhanaṃ sthitapāṭhyam" iti ।
nikhilātodyarahitaṃ śokacintānvitābalā ।
aprasādhitagātraṃ yadāsīnāsīnameva tat ।।

ātodyamiśritaṃ geyaṃ chandāṃsi vividhāni ca ।
strīpuṃsayoviparyāsaceṣṭitaṃ puṣpagaṇḍikā ।।

anyāsaktaṃ patiṃ matvā premavicchedamanyunā ।
vīṇāpuraḥsaraṃ gānaṃ striyāḥ pracchedako mataḥ ।।

strīveṣadhāriṇāṃ puṃsāṃ nāṭyaṃ ślakṣṇaṃ trigūḍhakam ।

yathā mālatyām"makarandaḥeṣo asmi mālatīsaṃvṛttaḥ" ।

kaścana bhraṣṭasaṃketaḥ suvyaktakaraṇānvitaḥ ।।

prākṛtaṃ vacanaṃ vaktiṃ yatra tatsaindhavaṃ matam ।

karaṇaṃ vīṇādikriyā ।

yaturastrapadaṃ gītaṃ mukhapratimukhānvitam ।।

dvigūḍhaṃ rasabhāvāḍhyam

uttamottamakaṃ punaḥ ।
kpaprasādajamadhikṣepayuktaṃ rasottaram ।।

hāvahelānvitaṃ citraślokabandhamanoharam ।
uktipratyuktisaṃyuktaṃ sopālambhamalīkavat ।।

vilāsānvitagītārthamuktapratyuktamucyate ।

spaṣṭānyudāharaṇāni ।

etadeva yadā sarvaiḥ patākāsthānakairyutam ।।

aṅkaiśca daśabhirdhorā mahānāṭakamūcire ।

etadeva nāṭakam ।
yathābālarāmāyaṇam ।
atha prakaraṇam 

bhavetprakaraṇo vṛttaṃ laukikaṃ kavikalpitam ।।

śṛṅgāro aṅgī nāyakastu vipro amātyo athavā vaṇik ।
sāpāyadharmakāmārthaparo dhīra śāntakaḥ ।।

vipranāyakaṃ yathā mṛcchakaṭikam ।
amātyanāyakaṃ mālatīmādhavam ।
vaṇiḍnāyakaṃ puṣpabhūṣitam ।

nāyikā kulajā kvāpi veśyā kvāpi dvayaṃ kvacit ।
tena bhedāstrayastasya tatra bhedastṛtīyakaḥ ।।

kitavadyūtakārādiviṭaceṭakasaṃkulaḥ ।

kulastrī puṣpabhūṣite ।
veśyā tu raṅgavṛtte ।
dve api mṛcchakaṭike ।
asyanāṭakaprakṛtitvāccheṣaṃ nāṭakavat ।
atha bhāṇaḥ

bhāṇaḥ syāddhūrtacarito nānāvasthāntarātmakaḥ ।।

ekāṅka eka evātra nipuṇaḥ paṇḍito viṭaḥ ।
raṅge prakāśayetsvenānubhūtamitareṇa vā ।।

saṃbodhanoktipratyukto kuryādākāśabhāṣitaiḥ ।
sūcayedvīraśṛṅgārau śauryasaubhāgyavarṇanaiḥ ।।

tatraitivṛttamutpādyaṃ vṛttiḥ prāyeṇa bhārati ।
mukhanivahaṇo sandhī lāsyāṅgāni daśāpi ca ।।

atrākāśabhāṣitarūpaparavacanamapi svayamevānuvadannuttarapratyuttare kuryāt ।
śṛṅgāravīrarasau ca saubhāgyaśauryavarṇanayā sūcayet ।
prāyeṇa bhāratī, kvāpi kauśikyapi vṛttirbhavati ।
lāsyāṅgāni geyapadādīni ।
udāhaṇaṃ līlāmadhukaraḥ ।
atha vyāyogaḥ

khyātetivṛtto vyāyogaḥ svalpastrījanasaṃyutaḥ ।
hīno garbhavimarśābhyāṃ narairbahubhirāśritaḥ ।।

ekāṅkaśca bhavedastrīnimittasamarodayaḥ ।
kaiśikīvṛttirahitaḥ prakhyātastatra nāyakaḥ ।।

rājaṣiratha divyo vā bhaveddhīroddhataśca saḥ ।
hāsyaśṛṅgāraśāntebhya itare atrāṅgino rasāḥ ।।

yathā saugandhaikāharaṇam ।
atha samavakāraḥ

vṛttaṃ samavakāre tu khyātaṃ devāsurāśrayam ।
sandhayo nirvimarśāstu trayo aṅkāstatra cādime ।।

sandhī dvāvantyayostadvadeka eko bhavetpunaḥ ।
nāyakā dvādaśodāttāḥ prakhyātā devamānavāḥ ।।

phalaṃ pṛthakpṛthakteṣāṃ vīramukhyo akhilo rasaḥ ।
vṛttayo mandakauśikyo nātra bindupraveśakau ।।

vīthyaṅgāni ca tatra syuryayālābhaṃ trayodaśa ।
gāyatryuṣṇiṅmukhānyatra cchandāṃsi vividhāni ca ।।

triśṛṅgārastrikapaṭaḥ kāryaścāyaṃ trividravaḥ ।
vastu dvādaśanālībhirniṣpādyaṃ prathamāṅkagam ।।

dvitīye aṅke catasṛbhirdvābhyāmaṅketṛtīyake ।

nālikā ghaṭikādvayamucyate ।
bindupraveśakau ca nāṭakoktāvapi neha vidhātavyau ।
tatra

dharmārthakāmaistrividhaḥ śṛṅgāraḥ, kapaṭaḥ punaḥ ।।

svābhāvikaḥ kṛtrimaśca daivajo vidravaḥ punaḥ ।
acetanaiścetanaiśca cetanācetanaiḥkṛtaḥ ।।

tatra śāstrāvirodhena kṛto dharmaśṛṅgāraḥ ।
arthalābhārthakalpitor'thaśṛṅgāraḥ ।
prahasanaśṛṅgāraḥ kāmaśṛṅgāraḥ ।
tatra kāmaśṛṅgāraḥ prathamāṅkaḥ eva ।
anyayostu na niyama ityāhuḥ ।
cetanācetanā gajādayaḥ ।
samavakīryante bahavor'thā asminnati samavakāraḥ ।
yathāsamudramathanam ।
atha ḍimaḥ

māyendrajālasaṃgrāmakrodhodbhrāntādiceṣṭitaiḥ ।
uparāgaiśca bhūyiṣṭho ḍimaḥ khyātetivṛttakaḥ ।।

aṅgī raudrarasastatra sarve aṅgāni rasāḥ punaḥ ।
catvāro aṅkā matā neha viṣkambhakapraveśakau ।।

nāyakā devagandharvayakṣarakṣomahoragāḥ ।
bhūtapretapiśācādyāḥ ṣoḍaśātyantamuddhatāḥ ।।

vṛttayaḥ kauśikīhīnā nirvimarśāśca sandhayaḥ ।
dīptāḥ syuḥ ṣaḍrasāḥ śāntahāsyaśṛṅgāravajiṃtāḥ ।।

atrodāharaṇaṃ ca "tripuradāhaḥ" iti maharṣiḥ ।
athehāmṛgaḥ

īhāmṛgo miśravṛttaścaturaṅkaḥ prakīrtitaḥ ।
mukhapratimukhe sandhī tatra nirvahaṇaṃ tathā ।।

naradivyāvaniyamau nāyakapratināyakau ।
khyātau dhīroddhatāvanyo gūḍhabhāvādayuktakṛt ।।

divyastriyamanicchantīkapahārādinecchataḥ ।
śṛṅgārābhāsamapyasya kiñcitkiñcitpradarśayet ।।

patākānāyakā divyā martyā vāpi daśoddhatāḥ ।
yuddhamānīya saṃrambhaṃ paraṃ vyājānnivartate ।।

mahādhmāno vadhaprāptā api vadhyāḥ syuratra no ।
ekāṅko deva evātra netetyāhuḥ pare punaḥ ।।

divyastrīhetukaṃ yuddhaṃ nāyakāḥ ṣaḍitītare ।

miśraṃ khyātākhyātam ।
anyaḥ pratināyakaḥ ।
patākānāyakāstu nāyakapratināyakayormilitā daśa ।
nāyako mṛgavadalabhyāṃ nāyikāmatra īhate vāñchatītīhāmṛgaḥ ।
yathākusumaśekharavijayādiḥ ।
athāṅkaḥ

utsṛṣṭikāṅka ekāṅko netāraḥ prākṛtā narāḥ ।।

raso atra karuṇaḥ sthāyī bahustrīparidevitam ।
prakhyātamitivṛttaṃ ca kavirbuddhyā prapañcayet ।।

bhāṇāvatsandhaivṛttayaṅgānyasmiñjayaparājayau ।
yuddhaṃ ca vācā karttavyaṃ nirvadavacanaṃ bahu ।।

isaṃ ca kecit nāṭakādyantaḥ pātyaṅkaparicchedārthamutsṛṣṭikāṅkanāmānam āhuḥ ।
anye tuutkrāntā vilomarūpā sṛṣṭiryatretyutsṛṣṭikāṅkaḥ ।
yathāśamiṣṭhāyayātiḥ ।
atha vīthī

vīthyāmeko bhavedaṅkaḥ kaścideko atra kalpyate ।
ākāśabhāṣitairuktaiścitrāṃ pratyuktimāśritaḥ ।।

sūcayedbhari śṛṅgāraṃ kiñcidanyānnasān prati ।
mukhanirvahaṇo sandhaī arthaprakṛtayo akhilāḥ ।।

kaściduttamo madhyamo adhamo vā śṛṅgārabahulatvāccāsyāḥ kauśikīvṛttibahulatvam ।

asyāstrayodaśāṅgāni nirdiśanti manīṣiṇaḥ ।
uddhātya kāvalagite prapañcastrigataṃ chalam ।।

vākkelyadhibale gaṇḍamavasyanditanālike ।
asatpralāpavyāhāramṛda vāni ca tāni tu ।।

tatroddhātya kāvalagite prastāvanāprastāve sodāharaṇaṃ lakṣite ।

mitho vākyamasadbhūtaṃ prapañco hāsyakṛnmataḥ ।

yathā vikramorvaśyāmvalībhīsthavidūṣakaceṭyoranyonyavacanam ।

trigataṃ syādanekārthayojanaṃ śrutisāmyataḥ ।।

yathā tatraivarājā
sarvakṣitibhṛtāṃ nātha !, dṛṣṭā sarvāṅgasundarī ।
rāmā ramye vanānte asmin mayā virahitā tvayā ।।
rājā kathaṃ dṛṣṭetyāha ।
atra praśnavākyamevottaratvena yojitam ।
naṭāditritayaviṣayamevedamiti kaścit ।

priyābhairapriyairvākyairvilobhyacchalanācchalam ।

yathā veṇyāmbhīmārjunau
kartā dyūtacchalānāṃ, jatumayaśaraṇoddīpanaḥ so abhimānī rājā duḥśāsanādergururanujaśatasyāṅgarājasya mitram ।
kṛṣṇākeśottarīyavyapanayanapaṭuḥ pāṇḍavā yasya dāsāḥ kvā'ste duryodhano asau kathayata, na ruṣā, draṣṭumabhyāgatau svaḥ ।।

anye tvāhuśchalaṃ kiñcitkāryamuddiśya kasyacit ।।

udīryate yadvacanaṃ vañcanāhāsyaroṣakṛt ।
vākkelirhāsyasambandho dvitripratyuktito bhavet ।।

dvitrītyupalakṣaṇam ।
yathā
bhikṣo ! māṃsaniṣevaṇaṃ prakuruṣe, kiṃ tena madyaṃ vinā madyaṃ cāpi tava priyaṃ priyamaho vārāṅganābhiḥ saha ।
veśyāpyartharuciḥ kutastava dhanaṃ dyūtena cauryeṇa vā cauryadyūtaparigraho api bhavato, naṣṭasya kānyā gatiḥ ।।
kecit"prakrāntavākyasya sākāṅkṣasyaiva nivṛttirvākkeliḥ" ityāhuḥ ।
anye "anekasya praśnasyaikamuttaram" ।

anyonyavākyādhikyoktiḥ spardhayādhibalaṃ matam ।

yathā mama prabhāvatyāmvajranābhaḥ
asya vakṣaḥ kṣaṇonaiva nirmathya gadayānayā ।
līlayonmūlayāmyeṣa bhuvanadvayamadya vaḥ ।।
pradyumnaḥare re asurāpasada ! alamamunā bahupralāpena ।
mama khalu
adya pracaṇḍabhujadaṇḍasamarpitorukodaṇḍanirgalitakāṇḍasamūhapātaiḥ ।
āstāṃ samastaditijakṣatajokṣiteyaṃ kṣoṇiḥ kṣaṇena piśitāśanalobhanīyā ।।

gaṇḍaṃ prastutasaṃbandhi bhinnārthaṃ satvaraṃ vacaḥ ।।

yathā veṇyāmrājā
adhyāsituṃ tava cirājjaghanasthalasya paryāptameva karabhoru ! mamorugmam ।।
anantaram kañcukīdeva ! bhagnaṃ bhagnam-ityādi ।
atra rathaketanabhaṅgārthaṃ vacanamūrubhaṅgārthe sambandhe sambaddham ।

vyākhyānaṃ svarasoktasyānyathāvasyanditaṃ bhavet ।

yathā chilitarāmesītā-jāda ! kāllaṃ kkhu aojbhktāeṇa gantavvam, tarhi so rāā viṇaeṇa paṇayidavvo ।
lavaḥatha kimāvābhyāṃ rājopajīvibhyāṃ bhavitavyam ।
sītājāda ! so kkhu tumhāṇaṃ pidā ।
lavaḥkimāvayo raghupatiḥ pitā ।
sītā mā aṇṇadhā saṅkaddham, ṇa kkhu tumhāṇaṃ saalāe jjeva puhavīetti ।

prahelikaiva hāsyena yuktā bhavati nālikā ।।

saṃvaraṇakāryuttaraṃ prahelikā ।
yathā ratnāvalyāmsusaṅgatāsahi jassa kide tumaṃ āadā so ida jjeva ciṭṭhadi ।
sāgarikākassa kide ahaṃ āadā susaṅgatāṇaṃ kkhu cittaphalaassa ।
atra tvaṃ rājñaḥ kṛte āgatetyarthaḥ saṃvṛtaḥ ।

asatpralāpo yadvākyamasaṃbaddhaṃ tathottaram ।
agṛhṇato api mūrkhasya puro yacca hitaṃ vacaḥ ।।

tatrādyaṃ yathā mama prabhāvatyāmpradyumnaḥ
aho kathamihaiva
alikulamañjulakeśī parimalabahalā rasāvahā tanvī ।
kisalayapeśalapāṇiḥ kokilakalabhāṣiṇī priyatam me ।।
evamasaṃbaddhottare api ।
tṛtīyaṃ yathāveṇyāṃ duryodhanaṃ prati gāndhārīvākyam ।

vyāhāro yatparasyārthe hāsyakṣobhakaraṃ vacaḥ ।

yathā mālavikāgnimitra viḍhūṣakaḥmā dāva uvadesamuddhā gamissasi ।
gaṇadāsaḥ ārya ! ucyatāṃ yastvayā kramabhedo lakṣitaḥ ।
vidūṣakaḥpaḍhamaṃ bambhaṇapūā bhodi, sā imāe laṅghidā ।
ityādinā nāyakasya viśuddhanāyikādarśanaprayuktena hāsalobhakāriṇa vacasā vyāhāraḥ ।

doṣā guṇā guṇā doṣā yatra syurmṛdar vaṃ hi tat ।।

krameṇa yathā
priya ! jīvitatākrauryaṃ niḥsnehatvaṃ kṛtaghnatā ।
bhūyastvaddarśanādeva mamaite guṇatāṃ gatāḥ ।।
tasyāstadrūpasaundaryaṃ bhūṣitaṃ yauvanaśriyā ।
sukhaikāyatanaṃ jātaṃ duḥkhāyaiva mamādhunā ।।
etāni cāṅgani nāṭakādiṣu sambhavantyapi vīthyāmavaśyaṃ vidheyāni spaṣṭatayā nāṭakādiṣu viniviṣṭānyapīhodāhṛtāni ।
vīthīva nānārasānāṃ cātra mālārūpatayā sthitatvādvīthīyam ।
yathāmālavikā ।
atha prahasanam

bhāṇāvatsandhisacdhyaṅgalāsyāṅgāṅkairvinirmitam ।
bhavetprahasanaṃ vṛttaṃ nindyānāṃ kavikalpitam ।।

atra nārabhaṭī, nāpi viṣkambhakapraveśakau ।
aṅgī hāsyarasastatra vīthyaṅgānāṃ sthitirna vā ।।

tatra

tapasvibhagadvipraprabhṛtiṣvatra nāyakaḥ ।
eko yatra bhaveddhṛṣṭo hāsyaṃ tacchuddhamucyate ।

yathā kandarpakeliḥ ।

āśritya kañcana janaṃ saṃkīrṇamiti tadviduḥ ।।

yathādhūrtacaritam ।

vṛttaṃ bahūnāṃ dhṛṣṭānāṃ saṅkīrṇaṃ kecidūcire ।
tatpunarbhavati dvyaṅkamathavaikāṅkanirmitam ।।

yathālaṭakamelakādiḥ ।
munistvāha
veśyāceṭanapuṃsakaviṭadhūrtā vandhakī ca yatra syuḥ ।
avikṛtaveṣaparicchaceṣṭitakaraṇaṃ tu saṅkīrṇam ।।
iti ।

vikṛtaṃ tu viduryatra ṣaṇḍhakañcukitāpasāḥ ।
bhujaṅgacāraṇabhaṭaprabhṛterveṣavāgyutāḥ ।।

idaṃ tu saṅkīrṇenaiva gatārthamiti muninā pṛthaṅnoktam ।
athoparūpakāṇi ।

tatra nāṭikā kḷptavṛttā syāt strīprāyā caturaṅkikā ।
prakhyāto dhīralalitastatra syānnāyako nṛpaḥ ।।

syādantaḥ purasambaddhā saṅgītavyāpṛtāthavā ।
navānurāgā kanyātra nāyikā nṛpavaṃśajā ।।

sampravarteta netāsyāṃ devyāstrāsena śaṅkitaḥ ।
devo bhavetpunarjyeṣṭhā pragalbhā nṛpavaṃśajā ।।

pade pade mānavatī tadvaśaḥ saṅgamo dvayoḥ ।
vṛttiḥ syātkauśikī svalpavimarśāḥ sandhayaḥ punaḥ ।।

dvayornāyikānāyakayoḥ ।
yathāratnāvalīviddhaśālabhañjikādiḥ ।
atha troṭakam-

saptāṣṭanavapañcāṅkaṃ divyamānuṣasaṃśrayam ।
troṭakaṃ nāma tatprāhuḥ pratyaṅkaṃ savidūṣakam ।।

pratyaṅkasavidūṣakatvādatra śṛṅgāro aṅgī ।
saptāṅkaṃ yathāstambhitarambham ।
pañcāṅkaṃ yathāvikramorvaśī ।
atha goṣṭhī

prākṛtairnavabhaiḥ puṃbhirdaśabhirvāpyalaṃkṛtā ।
nodāttavacanā goṣṭhī kauśikīvṛttiśālinī ।।

hīnā garbhavimarśābhyāṃ pañcaṣaḍyoṣidanvitā ।
kāmaśṛṅgārasaṃyuktā syādekāṅkavinirmitā ।।

yathāraivatamadanikā ।
atha saṭṭakam

saṭṭakaṃ prākṛtāśeṣapāṭhyaṃ syādapraveśakam ।
na ca viṣkambhako apyatra pracuraścādbhuto rasaḥ ।।

aṅkā javanikākhyāḥ syuḥ syādanyannāṭikāsamam ।

yathākarpūramañjarī ।
atha nāṭyarāsakam

nāṭyarāsakamekāṅkaṃ bahutālalayasthiti ।।

udāttanāyakaṃ tadvatpīṭhamardepanāyakam ।
hāsyo aṅgyatra saśṛṅgāro nārī vāsakasajjikā ।।

mukhanirvahaṇe sandhaī lāsyāṅgāni daśāpi ca ।
kecitpratimukhaṃ sandhaimiha necchanti kevalam ।।

tatra sandhaidvayavatī yathānarmavatī ।
sandhaicatuṣṭayavatī yathāvilāsavatī ।
atha prasthānakam

prasthāne nāmako dāso hīnaḥ syādupanāyakaḥ ।
dāsī ca nāyikā vṛttiḥ kauśikī bhāratī tathā ।।

surāpānasamāyogāduddiṣṭārthasya saṃhṛtiḥ ।
aṅkau dvau layatālādirvilāso bahulastathā ।।

yathāśṛṅgāratilakam ।
athollāpyam

udāttanāyakaṃ divyavṛttamekāṅkabhūṣitam ।
śilpakāṅgairyutaṃ hāsyaśṛṅgārakaruṇai rasaiḥ ।।

ullāpyaṃ bahusaṃgrāmamastragītamanoharam ।
catastro nāyikāstatra trayo aṅkā iti kecana ।।

śilpakāṅgāni vakṣyamāṇāni ।
yathādevīmahādevam ।
atha kāvyam

kāvyamārabhaṭīhīnamekāṅgaṃhāsyasaṃkulam ।
khaṇḍamātrādvipadikābhagnatālairalaṃkṛtam ।।

varṇamātrāchaḍḍaṇikāyutaṃ śṛṅgārabhāṣitam ।
netā strī cāpyudāttātra sandhī ādyo tathāntimaḥ ।।

yathāyādavodayam ।
atha preṅkhaṇam

garbhāvamarśarahitaṃ preṅkhaṇaṃ hīnanāyakam ।
asūtradhāramekāṅkamaviṣkambhapraveśakam ।।

niyuddhasampheṭayutaṃ sarvavṛttisamāśritam ।
nepathye gīyate nāndī tathā tatra prarocanā ।।

yathāvālivadhaḥ ।
atha rāsakam

rāsakaṃ pañcapātraṃ syānmukhanirvahaṇānvitam ।
bhāṣāvibhāṣābhūyiṣṭhaṃ bhāratī kauśikīyutam ।।

asūtradhāramekāṅkaṃ savīthyaṅgaṃ kalānvitam ।
śliṣṭanāndīyutaṃ khyātanāyikaṃ mūrkhanāyakam ।।

udāttabhāvavinyasasaṃśritaṃ cottarottaram ।
iha pratimukhaṃ sandhimapi kecitpracakṣate ।।

yathāmenaṃkāhitam ।
atha saṃlāpakam

saṃlāpake aṅkāścatvārastrayo vā nāyakaḥ punaḥ ।
pāṣaṇḍaḥ syādrasastatra śṛṅgārakaruṇotaraḥ ।।

bhaveyuḥ purasaṃrodhacchalasaṃgrāmavidravāḥ ।
na tatra vṛttirbhavati bhāratī na ca kauśikī ।।

yathāmāyākāpālikam ।
atha śrīgaditam

prakhyātavṛttamekāṅkaṃ prakhyātodāttanāyakam ।
prasiddhanāyikaṃ garbhavimarśābhyāṃ vivarjitam ।।

bhāratīvṛttibahulaṃ śrītiśabdena saṃkulam ।
mataṃ śrīgaditaṃ nāma vidvadbhiruparūpakam ।।

yathākrīḍārasātalam ।

śrīrāsīnā śrīgadite gāyetkiṃ citpaṭhedapi ।
ekāḍko bhāratīprāya iti kecitpracakṣate ।।

ūhyamudāharaṇam ।
atha śilpakam

catvāraḥ śilpake aṅkāḥ syuścatastro vṛttayastathā ।
aśāntahāsyāśca rasā nāyako brāhmaṇo mataḥ ।।

varṇanātra śmaśānāderhenaḥ syādupanāyakaḥ ।
saptiviṃśatiraṅgāni bhavantyetasya tāni tu ।।

āśaṃsātarkasaṃdehatāpodvegaprasaktayaḥ ।
prayatnagrathanotkaṇṭhāvahitthāpratipattayaḥ ।।

vilāsālasyabāṣpāṇi praharṣāśvāsamūḍhatāḥ ।
sādhanānugamocchavāsavismayaprāptayastathā ।।

lābhavismṛtisaṃphoṭā vaiśāradyaṃ prabodhanam ।
camatkṛtiścetyamīṣāṃ spaṣṭatvāllakṣma nocyate ।।

saṃphoṭagrathanayoḥ pūrvamuktatvādeva lakṣma siddham ।
yathākanakāvatīmādhavaḥ ।
atha vilāsikā

śṛṅgārabahulaikāṅkā daśalāsyāṅgasaṃyutā ।
vidūṣakaviṭābhyāṃ ca pīṭhamardena bhūṣitā ।।

hīnā garbhavimarśābhyāṃ saṃdhibhyāṃ hīnanāyakā ।
svalpavṛttā sunepathyā vikhyātā sā vilāsikā ।।

kecittu tatra vilāsikāsthāne vināyiketi paṭhanti ।
tasyāstu "durmallikāyāmantarbhāvaḥ" ityānye ।
atha durmallikā

durmallī caturaṅkā syāt kauśikībhāratīyutā ।
agarbhā nāgaranarānyūnanāyakabhūṣitā ।।

trināliḥ prathamo aṅkāsyāṃ viṭakrīḍāmayo bhavet ।
pañcanālidvitīyo aṅko vidūṣakavilāsavān ।।

ṣaṇṇālikastṛtīyastu pīṭhamardavilāsavān ।
caturtho daśanāliḥ syādaṅkaḥ krīḍitanāgaraḥ ।।

yathābindhumatī ।
atha prakaraṇikā

nāṭikaiva prakaraṇī sārthavāhādināyakā ।
samānavaṃśajā neturbhavedyatra ca nāyikā ।।

mṛgyamudāharaṇam ।
atha hallīśaḥ

hallīśa eka evāṅkaḥ saptāṣṭau daśa vā striyaḥ ।
vāgudāttaikapuruṣaḥ kau śikīvṛttirujjvalā ।
mukhāntimau tathā sandhī bahutālalayasthitiḥ ।।

yathākoliraivatakam ।
atha bhāṇikā

bhāṇikā ślakṣṇanepathyā mukhanirvahaṇanvitā ।
kau śikībhāratīvṛttiyuktaikāṅkavinirmitā ।।

udāttanāyikā mandanāyakātrāṅgasaptakam ।
upanyāso atha vinyāso vibodhaḥ sādhvasaṃ tathā ।।

samarpaṇaṃ nivṛttiśca saṃhāra iti saptamaḥ ।
upanyāsaḥ prasaṅgena bhavetkāryasya kīrtanam ।।

nirvedavākyavyutpattirvinyāsa iti sa smṛtaḥ ।
bhrāntināśo vibodhaḥ syānmithyākhyānaṃ tu sādhvasam ।।

sopālambhavacaḥ kopapīḍayeha samarpaṇam ।
nidarśanasyopanyāso nivṛttiriti kathyate ।।

saṃhāra iti ca prāhuryatkāryasya samāpanam ।

spaṣṭānyudāharaṇāni ।
yathākāmadattā ।
eteṣāṃ sarveṣāṃ nāṭakaprakṛtitve api yathaicityaṃ yathālābhaṃ nāṭakoktaviśeṣaparigrahaḥ ।
yatra ca nāṭakoktasyāpi punarupādānaṃ tatra tatsadbhāvasya niyamaḥ ।
atha śravyakāvyāni

śravyaṃ śrotavyamātraṃ tatpadyagadyamayaṃ dvidhā ।।

tatra padyamayānyāha

chandobaddhapadaṃ padyaṃ tena muktena muktakam ।
dvābhyāṃ tu yugmakaṃ sāṃdānatikaṃ tribhiriṣyate ।।

kalāpakaṃ caturbhiśca pañcabhiḥ kulakaṃ matam ।

tatra muktakaṃ yathā mama
"sāndrānandamanantamavyayamajaṃ yadyogino api kṣaṇaṃ sākṣātkartumupāsate prati muhurdhyānaikatānāḥ param ।
dhanyāstā madhurāpirīyuvatayastadbrahma yā kautukā
dāliṅganti samalapanti śatadhā'karṣanti cumbanti ca" ।।
yugmakaṃ yathā mama
"kiṃ karoṣi karopānte kānte ! gaṇḍasthalīmimām ।
praṇayapravaṇo kānte anaikānte nocitāḥ krudhaḥ ।।
iti yāvatkuraṅgākṣīṃ vaktumīhāmahe vayam ।
tāvadāvirabhūccūte madhuro madhupadhvaniḥ" ।।
evamanyānyapi ।

sargabandho mahākāvyaṃ tatraiko nāyakaḥ suraḥ ।।

sadvaṃśaḥ kṣatriyo vāpi dhīrodāttaguṇānvitaḥ ।
ekavaṃśabhavā bhūpāḥ kulajā bahavo api vā ।।

śṛṅgāravīraśāntānāmeko aṅgī rasa iṣyate ।
aṅgāni sarve api rasāḥ sarve nāṭakasandhayaḥ ।।

itihāsodbhavaṃ vṛttamanyadvā sajjanāśrayam ।
catvārastasya vargāḥ syusteṣvekaṃ ca phalaṃ bhavet ।।

ādau namaskriyāśīrvā vastunirdeśa eva vā ।
kvacinnindā khalādīnāṃ satāṃ ca guṇakīrtanam ।।

ekavṛttamayaiḥ padyairavasāne anyavṛttakaiḥ ।
nāstisvalpā nātidīrghāḥ sargā aṣṭādhikā iha ।।

nānāvṛttamayaḥ kāpi sargaḥ kaścana dṛśyate ।
sargānte bhāvisargasya kathāyāḥ sūcanaṃ bhavet ।।

saṃdhyāsūryendurajanīpradoṣadhvāntavāsarāḥ ।
prātarmadhyāhnamṛgayāśailartuvanasāgarāḥ ।।

saṃbhāgavipralambhau ca munisvargapunādhvarāḥ ।
raṇaprayāṇopayamamantramutrodayādayaḥ ।।

varṇanīyā yathāyogaṃ sāṅgopāṅgā amī iha ।
kavervṛttasya vā nāmnā nāyakasyetarasya vā ।।

nāmāsya sargopādeyakathayā sarganāma tu ।

sandhyaṅgāni yathālābhamatra vidheyāni "avasāne anyavṛttakaiḥ" iti bahuvacanamavivakṣitam ।
sāṅgopāṅgā iti jalakelimadhaupānādayaḥ ।
yathāraghuvaṃśaśiśupālavaḥnaiṣadhādayaḥ ।
yathā vā mamarāghavavilāsādiḥ ।

asminnārṣe punaḥ sargā bhavantyākhyānasaṃjñakāḥ ।।

asminmahākāvye ।
yathāmahābhāratam ।

prākṛtairnirmite tasminsargā āśvāsasaṃjñakāḥ ।
chandasā skandhakenaitatkvacidralitakairapi ।।

yathāsetubandhaḥ ।
yathā vā mamakuvalayāśvacaritam ।

apabhraṃśanibaddhe asmin sargāḥ kuḍavakābhidhāḥ ।
tathāpabhraṃśayogyāni cchandāṃsi vividhānyapi ।।

yathākarṇaparākramaḥ ।

bhāṣāvibhāṣāniyamātkāvyaṃ sargasamujbhktitam ।
ekārthapravaṇaiḥ padyaiḥ saṃdhisāmagryavarjitam ।।

yathābhikṣāṭanam, āryāvilāsaśca ।

khaṇḍakāvyaṃ bhavetkāvyasyaikadeśānusāri ca ।

yathāmeghadūtādi ।

koṣaḥ ślokasamūhastu syādanyonyānapekṣakaḥ ।।

vrajyākrameṇa racitaḥ sa evātimanoramaḥ ।

sajātīyānāmekatra sanniveśo vrajyā ।
yathā muktāvalyādiḥ ।
atha gādyakāvyāni ।
tatra gadyam

vṛttagandhojjitaṃ gadyaṃ muktakaṃ vṛttagandhi ca ।।

bhavedutkalikāprāyaṃ cūrṇakaṃ ca caturvidham ।
ādyaṃ samāsarihitaṃ vṛttabhāgayutaṃ param ।।

anyaddīrghasamāsāḍhyaṃ turya cālpasamāsakam ।

muktakaṃ yathā"gururvacasi pṛthururasi" ityādi ।
vṛttagandhi yathā mama
"samarakaṇḍūlaniviḍabhujadaṇḍakuṇḍalīkṛtakodaṇḍaśiñjinīṭaṃkārojjāgaritavairinagara" ityādi ।
atra "kuṇḍalīkṛtakodaṇḍa'ityanuṣṭubvṛttasya pādaḥ, "samarakaṇḍūla" iti ca prathamākṣaradvayarihitastasyaiva pādaḥ ।
utkalikāprāyaṃ yathā mamaiva"aṇisavisumaraṇisidasaravisaravidalidasamaraparigadapavaraparavala" ityādi ।
cūrṇakaṃ yathā bhama"guṇaratnasāgara ! jagadekanāgara ! kāminīmadana ! janarañjana !" ityādi ।

kathāyāṃ sarasaṃ vastu gadyaireva vinimitam ।।

kvacidatra bhavedāryā kvacidvaktrāpavaktrake ।
ādau padyairnamaskāraḥ khalādervṛttakīrtanam ।।

yathākādāmbaryādiḥ ।

ākhyāyikā kathāvatsyātkavervaśānukīrtanam ।
asyāmanyakavīnāṃ ca vṛttaṃ padyaṃ kvacitkvacit ।।

kathāṃśānāṃ vyavaccheda āśvāsa iti vadhyate ।
āryāvaktrāpavaktrāṇāṃ chandasā yena kenacit ।।

anyāpadeśenāśvāsamukhe bhāvyarthasūcanam ।

yathāharṣacaritādiḥ ।
"api tvaniyamo dṛṣṭastatrāpyanyairudīraṇāt" ।
iti daṇḍyācāryavacanāt kecit ākhyāyikā nāyakenaiva nibaddhavyā" ityāhuḥ, tadayuktam ।
ākhyānādayaśca kathākhyāyikayorevāntarbhāvānna pṛthaguktāḥ ।
yaduktaṃ daṇḍinaivaatraivāntarbhaviṣyanti śeṣāścākhyānajātayaḥ" ।
iti ।
eṣāmudāharaṇampañcatantrādi ।
atha gadyapadyamayāni

gadyapadyamayaṃ kāvyaṃ campūrityabhidhīyate ।।

yathādeśarājacaritam ।

gadyapadyamayī rājastutirvirudamucyate ।

yathāvirudamaṇimālā ।

karambhakaṃ tu bhāṣābhivividhābhirvinirmitam ।।

yathā mamaṣoḍaśabhāṣāmayī praśāstiratnāvalī ।
evamanye api bhedā uddeśamātraprasīddhatvāduktabhedānatikramācca na pṛthaglakṣitāḥ ।।
iti sāhityadarpaṇo dṛśyaśravyakāvyanirūpaṇo nāma ṣaṣṭhaḥ paricchedaḥ ।

saptamaḥ paricchedaḥ

iha hi prathamataḥ kāvye doṣaguṇarītyalaṅkārāṇāmavasthitikramo daśitaḥ, saṃprati ke ta ityapekṣāyāmuddeśakramaprāptānāṃ doṣaṇāṃ svarūpamāha

rasāpakarṣakā doṣāḥ,

asyārthaḥ prageva sphuṭīkṛtaḥ ।
tadviśeṣānāha

te punaḥ pañcadhā matāḥ ।
pade tadaṃśe vākyer'the saṃbhavanti rase api yat ।।

duḥśravatrividhāślīlānucitārthaprayuktatāḥ ।
grāmyāpratītasandigdhaneyārthanihatārthatāḥ ।।

avācakatvaṃ kliṣṭatvaṃ viruddhamatikāritā ।
avimṛṣṭavidheyāṃśabhāvaśca padavākyayoḥ ।।

doṣāḥ kecidbhavantyeṣu padāṃśe api pade pare ।
nirarthakāsamarthatve cyutasaṃskāratā tathā ।।

paruṣavarṇatayā śrutiduḥkhāvahatvaṃ duḥśravatvam ।
yathā
"kārttarthyaṃ yātu tanvaṅgī kadānaṅgavaśaṃvadā" ।
aślīlatvaṃ vrīḍādugupsāmaṅgalavyañjakatvātnividham ।
krameṇodāharaṇam
"tṛptārivijaye rājan ! sādhanaṃ sumahattava" ।
"prasasāra śanairvāyurvināśe tanvi ! te tadā" ।
atra sādhana-vāyu-vināśa-śabdā aślīlāḥ ।
"śūrā amaratāṃ yānti paśubhūtā raṇādhvare ।
atra paśutvaṃ kātaryamabhivyanaktītyanucitārthatvam ।
aprayuktatvaṃ tathā prasiddhāvapi kavibhiranādṛtatvam ।
yathā
"bhāti padmaḥ sarovare" ।।
atra padmaśabdaḥ puṃlliṅgaḥ ।
grāmyatvaṃ yathā
"kaṭiste harate manaḥ" ।।
atra kaṭiśabdo grāmyaḥ ।
apratītatvamekadeśamātraprasiddhatvam ।
yathā
yogena dalitāśayaḥ" ।।
atra yogaśāstra eva vāsanārtha āśayaśabdaḥ ।
"āśaīḥ paramparāṃ vandyāṃ karṇe kṛtvā kṛpāṃ kuru" ।
atra vandyāmiti kiṃ bandībhūtāyāmuta vandanīyāmiti saṃdehaḥ ।
notyarthatvaṃ rūḍhīprayojanābhāvādaśaktikṛtaṃ lakṣyārthaprakāśanam ।
yathā
"kamale caraṇāghātaṃ mukhaṃ sumukhi ! te akaret ।
atra caraṇāghātena nirjitatvaṃ lakṣyam ।
nihatārthatvamubhayārthasya śabdasyāprasiddher'the prayogaḥ ।
yathā
"yamunāśambaramambaraṃ vyatānīt" ।
śambaraśabdo daitye prasiddhaḥ, iha tu jale nihatārthaḥ ।
"gīteṣu karṇamādatte" ।
atrāṅpūrvo dāñ-dhāturdānārthe avācakaḥ ।
yathā vā
"jinaṃ me tvayi saṃprāpte dhvāntacchannāpi yāminī" ।
atra dinamiti prakāśamayārthe avācakam ।
kliṣṭatvamarthapratītervyavahitam, yathā
"kṣīrodajāvasatijanmabhuvaḥ prasannāḥ" ।
atra kṣīrodajā lakṣmīstasyā vasatiḥ padmaṃ tasya janmabhuvo jalāni ।
"bhūtaye astu bhavānīśaḥ" ।
atra bhavānīśaśabdo bhavānyāḥ patyantarapratītikāritvādviruddhamatikṛt ।
vidheyasya vimarśābhāvena guṇībhūtatvam avimṛṣṭavidheyāṃśatvam ।
yathā
"svargagrāmaṭikāviluṇṭhanavṛthocchūnaiḥ kimebhirbhujaiḥ" ।
atra vṛthātvaṃ vidheyam, tacca samāse guṇībhāvādanuvādyatvapratītikṛt ।
yathā vā
"rakṣāṃsyapi puraḥ sthātumalaṃ rāmānujasya me" ।
atra rāmasyeti vācyam ।
yathā vā
"āsamudrakṣitīśānām" ।
atrāsamudramiti vācyam ।
yathā vā
"yatra te patati subhru ! kaṭākṣaḥ ṣaṣṭhabāṇa iva pañcaśarasya" ।
atra ṣaṣṭha ivetyutprekṣyam ।
yathā vā
"amuktā bhavatā nātha ! muhūrttamapi sā purā" ।
atrāmuktetyatra "nañaḥ prasajyapratiṣedhatva" miti vidheyatvamevocitam ।
yadāhuḥ
"aprādhānyaṃ vidheryatra pratiṣedhe pradhānatā ।
prasajyapratiṣedho asau kriyayā saha yatra nañ" ।।
yathā
"navajaladharaḥ saṃnaddho ayaṃ na dṛptaniśācaraḥ" ।
uktodāharaṇo tu tatpuruṣasamāse guṇībhāve nañaḥ paryudāsatayā niṣedhasya vidheyatayānavagamaḥ ।
yadāhuḥ
"pradhānatvaṃ vidheryatra pratiṣedhe apradhānatā ।
paryudāsaḥ sa vijñeyo, yatrottarapadena nañ" ।।
tena"jugopātmānamatrasto bheje dharmamanāturaḥ ।
agudhnurādade sor'thānasaktaḥ sukhamanvabhūt" ।।
atrātrastatādyanūdyātmagopanādyeva vidheyamiti nañaḥ paryudāsatayā guṇībhāvo yuktaḥ ।
nanu "aśrāddhabhojī brāhmaṇaḥ" "asūryaṃpaśyā rājadārāḥ" ityādivat "amuktā" ityatrāpi prasajyapratiṣedho bhavatīti ced ? na, atrāpi yadi bhojanādirūpakriyāṃśena nañaḥ sambandhaḥ syāttadaiva tatra prasajyapratiṣedhatvaṃ vaktuṃ śakyama, na ca tathā; viśeṣyatayā pradhānena taddhojyārthena kartraṃśenaiva nañaḥ sambandhāt ।
yadāhuḥ
"śrāddhabhojanaśīlo hi yataḥ kartā pratīyate ।
na tadbhojanamātraṃ tu kartarīnervidhānataḥ" ।।
iti ।
"amuktā" ityatra tu kriyayaiva saha saṃbandha iti doṣa eva ।
ete ca kliṣṭatvādayaḥ samāsagatā eva padadoṣāḥ ।
vākye duḥ śravatvaṃ yathā
"smarārttyandhaḥ kadā lapsye kārttārthyaṃ virahe tava" ।।
kṛtapravṛttiranyārthe kavirvāntaṃ samaśnute ।।
atra jugupsāvyañjikāślīlatā ।
"udyatkamalalauhityairvakrābhirbhūṣatā tanuḥ" ।।
atra kalalalauhityaṃ padmarāgaḥ, vakrābhirvāmābhiḥ, iti neyārthatā ।
"dhammillasya na kasya prekṣya nikāmaṃ kuraṅgaśāvākṣyāḥ ।
rajyatyapūrvabandhavyutpattermānasaṃ śobhām" ।।
atra dhammillasya śobhāṃ prekṣya kasya mānasaṃ na sajyatīti saṃbandhaḥ kliṣṭaḥ ।
"nyakkāro hyayameva me yadarayaḥ" iti ।
atra cāyameva nyakkāra iti nyakkārasya vidheyatvaṃ vivakṣitam ।
tacca śabdaracanāvaiparītyaina guṇībhūtam ।
racanā ca padadvayasya viparīteti vākyadoṣaḥ ।
"ānandayati te netre yo asau subhru ! samāgataḥ" ।
ityādiṣu "yattadonityasaṃbandhaḥ" iti nyāyādupakrāntasya yacchabdasya nirākāṅkṣatvapratipattaye tacchabdasamānārthatayā pratipādyamānā idametadaḥ śabdā vidheyā eva bhavituṃ yuktāḥ ।
atra tu yacchabdanikaṭasthatayā anuvādyatvapratītikṛt ।
tacchabdasyāpi yacchabdanikaṭasthitasya prasiddhaparāmarśitvamātram ।
yathā
"yaḥ sa te nayanānandakaraḥ subhru ! sa āgataḥ" ।
yacchabdavyavadhānena sthitāstu nirākāṅkṣatvamavagamayanti ।
yathā
"ānandayati te netre yo adhunāsau samāgataḥ" ।
evamidamādiśabdopādāne api ।
yatra ca yattadorekasyārthatvaṃ saṃbhavati, tatraikasyopādāne api nirākāṅkṣatvapratītiriti na kṣatiḥ ।
tathāhi yacchabdasyottaravākyagatvenopādāne sāmarthyāt pūrvavākye tacchabdasyārthatvam ।
yathā
"ātmā jānāti yatpāpam" ।
evam"yaṃ sarvaśailāḥ parikalpya vatsaṃ merau sthite dogdhari dohadakṣe ।
bhāsvanti ratnāni mahauṣadhīśca" ityādāvapi ।
tacchabdasya prakrāntaprasiddhānubhūtārthatve yacchabdasyārthatvam ।
krameṇa yathā
"sa hatvā vālinaṃ vīrastatpadre cirakāṅkṣite ।
dhātoḥ sthāna ivādeśaṃ sugrīvaṃ saṃnyaveśayat" ।।
"sa vaḥ śaśikalāmaulistādātmyāyopakalpatām" ।
"tāmindusundaramukhīṃ hṛdi cintayāmi" ।
yatra ca yacchabdanikaṭasthitānāmapīdamādiśabdānāṃ bhinnaliṅgavibhaktitvaṃ tatrāpi nirākāṅkṣatvameva ।
krameṇa yathā
"vibhāti mṛgaśāvākṣī yedaṃ bhuvanabhūṣaṇam" ।
"indurvibhāti yastena dagdhāḥ pathikayoṣitaḥ" ।
kvacidanupāttayordvayorapi sāmarthyādavagamaḥ ।
yathā
"na me śamayitā ko api mārasyetyuvi ! mā śucaḥ ।
nandasya bhavane ko api bālo astyadbhutapauruṣaḥ" ।।
atra yo asti, sa te bhārasya śamayiteti budhyate ।
"yadyadvirahaduḥkhaṃ me tatko vāpahariṣyati" ।
ityatraiko yacchabdaḥ sākāṅkṣa iti na vācyam, tathāhiyadyadityanena kenacidrūpeṇa sthitaṃ sarvātmakaṃ vastu vivakṣitam ।
tathābhūtasya tasya tacchabdena parāmarśaḥ ।
evamanyeṣāmapi vākyagatatvenodāharaṇaṃ bodhyam ।
padāṃśe duḥ śravatvaṃ yathā
"tadraccha siddhayai kuru devakāryam" ।
"dhātumattāṃ girirdhatte" ।
atra mattāśabdaḥ kṣībārthe nihataḥ ।
"varṇyate kiṃ mahāseno vijeyo yasya tārakaḥ" ।
atra vijeya iti kṛtyapratyayaḥ ktapratyayārthe avācakaḥ ।
"pāṇiḥ pallavapellatraḥ" ।
pelavaśabdasyādyākṣare aślīle ।
"saṃgrāme nihatāḥ śūrā vaco bāṇatvamāgatāḥ" ।
atra vacaḥ śabdasya gīḥ śabdavācakatve neyārthātvam ।
tathā tatraiva bāṇasthāne śareti pāṭhe ।
atra padadvayamapi na parivṛttisaham ।
jaladhyādau tūttarapadam, vāḍavānalādau pūrvapadam ।
evamanye api yathāsaṃbhavaṃ padāṃśadoṣā jñeyāḥ ।
nirarthakatvādīnāṃ trayāṇāṃ ca padamātragatatvenaila lakṣye saṃbhavaḥ ।
kramato yathā
"muñca mānaṃ hi mānini !" ।।
atra hiśabdo vṛttapūraṇamātraprayojanaḥ ।
kuñjaṃ hanti kṛśodarī ।
atra hantīti gamanārthe paṭhitamapi na tatra samartham ।
"gaṇḍīvī kanakaśilānibhaṃ bhujabhyāmājadhne viṣamavilocanasya vakṣaḥ" ।
"āṅo yamahanaḥ', "svāṅgakarmakācca" ityanuśāsanabalādāṅpūrvasya hanaḥ svāṅgakarmakasyaivātmanepadaṃ niyamitam ।
iha tu tallāṅghatamiti vyākaraṇalakṣaṇahīnatvāt cyutasaṃskāratvam ।
nanvatra "ājadhne" iti padasya svato na duṣṭatā, api tu padāntarāpekṣayaiva ityasya vākyadoṣatā ? maivam, tathāhi guṇadoṣālaṅkārāṇāṃ śabdārthagatatvena vyavasthitestadanvayavyatirekānuvidhāyitvaṃ hetuḥ ।
iha tu doṣasya "ājaghne" iti padamātrasyaivānvayavyatirekānuvidhāyitvama, padāntarāṇāṃ parivarttane api tasya tādavasthyāditi padadoṣatvameva ।
tathā yathehātmanepadasya parivṛttāvapi na padadoṣaḥ, tathā hanprakṛterapīti na padāṃśadoṣaḥ ।
evaṃ "padmaḥ" ityatrāprayuktasya padagatatvaṃ bodhyam ।
evaṃ prākṛtādivyākaraṇalakṣaṇahānāvapi cyutasaṃskāratvamūhyam ।
iha tu śabdānāṃ sarvathā prayogābhāve asamarthatvam ।
viralaprayoge nihatārthatvam ।
nihatārthatvamanekārthaśabdaviṣayam ।
apratītatvaṃ tvekārthasyāpi śabdasya sārvatrikaprayogavirahaḥ ।
aprayuktatvamekārthaśabdaviṣayam ।
asamarthatvamanekārthaśabdaviṣayam ।
asamarthatve hantyādayo api gamanārthe paṭhitāḥ ।
avākacatve dinādayaḥ prakāśamayādyarthe, na tatheti parasparabhedaḥ ।
evaṃ padadoṣasajātīyā vākyadoṣā uktāḥ, samprati tadvijātīyā ucyante

"varṇānāṃ pratikūlatvaṃ, luptā'hatavisargate ।
adhikanyūnakathitapadatāhatavṛttatā ।।

patatprakarṣatā, sandhau viśleṣāślīlakaṣṭatāḥ ।
ardhāntaraikapadatā samāptapunarāttatā ।।

abhavanmatasambandhākramāmataparārthatāḥ ।
vācyasyānabhidhānaṃ ca bhagnaprakamatā tathā ।।

tyāgaḥ prasiddherasthāne nyāsaḥ padasamāsyoḥ ।
saṃkīrṇatā garbhitatā doṣāḥ syurvākyamātragāḥ ।।

varṇānāṃ rasānuguṇyaviparītatvaṃ pratikūlatvam ।
yathā mama
"ovaṭṭai ullaṭṭai saaṇo kahiṃpi moṭṭāai ṇo parihaṭṭai ।
hiaeṇa phiṭṭai lajjāi khuṭṭai dihīe sā" ।।
atra ṭakārāḥ śṛṅgārasaparipanthinaḥ kevalaṃ śaktipradarśanāya nibaddhāḥ ।
eṣāṃ caikadvitricatuḥ prayoge na tādṛśagrasabhaṅga iti na doṣaḥ ।
"gatā niśā imā bāle !" ।
atra luptavisargāḥ ।
āhatā otvaṃ prāptā visargā yatra ।
yathā
"dhīro varo naro yāti" ।
"pallavākṛtiraktoṣṭhī" ।
atrākṛtipadamadhikam ।
evam"sadāśivaṃ naumi pinākapāṇim" ।
iti viśeṣaṇamadhikam ।
"kuryāṃ harasyāpi pinākapāṇoḥ'iti ।
atra tu pinākapāṇipadaṃ viśeṣapratipattyarthamupāttamiti yuktameva ।
yathā vā
"vācamuvāca kautsaḥ" ।
atra vācamityadhikam ।
uvācetyanenaiva gatārthatvāt ।
kvacittu viśeṣaṇadānārthaṃ tatprayogo yujyate ।
yathā
"uvāca madhurā vācam" iti ।
kecittvāhuḥyatra viśeṣaṇasyāpi kriyāviśeṣaṇatvaṃ sambhavati tatrāpi tatprayogo na ghaṭate ।
yathā
"uvāca madhuraṃ dhīmān" iti ।
"yadi mayyarpitā dṛṣṭiḥ kiṃ mamendratayā tadā" ।
atra prathame tvayeti padaṃ nyūnam ।
"ratilīlāśramaṃ bhinte salīlamanilo vahan" ।
atra līlāśabdaḥ punaruktaḥ ।
evam"jakṣurvisaṃ dhṛtavikāsivisaprasūnāḥ" ।
atra visaśabdasya dhṛtaparisphuṭatatprasūnā iti sarvanāmnaiva parāmarśo yuktaḥ ।
hatavṛttamlakṣaṇānusaraṇo apyaśravyam, rasānanuguṇam, aprāptagurubhāvāntalaghu ca ।
krameṇa yathā
"hanta ! satatametasya hṛdayaṃ bhinte manobhavaḥ kupitaḥ" ।
"ayi ! mayi mānini ! mā kuru mānam" ।
idaṃ vṛttaṃ hāsyarasasyaivānukūlam ।
"vikasita-sahakāra-bhāra-hāri-parimala eṣa samāgato vasantaḥ" ।
yatpādānte laghorapi gurubhāvaḥ uktaḥ, tatsarvatra dvitīyacaturthapādaviṣayam ।
prathamatṛtīyapādaviṣayantu vasantatilakādereva ।
atra"pramuditasaurabha āgato vasantaḥ" iti pāṭho yuktaḥ ।
yathā vā
"anyāstā guṇaratnarohaṇabhuvo dhanyā mṛdanyaiva sā sambhārāḥ khalu te anya eva vidhinā yaireṣa sṛṣṭo yuvā ।
śrīmatkāntijuṣāṃ dviṣāṃ karatalāt strīṇāṃ nigtabasthalāt dṛṣṭe yatra patanti mūḍhamanasāmastrāṇi vastrāṇi ca" ।।
atra "vastrāṇi ca" iti bandhasya ślathatvaśrutiḥ ।
"vastrāṇyapi" iti pāṭhe tu dārḍhyamiti na doṣaḥ ।
"idamaprāptagurubhāvāntalaghu" iti kāvyaprakāśakāraḥ ।
vastutastu "lakṣaṇānusaraṇo apyaśravyam" ityanye ।
projjalajjvālanajvālā-vikaṭorusaṭācchaṭaḥ ।
śvāsakṣiptakulakṣmābhṛt pātu vo narakeśarī ।।
atra krameṇānuprāsaprakarṣaḥ patitaḥ ।
"dalite utpale ete akṣiṇī amalāṅgi ! te" ।
evaṃvidhasandhiviśleṣasya asakṛta prayoga eva doṣaḥ ।
anuśāsanamullaṅghya vṛttabhaṅgabhayamātreṇa sandhaiviśleṣasya tu sakṛdapi ।
yathā
"vāsavāśāmukhe bhāti induścandanabinduvat" ।
"calaṇḍāmaraceṣṭitaḥ" iti ।
atra sandhau jugupsāvyañjakamaślīlatvam ।
"urvyasāvatra tarvālīmarvante cārvavasthitiḥ" ।
"atra sandhau kaṣṭatvam ।
"indurvibhāti karpūragaurairdhavalayan karaiḥ ।
jaganmā kuru tanvaṅgi ! mānaṃ pādānate priye" ।।
atra jagaditi prathamārddhe paṭhitamucitam ।
"nāśayanto ghanadhvāntaṃ tāpayanto viyoginaḥ ।
patanti śaśinaḥ padā bhāsayantaḥ kṣamātalam" ।।
atra caturthapādo vākyasamāptāvapi punarupāttaḥ ।
śrabhavanmatasambandho yathā
"yā jayaśrīrmanojasya yayā jagadalaṅkṛtam ।
yāmeṇākṣīṃ vinā prāṇā viphalā me kuto adya sā" ।।
atra yacchabdaniddiṣṭanāṃ vākyānāṃ parasparanirapekṣatvāt tadekāntaḥ pātinā eṇākṣīśabdena anyeṣāṃ sambandhaḥ kaverabhimato nopapadyata eva ।
"yāṃ vināmī vṛthā prāṇā eṇākṣī sā kṛto adya me" ।
iti tacchabdanirdiṣṭavākyāntaḥ pātitve api yacchabdaniddiṣṭavākyaiḥ sambandho ghaṭate ।
yathā vā
"īkṣase yatkaṭākṣeṇa tadā dhanvī manobhuvaḥ" ।
atra yadityasya tadetyanena sambandho na ghaṭate ।
"īkṣase cet" iti tu yuktaḥ pāṭhaḥ ।
yathā vā
"jyotsnācayaḥ payaḥ pūrastārakāḥ kairavāṇi ca ।
rājati vyomakāsārarājahaṃsaḥ sudhākaraḥ" ।।
atra vyomakāsāraśabdasya samāse guṇībhāvāttadarthasya na sarvaiḥ saṃyogaḥ ।
vidheyāvimarśe yadevāvimṛṣṭaṃ tadeva duṣṭam ।
iha tu pradhānasya kāsārapadārthasya prādhānyenāpratīteḥ sarvo api payaḥ pūrādiśabdārthastadaṅgatayā na pratīyata iti sarvavākyārthavirodhāvabhāsa ityubhayorbhedaḥ ।
"anena cchindatā mātuḥ kaṇṭhaṃ paśunā tava ।
baddhasparddhaḥ kṛpāṇo ayaṃ lajjate mama bhārgava !" ।।
atra "bhārgavanindāyāṃ prayuktasya mātṛkaṇṭhacchedanakarttṛtvasya paraśunā sambandho na yuktaḥ" iti prācyāḥ ।
"paraśunandāmukhena bhārgavanindādhikyameva vaidagdhyaṃ dyotayati " ityādhunikāḥ ।
akramatā yathā
samaya eva karoti bālabalaṃ praṇigadanta itīva śarīriṇām ।
śaradi haṃsaravāḥ paruṣīkṛtāḥ svaramayūramayūrayaṇīyatām ।।
atra parāmṛśyamānavākyānantarameveti śabdopayogo yujyate, na tu "praṇigadanta" ityanantaram ।
evam 
"dvayaṃ gataṃ saṃprati śocanīyatāṃ samāgamaprārthanayā kapālinaḥ ।
kalā ca sā kāntimatī kalāvatastvamasya lokasya ca netrakaumudī" ।।
atra tvamityanantarameva cakāro yuktaḥ ।
amataparārthatā yathā
"rāmamanmathaśareṇa tāḍitā-" ityādi ।
atra śṛṅgārasasya vyañjako dvitīyor'thaḥ prakṛtarasavirodhitvādaniṣṭaḥ ।
vācyasyānibhidhānaṃ yathā
"vyatikramalavaṃ kaṃ me vīkṣya vāmākṣi ! kupyasi" ।
atra vyatikramalavamapītyaparivaśyaṃ vaktatryo noktaḥ ।
nyūnapadatve vācakapadasyaiva nyūnatā vivakṣitā, apestu na tathātvamityanayorbhedaḥ ।
evamanyatrāpi ।
yathā vā
"caraṇānatakāntāyāstanvi ! kopastathāpi te" ।।
atra caraṇānatakāntāsīti vācyam ।
bhagnaprakramatā yathā
"etamukto mantrimukhyaiḥ rāvaṇaḥ pratyabhāṣata" ।
atra vacadhātunā prakrāntaṃ prativacanamapi tenaiva vaktumucitam ।
tena "rāvaṇaḥ pratyavocata" iti pāṭho yuktaḥ ।
evaṃ ca sati na kathitapadatvadoṣaḥ, tasyoddeśyavyatiriktaviṣayakatvāt ।
iha hi vacanaprativacanayoruddeśyapratinirdeśatvam ।
yathā
"udeti savitā tāmrastāmra evāstameti ca" ।
ityatra hi yadi padāntareṇa sa evārthaḥ pratipādyate tadānyor'tha iva pratibhāsamānaḥ pratītiṃ sthagayati ।
yathā vā
"te himālayamāmantrya punaḥ prekṣya ca śūlinam ।
siddhaṃ cāsmai nivedyārthaṃ tadvisṛṣṭāḥ khamudyayuḥ" ।।
atra "asmai" itīdamā prakrāntasya tenaiva tatsamānābhyāmetadaḥ śabdābhyāṃ vā parāmarśo yukto na tacchabdena ।
yathā vā
"udanvacchinnā bhūḥ sa ca patirapāṃ yojanaśatam" ।
atra "mitā bhūḥ patyāpāṃ sa ca patirapām" iti yuktaḥ pāṭhaḥ ।
evam
"yaśo adhigantuṃ sukhalipsayā vā manuṣyasaṃkhyāmativartituṃ vā ।
nirutsukānāmabhiyogabhājāṃ samutsukevāṅkamupaiti siddhiḥ" ।।
atra "sukhamīhitum" ityucitam ।
atrādyayoḥ prakṛtiviṣayaḥ prakramabhedaḥ ।
tṛtīye paryāyaviṣayaḥ, caturthe pratyayaviṣayaḥ ।
evamanyatrāpi ।
prasiddhatyāgo yathā
"ghoro vārimucāṃ ravaḥ" ।
atra meghānāṃ garjitameva prasiddham ।
yadāhuḥ
"mañjīrādiṣu raṇatiprāyaṃ pakṣiṣu ca kūjitaprabhṛti ।
stanitamaṇitādi surate meghādiṣu garjitapramukham" ।।
ityādi ।
asthānasthapadatā yathā
"tīrthe tadīye gajasetubandhātpratīpagāmuttarato asya gaṅgām ।
ayatnabālavyajanībabhūvurhaṃsā nabholaṅghanalolapakṣāḥ" ।।
atra tadīyapadātpūrvaṃ gaṅgāmityasya pāṭho yuktaḥ ।
evam 
"hitānna yaḥ saṃśṛṇute sa kiṃ prabhuḥ" ।।
atra saṃśṛṇuta ityataḥ pūrvaṃ nañaḥ sthitirucitā ।
atra ca padamātrasyāsthāne niveśe api sarvameva vākyaṃ vivakṣitārthapratyāyane mantharamiti vākyadoṣatā ।
evamanyatrāpi ।
iha ke apyāhu"padaśabdena vācakameva prāyaśo nigadyate, na ca naño vācakatā, nirvivādātsvātantryeṇārthabodhanavirahāt" iti ।
yathā"dvayaṃ gatam-" ityādau tvamityanantaraṃ cakārānupādānādakramatā tathātrāpīti ।
asthanasthasamāsatā yathā
"adyāpi stanaśailadurgaviṣame sīmantinīnāṃ hṛdi sthātuṃ vāñchati māna eṣa dhigati krodhādivālohitaḥ ।
prodyaddūrataraprasāritakaraḥ karṣatyasau tatkṣaṇā tphullatkairavakoṣaniḥ saradaliśreṇīkṛpāṇāṃ śaśī" ।।
atra kopina uktau samāso na kṛtaḥ, kaveruktau kṛtaḥ ।
vākyāntarapadānāṃ vākyāntare anupraveśaḥ saṅkīrṇātvam ।
yathā
"candraṃ muñca kuraṅgākṣi ! paśya mānaṃ nabho aṅgane" ।
atra nabho aṅgane candraṃ paśya mānaṃ muñceti yuktam ।
"kliṣṭatvamekavākyaviṣayam" ityasmādbhinnam ।
vākyāntare vākyāntarānupraveśo garbhitatā ।
yathā
"ramaṇe caraṇaprānte praṇatipravaṇe adhunā ।
vadāmi sakhi ! tattvaṃ te kadācinnocitāḥ krudhaḥ" ।।
arthadoṣānāha

apuṣṭaduṣkamagrāmyavyāvahatāślīlakaṣṭatāḥ ।
anavīkṛtanirhetuprakāśitaviruddhatāḥ ।।

sandigdhapunaruktatve khyātividyāviruddhate ।
sākāṅkṣatā sahacarabhinnatāsthānayuktatā ।।

aviśeṣe viśeṣaścāniyame niyamastathā ।
tayorviparyayau vidhyanuvādāyuktate tathā ।।

nirmuktarunaruktatvamarthadoṣāḥ prakīrtitāḥ ।

tadviparyayo viśeṣe aviśeṣo niyame aniyamaḥ ।
atrāpuṣṭatvaṃ mukhyānupakāritvam ।
yathā
"vilokya vitate vyomni vidhuṃ muñca ruṣaṃ priye !" atra vitataśabdo mānatyāgaṃ prati na kiñcidupakurute ।
adhikapadatve padārthānvayapratīteḥ samakālameva bādhapratibhāsaḥ, iha tu paścāditi viśeṣaḥ ।
duṣkramatā yathā
"dehi me vājinaṃ rājan ! gajendraṃ vā madālasam" ।
atra gajendrasya prathamaṃ yācanamucitam ।
"svapihi tvaṃ samīpe me svapimyevādhunā priya !" atrārtho grāmyaḥ ।
kasyacitpragutkarṣamapakarṣaṃ vābhidhāya paścāttadanyapratipādanaṃ vyāhatatvam ।
yathā"haranti hṛdayaṃ yūnāṃ na navendukalādayaḥ ।
vīkṣyate yairiyaṃ tanvī lokalocanacandrikā" ।।
atra yeṣāmindukalā nānandahetusteṣāmevānandāya tanvyāścandrikātvāropaḥ ।
"hantumeva pravṛttasya stabdhasya vivaraiṣiṇaḥ ।
yathāśu jāyate pāto na tathā punarunnatiḥ" ।।
atrārtho aślīlaḥ ।
"varṣatyetadaharpatirna tu ghano dhāmasthāmacchaṃ payaḥ satyaṃ sā savituḥ sutā surasaritpūro yathā plāvitaḥ ।
vyāsasyoktiṣu viśvasityapi na kaḥ, śraddhā na kasya śrutau na pratyeti tathāpi mugdhahariṇī bhāsvanmarīciṣvapaḥ" ।।
atra yasmātsūryādvṛṣṭeryamunāyāśca prabhavastasmāttayorjalamapi sūryaprabham ।
tataśca sūryamarīcīnāṃ jalapratyayahetutvamucitam, tathāpi mṛgī bhrāntatatvāttatra jalapratyayaṃ na karoti ।
ayamaprastuto apyartho durbodhaḥ, dūre cāsmatprastutārthabodha iti kaṣṭārthatvam ।
"sadā carati khe bhānuḥ sadā vahati mārutaḥ ।
sadā dhatte bhuvaṃ śeṣaḥ sadā dhīro avikatthanaḥ" ।।
atra sadetyanavīkṛtatvam ।
atrāsya padasya paryāyāntaraṇopādāne api yadi nānyadvicchittyāntaṃ tadāsya doṣasya sadbhāva iti kathitapadatvādbhedaḥ ।
navīkṛtatvaṃ yathā
"bhānuḥ sakṛdyuktaturuṅga evaṃ rātrindivaṃ gandhavahaḥ prayāti ।
vibhartti śeṣaḥ satataṃ dharitrīṃ ṣaṣṭhāṃśavṛtterapi dharma eṣaḥ ।।
aiti ।
"gṛhītaṃ yenāsīḥ paribhavabhayānnocitamapi prabhāvādyasyābhūnna khalu tava kaścinna viṣayaḥ ।
parityaktaṃ tena tvamapi sutaśokānna tu bhayā- dvimokṣye śastra !tvāmahamapi yataḥ svasti bhavate" ।।
atra dvitīyaśastramocane heturnokta iti nirhetutvam ।
"kumāraste narādhīśa ! śriyaṃ samadhigacchatu" ।
atra "tvaṃ mriyasva" iti viruddhārthaprakāśanātprakāśitaviruddhatvam ।
"acalā abalā vā syuḥ sevyā brūta manīṣiṇaḥ ?" ।
atra prakaraṇābhāvacchāntaśṛṅgāriṇoḥ ko vakteti niścayābhāvātsandigdhatvam ।
"sahasā vidadhīta na kriyāmavivekaḥ paramāpadāṃ padam ।
vṛṇute hi vimṛśyakāriṇaṃ guṇalubdhāḥ svayameva sampadaḥ" ।।
atra dvitīyārdhe vyatirekeṇa dvitīyapādasyaivārtha iti punaruktatā ।
prasiddhiviruddhatā yathā
"tataścāra samare śitaśūladharo hariḥ" ।
atra hareḥ śūlaṃ loke aprasiddham ।
yathā vā
"padāghātādaśokaste sañjātāṅkurakaṇṭakaḥ" ।
atra pādādhātādaśokeṣu puṣpameva jāyata iti prasiddhaṃ na tvaṅkura iti kavisamayakhyativiruddhatā ।
"adhare karajakṣataṃ mṛgākṣyāḥ" ।
atra śṛṅgāra śāstrīviruddhatvādvidyāviruddhatā ।
evamanyaśāstraviruddhatvamapi ।
"aisasya dhanuṣo bhaṅgaṃ kṣatttrasya ca samunnatim ।
strīratnaṃ ca kathaṃ nāma mṛṣyate bhārgavo adhunā" ।।
atra strīratnamupekṣitumiti sākāṅkṣatā ।
"sajjano durgatau magnaḥ kāminī galitastanī ।
khalaḥ pūjyaḥ samajyāyāṃ tāpāya mama cetasaḥ" ।।
atra sajjanaḥ kāminī ca śobhanau tatsahacaraḥ khalo aśobhana iti sahacarabhinnatvam ।
"ājñā śakraśikhāmaṇipraṇayinī śāstrāṇi cakṣurnavaṃ bhaktirbhūtapatau pinākini padaṃ laṅketi divyā purī ।
utpattirdruhiṇānvaye ca tadaho nedṛgvaro labhyate syāccedeṣa na rāvaṇaḥ kva nu punaḥ sarvatra sarve guṇāḥ" ।।
atra na rāvaṇa ityetāvataiva samāpyam ।
"hīrakāṇāṃ nidherasya sindhoḥ kiṃ varṇayāmahe" ।
atra ratnānāṃ nidherityaviśeṣa eva vācyaḥ ।
"āvartta eva nābhiste netre nīlasaroruhe ।
bhaṅgāśca valayastena tvaṃ lāvaṇyāmbuvāpikā" ।।
atrāvarta eketi niyamo na vācyaḥ ।
"yānti nīlanicolinyo rajanīṣvabhisārikāḥ" ।
atra tamistrāsviti rajanīviśeṣo vācyaḥ ।
"āpātasurase bhoge nimagnāḥ kiṃ na kurvate" ।
atra āpāta eveti niyamo vācyaḥ ।
nanu vācyasyānibhidhāne "vyatikramalavam" ityādāvaperabhāvaḥ, iha caivakārasyeti ko anayerbhedaḥ ।
atrāha"niyamasya vacanameva pṛthagbhūtaṃ niyamaparivṛtteviṣayaḥ" iti, tanna tathā satyapi dvayoḥ śabdārthadoṣatāyāṃ niyāmakābhāvāt ।
tatkā gatiriti cet ? "vyatikramalavam" ityādau śabdoccāraṇānantarameva doṣapratibhāsaḥ, iha tvarthapratyayānantaramiti bhedaḥ ।
evaṃ ca śabdaparivṛttisahatvāsahatvābhyāṃ pūrvairādṛto api śabdārthadoṣavibhāga evaṃ paryavasyatiyo doṣaḥ śabdaparivṛttyāsahaḥ sa śabdadoṣa eva ।
yaśca padārthanvayapratītipūrvabodhyaḥ so api śabdadoṣaḥ ।
yaścārthapratītyanantaraṃ bodhyaḥ sor'thāśraya iti ।
evaṃ cāniyamaparivṛttitvāderapyadhikapadatvādbhedo boddhavyaḥ ।
amataparārthatve tu "rāmamanmathaśareṇa-" ityādau niyamena vākyavyāpitvābhiprāyādvākyadoṣatā ।
aślīlatvādau tu na niyamena vākyavyāpitvam ।
"ānanditasvapakṣo asau parapakṣān haniṣyati" ।
atra parapakṣaṃ hatvā svapakṣamānandayiṣyatīti vedheyam ।
"caṇḍīśacūḍābhāraṇa ! candra ! lokatamopaha ! ।
virahiprāṇaharaṇa ! kadarthaya na māṃ vṛthā" ।।
atra virahiṇa uktau tṛtīyapādasyārtho nānuvādyaḥ ।
"lagnaṃ rāgāvṛtāṅgyā sadṛḍhamiha yathaivāsiyaṣṭyāparikaṇṭhe mātaṅgānāmapīhopari parapuruṣairyā ca dṛṣṭā patantī ।
tatsakto ayaṃ na kiñcidraṇayati viditaṃ te astu tenāsmadattā bhṛtyebhyaḥ śrīniyogādraditumiti gatevāmbudhiṃ yasya kīrtiḥ ।।
atra viditaṃ te astvityanena samāpitamapi vacanaṃ tenetyādinā punarupāttam ।
atha rasadoṣānāha

rasasyoktiḥ svaśabdena sthāyisaṃcāriṇorapi ।।

paripanthirasāṅgasya vibhāvādeḥ parigrahaḥ ।
ākṣepaḥ kalpitaḥ kṛcchrādanubhāvavibhāvayoḥ ।।

akāṇḍe prathanacchedau tathā dīptiḥ punaḥ punaḥ ।
aṅgino ananusaṃdhānamanaṅgasya ca kīrtanam ।।

ativistṛtiraṅgasya prakṛtīnāṃ viparyayaḥ ।
arthānaucityamanyacca doṣā rasagatā matāḥ ।

rasasya svaśabdo rasaśabdaḥ śṛṅgārādiśabdaśca ।
krameṇa yathā
"tāmudvīkṣya kuraṅgākṣīṃ raso naḥ ko apyajāyata" ।
"candramaṇḍalamālokya śṛṅgāre magnamantaram" ।
sthāyibhāvasya svaśabdavācyaṃ yathā
"ajāyata ratistasyāstvayi locanagocare" ।
vyabhicāriṇaḥ svaśabdavācyatvaṃ yathā
"jātā lajjāvatī mugdhā priyasya paricumbane" ।
atra prathame pāde "āsīnmukulitākṣī sā" iti lajjāyā anubhāvamukhena kathane yuktaḥ pāṭhaḥ ।
"mānaṃ mā kuru tanvaṅgi ! jñātvā yauvanamasthiram" ।
atra yauvanāsthairyanivedanaṃ śṛṅgārarasasya paripanthinaḥ śāntarasasyāṅgaṃ śāntasyaiva ca vibhāva iti śṛṅgāre tatparigraho na yuktaḥ ।
"dhavalayati śiśirarociṣi bhuvanatalaṃ lokalocanānde īṣatkṣiptakaṭākṣā smeramukhaī sā nirīkṣyatāṃ tanvī" ।।
atra rasasyoddīpanālambanavibhāvaparyavasāyinau sthitāviti kaṣṭakalpanā ।
"pariharati ratiṃ matiṃ lunīte skhalatitarāṃ parivartate ca bhūyaḥ ।
iti bata viṣamā daśāsya dehaṃ paribhavati prasabhaṃ kimatra kurmaḥ" ।।
atra ratiparihārādīnāṃ karuṇādāvapi sambhavātkāminīrūpo vibhāvaḥ kṛcchrādākṣepyaḥ ।
akāṇḍe prathanaṃ yathāveṇīsaṃhāre dvitīye aṅke pravartamānānekavīrasaṃkṣaye akāle duryodhanasya bhānumatyā saha śṛṅgāraprathanam ।
chedo yathāvīracarite rāghavabhārgavayordhārādhirūḍhe anyonyasaṃrambhe kaṅkaṇamocanāya gacchāmīti rāghavasyoktiḥ ।
punaḥ punardeptiryathākumārasaṃbhave rativilāpe ।
aṅgino ananusaṃdhānāṃ yathāratnāvalyāṃ caturtheṅke bābhravyāgamane sāgarikāyā vismṛtiḥ ।
anaṅgasya kīrtanaṃ yathākarpūramañjaryā rājanāyikayoḥ svayaṃ kṛtaṃ vasantasya varṇanamanādṛtya bandivarṇitasya praśaṃsanam ।
aṅgasyātivistṛtiryathākirāte surāṅganāvilāsādiḥ ।
prakṛtayo divyā adivyā divyādivyāśceti ।
teṣāṃ dhīrodāttāditā ।
teṣāmapyuttamādhamamadhyamatvam ।
teṣu ca yo yathābhūtastasyāyathāvarṇane prakṛtiviparyayo doṣaḥ ।
yathādhīrodāttasya rāmasya dhīroddhatavacchadmanā vālivadhaḥ ।
yathā vākumārasaṃbhave uttamadevatayoḥ pārvatīparameścarayoḥ saṃbhogaśṛṅgāravarṇanam ।
"idaṃ pitroḥ saṃbhogavarṇanamivātyantamanucitam" ityāhuḥ ।
anyadanaucityaṃ deśakālādīnāmanyathā yadvarṇanam ।
tathā sati hi kāvyasyāsatyatāpratibhāsena vineyānāmunmukhīkārāsaṃbhavaḥ ।

ebhyaḥ pṛthagalaṅkāradoṣāṇāṃ naiva saṃbhavaḥ ।।

pabhya uktadoṣebhyaḥ ।
tathāhiupamāyāmasādṛśyāsaṃbhavayorupamānasya jāti pramāṇagatanyanatvādhikatvayorarthāntaranyāse utprekṣitārthasamarthane cānucitārthatvam krameṇa yathā
"grathnāmi kāvyaśaśinaṃ vitatārtharaśmim" ।
"prajvalajjaladhārāvānnapatanti śarāstava" ।
"caṇḍāla iva rājāsau saṃgrāme adhikasāhasaḥ" ।
"karparakhaṇḍa iva rājati candrabimbam" ।
"haravannīlakaṇṭho ayaṃ virājati śikhāvalaḥ" ।
"stanāvadrisamānau te" ।
"divākarādrakṣati yo guhāsu līnaṃ divābhītamivāndhakāram ।
kṣudre api nūnaṃ śaraṇaṃ prapanne mamatvamuccaiḥ śirasāmatīva" ।।
evamādiṣūtprekṣitārthasyāsaṃ tratatayaiva pratibhāsanaṃ svarūpamityanucitameva tatsamarthanam ।
yamakasya pādatrayagatasyāprayuktatvaṃ doṣaḥ ।
yathā
"sahasābhijanaiḥ snigdhaiḥ saha sā kuñjamandiram ।
udite rajanīnāthe sahatāyāti sundarī" ।।
utprekṣāyāṃ yathāśabdasyotprekṣādyaṃtakatve avācakatvam ।
yathā
"eṣa mūrto yathā dharmaḥ kṣitipo rakṣati kṣitim" ।
evamanuprāse vṛttiviruddhasya pratikūlavarṇatvam ।
yathā
"ovaṭṭai ullaṭṭai
ityādau ।
upamāyāṃ ca sādhāraṇadharmasyādhikanyūnatvayoradhikapadatvaṃ nyūnapadatvaṃ ca ।
krameṇodāharaṇam
"nayanajyotiṣā bhāti śaṃbhumūtisitadyutiḥ ।
vidyuteva śaranmegho nīlavāridakhaṇḍavṛk" ।।
atra bhagavato nīlakaṇṭhatvasyāpratipādanāccaturthapādo adhikaḥ ।
"kamalāliṅgitastārahārahārī muraṃ dviṣan ।
vidyudvabhūṣito nīlajīmūta iva rājate" ।।
atropamānasya sabalākatvaṃ vācyam ।
asyāmevopamānopameyayoliṅgavacanabhedasya kālapuruṣavidhyādibhedasya ca bhagnaprakramatvam ।
krameṇodāharaṇam
"sudheva vimalaścandraḥ" ।
"jyotsnā iva sitā kīrtiḥ" ।
"kāpyabhikhyā yatorāsīdvrajatoḥ śuddhaveṣayoḥ ।
himanirmuktayoyāge citracandramasoriva" ।।
atra tathābhūtacitrācandramasoḥ śobhā na khalvāsīt ।
api tu sarvadāpi mavati ।
"lateva rājase tanvi !" atra latā rājate, tvaṃ tu rājase ।
"ciraṃ jīvatu te sūturmākaṇḍeyamuniryathā" ।
atra mārkaṇḍeyamunirjāvatyeva, na khalvetadasya "jīvatu" ityanena vidheyam ।
iha tu yatra liṅgavacanabhede api na sādhāraṇadhaparmasyānyathābhāvastatra na doṣaḥ ।
krameṇodāharaṇam
"mukhaṃ candra ivābhāti" ।
"tadveśo asadṛśo anyābhiḥ strībhirmadhuratābhṛtaḥ ।
dadhate sma parāṃ śobhāṃ tadīyā vibhramā iva" ।।
pūrvodāharaṇoṣu upamānopameyayorekasyaiva sādhāraṇadharmeṇānvayasiddheḥ prakrāntasyārthasya sphuṭo anirvāhaḥ ।
evamanuprāse vaiphalyasyāpuṣṭārthatvam ।
yathā"anaṇuraṇanmaṇimekhalamaviralaśiñjānamañjumañjīram ।
parisaraṇamaruṇacaraṇo ! raṇaraṇakamakāraṇaṃ kurute" ।।
evaṃ samāsoktau sādhāraṇaviśeṣaṇavaśātparārthasya pratītāvapi punastasya śabdenopādānasyāprastutapraśaṃsāyāṃ vyañjanayaiva prastutārthāvagateḥ śabdena tadabhidhānasya ca punaruktatvam ।
krameṇodāharaṇam
"anurāgavantamapi locanayordadhataṃ vapuḥ sukhamatāpakaram ।
nirakāsayadravimapetavasuṃ viyadālayādaparidaggaṇikā" ।।
atrāparadigityetāvataiva tasyā gaṇikātvaṃ pratīyate ।
"āhūteṣu vihaṅgameṣu maśako nāyān puro vāryate madhye vā dhuri vā vasaṃstṛṇamaṇirdhatte maṇīnāṃ dhuram ।
khadyoto api na kampate pracalituṃ madhye api tejasvināṃ dhiksāmānyamacetasaṃ prabhumivānāmṛṣṭatattvāntaram" ।।
atrācetasaḥ prabhorabhidhānamanucitam ।
evamanuprāse prasiddhyabhāvasya khyātaviruddhatvam ।
yathā
"cakrādhiṣṭhatatāṃ cakrī gotraṃ gotrabhiducchritam ।
vṛṣaṃ vṛṣabhaketuśca prāyacchannasya bhūbhujaḥ" ।।
uktadoṣāṇāṃ ca kvacidadoṣatvaṃ kvacidguṇatvamityāha

vaktari krodhasaṃyukte tathā vācye samuddhate ।
raudrādau tu rase atyantaṃ duḥ śravatvaṃ guṇo bhavet ।।

eṣu cāsvādasvarūpaviṣātmakatayā mukhyaguṇaprakarṣopakāritvādguṇa iti vyapadeśo bhāktaḥ ।
krameṇa yathā
"tadvicchedakṛśasya kaṇṭhaluṭhitaprāṇasya me nirdayaṃ krūraḥ pañcaśaraḥ śararatiśitairbhindanmano nirbharam ।
śambhorbhūtakṛpāvidheyamanasaḥ proddāmanetrānala- jvālājālakarālitaḥ punarasāvāstāṃ samastātmanā" ।।
atra śṛṅgāre kupito vaktā ।
"mūrdhavyādhūyamānadhvanadamaradhunīlolakallolajālo- ddhūtāmbhaḥ kṣodadambhātprasabhamabhinabhaḥ kṣiptanakṣatralakṣaṇ ।
ūrdhvanyastāṅighradaṇḍabhramibhararabhasodyannabhasvatpravega- bhrāntabrahmaṇḍakhaṇḍaṃ pravitaratu śivaṃ śāmbhavaṃ tāṇḍavaṃ vaḥ" ।।
atroddhatatāṇḍavaṃ vācyam ।
ime padye mama ।
raudrādirasatva etadidvatayopekṣayāpi duḥ śravatvamatyantaṃ guṇaḥ ।
yathā
"utkṛtyotkṛtya kṛttima" ityādi ।
atra bībhatso rasaḥ ।
suratārambhagoṣṭhyādāvaślīlatvaṃ tathā punaḥ ।
tathā punariti guṇa eva ।
yathā
"karihastena saṃbādhe praviśyāntaviloḍite ।
upasarpan dhvajaḥ puṃsaḥ sādhanāntarvirājate" ।।
atra hi suratārambhagoṣṭhyām
"tāmbūladānavidhinā visṛjedvayasyāṃ vdyarthaiḥpadaiḥ piśunayecca rahasyavastu" iti kāmaśāstrasthitiḥ ।

ādiśabdācchamakathāprabhṛtiṣu boddhavyam ।
syātāmadoṣau śleṣādau nihatārthāprayuktate ।।

yathā"parvatabhedi pavitraṃ jaitraṃ narakasya bahumataṃ gahanam ।
harimiva harimiva harimiva surasaridambhaḥ patannamata" ।।
atraindrapakṣe pavitraśabdo nihatārthaḥ ।
siṃhapakṣe mataṅgaśabdo mātaṅgarthe aprayuktaḥ ।

guṇaḥ syādapravatītatvaṃ jñatvaṃ cedvaktṛvācyayoḥ ।

yathā"tvāmāmananti prakṛtiṃ puruṣārthapravatinīm ।
maddarśinamudāsīnaṃ tvāmeva puruṣaṃ viduḥ" ।।

svayaṃ vāpi parāmarśe

apratītatvaṃ guṇa ityanuṣajyate ।
yathā"yuktaḥ kalābhistamasāṃ vivṛddhyai kṣīṇaśca tābhiḥ kṣataye ya eṣām ।
śuddhaṃ nirālambapadāvalambaṃ tamātmacandraṃ pariśīlayāmi" ।।

kathitaṃ ca padaṃ punaḥ ।।

vihitasyānuvādyatve viṣāde vismaye krudhi ।
dainye atha lāṭānuprāse anukampāyāṃ prasādane ।।

arthāntarasaṃkramitavācye harṣe avadhāraṇo ।

guṇa ityeva ।
yathā
"udeti savitā tāmraḥ" ityādi ।
atra vihitānuvādaḥ ।
"hanta ! hanta ! gataḥ kānto vasante sakhi ! nāgataḥ" ।
atra viṣādaḥ ।
"citraṃ citramanākāśe kathaṃ sumukhai ! candramāḥ" ।
atra vismayaḥ ।
"sunayane nayane nidhohi" iti ।
atra lāṭānuprāsaḥ ।
"nayane tasyaiva nayane ca" ।
ityādāvarthāntarasaṃkramitavācyo dhvaniḥ ।
evamanyatrāpi ।

sandigdhatvaṃ tathā vyājastutiparyavasāyi cet ।।

guṇa ityeva yathā
"pṛthukārtasvarapātraṃ bhūṣitaniḥ śoṣaparijanaṃ deva ! ।
vilasatkareṇugahanaṃ samprati samamāvayoḥ sadanam" ।।

vaiyākaraṇamukhye tu pratipādye atha vaktari ।
kaṣṭatvaṃ duḥ śravatvaṃ vā

guṇa ityeva ।
yathā
"dīdhīvevīṭsamaḥ kaścidguṇavṛddhyorabhājanam ।
kvippratyayanibhaḥ kaścidyatra sannihite na te" ।।
atrārthaḥ kaṣṭaḥ ।
vaiyākaraṇaśca vaktā ।
evamasya pratipādyatve api ।
"atrāsmārṣamupādhyāyaṃ tvāmahaṃ na kadācana" ।
atra duḥ śravatvam ।
vaiyākaraṇo vācyaḥ ।
evamasya vaktṛtve api ।

gramyatvamadhamoktipu ।।

guṇa ityeva ।
yathā mama
"eso sasaharabimbo dīsai heaṅgavīṇapiṇḍo vva ।
ede assasamohā paḍanti āsāsu duddhadhāra vva" ।।
iyaṃ vidūṣakoktiḥ ।

nirhetutā tu khyāter'the doṣatāṃ naiva gacchati ।

yathā"saprati saṃdhyāsamayaścakradvandvāni vighaṭayati" ।

kavīnāṃ samaye khyāte guṇaḥ khyātaviruddhatā ।।

kavisamayakhyātāni ca

malinyaṃ vyomni pāpe, yaśasi dhavalatā varṇyate hāsakīrtyoḥ raktau ca krodharāgau; saridudadhigataṃ paṅkajendīvarādi ।
toyādhāre akhile api prasarati ca marālādikaḥ pakṣisaṅgho jyotsnā peyā cakorairjaladharasamaye mānasaṃ yānti haṃsāḥ ।।

pādāghātādaśokaṃ vikasati bakulaṃ yoṣitāmāsyamadyair- yūnāmaṅgeṣu hārāḥ, sphuṭati ca hṛdayaṃ viprayogasya tāpaiḥ ।
maurvīrolambamālā dhanuratha viśikhāḥ kausumāḥ puṣpaketo- rbhinnaṃ syādasya bāṇairyuvajanahṛdayaṃ strīkaṭākṣeṇa tadvat ।।

ahnyambhojaṃ, niśāyāṃ vikasati kumudaṃ, candrikā śuklapakṣe meghadhvāneṣu nṛtyaṃ bhavati ca śikhināṃ nāpyaśoke phalaṃ syāt ।
na syājjātī vasante; na ca kusumaphale gandhasāradrumāṇā- mityādyunneyamanyatkavisamayagataṃ satkavīnāṃ prabandhe ।।

eṣāmudāharaṇānyākareṣu spaṣṭāni ।

dhanurjyādiṣa śabdeṣu śabdāstu dhanurādayaḥ ।
ārūḍhatvādibodhāya

yathā"pūrite rodasī dhvānairdhanurjyāsphālanodbhavaiḥ" ।
atra jyāśabdenāpi gatārthatve dhanuḥ śabdena jyāyā dhanuṣyāyattīkaraṇaṃ bodhyate ।
ādiśabdāt
"bhāti karṇāvataṃsaste" ।
atra karṇasthitatvabodhanāya karṇaśabdaḥ ।
evaṃ śravaṇakuṇḍalaśiraḥśekharaprabhṛtiḥ ।
evaṃ nirupapado mālāśabdaḥ puṣpastrajamevābhidhatta iti sthitāvapi "puṣpamālāvibhāti te" ।
atra puṣpaśabda utkṛṣṭapuṣpavṛddhyai ।
evaṃ "muktāhāra" ityatra muktāśabdenānyaratnāmiśritatvam ।

prayoktavyāḥ sthitā amī ।।

dhanurjyādayaḥ satkāvyasthitā eva nibaddhavyāḥ, na tvasthitā jaghanakāñjīkarakaṅkaṇādayaḥ ।

uktāvānandamagnadeḥ syānnyūnapadatā guṇaḥ ।

yathā
"gāḍhāliṅganavāmanīkṛtakucaprodbhinnaromodramā sāndrasneharasātirekavigalacchrīmannatambāmbarā ।
mā mā mānada ! māti māmalamiti kṣāmākṣarollāpinī suptā kiṃ nu mṛtā nu kiṃ manasi me līnā vilīnā nu kim" ।।
atra pīḍayeti nyūnam ।

kvacinna doṣo na guṇaḥ

nyūnapadatvamityeva ।
yathā
"tiṣṭhetkopavaśātprabhāvapihitā dīrghaṃ na sā kupyati svargāyotpatitā bhavenmayi punarbhāvārdramasyā manaḥ ।
tāṃ hartuṃ vibudhadviṣo api na ca me śaktāḥ purovartinīṃ sā cātyantamagocaraṃ nayanayorjāteti ko ayaṃ vidhaiḥ" ।।
atra prabhāvapihitetiṃ bhavediti cetyanantaraṃ "naitadyataḥ" iti padāni nyūnāni ।
eṣāṃ padānāṃ nyūnatāyāmapyetadvākyavyaṅgyasya vitarkākhyavyabhicāribhāvasyotkarṣākaraṇānna guṇaḥ ।
"dīrghaṃ na se" tyādivākyajanyayā ca pratipattyā tiṣṭhedityādivākyapratipatterbodhaḥ sphuṭamevāvabhāsata iti na doṣaḥ ।

guṇaḥ kvāṣyadhikaṃ padam ।।

yathā
"ācariti durjano yatsahasā manaso apyagocarānarthān ।
tanna na jāne jāne spṛśati manaḥ kiṃ tu naiva niṣṭhuratām" ।।
atra "na na jāna" ityayogavyavacchede ।
dvitīye "jāna" ityanena nāhameva jāne ityanyayogavyavacchedādvicchittiviśeṣaḥ ।

samāptapunarā ttatvaṃ na doṣo na guṇaḥ kvacit ।

yathā"anyāstā guṇaratna-" ityādi ।
atra prathamārdhena vākyasamāptāvapi dvitīyārghavākyaṃ punarupāttam ।
evaṃ ca viśeṣaṇamātrasya punarupādāne samāptapunarāttatvaṃ na vākyāntarasyeti vijñeyam ।

garbhitatvaṃ guṇaḥ kvāpi

yathā
"diṅmātaṅgaghaṭāvibhaktacaturāghāṭā mahī sādhyate siddhā sāpi vadanta eva hi vayaṃ romāñjitāḥ paśyata ।
viprāya pratipādyate kimaparaṃ rāmāya tasmai namo yasmātprādurabhūtkathādbhutamidaṃ yatraiva cāstaṃ matam" ।।
atra vadanta evetyādi vākyaṃ vākyāntarapraveśāt camatkārātiśayaṃ puṣṇāti ।

patatprakarṣatā tathā ।।

tatheti kvacit guṇaḥ ।
yathā"cañcadbhuja-" ityādi ।
atra caturthapāde sukumārārthatayā śabdāḍambaratyāgo guṇaḥ ।

kvaciduktau svaśabdena na doṣo vyabhicāriṇaḥ ।
anubhāvavibhāvābhyāṃ racanā yatra nocitā ।।

yatrānubhāvavibhāvamukhena pratipādane viśadapratītirnāsti, yatra ca vibhāvānubhāvakṛtapuṣṭirāhityamevānuguṇaṃ tatra vyabhicāriṇaḥ svaśabdenoktau na doṣaḥ ।
yathā
"autsukyena kṛtasvarā sahabhuvā vyāvartamānā hriyā taistairbandhuvadhūjanasya vacanairnotābhimukhyaṃ punaḥ ।
dṛṣṭvāgre varamāttasādhvasarasā gaurī nave sahgame saṃhohatpulakā hareṇa hasatā śliṣṭā śivāyāstu vaḥ" ।।
atrotsukyasya tvarārūpānubhāvamukhena pratipādane saṅgame na bhktaṭiti pratītiḥ, tvarāyā bhayādināpi sambhavāt ।
hriyo anubhāvasya ca vyāvartamānasya kopādinā sambhavāt ।
sādhvasahāsayostu vibhāvādiparipoṣasya prakṛtarasapratikūlaprāyatvādityeṣāṃ svaśabdābhidhānameva nyāyyam ।

sañcāryāderviruddhasya bādhyatvena vaco guṇaḥ ।

yathā"kvākāryaṃ śaśalakṣmaṇaḥ kva ca kulam-" ityādi ।
atra praśamāṅgānāṃ vitarkamatiśaṅkādhṛtīnāmabhilāṣāṅgautsukyasmṛtidainyacintābhistiraskāraḥ paryante cintāpradhānamāsvādaprakarṣamāvirbhāvayati ।

virādhino api smaraṇo sāmyena vacane api vā ।।

bhavedvirodho nānyonyamaṅginyaṅgatvamāptayoḥ ।

krameṇa yathā"ayaṃ sa rasanotkarṣo-" ityādi ।
atrālambanavicchede raterarasātmatayā smaryamāṇānāṃ tadaṅgānāṃ śokoddīpakatayā kuṇānukūlatā ।
"sarāgayā strutaghanagharmatoyayā karāhatidhvanitapṛthūrupīṭhayā ।
muhurmuhurdaśanavilaṅghitoṣṭhayā ruṣā nṛpāḥ priyatamayeva bhejire" ।।
atra sambhogaśṛṅgāro varṇanīyavīravyabhicāriṇaḥ krodhasyānubhāvasāmyena vivakṣitaḥ ।
"ekaṃ dhyānimīlanānmukulitaprāyaṃ dvitīyaṃ punaḥ pārvatyā vadanāmbujastanabhare sambhogabhāvālasam ।
andaddūravikṛṣṭacāpakamanakrodhānaloddīpitaṃ śambhobhinnarasaṃ samādhisamaye netratrayaṃ pātu vaḥ" ।।
atra śāntaśṛṅgāraraudrarasaparipuṣṭā bhagavadviṣayā ratiḥ ।
yathā vā
"kṣipto hastāvalagnaḥ prasabhamabhihato apyādadānoṃ'śukāntaṃ gṛhṇan keśeṣvapāstaścaraṇanipatito nekṣitaḥ saṃbhrameṇa ।
āliṅgan yo avadhūtastripurayuvatibhaiḥ sāśrunetrotpalābhiḥ kāmīvārdrāparādhaḥ sa dahatu duritaṃ śāmbhavo vaḥ śarāgniḥ" ।।
atra kavigatā bhagavadviṣayā ratiḥ pradhānam ।
tasyāḥ paripoṣakatayā bhagavatastripuradhvaṃsaṃ pratyutsāhasyāparipuṣṭatayā rasapadavīmaprāptatayā bhāvamātrasya karuṇo aṅgam ।
tasya ca kāmīvetisāmyabalādāyātaḥ śṛṅgāraḥ ।
evaṃ cāviśrāntidhāmatayā karuṇasyāpyaṅgataiveti dvayorapi karuṇaśṛṅgārayorbhagavadutsāhaparipuṣṭatadviṣayaratibhāvāsvādaprakaṣrakatayā yaugapadyasambhāvādaṅgatvena na virodhaḥ ।
nanu samūhālambanātmakapūrṇaghanānandarūpasya rasasya tādṛśenetararasena kathaṃ virodhaḥ sambhāvanīyaḥ ? ekavākye niveśaprādurbhāvairyaugapadyaviraheṇa parasparopamardakatvānupapatteḥ ।
nāpyaṅgāṅgibhāvaḥ, dvayorapi pūrṇatayā svātantryeṇa viśrānteḥ ।
satyamuktam ।
ata evātra pradhānetareṣu raseṣu svātantryaviśrāmarāhityātpūrṇarasabhāvamātrācca vilakṣaṇatayā saṃcārirasanāmnā vyapadeśaḥ prācyānām ।
asmatpitāmahānujakavipaṇḍitamukhyaśrīcaṇḍīdāsapādānāṃ tu khaṇḍarasanāmnā ।
yadāhuḥ
"aṅgaṃ bādhyo atha saṃsargo yadyaṅgī syādrasāntare ।
nāsvādyate samagraṃ tattataḥ khaṇḍarasaḥ smṛtaḥ" ।।
iti ।
nanu "ādyaḥ karuṇavībhatsaraudravīrabhayānakaiḥ" ityuktanayena virodhinorboraśṛṅgārayoḥ kathamekatra
"kapole jānakyāḥ karikalabhadantadyutimuṣi smarasmerasphāroḍḍamarapulakaṃ vaktrakamalam ।
muhuḥ paśyañchṛṇvan rajanicarasenākalakalaṃ jaṭājūṭgranthiṃ draḍhayati raghūṇāṃ parivṛḍhaḥ" ।।
ityādau samaveśaḥ ।
atrocyateiha khalu rasānāṃ virodhitāyā avirodhitāyāśca tridhā vyavasthā ।
kayościdālambanaikyena, kayościdāśrayaikyena, kayościnnairantaryeṇoti ।
tatra vīraśṛṅgārayorālambanaikyena virodhaḥ ।
tathā hāsyaraudrabībhatsaiḥ sambhogasya ।
vīrakaruṇaraudrādibhirvipralambhasya ।
āśrayaikyena ca vīrabhayānakayoḥ ।
nairantaryavibhāvaikyābhyāṃ śāntaśṛṅgārayoḥ ।
tridhāyaṃ virodho vīrasyādbhutaraudrābhyām ।
śṛṅgārasyādbhutena bhayānakasya bībhatseneti ।
tenātra vīraśṛṅgārayobhinnālambanatvānna virodhaḥ ।
evaṃ ca vīrasya nāyakaniṣṭhatvena bhayānakasya pratināyakaniṣṭhatvena nibandhe bhinānaśrayatvena na virodhaḥ ।
yaśca nāgānande praśamāśrayasyāpi jīmūtavāhanasya malayavatyanurāgo darśitaḥ, tatra "aho gītamaho vāditram" ityadbhutasyāntarā niveśanānnairantaryābhāvānna śāntaśṛṅgārayorvirodhaḥ ।
ekamanyadapi jñeyam ।
"pāṇḍukṣāmaṃ vadanam-" ityādau ca pāṇḍutādīnāmaṅgabhāvaḥ karuṇavipralambhe apīti na virodhaḥ ।

anukāre ca sarveṣāṃ doṣāṇāṃ naiva doṣatā ।।

sarveṣāṃ duḥ śravatvaprabhṛtīnām ।
yathā
"eṣa duścyavanaṃ naumītyādi jalpati kaścana" ।
atra duścyavanaśabdo aprayuktaḥ ।

anyeṣāmapi doṣāṇāmityaucityānmanīṣibhiḥ ।
adoṣatā ca guṇatā jñeyā cānubhayātmatā ।।

anubhayātmatā adoṣaguṇatā ।

iti sāhityadarpaṇe doṣanirūpaṇo nāma saptamaḥ paricchedaḥ ।

aṣṭamaḥ paricchedaḥ

guṇānāha

rasasyāṅgitvamāptasya dharmāḥ śauryādayo yathā ।

guṇāḥ
yathā khalvaṅgitvamāptasyātmana utkarṣahetutvācchauryādayo guṇaśabdavācyāḥ, tathā kāvye aṅgitvamāptasya rasasya dharmāḥ svarūpaviśeṣā mādhuryādayo api svasamarpakapadasandarbhasya kāvyavyapadeśasyaupayikānuguṇyabhāja ityarthaḥ ।
yathā caiṣāṃ rasamātrasya dharmatvaṃ tathā darśitameva ।

mādhuryamojo atha prasāda iti te tridhā ।।

te guṇāḥ ।
tatra

cittadravībhāvamayo ṅlādo mādhuryamucyate ।

yattukenaciduktam"mādhuryaṃ drutikāraṇam" iti tanna, dravībhāvasyāsvādasvarūpāhlādābhinnatvena kāryatvābhāvāt ।
dravībhāvaśca svābhāvikānāviṣṭatvātmakakāṭhinyamanyukrodhādikṛtadīptatvavismayahāsādyupahitavikṣepaparityāgena ratyādyākā rānuviddhānandodvodhenasahṛdayacittārdraprāyatvam ।
tacca

saṃbhoge karuṇo vipralambhe śānte adhikaṃ kramāt ।।

sambhogādiśabdā upalakṣaṇāni ।
tena sambhogābhāsādiṣvapyetasya sthitirjñeyā ।

mūrdhni vargāntyavarṇona yuktāṣṭaṭhaḍaḍhānvinā ।
raṇau ladhū ca tadvyaktau varṇāḥ kāraṇatāṃ gatāḥ ।।

avṛttiralpavṛttirvā madhurā racanā tathā ।

yathā
"anaṅgamaṅgalabhuvastadapāṅgasya bhaṅgayaḥ ।
janayanti muhuryūnāmantaḥ santāpasantatim" ।।
yathā vā mama
"latākuñjaṃ guñjan madavadalipuñjaṃ capalayan samāliṅgannaṅgaṃ drutataramanaṅgaṃ prabalayan ।
marunmandaṃ mandaṃ dalitamaravindaṃ taralayan rajovṛndaṃ vindan kirati makarandaṃ diśi diśi" ।।

ojaścittasya vistārarūpaṃ dīptatvamucyate ।।

vīrabībhatsaraudreṣu krameṇādhikyamasya tu ।

asyaujasaḥ ।
atrāpi vīrādiśabdā upalakṣaṇāni ।
tena vīrābhāsādāvapyasyāvasthitiḥ ।

vargasyādyatṛtīyābhāyāṃ yuktau varṇau tadantimau ।।

uparyadho dvayorvā sarephau ṭaṭhaḍaḍhaiḥ saha ।
śakāraśca ṣakāraśra tasya vyañjakatāṃ gatāḥ ।।

tathā samāso bahulo ghaṭanauddhatyaśālinī ।

yathā"cañcadbhuja" ityādi ।

cittaṃ vyāpnoti yaḥ kṣipraṃ śuṣkendhanamivānalaḥ ।।

sa prasādaḥ samasteṣu raseṣu racanāsu ca ।

vyāpnoti āviṣkaroti ।

śabdāstadvyañjakā arthabodhakāḥ śrutimātrataḥ ।।

yathā
"sūcīmukhena sakṛdeva kṛtavraṇastvaṃ muktākalāpa ! luṭhasi stanayoḥ priyāyāḥ ।
bāṇaiḥ smarasya śataśo vinikṛttamarmā svapne api tāṃ kathamahaṃ na vilokayāmi" ।।

eṣāṃ śabdaguṇatvaṃ ca guṇavṛttyocyate budhaiḥ ।

śarīrasya śauryādiguṇayoga iva iti śeṣaḥ ।

śleṣaḥ samādhiraudāryaḥ pasāda iti ye punaḥ ।।

guṇāścirantanairuktā aujasyāntarbhavanti te ।

ojasi bhaktyā aujaḥ padavācye śabda dharmaviśeṣe ।
tatra śleṣo bahūnāmapi padānāmekapadavadbhāsanātmā ।
yathā
"unmajjajjalakuñjarendrarabhāsāsphālānubandhoddhatāḥ sarvāḥ parvatakandarodarabhuvaḥ kurvan pratidhvāninīḥ ।
uccairuccarati dhvaniḥ śrutipathonmāthī yathāyaṃ tathā prāyapreṃkhadasaṃkhyaśaṅkhadhavalā veleyamudracchati" ।।
athaṃ bandhavaikaṭyātmakatvādoja eva ।
samādhirārohāvarohakramaḥ ।
āroha utkarṣaḥ, avaroho apakarṣaḥ, tayoḥ kramo vairasyatānāvaho vinyāsaḥ ।
yathā"cañcadbhuja" ityādi ।
atra padātraye krameṇa bandhasya gāḍhatā ।
caturthapāde tvapakarṣaḥ ।
tasyāpi ca tīvraprayatnoccāryatayā ojasvitā ।
udāratā vikaṭatvalakṣaṇā ।
vikaṭatvaṃ padānāṃ nṛtyatprāyatvam ।
yathā
sucaraṇaviniviṣṭairnūpurairnartakīnāṃ bhktaṇiti raṇitamāsīttatra citraṃ kalaṃ ca ।
atra ca tanmatānusāreṇa rasānusandhānamantareṇaiva śabdaprauḍhoktimātreṇaujaḥ ।
prasāda ojomiśritaśauthilyātmā ।
yathā
"yo yaḥ śastraṃ bibharti svabhujagurumadāt pāṇḍavīnāṃ camūnām" iti ।

mādhuryavyañjakatvaṃ yadasamāsasya darśitam ।।

pṛthakpadatvaṃ mādhuryaṃ tenaivāṅgīkṛtaṃ punaḥ ।

yathā"śvāsānmuñcati-" ityādi ।

arthavyakteḥ prasādākhyaguṇenaiva parigrahaḥ ।।

arthavyaktiḥ padānāṃ hi jhaṭityarthasamarpaṇam ।

spaṣṭamudāharaṇam ।

grāmyaduḥ śravatātyāgātkāntiśca sukumāratā ।।

aṅgīkṛteti sambandhaḥ ।
tacca hālikādipadavinyāsavaiparītyenālaukikaśobhāśālitvam ।
sukumāratā apāruṣyam ।
anayorudāharaṇe spaṣṭe ।

kvaciddoṣastu samatā mārgābhedasvarūpiṇī ।
anyathoktaguṇeṣvasyā antaḥ pāto yathāyatham ।।

masṛṇena vikaṭena vā mārgeṇopakrāntasya sandarbhasya tenaiva pariniṣṭhānaṃ mārgābhedaḥ ।
sa ca kvaciddoṣaḥ ।
tathāhi
"avyūḍhāṅgamarūḍhapāṇijaṭharābhogaṃ ca bibhradvapuḥ pārīndraḥ śiśureṣa pāṇipuṭake sammātu kiṃ tāvatā ।
udyaddurdharagandhasindhuraśataproddāmadānārṇava- strotaḥ śoṣaṇaroṣaṇātpunaritaḥ kalpāgniralpāyate" ।।
atroddhater'the vācye sukumārabandhatyāgo guṇa eva ।
anevaṃvidhasthāne mādhuryādāvevāntaḥ pātaḥ ।
yathā"latākuñjaṃ guñjan-" ityādi ।

ojaḥ prasādo mādhuryaṃ saukumāryamudāratā ।
tadabhāvasya doṣatvātsvīkṛtā arthagā guṇāḥ ।।

ojaḥ sābhiprāyatvarūpam ।
prasādor'thavaimalyam ।
mādhuryamuktivaicitryam saukumāryamapāruṣyam ।
udāratā agramyatvam ।
eṣāṃ pañjānāmapyarthaguṇānāṃ yathākramamapuṣṭārthādhikapadānavīkṛtāmaṅgalarūpāślīlagrāmyāṇāṃnirākaraṇenaivāṅgīkāraḥ ।
spaṣṭānyudāharaṇāni ।

arthavyaktiḥ svabhāvoktyālaṅkāreṇa tathā punaḥ ।
rasadhvaniguṇībhūtavyaṅgyānāṃ kāntināmakaḥ ।।

aṅgīkṛta iti sambandhaḥ ।
arthavyaktirvastusvabhāvasphuṭatvam ।
kāntirdeptarasatvam ।
spaṣṭe udāharaṇe ।

śleṣo vicitratāmātramadoṣaḥ samatā param ।

śleṣaḥ kramakauṭilyānulvaṇatvopapattiyogarūpaghaṭanātmā ।
tatra kramaḥ kriyāsantatiḥ, vidagdhaceṣṭitaṃ kauṭilyam, aprasiddhavarṇanāviraho anulvaṇatvam, upapādakayuktivinyāsa upapattiḥ eṣāṃ yogaḥ sammelanaṃ sa eva rūpaṃ yasyā ghaṭanāyāstadrūpaḥ śleṣo vaicitryamātram ।
ananyasādhāraṇarasopakaritvātiśayavirahāditi bhāvaḥ ।
yathā
"dṛṣṭvaikānasāṃsthite priyatame-" ityādi ।
atra darśanādayaḥ kriyāḥ, ubhayasamarthanarūpaṃ kauṭilyam, lokasaṃvyavahārarupamanulvaṇatvam, ekāsanasaṃsthite, "paścādupetya" "nayane pidhāya" "īṣadvaktritakandharaḥ" iti copapādakāni, eṣāṃ yogaḥ ।
anena ca vācyopapattigrahaṇavyagratayā rasatvādau vyavahitaprāya ityasyāguṇatā ।
samatā ca prakrāntaprakṛtipratyayāviparyāsenārthasya visaṃvāditāvicchedaḥ ।
sa ca prakramabhaṅgarūpaviraha eva ।
spaṣṭamudāharaṇam ।

na guṇatvaṃ samādheśca

samādhiścāyonyanyacchāyāyonirūpadvividhārthadṛṣṭirūpaḥ ।
tatrāyonirartho yathā
"sadyomuṇḍitamattahūṇacibukapraspardhi nāraṅgakam ।
anyacchāyāyoniryathā
"nijanayanaprativimbairambuni bahuśaḥ pratāritā kāpi ।
nīlotpale api vimṛśati karamarpayituṃ kusumalāvī" ।।
atra nīlotpalanayanayoratiprasiddhaṃ sādṛśyaṃ vicchittiviśeṣeṇa nibaddham ।
asya cāsādhāraṇaśobhānādhāyakatvānna guṇatvam, kintu kāvyaśarīramātranirvartakatvam ।
kvacit "candram" ityekasmin padārthe vaktavye "atrernayanasamutthaṃ jyotiḥ" iti vākyavacanam ।
kvacit "nidāghaśītalahimakāloṣṇsukumāraśarīrāvayavā yoṣit" iti vākyārthe vaktavye "varavaṇinī" iti padābhidhānam ।
kvacidekasya vākyārthasya kiñcidviśeṣaniveśādanekairvākyārabhidhānamityevaṃrūpo vyāsaḥ ।
kvacidvahuvākyapratipādyasyaikavākyenābhidhānamityevaṃrūpaḥ samāsaśca, ityevamādīnāmanyairuktānāṃ na guṇatvamucitam, api tuvaicitryamātrāvahatvam ।

tena nārthaguṇāḥ pṛthak ।।

tenoktaprakāreṇa ।
arthaguṇa ojaḥ prabhṛtayaḥ proktāḥ ।

iti sāhityadarpaṇe guṇavivecano nāmāṣṭamaḥ paricchedaḥ ।

navamaḥ paricchedaḥ

athoddeśakramaprāptamalaṅkāranirūpaṇaṃ bahuvaktavyatvenollaṅghya rītimāha

padasaṃghaṭanā rītiraṅgasaṃsthāviroṣavat ।
upakartro rasādīnāṃ

rasādīnāmarthācchabdārthaśarīrasya kāvyasyātmabhūtānām ।

sā punaḥ syāccaturvidhā ।।

vaidarbho cātha gauḍī ca pāñcālī lāṭikā tathā ।

sarītiḥ ।
tatra

mādhuryavyañjakervarṇai racanā lalitātmikā ।।

avṛttiralpavṛttirvā vaidarbho rītiriṣyate ।

yathā"anaṅgamaṅgalabhuvaḥ" ityādi ।
rudraṭastvāha
asamastaikasamastā yuktā daśabhirguṇaiśca vaidarbho ।
vargadvitīyabahulā svalpaprāṇākṣarā ca suvidheyā ।।
atra daśaguṇāstanmatoktāḥ śleṣādayaḥ ।

ojaḥ prakāśakairvaṇairbandha āḍambaraḥ punaḥ ।।

samāsabahulā gauḍī

yathā"cañcadbhuja" ityādi ।
puruṣottamastvāha
"bahutarasamāsayuktā sumahāprāṇākṣarā ca gauḍīyā ।
rītiranuprāsamahimaparatantrā stokavākyā ca" ।।

varṇaiḥ śeṣaiḥ punardvayoḥ ।
samastapañcaṣapado bandhaḥ pāñcālikā matā ।।

dvayorvaidarbhogauḍyoḥ ।
yathā
"madhurayā madhubodhitamādhavīmadhusamṛddhisamedhitamedhayā ।
madhukarāṅganayā muhurunmadadhvanibhṛtā nibhṛtākṣaramujjage" ।।
bhojastvāha"samastapañcaṣapadāmojaḥ kāntisamanvitām ।
madhurāṃ sukumārāṃ ca pāñcālīṃ kavayo viduḥ" ।।

lāṭī tu rītirvaidarbhopāñcālyorantare sthitā ।

yathā"ayamudayati mudrābhañjanaḥ padminīnāmudayagirivanālībālamandārapuṣpam ।
virahavidhurakokadvandvabandhuvibhindan kupitakapikapolakroḍatāmrastamāṃsi" ।।
kaścidāha"mṛdupadasamāsasubhagā yuktairvarṇairna cātibhūyiṣṭhā ।
ucitaviśeṣaṇapūritavastunyāsā bhavellāṭī" ।।
anye tvāhuḥ"gauḍī ḍambarabaddhā syādvaidarbho lalitakramā ।
pāñcālī miśrabhāvena lāṭī tu mṛdubhaiḥ padaiḥ" ।।

kvacittu vaktrādyaucityādanyathā racanādayaḥ ।।

vāktradītyādiśabdādvācyaprabandhau racanādītyādiśabdādvṛttivarṇau ।
tatra vaktraucityādyathā
"manthāyastārṇavāmbhaḥ plutakuharacalanmandaradhvānadhaīraḥ koṇāghāteṣu garjatpralayaghanaghaṭānyonyasaṅghaṭṭacaṇḍaḥ ।
kṛṣṇākrodhagraḍhūtaḥ kurukulanidhanotpātanirghātavātaḥ kenāsmatsiṃhanādapratirasitasakho dundubhistāḍito ayam" ।।
atra vācyakrodhādya bhivyañjakatve api bhīmasenavaktatvenoddhatā racanādayaḥ ।
vācyaucityādyathodāhṛte "mūrdhavyādhūyamāna" ityādau ।
prabandhaucityādyathā nāṭakādau raudre apyabhinayapratikūlatvena na dīrghasamāsādayaḥ ।
evamākhyāyikāyāṃ śṛṅgāre api na masṛṇavarṇādayaḥ ।
kathāyāṃ raudre api nātyantamuddhatāḥ ।
evamanyadapi jñeyam ।

iti sāhityādarpaṇe rītivivecano nāma navamaḥ paricchedaḥ ।

daśamaḥ paricchedaḥ

athāvasaraprāptānalaṅkārānāha

śabdārthayorasthirā yo dhrarmāḥ śobhātiśāyinaḥ ।
rasādīnupakurvanto alaṅkārāste aṅgadādivat ।।

yathā aṅgadādayaḥ śarīraśobhātiśāyinaḥ śarīriṇamupakurvanti, tathānuprāsopamādayaḥ śabdārthaśobhātiśāyino rasāderupakārakāḥ ।
alaṅkārā asthirā iti naiṣāṃ guṇavadāvaśyarakī sthitiḥ ।
śabdārthayoḥ prathamaṃ śabdasya buddhiviṣayatvācchabdālaṅkāreṣu vaktavyeṣu śabdārthālaṅkāsyāpi punaruktavadābhāsasya cirantanaiḥ śabdālaṅkāramadhye lakṣitatvātprathamaṃ tamevāha

āpātato yadarthasya paunaruktyena bhāsanam ।
punaruktavadābhāsaḥ sa bhinnākāraśabdagaḥ ।।

udāharaṇam
bhujaṅgakuṇḍalī vyaktaśaśiśubhrāṃśuśītaguḥ ।
jagantyapi sadāpāyādavyāccetoharaḥ śivaḥ ।।
atra bhujaṅgakuṇḍalyādiśabdānāmāpātamātreṇa sarpādyarthatayā paunaruktyapratibhāsanam ।
paryavasāne tu bhujaṅgarūpaṃ kuṇḍalaṃ vidyate yasyetyādyanyārthatvam ।
"pāyādavyāt" ityatra kriyāgato ayamalaṅgāraḥ, "pāyāt" ityāsya "apāyāt" ityatra paryavasānāt ।
"bhujaṅgakuṇḍalī" iti śabdayoḥ prathamasyaiva parivṛttisahatvam ।
"haraḥ śivaḥ" iti dvitīyasyaiva ।
"śaśisubhrāṃśu" iti dvayorapi ।
"bhāti sadānatyāgaḥ" iti na dvayorapi ।
iti śabdaparivṛttisahatvāsatvābhyāmasyobhayālaṅkāratvam ।

anuprāsaḥ śabdasāmyaṃ vaiṣamye api svarasya yat ।

svaramātrasādṛśyaṃ tu vaicitryābhāvānna gaṇitam ।
rasādyanugatatvena prakarṣeṇa nyāso anuprāsaḥ ।

cheko vyañjanasaṅghasya sakṛtsāmyamanekadhā ।।

chekaśchekānuprāsaḥ ।
anekadheti svarūpataḥ kramataśca ।
rasaḥ sara ityāde kramabhedena sādṛśyaṃ nāsyālaṅkārasya viṣayaḥ ।
udāharaṇaṃ mama tātapādānām
"ādāya bakulagandhānandhīkurvan pade pade bhramarān ।
ayameti mandamandaṃ kāverīvāripāvanaḥ pavanaḥ" ।।
atra gandhanandhītisaṃyuktayoḥ, kāverīvārītyasaṃyuktayoḥ, pāvanaḥ pavana iti vyañjanānāṃ bahūnāṃ sakṛdāvṛttiḥ ।
cheko vidagdhastatprayojyatvādeṣa chekānuprāsaḥ ।

anekasyaikadhā sāmyamasakṛdvāṣyanekadhā ।
ekasya sakṛdaṣyeṇa vṛttyanuprāsa ucyate ।।

ekadhā svarūpata eva, na tu kramato api ।
anekadhā svarūpataḥ kramataśca ।
sakṛdapītyapi śabdādasakṛdapi ।
udāharaṇam
"unmīlanmadhugandhalubdhamadhupavyādhūtacūtāṅkura- krīḍatkokilakākalīkalakalairudrīrṇakarṇajvarāḥ ।
nīyante pathikaiḥ kathaṃ kathamapi dhyānāvadhānakṣaṇa- prāptaprāṇasamāsamāgamarasollāsairamī vāsarāḥ" ।।
atra "rasollāsairamī" iti rasayorekadhaiva sāmyam, na tu tenaiva krameṇāpi ।
dvitīye pāde, kalayorasakṛttenaiva krameṇa ca ।
prathame ekasya makārasya sakṛt, dhakārasya cāsakṛt ।
rasaviṣayavyāpāravatī varṇaracanāvṛttiḥ, tadanugatatvena prakarṣeṇa nyasanādvṛttyanuprāsaḥ ।

uccāryatvādyadekatra sthāne tāluradādike ।
sādṛśyaṃ vyañjanasyaiva śrutyanuprāsa ucyate ।।

udāharaṇam
"dṛśā dagdhaṃ manasijaṃ jīvayanti dṛśaiva yāḥ ।
virūpākṣasya jayinīstāḥ stumo vāmalocanāḥ" ।।
atra "jīvayanti" iti, "yāḥ" iti, "jayinīḥ" ita ।
atra jakārayakārayorekatra sthāne tālāvuccāryatvātsādṛśyam ।
evaṃ dantyakaṇṭhyānāmapyudāhāryam ।
eṣa ca sahṛdayānāmatīva śrutisukhāvahatvācchratyanuprāsaḥ ।

vyañjanaṃ cedyathāvasthaṃ sahādyena svareṇa tu ।
āvartyate antyayojyatvādantyānuprāsa eva tat ।।

yathāvasthamiti yathāsambhavamanusvāravisargasvarayuktākṣaraviśiṣṭam ।
eṣa ca prāyeṇa pādasya padasya cānte prayojyaḥ ।
padāntago yathā mama
keśaḥ kāśastavakavikāsaḥ kāyaḥ prakaṭitakarabhavilāsaḥ ।
cakṣurdagdhavarāṭakakalpaṃ tyajati na cetaḥ kāmamanalpam ।।
"mandaṃ hasantaḥ palakaṃ vahantaḥ" ityādi ।

śabdārthayoḥ paunaruktyaṃ bhede tātparyamātrataḥ ।
lāṭānuprasa ityukto

udāharaṇam
smerarājīvanayane nayane kiṃ nimīlite ।
paśya nijiṃtakandarpaṃ kandarpavaśagaṃ priyam ।।
atra vibhaktyarthasya paunaruktye api mukhyatarasya prātipadikāṃśadyotyadharmirūpasya bhinnārthatvāllāṭānuprāsatvameva ।
"nayane tasyaiva nayane ca" ।
atra dvitīyanayanaśabdo bhagyattvādiguṇaviśiṣṭatvarūpatātparyamātreṇa bhinnārthaḥ ।
yathā vā
"yasya na savidhe dayitā davadahanastuhinadīdhitistasya ।
yasya ca savidhe dayitā davadahanastuhinadīdhitistasya" ।।
atrānekapadānāṃ paunaruktyam ।
eṣa ca prāyeṇa lāṭajanapriyatvāllāṭānuprāsaḥ ।

'nuprāsaḥ pañcadhā tataḥ ।।

spaṣṭam ।

satyarthe pṛthāgarthāyāḥ svaravyañjanasaṃhateḥ ।
krameṇa tenaivāvṛttiryamakaṃ vinigadyate ।।

atra dvayorapi padayoḥ kvacitsārthakatvaṃ, kvacinnirarthakatvam ।
kvacidekasya sārthakatvamaparasya nirarthakatvam ।
ata uktam"satyarthe" iti ।
"tenaiva krameṇa" iti damo moda ityāderviviktaviṣayatvaṃ sūcitam ।
etacca pādapādardhdaślokāvṛttitvena pādādyāvṛtteścānekavidhatayā prabhūtatamabhedam ।
diṅmātramudāhriyate
"navapalāśa-paḷāśavanaṃ puraḥ sphuṭaparāga-parāgata-paṅkajam ।
mṛdula-tānta-latāntamalokayat sa surabhi suribhiṃ sumanobharaiḥ" ।।
atra padāvṛttiḥ ।
"palāśapalāśa" iti "surabhiṃ surabhiṃ" ityatra ca dvayoḥ sārthakatvam ।
"latāntalatānta" ityatra prathamasya nirarthakatvam ।
"parāgaparāga" ityatra dvitīyasya ।
evamanyatrāpyudāhāryam ।
"yamakādau bhavedaikyaṃ ḍalorbavorlarostathā" ।
ityuktanayāt "bhujalatāṃ jaḍatāmabalājanaḥ" ityatra naṃ yamakatvahāniḥ ।

anyasyānyārthakaṃ vākyamanyathā yojayedyadi ।
anyaḥ śleṣeṇa kākvā vā sā vakroktistato dvidhā ।।

dvidheti śleṣavakroktiḥ kākuvakroktiśca ।
krameṇodāharaṇam
"ke yūyaṃ sthala eva samprati vayaṃ praśno viśeṣāśrayaḥ kiṃ brūte vihagaḥ sa vā phaṇipatiryatrāsti supto hariḥ ।
vāmā yūyamaho viḍambarasikaḥ kadṛk smaro vartate yenāsmāsu vivekaśūnyamanasaḥ puṃsveva yoṣidrabhramaḥ" ।।
atra viśeṣapadasya "viḥ pakṣī" "śeṣo nāgaḥ" ityarthadvayayogyatvāt sabhaṅgaśleṣaḥ ।
anyatra tvabhaṅgaḥ ।
"kāle kokilavācāle sahakāramanohare ।
kṛtāgasaḥ parityāgāttasyāśceto na dūyate" ।।
atra kayācitsakhyā niṣedhārthe niyukto nañ anyathā kākvā dūyata eveti vidhyarthe ghaṭitaḥ ।

śabdairekavidhaireva bhāṣāsu vividhāsvapi ।
vākyaṃ yatra bhavetso ayaṃ bhāṣāsama itīṣyate ।।

yathā mama
"mañjulamaṇimañjīre kalagambhīre vihārasarasītīre ।
virasāsi kelikīre kimīli ! dhīre ca gandhasārasamīre !" ।।
eṣa ślokaḥ saṃskṛta-prākṛta-śaurasenī-prācyāvantīnāgarāpabhraṃśeṣvekavidha eva ।
"sarasaṃ kaiṇaṃ kavvam" ।
ityādau tu "sarasam" ityatra saṃskṛtaprākṛtayoḥ sāmye api vākyagatatvābhāve vaicitryābhāvānnāyamalaṅkāraḥ ।

śliṣṭaiḥ padairanaikārthābhidhāne śleṣa iṣyate ।
varṇapratyayaliṅgānāṃ prakṛtyoḥ padayorapi ।।

śleṣādvibhaktivacanabhāṣāṇāmaṣṭadhā ca saḥ ।
krameṇodāharaṇam
"pratikūlatāmupagate hi vidhau viphalatvameti bahusādhanatā ।
avalambanāya dinabhartturabhūnna patiṣyataḥ karasahastramapi" ।।
atra "vidhau" iti vidhuvidhiśabdayorukārekārayoraukārarūpatvācchleṣaḥ ।
"kiraṇā hariṇāṅkasya dakṣiṇaśca samīraṇaḥ ।
kāntotsaṅgajuṣāṃ nūnaṃ sarva eva sudhākiraḥ" ।।
atra "sudhākiraḥ" iti kvip-ka-pratyayoḥ ।
kiṃ cātra bahuvacanaikavacanayoraikarūpyādvacanaśleṣo api ।
"vikasannetranīlābje tathā tanvyāḥ stanadvayī ।
tava dattāṃ sadāmodaṃ lasattaralahāriṇī" ।।
atra napuṃsakastrīliṅgayoḥ śleṣo vacanaśleṣo api ।
"ayaṃ sarvāṇi śāstrāṇi hṛdi jñeṣu ca vakṣyati ।
sāmarthyakṛdamitrāṇāṃ mitrāṇāṃ ca nṛpātmajaḥ" ।।
atra "vakṣyati" iti vahi-vacyoḥ, "sāmarthyakṛt" iti kṛntati-karotyoḥ prakṛtyoḥ ।
"pṛthukārtasvarapātram-" ityādi ।
atra padabhaṅge vibhaktisamāsayorapi vailakṣaṇyātpadaśleṣaḥ, na tu prakṛtiśleṣaḥ ।
evañca
"nītānāmākulībhāvaṃ lubdhairbhūriśilīmukhaiḥ ।
sadṛśe vanavṛddhānāṃ kamalānāṃ tadīkṣaṇe" ।।
atra lubdhaśilīmukhādiśabdānāṃ śliṣṭatve api vibhaktekabhedātprakṛtiśleṣaḥ, anyathā sarvatra padaśleṣaprasaṅgaḥ ।
"sarvasvaṃ hara sarvasya tvaṃ bhavacchedatatparaḥ ।
nayopakārasāṃmukhyamāyāsi tanuvartanam" ।।
atra "hara" iti pakṣe śivasambodhanamiti sup ।
pakṣe hṛdhātostiṅiti vibhakteḥ ।
evaṃ "bhava" ityādau ।
asya ca bhedasya pratyayaśleṣeṇāpi gatārthatve pratyayāntarāsādhyasubantatiṅantagatatvena vicchittiviśeṣāśrayaṇātpṛthaguktiḥ ।
"mahade surasandhaṃ me tamava samāsaṅgamāgamāharaṇe ।
hara bahusaraṇaṃ taṃ cittamāhemavasara ume sahasā" ।।
atra saṃskṛtamahārāṣṭrayoḥ ।
saṃskṛtapaiśācyoryathā
"kamanekatamādānaṃ suratanarajatucchalaṃ tadāsīnam ।
appatimānaṃ khamate so aganikānaṃ naraṃ jetum" ।।
kāme kṛtāmodānāṃ suvarṇarajatocchaladdāsīnām ।
apratimānaṃ kṣamate sa gaṇikānāṃ na rañjayitum ।।
iti paiśācīcchāyā ।
saṃskṛtaśūrasenyoryathā
"todīsadigagaṇamado akalahaṃ sa sadā balaṃ vidantaridam ।
āradamehāvasaraṃ sāsadamāraṃ gadā bhāram" ।।
tato dṛśyate gaganamadaḥ kalahaṃsaśatāvalambitāntaritam ।
āratamedyāvasaraṃ śāśvatamāraṃ gatāsāram" ।।
iti śūrasenīcchāyā ।
saṃskṛtāpabhraṃśayoryathā
"dhīrāgacchadume hṛtamududdhara vārisadaḥ su ।

abhramadapprasarāharaṇuravikiraṇātejaḥ su ।।
punastridhā sabhaṅgo athābhaṅgastadubhayātmakaḥ ।।

etadbhedatrayaṃ coktabhedāṣṭake yathāsambhavaṃ jñeyam ।
yathā vā
"yena dhvastamanobhavena balijitkāyaḥ purāstrīkṛto yaścodvṛttabhujaṅgahāravalayo gaṅgāṃ ca yo adhārayat ।
yasyāhuḥ śaśimacchirohara iti stutyaṃ ca nāmāmarā ।
pāyātsa svayamandhakakṣayakarastvāṃ sarvadomādhavaḥ" ।।
atra "yena-" ityādau sabhṅgaśleṣaḥ ।
"andhaka-" ityādāvabhaṅgaḥ ।
anayoścaikatra sambhavātsabhaṅgābhaṅgātmako granthagauravabhayātpṛthaṅnodāhṛtaḥ ।
iha kecidāhuḥ"sabhaṅgaśleṣa eva śabdaśleṣaviṣayaḥ ।
yatrodāttādisvarabhedādbhinnaprayatnoccāryatvena bhinnayoḥ śabdayorjatukāṣṭhanyāyena śleṣaḥ ।
abhaṅgastvarthaśleṣa eva ।
yatra svarābhedādabhinnaprayatnoccāryatayā śabdābhedādarthayorekavṛntagataphaladvayanyāyena śleṣaḥ ।
yo hi yadāśritaḥ sa tadalaṅkāra eva ।
alaṅkāryālaṅkāraṇabhāvasya lokavadāśrayāśrayibhāvenopapattiḥ" iti ।
tadanye na kṣamante ।
tathāhiatra dhvaniguṇībhūtavyaṅgyadoṣaguṇālaṅkārāṇāṃ śabdārthagatatvena vyavasthiteranvayavyatirekānuvidhāyitvena niyam iti ।
na ca "andhakakṣaya" ityādau śabdābhedaḥ, "arthabhedena śabdabhedaḥ" iti darśanāt ।
kiṃ cātra śabdasyaiva mukhyatayā vaicitryabodhopāyatvena kavipratibhayoṭṭaṅkanācchabdālaṅkāratvameva ।
visadṛśaśabdadvayasya bandhe cevaṃvidhasya vaicitryābhāvād vaicitryasyaiva cālaṅkāratvāt ।
arthamukhaprekṣitayā cārthālaṅkāratve anuprāsādīnāmapi rasādiparatvenārthamukhaprekṣitayārthālaṅkāratvaprasaṅgaḥ ।
śabdasyābhinnaprayatnoccāryatvenārthālaṅkāratve "pratikūlatāmupagate hi vidhau" ityādau śabdabhede apyarthālaṅkāratvaṃ tathāpi prasajyata ityubhayatrāpi śabdālaṅkāratvameva ।
yatra tu śabdaparivarttane api na śleṣatvakhaṇḍanā, tatra
"stokenonnatimāyāti stokenāyātyadhogatim ।
aho susadṛśī vṛttistulākoṭeḥ khalasya ca" ।।
ityādāvarthaśleṣaḥ ।
asya cālaṅkārāntaraviviktaviṣayatāyā asambhavādvidyamāneṣvalaṅkārāntareṣvapavādatvena tadvādhakatayā tatpratibhotpattihetutvamiti kecit ।
itthamatra vicāryatesamāsoktyaprastutapraśāṃsādau dvitīyārthasyānabhidheyatayā nāsya gandho api ।
"vidvanmānasahaṃsa" ityādau śleṣagarbhe rūpake api mānasaśabdasya cittasarorūpobhayārthatve api rūpakeṇa śleṣo bādhyate ।
sarorūpasyaivārthasya viśrāntidhāmatayā prādhānyāt, śleṣe hyarthadvayasyāpi samakakṣatvam ।
"sannihitabālāndhakārā bhāsvanmūrtiśca" ityādau virodhābhāse api viruddhārthasya pratibhātamātrasya prarohābhāvānna śleṣaḥ ।
evaṃ punaruktavadābhāse api ।
tena "yena dhvasta-" ityādau prākaraṇikayoḥ, "nītānām-" ityādāvaprakāraṇikayorekadharmābhisaṃbandhāttulyayogitāyām, "svecchopajātaviṣayo api na yāti vaktuṃ dehīti mārgaṇaśataiśca dadāti duḥ kham ।
mohātsamutkṣipati jīvanamapyakāṇḍe kaṣṭaṃ prasūnaviśikhaḥ prabhuralpabuddhiḥ" ।।
ityādau ca prākaraṇikāprākaraṇikayorekadharmābhisambandhād dīpake ।
"sakalakalaṃ purametajjātaṃ saṃprati sudhāṃśubimbamiva" ।
ityādau copamāyāṃ vidyamānāyāmapi śleṣasyaitadviṣayaparihāreṇāsaṃbhavād eṣāṃ ca śaleṣaviṣayaparihāreṇāpi sthiteretadviṣaye śleṣasya prādhānyena camatkāritvapratīteśca śleṣeṇaiva vyapadeśo bhavituṃ yuktaḥ, anyathā tadvyāpadeśasya sarvathā bhāvaprasaṅgācceti ।
atrocyatena tāvatparamārthataḥ śleṣasyālaṅkārāntarāviviktaviṣayatā "yenadhvasta-" ityādinā viviktaviṣayatvāt ।
na cātra tulyayogitā, tasyāśca dvayorapyarthayorvācyatvaniyamābhāvāt ।
atra ca mādhavomādhavayorekasya vācyatvaniyame parasya vyaṅgyatvaṃ syāt ।
kiñcatulyayogitāyāmapyekasyaiva dharmasyānekadharmisaṃbandhitayā pratītiḥ ।
iha tvanekeṣāṃ dharmiṇāṃ pṛthakpṛthagdharmasaṃbandhatayā ।
"sakalakalam" ityādau ca nopamāpratibhotpattihetuḥ śleṣaḥ ।
pūrṇopamāyā nirviṣayatvāpatteḥ "kamalamiva mukhaṃ manojñametat" ityādyasti pūrṇopamāyā viṣaya iti cet ? na, yadi "sakala-" ityādau śabdaśleṣatayā nopamā tatkimaparāddhaṃ "manojñam" ityādāvarthaśleṣeṇa ।
"sphuṭamarthālaṅkārāvetāvupamāsamuccayau, kintu ।
āśritya śabdamātraṃ sāmānyamihāpi saṃbhavataḥ" ।।
iti rudraṭoktadiśā guṇakriyāsāmyavacchabdasāmyasyāpyupamāprayojakatvāt ।
nanu guṇakriyāsāmyasyaivopamāprayojakatā yuktā, tatra sādharmyasya vāstavatvāt ।
śabdasāmyasya tu na tathā, tatra sādharmyasyāvāstavatvāt ।
tataśca pūrṇopamāyā anyathānupapattyā guṇakriyāsāmyasyaivārthaśleṣaviṣayatayāḥ parityāge pūrṇopamāviṣayatā yuktā, na tu "sakala-" ityādau śabdasāmyasyaiveti cet ? na-"sādharmyamupamā" ityevāviśiṣṭasyopamālakṣaṇasya śabdasāmyādvyāvṛtterabhāvāt ।
yadi ca śabdasāmye sādharmyamavāstavatvānnopamāprayojakam, tadā kathaṃ "vidvanmānasa" ityādāvādhārabhūte cittādau sarovarādyāropo rājādehasādyāhopaprayojakaḥ ।
kiñca-yadi vāstavasāmya evopamāṅgīkāryā, tadā kathaṃ tvayāpi "sakalakalam-" ityādau bādhyabhūtopamāṅgīkriyate ? kiñca atra śleṣasyaiva sāmyanirvāhakatā, na tu sāmyasya śleṣanirvāhakatā, śleṣabandhataḥ prathamaṃ sāmyasyāsaṃbhavāt, ityupamāyā evāṅgitvena vyapadeśo jyāyān "pradhānena hi byapadeśā bhavanti" iti nyāyāt ।
nanu śabdālaṅkāraviṣaye aṅgāṅgibhāvasaṅkaro nāṅgīkriyate tatkathamatra śleṣopamayoraṅgāṅgabhāvaḥ saṅkara iti cet ? na, arthānusaṃdhānavirahiṇyanuprāsādāveva tathānaṅgīkārāt ।
evaṃ dīpakādāvapi jñeyam ।
"satpakṣā madhuragiraḥ prasādhitāśā madoddhatārambhāḥ ।
nipatanti dhārtarāṣṭrāḥ kālavaśānmedinīpṛṣṭhe" ।।
atra śaradvarṇanayā prakaraṇena dhārtarāṣṭrādiśabdānāṃ haṃsādyarthābhidhāne niyamanādduryodhanādirūpor'thaḥ śabdaśaktimūlo vastudhvaniḥ ।
iha ca prakṛtaprabandhābhidheyasya dvitīyārthasya sūcyatayaiva vivakṣitatvādupamānopameyabhāvo na vivakṣita iti nopamādhvanirna vā śleṣa iti sarvamavadātam ।
padmādyākārahetutve varṇānāṃ citramucyate ।
ādiśabdātkhaṅga-muraja-cakra-gomūtrikādayaḥ ।
asya ca tathāvidhilipisanniveśaviśeṣavaśena camatkāravidhāyināmapi varṇānāṃ tathāvidhaśrotrākāśasamavāyavi śeṣavaśena camatkāravidhāyibhirvarṇerabhedenopacārācchabdālaṅkāratvam ।
tatra padmabandho yathā mama
"māramā suṣamā cāru-rucā māravadhūttamā ।
māttadhūrtatamāvāsā sā vāmā me astu mā ramā" ।।
eṣo aṣṭadalapadmabandho digdaleṣu nirgamapraveśābhyāṃ śliṣṭavarṇaḥ, kintu vidigdaleṣvanyathā, karṇikākṣaraṃ tu śliṣṭameva ।
evaṃ khaḍgabandhādikamapyūhyam ।

kāvyāntargaḍubhūtatayā tu neha prapañcyate ।
rasasya paripanthitvānnālaṅkāraḥ prahelikā ।।

uktivaicitryamātraṃ sā cyutadattākṣarādikā ।

cyatākṣarā dattākṣarā cyutadattākṣarā ca ।
udāharaṇam
"kūjanti kokilāḥ sāle yauvane phullamambujam ।
kiṃ karotu kuraṅgakṣī vadanena nipīḍitā" ।।
atra "rasāle" iti vaktavye "sāle" iti "ra" cyutaḥ ।
"vane" ityatra "yauvane" iti "yau" dattaḥ ।
"vadanena" ityatra "madanena" iti "ma" cyutaḥ "va" dattaḥ ।
ādiśabdātkriyākārakaguptyādayaḥ ।
tatra kriyāguptiryathā
"pāṇḍavānāṃ sabhāmadhye duryodhana upāgataḥ ।
tasmai gāṃ ca suvarṇaṃ ca sarvāṇyābharaṇāni ca" ।।
atra "duryodhanaḥ" ityatra "aduryo adhanaḥ" iti ।
"aduḥ" iti kriyāguptiḥ ।
evamanyatrāpi ।
athāvasaraprāpteṣvarthālaṅkāreṣu sādṛśyamūleṣu lakṣitavyeṣu teṣāmapyupajīvyatvena prādhānyāt prathamamupamāmāha

sāmyaṃ vācyamavaidharmyaṃ vākyaikya upamā dvayoḥ ।।

rupakādiṣu sāmyasya vyaṅgyatvam, vyatireke ca vaidharmyasyāpyuktiḥ, upameyopamāyāṃ vākyadvayam, ananvaye tvekasyaiva sāmyoktirityasyā bhedaḥ ।

sā pūrṇā yadi sāmānyadharma aupamyavāci ca ।
upameyaṃ copamānaṃ bhavedvācyam

sā upamā ।
sādhāraṇadharmo dvayoḥ sādṛśyahetū guṇakriye manojñatvādi ।
aupamyavācakamivādi ।
upameyaṃ mukhādi ।
upamānaṃ candrādi ।

iyaṃ punaḥ ।।

śrautī yathevavāśabdā ivārtho vā vatiryadi ।
ārtho tulyasamānādyāstulyārtho tatra vā vatiḥ ।।

yathevavādayaḥ śabdā upamānānantaraprayuktatulyādipadasādhāraṇā api śrutimātreṇopamānopameyagatasādṛśyalakṣaṇasambandhaṃ bodhayantīti tatsadbhāve śrautyupamā ।
evaṃ "tatra tasyeva" ityanenevārtho vihitasya vaterupādāne ।
tulyādayastu-"kamalena tulyaṃ mukham" ityādāvupameya eva ।
"kamalaṃ mukhasya tulyam" ityādāvupamāna eva ।
"kamalaṃ mukhaṃ ca tulyam" ityādāvabhayatrāpi viśrāmyantītyarthānusandhānādeva sāmyaṃ pratipādayantīti tatsadbhāve ārtho ।
evaṃ "tena tulyam"ityādinā tulyārthe vihitasya vaterupādāne

dve taddhite samāse atha vākye

dveśrautī ārtho ca ।
udāharaṇam
"saurabhambhoruhavanmukhasya kumbhāviva stanau pīnau ।
hṛdayaṃ madayati vadanaṃ tava śaradinduryathā bāle !" ।।
atra krameṇa trividhā śrautī ।
"madhuraḥ sudhāvadadharaḥ pallavatulyo atilepavaḥ pāṇiḥ ।
cakitamṛgalocanābhyāṃ sadṛśī capale ca locane tasyāḥ" ।।
atra krameṇa trividhā ārtho ।

pūrṇā ṣadeva tat ।

spaṣṭam ।

luptā sāmānyadharmāderekasya yadi vā dvayoḥ ।।

trayāṇāṃ vānupādāne śrautyārtho sāpi pūrvavat ।

sā luptā ।
tadbhedamāha

pūrṇāvaddharmalope sā vinā śrautīṃ tu taddhite ।।

sā luptopamā dharmasya sādhāraṇaguṇakriyārūpasya lope pūrṇāvaditi pūrvoktarītyā ṣaṭprakārā, kiṃ tvatra taddhite śrautyā asambhavātpañcaprakārā ।
udāharaṇam
"mukhaminduryathā pāṇiḥ pallavena samaḥ priye ! ।
vācaḥ sudhā ivoṣṭhaste bimbatulyo mano aśmavat" ।।

ādharakarmavihite dvividhe ca kyaci kyaṅi ।
karmakartrorṇamuli ca syādevaṃ pañcadhā punaḥ ।।

"dharmalope luptā" ityanuṣajyate ।
kyac kyaṅ-ṇamulaḥ kalāpamate in-āyi ṇamaḥ ।
krameṇodāharaṇam
antaḥ purīyasi raṇeṣu, sutīyasi tvaṃ pauraṃ janaṃ tava sadā ramaṇīyate śrīḥ ।
dṛṣṭaḥ priyābhiramṛtadyutidarśamindra- sañcāramatra bhuvi sañcarasi kṣitīśa !" ।।
atra "antaḥ purīyasi" ityatra sukhavihārāspadatvasya, "sutīyasi" ityatra snehanirbharatvasya ca sādhāraṇadharmasya lopaḥ ।
evamanyatra ।
iha ca yathādilulyādivirahācchrautyādiviśeṣacintā nāsti ।
idaṃ ca kecidaupamyapratipādakasyevāderlopa udāharanti, tadayuktamkyaṅāderapi tadarthavihitatvenaupamyapratipādakatvāt ।
nanu kyaṅādiṣu samyagaupamyapratītirnāsti pratyayatvenāsvatantratvād ivādiprayogābhāvācceti na vācyam, kalpabādāvapi tathāprasaṅgāt ।
na ca kalpabādīnāmivāditulyatayaupamyasya vācakatvam, kyaṅādīnāṃ tu dyotakatvam; ivādīnāmapi vācakatve niścayābhāvāt ।
vācakatve vā "samuditaṃ padaṃ vācakam" "prakṛtipratyayau svasvārthabodhakau" iti ca matadvaye api vatyādikyaṅādyoḥ sāmyameveti ।
yacca kecidāhuḥ"vatyādaya ivādyarthe anuśiṣyante, kyaṅādayastvācārādyarthe" iti, tadapi na; na khalu kyaṅādaya ācāramātrārthāḥ api tu sādṛśyācārārthā iti ।
tadevaṃ dharmalope daśaprakārā luptā ।

upamānānupādāne dvidhā vākyasamāsayoḥ ।

udāharaṇam
"tasyā mukhena sadṛśaṃ ramyaṃ nāste na vā nayanatulyam ।
atra mukhanayanapratinidhivastvantarayorgamyamānatvādupamānalopaḥ ।
atraiva ca "mukhena sadṛśam" ityatra "mukhaṃ yathedaṃ" nayanatulyam" ityatra "dṛgīva" iti pāṭhe śrautyapi saṃbhavatīti ।
anayorbhedayoḥ pratyekaṃ śrautyārthotvabhedena catuvidhatvasaṃbhave api prācīnānāṃ rītyā dviprakāratvamevoktam ।

aupamyavācino lope samāse kvipi ca dvidhā ।।

krameṇodāharaṇam
"vadanaṃ mṛgaśāvākṣyāḥ sudhākaramanoharam" ।
"gardabhati śrutiparuṣaṃ vyaktaṃ ninadan mahātmanāṃ purataḥ" ।
atra "gardabhati" ityatraupamyavācinaḥ kvipo lopaḥ ।
na cehopayameyasyāpi lopaḥ, "ninadan" ityanenaiva nirdeśāt ।

dvidhā samāse vākye ca lope dharmopamānayoḥ ।

"tasyā mukhena" ityādau "ramyam" iti sthāne "loke" iti pāṭhe anayorudāharaṇam ।

kvipsamāsagatā dvedhā dharmevādivilopane ।।

udāharaṇam
"vidhavati mukhābjamasyāḥ" atra "vidhavati" iti manoharatva-kvippratyayayorlopaḥ ।
"mukhābjam" iti ca samāsagā ।
kecittvatrāyiprātyayalopamāhuḥ ।

upameyasya lope tu syādekā pratyaye kyaci ।

yathā"arātivikramālokavikasvaravilocanaḥ ।
kṛpāṇodagradordaṇḍaḥ sa sahastrāryudhīyati" ।।
atra "sahastrāyudhamivātmānamācarati" iti vākye upameyasyātmano lopaḥ ।
na cehaupamyavācakalopaḥ, uktādeva nyāyāt ।
atra kecidāhuḥ"sahastrāyudhena saha vartata iti sasahastrāyuvaḥ sa ivācaratīti vākyātsasahastrāyudhīyatīti padasiddhau viśeṣyasya śabdānupāttatvādihopameyalopaḥ" iti, tanna vicārasaham; kartari kyaco anuśāsanaviruddhatvāt ।

dharmopameyalope anyā

yathā"yaśasi prasarati bhavataḥ kṣīrodīyanti sāgarāḥ sarve" ।
atra kṣīrodamivātmānamācarantītyupameya ātmā sādhāraṇadharma śuklatā ca luptau ।

trilope ca samāsagā ।।

yathā
rājate mṛgalocanā ।
atra mṛgasya locane iva cañcale locane yasyā iti samāse upamāpratipādakasādhāraṇadharmopamānānāṃ lopaḥ ।

tenopamāyā bhedāḥ syuḥ saptaviṃśatisaṃkhyakāḥ ।

pūrṇāṣaḍvidhā, luptā caikaviśatividheta militvā saptaviṃśatiprakāropamā ।
eṣu copamābhedeṣu madhye aluptasādhāraṇadharmeṣu bhedeṣu viśeṣaḥ pratipādyate

ekarūpaḥ kvacitkvāpi bhinnaḥ sādhāraṇo guṇaḥ ।।

bhinne bimbānubimbatvaṃ śabdamātreṇa vā bhidā ।

tatra ekarūpe yathā udāhṛtam-"madhuraḥ sudhāvadadharaḥ" ityādi ।
vimvaprativimbatve yathā
"bhallāpavajitaisteṣāṃ śirobhiḥ śmaśrulairmahīm ।
tastāra saraghāvyāptaiḥ sa kṣaudrapaṭalairiva" ।।
atra "śmaśrulaiḥ" ityasya "saraghāvyāptaiḥ" iti dṛṣṭāntavatpratibimbanam ।
śabdamātreṇa bhinnatve yathā
"smeraṃ vidhāya nayanaṃ vikasitamiva nīlamutpalaṃ mayi sā ।
kathayāmāsa kṛśāṅgī manogataṃ nikhilamākūtam" ।।
atraike eva smeratvavikasitatve prativastūpamāvacchabdena nirdiṣṭe ।

ekadeśavivartinyupamā vācyatvagamyate ।।

bhavetāṃ yatra sāmyasya

yathā"naitrairivotpalaiḥ madmairmukhairiva saraḥ śriyaḥ ।
pade pade vibhānti sma cakravākaiḥ stanairiva" ।।
atrotpalādīnāṃ netrādīnāṃ sādṛśyaṃ vācyaṃ saraḥ śrīṇāṃ cāṅganāsāmyaṃ gamyam ।

kathitā rasanopamā ।
yathordhvamupameyasya yadi syādupamānatā ।।

yathā
"candrāyate śuklarucāpi haṃso haṃsāyate cārugatena kāntā ।
kāntāyate sparśasukhena vāri vārīyate svacchatayā vihāyaḥ" ।।

mālopamā yadekasyopamānaṃ bahu dṛśyate ।

yathā"vārijeneva sarasī śaśineva niśīthinī ।
yauvaneneva vanitā nayena śrīrmanoharā" ।।
kvacidupamānopameyayorapi prakṛtatvaṃ yathā
"hasaścandra ivābhāti jalaṃ vyomatalaṃ yathā ।
vimalāḥ kumudānīva tārakāḥ śaradāgame" ।।
"asya rājño gṛhe bhānti bhūpānāṃ tā vibhūtayaḥ ।
purandarasya bhavane kalpavṛkṣabhavā iva" ।।
atropameyabhūtavibhūtibhaiḥ "kalpavṛkṣabhavā iva " ityupamānabhūtā vibhūtaya ākṣipyanta ityākṣepopamā ।
atraiva "gṛhe" ityasya "bhavane" ityanena pratinirdeśātpratinirdesyopamā ityādayaśca na lakṣitāḥ, evaṃvidhavaicitryasya sahastradhā darśanāt ।

upamānopameyatvamekasyaiva tvananvayaḥ ।।

arthādekavākye ।
yathā
"rājīvamiva rājīvaṃ jalaṃ jalamivājani ।
candraścandra ivātandraḥ śaratsamudayodyame" ।।
atra rājīvādīnāmananyasadṛśatvapratipādanārthamupamānopameyabhāvo vaivakṣikaḥ ।
"rājīvamiva pāthojam" iti cāsya lāṭānuprāsādvivikto viṣayaḥ ।
kintvatrocitatvādekaśabdaprayoga eva śreyān ।
taduktam
"ananvaye ca śabdaikyamaucityādānuṣaṅgikam ।
asmiṃstu lāṭānuprase sākṣādeva prayojakam" ।।
iti ।

paryāyeṇa dvayoretadupameyopamā matā ।

etadupamānopameyatvam ।
arthādvākyadvaye ।
yathā"kamaleva matirmatiriva kamalā, tanuriva vibhā vibheva tanuḥ ।
dharaṇīva dhṛtirdhṛtiriva dharaṇī, satataṃ vibhāti bata yasya" ।।
atrāsya rājñaḥ śrībuddhyādisadṛśaṃ nānyadastītyabhiprāyaḥ ।

sadṛśānubhavādvastusmṛtiḥ smaraṇamucyate ।।

yathā"aravindamidaṃ vīkṣya khelatkhañjanamañjulam ।
smarāmi vadanaṃ tasyāścāru cañcalalocanam" ।।
"mayi sakapaṭam"ityādau ca smṛteḥ sādṛśyānubhavaṃ vinotthāpitatvānnāyamalaṅkāraḥ ।
rāghavānandamahāpātrāstu-vaisādṛśyātsmṛtimapi smaraṇālaṅkāramicchanti ।
tatrodāharaṇaṃ teṣāmeva yathā
"śirīṣamṛdvī giriṣu prapede yadā yadā duḥ khaśatāni sītā ।
tadā tadāsyāḥ sadaneṣu saukhyalakṣāṇi dadhyau galadastru rāmaḥ" ।।

rūpakaṃ rupitāropādvi ṣaye nirapahnave ।

"rūpita'- iti pariṇāmādvyavacchedaḥ ।
etacca tatprastāve vivecayiṣyāmaḥ ।
"nirapahnave" ityapahnutivyavacchedārtham ।

tatparamparitaṃ sāṅgaṃ niraṅgamiti ca tridhā ।।

tadrūpakam ।
tatra

yatra kasyacidāropaḥ parāropaṇakāraṇam ।
tatparamparitaṃ śliṣṭāśliṣṭaśabdanibandhanam ।।

pratyekaṃ kevalaṃ mālārūpaṃ ceti caturvidham ।

tatra śliṣṭaśabdanibandhanaṃ kevalaparamparitaṃ yathā
"āhave jagaduddaṇḍa ! rājamaṇḍalārāhave ।
śrīnṛsiṃhamahīpāla ! svastyastu tava bāhave" ।।
atra rājamaṇḍalaṃ nṛpasamūha eva candrabimbamityāropo rājabāhau hāhutvārope nimittam ।
mālārūpaṃ yathā
"padmodayadinādhīśaḥ sadāgatisamīraṇaḥ ।
bhūbhṛdāvalidambholireka eva bhavān bhuvi" ।।
atra padmāyā udaya eva padmānāmudayaḥ,satāmāgatireva sadāgamanam, bhūbhṛto rājāna eva parvatā ityādyāropo rājñaḥ sūryatvādyāropanimittam ।
aśliṣṭaśabdanibandhanaṃ kevalaṃ yathā
"pāntu vo jaladaśyāmāḥ śārṅgajyāghātakarkaśāḥ ।
trailokyamaṇḍapastambhāścatvāro haribāhavaḥ" ।।
atra trailokyasya maṇḍapatvāropo haribāhūnāṃ stambhatvārope nimittam ।
mālārūpaṃ yathā
"manojarājasya sitātapatraṃ śrīkhaṇḍacitraṃ haridaṅganāyāḥ ।
virājate vyomasaraḥ sarojaṃ karpūrapūraprabhamindubimbam" ।।
atra manojāde rājatvādyāropaścandrabimbasya sitātapatratvādyārope nimittam ।
"tatra ca rājabhujādīnāṃ rāhutvādyāropo rājamaṇḍalādīnāṃ candramaṇḍalatvādyārope nimittam" iti kecit ।

aṅgino yadi sāṅgasya rūpaṇaṃ sāṅgameva tat ।।

samastavastuviṣayamekadeśavivarti ca ।

tatra

āropyāṇāmaśeṣāṇāṃ śābdatve prathamaṃ matam ।।

prathamaṃ samastavastuviṣayam ।
yathā
"rāvaṇāvagrahaklāntamiti vāgamṛtena saḥ ।
abhivṛṣya marutsasyaṃ kṛṣṇamedhastirodadhe" ।।
atra kṛṣṇasya meghatvārope vāgādīnāmamṛtatvādikamāropitam ।

yatra kasyacidārthatvamekadeśavivarti tat ।

kasyacidāropyamāṇasya ।
yathā
"lāvaṇyamadhubhaiḥ pūrṇamāsyamasyā vikasvaram ।
lokalocanarolambakadambaiḥ kairna pīyate ?" ।।
atra lāvaṇyādau madhutvādyāropaḥ śābdaḥ, mukhasya padmatvāropa ārthaḥ ।
na ceyamekadeśavivartinyupamā vikasvaratvadharmasyāropyamāṇe padme mukhyatayā vartamānāt mukhe vopacaritatvāt ।

niraṅgaṃ kevalasyaiva rūpaṇaṃ tadapi dvidhā ।।

mālākevalarūpatvāt

tatra mālārūpaṃ niraṅgaṃ yathā
"nirmāṇakauśalaṃ dhātuścandrikā lokacakṣuṣām ।
krīḍāgṛhamanaṅgasya seyamindīvarekṣaṇā" ।।
kevalaṃ yathā
"dāse kṛtāgasi bhavatyucitaḥ prabhūṇāṃ pādaprahāra iti sundari ! nātra dūye ।
udyatkaṭhorapulakāṅkurakaṇṭakāgrai- ryadbhidyate mṛdu padaṃ nanu sā vyathā me" ।।

tenāṣṭau rūpake bhidāḥ ।

"cirantanairuktā" iti śeṣaḥ ।
kvacitparamparitamapyekadeśavivarti yathā
"khaṅgaḥ kṣmāsauvidallaḥ samiti vijayate mālavākhaṇḍalasya" ।।
atrārthaḥ kṣmāyāṃ mahiṣītvāropaḥ khaḍge sauvidallatvārope nimittam ।
asya bhedasya pūrvavanmālāropatve apyudāharaṇaṃ mṛgyam ।

dṛśyante kvacidāropyāḥ śliṣṭāḥ sāṅge api rūpake ।।

tatraikadeśavivarti śliṣṭaṃ yathā mama
"karamudayamahīdharastanāgre galitatamaḥ paṭalāṃśuke niveśya ।
vikasitakumudekṣaṇaṃ vicumbatyayamamareśadiśo mukhaṃ sudhāṃśuḥ" ।।
samastavastuviṣayaṃ yathāatraiva "vicumbati-" ityādau "cucumbe haridabalāmukhamindunāyakena" iti pāṭhe ।
na cātra śliṣṭaparamparitam ? atra hi "bhūbṛdāvalidambholiḥ" ityādau rājādau parvatatvādyāropa vinā varṇanīyasya rājāderdambholitādirūpaṇaṃ sarvathaiva sādṛśyābhāvādasaṅgatam ।
tarhi kathaṃ "padmodayadinādhīśaḥ-" ityādau paramparitam, rājādeḥ sūryādinā sādṛśyasya tejasvitādihetukasya saṃbhavāditi na vācyam ।
tathā hirājādestejastitādihetukaṃ suvyaktaṃ sādṛśyam, na tu prakṛte vivakṣitam, padmodayādereva dvayoḥ sādhāraṇadharmatayā vivakṣitatvāt ।
iha tu mahīdharādeḥ stanādinā sādṛśyaṃ pīnotuṅgatvādinā suvyaktameveti na śliṣṭaparamparitam ।
kvacitsamāsābhāve api rūpakaṃ dṛśyate
"mukhaṃ tava kuraṅgākṣi ! sarojamiti nānyathā" ।
kvacidvaiyadhikaraṇye api yathā
"vidadhe madhupaśreṇīmiha bhrūlatayā vidhiḥ" ।
kvacidvaidharmye api yathā
"saujanyambumarusthalī sucaritālekhyadyubhittirguṇa- jyotsnākṛṣṇacaturdaśī saralatāyogaśvapucchacchaṭā ।
yaireṣāpi durāśayā kaliyuge rājāvalī sevitā teṣāṃ śūlini bhaktimātrasulabhe sevā kiyatkauśalam" ।।
idaṃ mama ।
atra ca keṣāñcidrūpakāṇāṃ śabdaśleṣamūlatve api rūpakaviśeṣatvādarthālaṅkāramavye gaṇanam ।
evaṃ vakṣyamāṇālaṅkāreṣu bodhyam ।

adhikārūḍhavaiśiṣṭyaṃ rūpakaṃ yattadeva tat ।

tadevādhikārūḍhavaiśiṣṭyasaṃjñakam ।
yathā mama
"idaṃ vaktraṃ sākṣādvirahitakalaṅkaḥ śaśadharaḥ sudhādhārādhāraścirapariṇataṃ bimbamadharaḥ ।
ime netre rātrindivamadhikaśobhe kuvalaye tanurlāvaṇyānāṃ jaladhiravagāhe sukhataraḥ" ।।
atra kalaṅkarāhityādinādhikaṃ vaiśiṣṭyam ।

viṣayātmatayāropye prakṛtārthopayogini ।।

pariṇāmo bhavettulyātulyādhikaraṇo dvidhā ।

āropyamāṇasyāropaviṣayātmatayā pariṇamanātpariṇāmaḥ ।
yathā
"smitenopāyanaṃ dūrādāgatasya kṛtaṃ mama ।
stanopapīḍamāśleṣaḥ kṛ to dyūte paṇastayā" ।।
anyatropāyanapaṇo vasanābharaṇādibhāvenopayujyete ।
atra tu nāyakasaṃbhāvanadyūtayoḥ smitāśleṣarūpatayā ।
prathamārddhevaiyadhikaraṇyena prayogaḥ, dvitīye sāmānādhikaraṇyena ।
rūpake "mukhacandraṃ paśyāmi" ityādāvāropyamāṇacandrāderuparañjakatāmātram, na tu prakṛte darśanādāvupayogaḥ ।
iha tūpāyanoderviṣayeṇa tādātmyaṃ prakṛte ca nāyakasaṃbhāvanādāvupayogaḥ ।
ata eva rūpake āropyasyāvacchedakatvamātreṇānvayaḥ, atra tu tādātmyena ।
"dāse kṛtāgasi-" ityādau rūpakameva, na tu pariṇāmaḥ ।
āropyamāṇakaṇṭakasya pādabhedanakāryasyāpratutatvāt ।
na khalu tatkasyacidapi prastutakāryasya ghaṭanārthamanusandhīyate ।
ayamapi rūpakavadadhikārūḍhavaiśiṣṭyo dṛśyate ।
yathā
"vanecarāṇāṃ vanitāsakhānāṃ darīgṛhotsaṅganiṣaktabhāsaḥ ।
bhavanti yatrauṣadhayo rajanyāmatailapūrāḥ suratapradīpāḥ" ।।
atra pradīpānāmauṣadhyātmatayā prakṛte suratopayoginyandhakāranāśe upayogo atalapūratvenādhikārūḍhavaiśiṣṭyam ।

saṃdehaḥ prakṛte anyasya saṃśayaḥ pratibhotthitaḥ ।।

śuddho niścayagarbho asau niścayānta iti tridhā ।

yatra saṃśaya eva paryavasānaṃ sa śuddhaḥ ।
yathā
"kiṃ tāruṇyataroriyaṃ rasabhahodbhinnā navā vallarī velāprocchalitasya kiṃ laharikā lāvaṇyavārāṃnidheḥ ।
udrāḍhotkalikāvatāṃ svasamayopanyāsaviśrambhiṇaḥ kiṃ sākṣādupadeśayaṣṭirathavā devasya śṛṅgāriṇaḥ" ।।
yatrādāvante ca saṃśaya eva madhye niścayaḥ sa niścayamadhyaḥ ।
yathā
"ayaṃ mārtaṇḍaḥ kiṃ sa khalu turagaiḥ saptabhiritaḥ kṛśānuḥ kiṃ sarvāḥ prasarati diśo naiṣa niyatam ।
kṛtāntaḥ kiṃ sākṣānmahiṣavahano asāviti punaḥ samālokyājau tvāṃ vidadhati vikalpān pratibhaṭāḥ" ।।
atra madhye mārtaṇḍādyabhāvaniścayaḥ, rājaniścaye dvitīyasaṃśayotthānāsaṃbhavāt yatrādau saṃśayo ante ca niścayaḥ sa niścayāntaḥ ।
yathā
kiṃ tāvatsarasi sarojametadārādāhosvinmukhamavabhāsate taruṇyāḥ ।
saṃśayya kṣaṇamiti niścikāya kaścidvibbokairvakasavāsināṃ parokṣaiḥ" ।।
apratibhotthāpite tu "sthāṇurvā puruṣo vā" ityādisaṃśaye nāyamalaṅkāraḥ ।
"madhyaṃ tava sarojākṣi ! payodharabharāditam ।
asti nāstīti saṃdehaḥ kasya citte na bhāsate" ।।
atrātiśayoktireva, upameye upamānasaṃśayasyaivaitadalaṅkāraviṣayatvāt ।

sāmyādatasmiṃstadbuddhirbhrāntimān pratibhotthitaḥ ।।

yathā"mugdhā dugdhadhiyā gavāṃ vidadhate kumbhānagho vallavāḥ karṇe kairavaśaṅkayā kuvalayaṃ kurvanti kāntā api ।
karkandhūphasamuccinoti śabarī muktāphalāśaṅkayā sāndrā candramaso na kasya kurute cittabhramaṃ candrikā" ।।
asvarasotthāpitā bhrāntirnāyamalaṅkāraḥ ।
yathā"śuktikāyāṃ rajatam" iti ।
na cāsādṛśyamūlā ।
yathā
"saṃgamavirahavikalpe varamiha na saṃgamastasyāḥ ।
saṅge saiva tathaikā tribhuvanamapi tanmayaṃ virahe" ।।

kvacidbhedādgrahītṝṇāṃ viṣayāṇāṃ tathā kvacit ।
ekasyānekadhollekho yaḥ sa ullekha ucyate ।।

krameṇodāharaṇam
"priya iti gopavadhūbhiḥ śiśuriti vṛddhairadhīśa iti devaiḥ ।
nārāyaṇa iti bhaktairbrahmetyagrāhi yogibhirdevaḥ" ।।
atraikasyāpi bhagavatastattadguṇayogādanekadhollekhe gopavadhūprabhṛtīnāṃ rucyādayo yathāyogaṃ prayojakāḥ ।
yadāhuḥ
"yathāruci yathārthitvaṃ yathāvyutpatti bhidyate ।
ābhāso apyartha ekasminnanusandhānasādhitaḥ" ।।
atra bhagavataḥ priyatvādīnāṃ vāstavatvād grahītṛbhedācca na mālārūpakam, na ca bhrāntimān ।
na cāyamabhede bheda ityevaṃrūpātiśayoktiḥ ।
tathāhi"anyadevāṅgalāvaṇyam-" ityādau lāvaṇyāderviṣayasya pṛthaktvenādhyavasānam ।
na ceha bhagavati gopavadhūprabhṛtibhiḥ priyatvādyadhyavasīyate priyatvāderbhagavati tatkāle tāttvikatvāt ।
kecidāhuḥ"ayamalaṅkāro niyamenālaṅkārāntaravicchittimūlaḥ ।
uktodāharaṇe ca śiśutvādīnāṃ niyamanābhiprāyātpriyatvādīnāṃ bhinnatvādhyavasāya ityatiśayoktirasti, tatsadbhāve api grahītṛbhedena nānātvapratītirūpovicchitti viśeṣa ullekhākhyabhinnālaṅkāraprayojakaḥ ।
śrīkaṇṭhajanapadavarṇane"vajrapañjaramiti śaraṇāgataiḥ, ambaravivaramiti vātikaiḥ" ityādiścātiśayoktervivikto viṣayaḥ ।
iha ca rūpakālaṅkārayogaḥ" ।
vastutastu"ambaravivaram-" ityādau bhrāntimantamevecchanti na rūpakam, bhedapratītipuraḥ sarasyaivāropasya gauṇīmūlarūpakādiprayojakatvāt ।
yadāhuḥ śarīrakamīmāṃsābhāṣyavyākhyāne śrīvācaspatimiśrāḥ-"api ca paraśabdaḥ paratra lakṣyamāṇaguṇayogena vartate iti yatra prayoktṛpratipatroḥ saṃpratipattiḥ sa gauṇaḥ, sa ca bhedapratyayapuraḥ saraḥ" iti ।
iha tu vātikānāṃ śrīkaṇṭhajanapadavarṇane bhrāntikṛta evāmbaravivarādyāropa iti ।
atraiva ca "capovanamiti munibhiḥ kāmāyatanamiti veśyābhiḥ" ityādau pariṇāmālaṅkārayogaḥ ।
"gāmbhīryeṇa samudro asi sauraveṇāsi parvataḥ" ।
ityādau cānekadhollekhe gāmbhīryādiviṣayabhedaḥ prayojakaḥ ।
atra ca rūpakayogaḥ ।
"gururvacasi, pṛthururasi, arjuno yaśasi-" ityādiṣu cāsya rūpakādvivikto viṣaya iti ।
atra hi śleṣamūlātiśayoktiyogaḥ ।

prakṛtaṃ pratiṣidhyānyasthāpanaṃ syādapahnutiḥ ।

iyaṃ dvidhā ।
kvacidapahnapūrvaka āropaḥ, kvacidāropapūrvako apahnava iti ।
krameṇodāharaṇam
"nadaṃ nabhomaṇḍalamamburāśirnaitāśca tārā navaphenabhaṅgāḥ ।
nāyaṃ śaśī kuṇḍalitaḥ phaṇīndro nāsau kalaṅkaḥ śayito murāriḥ" ।।
"etadvibhāti caramācalacūḍacumbi hiṇḍīra-piṇḍa-ruci-śītamarīcibimbam ।
ujjvālitasya rajanīṃ madanānalasya dhūmaṃ dadhatprakaṭalāñchanakaitavena" ।।
idaṃ padyaṃ mama ।
evam"virājati vyomavapuḥ payodhistārāmayāstatra ca phenabhaṅgāḥ" ityādyākāreṇa ca prakṛtaniṣedho bodhyaḥ ।

gopanīyaṃ kalapyarthaṃ dyotayitvā kathañcana ।।

yadi śleṣeṇānyathā vānyathayetsāpyahnutiḥ ।

śleṣeṇa yathā
"kāle vāridharāṇāmapatitayā naiva śakyate sthātum ।
utkaṇṭhitāsi tarale ! nahi nahi sakhi ! picchilaḥ panthāḥ" ।।
atra "apatitayā" ityatra patiṃ vinetyuktvā paścātpatanābhāvena ityanyathā kṛtam ।
aśleṣeṇa yathā
"iha puro anilakampitavigrahā milati kā na vanaspatinā latā ।
smarasi kiṃ sakhi ! kāntaratotsavaṃ nahi ghanāgamarītirudāhṛtā" ।।
vakroktau parokteranyathākāraḥ, iha tu svauktereveti bhedaḥ ।
gopanakṛtā gopanīyasyāpi prathamamabhihitatvācca vyājokteḥ ।

anyanniṣidhya prakṛtasthāpanaṃ niścāyaḥ punaḥ ।।

niścayākhyo ayamalaṅkāraḥ ।
anyadityāropyamāṇam ।
yathā mama"vadanamidaṃ na sarojaṃ nayane nendīvare ete ।
iva savidhe mugdhadṛśo bhramara ! mudā kiṃ paribhramasi" ।।
yathā vā
"hṛdi visalatāhāro nāyaṃ bhujaṅgamanāyakaḥ kuvalayadalaśreṇī kaṇṭhe na sā garaladyutiḥ ।
malayajarajo nedaṃ bhasma priyārahite mayi prahara na harabhrāntyānaṅga ! krudhā kimu dhāvasi" ।।
na hyayaṃ niścayāntaḥ saṃdehaḥ, tatra saṃśayaniścayayorekāśrayatvenāvasthānāt ।
atra tu bhramarādeḥ saṃśayo nāyakāderniścayaḥ ।
kiñca na bhramarāderapi saṃśayaḥ ekakoṭyadhike jñāne, tathā samīpāgamanāsaṃbhāvat ।
tarhi bhrāntimānastu, astu nāma bhramārāder bhrāntiḥ ।
na ceha tasyāścamatkāravidhāyitvam, api tu tathāvidhanāyakādyuktereveti sahṛdayasaṃvedyam ।
kiñcāvivakṣite apiṃ bhramarādeḥ patanādau bhrāntau vā nāyikācāṭvādirūpeṇaiva saṃbhavati tathāvidhoktiḥ ।
na ca rūpakadhvanirayam, mukhasya kamalatvenānirdhāraṇāt ।
na cāpahnutiḥ, prastutasyāniṣedhāditipṛthagevāyamalaṅkāraścirantanoktālaṅkārebhyaḥ ।
śuktikāyāṃ rajatadhiyā patati puruṣe śuktikeyaṃ na rajatamiti kasyāciduktirnāyamalaṅkāro vaicitryābhāvāt ।

bhavetsaṃbhāvanotprekṣā prakṛtasya parātmanā ।
vācyā pratīyamānā sā prathamaṃ dvividhā matā ।।

vācyevādiprayoge syādaprayoge parā punaḥ ।
jātiguṇaḥ kriyā dravyaṃ yadutprekṣyaṃ dvayorapi ।।

tadaṣṭadhāpi pratyekaṃ bhāvābhāvābhimānataḥ ।
guṇakriyāsvarūpatvānnimittasya punaśca tāḥ ।।

dvātriṃśadvidhatāṃ yānti

tatra vācyotprekṣāyāmudāharaṇaṃ diṅmātraṃ yathā
"ūruḥ kuraṅgakadṛśaścañcalacelāñcalo bhāti ।
sapatākaḥ kanakamayo vijayastambhaḥ smarasyeva" ।।
atra vijayastambhasya bahuvācakatvājjātyuprekṣā ।
"jñāne maunaṃ kṣamā śaktau tyāge ślāghāviparyayaḥ ।
guṇā guṇānubandhitvāttasya saprasavā iva" ।।
atra saprasavatvaṃ guṇaḥ ।
"gaṅgāmbhasi suratrāṇa ! tava niḥ śānanisvanaḥ ।
snātīvāridhūvargagarbhapātanapātakī" ।।
atra snātīti kriyā ।
"mukhameṇīdṛśo bhāti pūrṇacandra ivāparaḥ" ।
atra candra ityekavyaktivācakatvāddravyaśabdaḥ ।
ete bhāvābhimāne ।
abhāvābhimāne yathā
"kapolaphalakāvasyāḥ kaṣṭaṃ bhūtvā tathāvidhau ।
upaśyantāvivānyonyamīdṛkṣāṃ kṣāmatāṃ gatau" ।।
atrāpaśyantāviti kriyāyā abhāvaḥ ।
evamanyat ।
nimittasya guṇakriyārūpatve yathā"gaṅgambhasi" ityādau snātīvetyutprekṣānimittaṃ pātakitvaṃ guṇaḥ ।
"apaśyantau-" ityādau kṣāmatāgamanarūpaṃ nimittaṃ kriyā ।
evamanyat ।
pratīyamānotprekṣā yathā
"tanvaṅgyāḥ stanayugmena mukhaṃ na prakaṭīkṛtam ।
hārāya guṇine sthānaṃ na dattamiti lajjayā" ।।
atra lajjayeveti ivādyabhāvātpratīyamānotprekṣā ।
evamanyat ।
nanu dhvaninirūpaṇaprastāve alaṅkārāṇāṃ sarveṣāmapi vyaṅgyātvaṃ bhavatītyuktam ।
samprati punaviśiṣya kathamutprekṣāyāḥ pratīyamānatvam ? ucyatevyaṅgyotprekṣāyām"mahilāsahassa-" ityādāvutprekṣaṇaṃ vināpi vākyaviśrāntiḥ ।
iha tu stanayorlajjāyā asambhavāllajjayevetyutprekṣayaiveti vyaṅgyapratīyamānotprekṣayorbhedaḥ ।
atra vācyotprekṣāyāḥ ṣoḍaśasu bhedeṣu madhye viśeṣamāha

tatra vācyābhidāḥ punaḥ ।
vinā dravyaṃ tridhā sarvāḥ svarūpaphalahetugāḥ ।।

yatrokteṣu vācyapratīyamānotprekṣayorbhedeṣu madhye ye vācyotprekṣāyāḥ ṣoḍaśa bhedāsteṣu ca jātyādīnāṃ trayāṇāṃ ye dvādaśa bhedāsteṣāṃ pratyekaṃ svarūpaphalahetugatatvena dvādaśabhedatayā ṣaṭtriṃśadbhedāḥ ।
dravyasya svarūpotprekṣaṇameva sambhavatīti catvāra iti militvā catvāliṃśadbhedāḥ ।
atra svarūpotprekṣā yathā pūrvodāharaṇeṣu "smārasya vijayastambhaḥ" iti ।
"saprasavā iva" ityādayo jātiguṇasvarūpagāḥ ।
phalotprekṣā yathā
"rāvaṇasyāpi rāmāsto bhittvā hṛdayamāśugaḥ ।
viveśa bhuvamākhyātumuragebhya iva priyam" ।।
atrākhyātumiti bhūpraveśasya phalaṃ kriyārūpamutprekṣitam ।
hetūtprekṣā yathā
"saiṣā sthalī yatra vicinvatā tvāṃ bhraṣṭaṃ mayā nūpuramekamurvyām ।
adṛśyata tvaccaraṇāravindaviśleṣaduḥ khādiva baddhamaunam" ।।
atra duḥ kharūpo guṇo hetutvenotprekṣitaḥ ।
evamanyat ।

uktyanuktayornimittasya dvidhā tatra svarūpagāḥ ।

teṣu catvāriṃśatsaṃkhyākeṣu bhedeṣu madhye ye svarūpagāyāḥ ṣoḍaśa bhedāste utprekṣānimittasyopādānānupādānābhyāṃ dvātriṃśadbhedā iti militvā ṣaṭpañcāśadbhedā vācyotprekṣāyāḥ ।
tatra nimittasyopādānaṃ yathā pūrvodāhṛte "snātīva" ityutprekṣāyaṃ nimittaṃ pātakitvamupāttam ।
anupādāne yathā"candra ivāparaḥ" ityatra tathāvidhasaundaryādyatiśayo nopāttaḥ ।
hetuphalayostu niyamena nimittasyopādānameva, tathāhi"viśleṣaduḥ khādiva" ityatra yannimittaṃ baddhamaunatvam "ākhyātumiva" ityatra ca bhūpraveśastayoranupādāne asaṅgatameva vākyaṃ syāt ।
pratīyamānāyāḥ ṣoḍaśasu bhedeṣu viśeṣamāha

pratīyamānābhedāśca pratyekaṃ phalahetugāḥ ।।

yathaidāhṛte "nanvaṅgyāḥ stanayugmena" ityatra lajjayeveti heturutprekṣitaḥ ।
asyāmapi nimittasyānupādānaṃ na sambhavati ।
ivādyanupādāne nimittasya cākīrtane utprekṣaṇasya pramāturniścetumaśakyatvāt ।
svarūpotprekṣāpyatra na bhavati, dharmāntaratādātmayanibandhanāyāmasyāmivādyaprayoge viśeṣaṇayoge satyatiśayokterabhyupagamāt ।
yathā"ayaṃ rājāparaḥ pākaśāsanaḥ" iti ।
tadevaṃ dvātriṃśatprakārā pratīyamānotprekṣā ।

uktyanuktyoḥ prastutasya pratyekaṃ tā api dvidhā ।

tā utprekṣāḥ ।
uktau yathā"uruḥ kuraṅgakadṛśaḥ-" iti ।
anuktau yathā mama prabhāvatyāma"pradyumnaḥiva hi samprati digantaramācchādayatā timirapaṭalena
ghaṭitamivāñjanapuñjaiḥ pūritamiva mṛgamadakṣodaiḥ ।
tatamiva tamālatarūbhirvṛtamiva nīlāṃśukairbhuvanam" ।।
atrāñjanena ghaṭitatvāderutprekṣaṇīyasya viṣayavyāptatvaṃ nopāttam ।
yathā vā
"limpatīva tamo aṅgāni varṣatīvāñjanaṃ nabhaḥ" ।
atra tamaso lepanasya vyāpanarūpo viṣayo nopāttaḥ ।
añjanavarṣaṇasya tamaḥ sampātaḥ ।
anayorutprekṣānimittaṃ ca tamaso atibahulatvaṃ dhārārūpeṇādhaḥ saṃyogaśca yathāsaṃkhyam ।
kecittu"alapanakartṛbhaūtamapi tamo lepanakartṛtvenotprekṣitaṃ vyāpanaṃ ca nimittam, evaṃ nabho api varṣaṇākriyākartṛtvena" ityāhuḥ ।

alaṅkārāntarotthā sā vaicitryamadhikaṃ bhajet ।।

tatra sāpahnavotprekṣā yathā mama
"aśrucchalena sudṛśo hutapāvakadhūmakaluṣākṣyāḥ ।
aprāpya mānamaṅge vigalati lāvaṇyavāripūra iva" ।।
śleṣahetugā yathā
"muktotkaraḥ saṅkaṭaśuktimadhyadvinirgataḥ sārasalocanāyāḥ ।
jānīmahe asyāḥ kamanīyakambugrīvādhivāsādguṇavattvamāpa" ।।
atra guṇavattve śleṣaḥ kambugrīvādhivāsādiveti hetūtprekṣāyā hetuḥ ।
atra "jānīmahe" ityutprekṣāvācakam ।
evam
manye śaṅke dhruvaṃ prāyo nūnamityevamādayaḥ ।
kvacidupamopakramotprekṣā yathā
"pārejalaṃ nīranidherapasyan murārirānīlapalāśarāśīḥ ।
vanāvalīrutkalikāsahastrapratikṣaṇotkūlitaśaivalābhāḥ" ।।
ityatrābhāśabdasyopamāvācakatvādupakrame upamā ।
paryavasāne tu jaladhitīre śaivālasthiteḥ sambhāvanānupapattau sambhāvanotthāpanamityutprekṣā ।
evaṃ virahavarṇane"keyūrāyitamaṅgadaiḥ" ityatra "vikāsinīlotpalatisma karṇe mṛgāyatākṣyāḥ kuṭilaḥ kaṭākṣaḥ" ityādau ca jñeyam ।
bhrāntimadalaṅkāre "mugghā dugdhadhiyā" ityādau bhrāntānāṃ ballavādīnāṃ viṣayasya candrikāderjñānameva nāsti, tadupanibandhanasya kavinaiva kṛtatvāt ।
iha tu saṃbhāvanākartuviṣayasyāpi jñānamiti dvayorbhedaḥ ।
saṃdehe tu samakakṣatayā koṭidvayasya pratītiḥ, iha tūtkaṭā saṃbhāvyabhūtaikakoṭiḥ ।
atiśayoktau viṣayiṇaḥ pratītasya parvavāsane asatyatā pratīyate, iha tu pratītikāla eveti bhedaḥ ।
"rañjitā nu vividhāstaruśalā nāmitaṃ nu gaganaṃ sthagitaṃ nu ।
pūritā nu viṣameṣu dharitrī saṃhṛtā nu kakubhastimireṇa" ।।
ityatra yattarvādau timirākrāntatā rañjanādirūpeṇa saṃdihyata iti saṃdehālaṅkāra iti kecidāhuḥ, tanna-ekaviṣaye samānabalatayānekakoṭisphuraṇasyaiva saṃdehatvāt ।
iha tu tarvādivyāpteḥ pratisaṃbandhibhedo vyāpanādernigaraṇena rañjanādeḥ sphuraṇaṃ ca ।
anye tu"anekatvanirdhāraṇarūpavicchittyāśrayatvenaikakoṭyadhike api bhinno ayaṃ saṃdehaprakāraḥ" iti vadanti sma; tadapyayuktamnigīrṇasvarūpasyānyatādātmyapratītihi saṃbhāvanā, tasyāścātra sphuṭatayā sadbhāvāt nuśabdena cevaśabdavattasyādyotanādutprekṣaiveyaṃ bhavituṃ yuktā, alamadṛṣṭasaṃdahaprakārakalpanayā ।
"yadetaccandrāntarjaladalavalīlāṃ vitanute tadācaṣṭe lokaḥ śaśaka iti no māṃ prati tathā ।
ahaṃ tvinduṃ manye tvadarivirahākrāntataruṇī- kaṭākṣolkāpātavraṇakiṇakalaṅkāṅkitatanum" ।।
ityatra "bhanye" śabdaprayoge apyuktarūpāyāḥ sambhāvanāyā apratītevitarkamātraṃ nāsāvapahnavotprekṣā ।

siddhatve adhyavasāyasyātiśayoktirnigadyate ।

viṣayanigaraṇenābhedapratipattirviṣayiṇo adhyavasāyaḥ ।
asya cotprekṣāyāṃ viṣayiṇo aniścitatvena nirdeśātsādhyatvam, iha tu niścitatvenaiva pratītiriti siddhatvam ।
viṣayanigaraṇaṃ cotprekṣāyāṃ viṣayasyādhaḥ karaṇamātreṇa, ihāpi mukhaṃ dvitīyaścandra ityādau ।
yadāhuḥ
"viṣayasyānupādāne apyupādāne api sūrayaḥ ।
adhaḥ karaṇamātreṇa nigīrṇatvaṃ pracakṣate" ।।
iti ।

bhede apyabhedaḥ sambandhe asambandhastadviparyayau ।।

paurvāparyātyayaḥ kāryahetvoḥ sā pañcadhā tataḥ ।

tadviparyayau abhede bhedaḥ, asambandhe sambandhaḥ ।
sā atiśayoktiḥ ।
atra bhede abhedo yathā mama
"kathamupari kalāpinaḥ kalāpo vilasati tasya tale aṣṭamīndukhaṇḍam ।
kuvalayayugalaṃ tato vilolaṃ tilakusumaṃ tadadhaḥ pravālamasmāt" ।।
atra kāntākeśapāśādermayūrakalāpādibhirabhedenādhyavasāyaḥ ।
yathā vā"viśleṣaduḥ khādiva baddhamaunam" ।
atra cetanagatamaunitvamanyat, acetanagataṃ cānyaditi dvayorbhede apyabhedaḥ ।
evam
"sahādharadalenāsya yauvane rāgabhākpriyaḥ" ।
atrādharasya rāgo lauhityam, priyasya rāgaḥ prema, dvayorabhedaḥ ।
abhede bhedo yathā
"anyadevāṅgalāvaṇyamanyāḥ saurabhasampadaḥ ।
tasyāḥ padmapalāśākṣyāḥ sarasatvamalaukikam" ।।
sambandhe asambandho yathā
"asyāḥ sargavidhau prajāpatirabhūccandro nu kāntipradaḥ śṛṅgāraikarasaḥ svaya nu madano māso nu puṣpākaraḥ ।
vedābhyāsajaḍaḥ kathaṃ nu viṣayavyāvṛttakautūhalo nirmātuṃ prabhavenmanoharamidaṃ rūpaṃ purāṇo muniḥ" ।।
atra purāṇaprajāpatinirmāṇasambandhe apyasambandhaḥ ।
asambandhe sambandho yathā
"yadi syānmaṇḍale saktamindorindīvaradvayam ।
tadopamīyate tasyā vadanaṃ cārulocanam" ।।
atra yadyarthabalādāhṛtena sambandhena sambhāvanayā sambandhaḥ ।
kāryakāraṇayoḥ paurvāparyaviparyayaśca dvidhā bhavati ।
kāraṇātprathamaṃ kāryasya bhāve dvayoḥ samakālatveca ।
krameṇa yathā
"prāgeva hariṇākṣīṇāṃ cittamutkalikākulam ।
paścādudbhinnabakularasālamukulaśriyaḥ" ।।
"samameva samākrāntaṃ dvayaṃ dviradagāminā ।
tena siṃhāsanaṃ pitryaṃ maṇḍalaṃ ca kahīkṣitām" ।।
iha kecidāhuḥkeśapāśādigato laukiko atiśayo alaukikatvenādhyavasīyate ।
keśapāśādīnāṃ kalāpādibhiradhyavasāye "anyadevāṅgalāvaṇyam" ityādiprakāreṣvavyāptirlakṣaṇasya" iti ।
tanna,tatrāpi hyanyadaṅgalāvaṇyamanyatvenādhyavasīyate ।
tathāhi "anyadeva" iti sthāne "anyadiva" iti pāṭhe adhyavasāyasyāsādhyatvamevetyutprekṣāṅgīkriyate ।
"prageva hariṇākṣīṇām" ityatra bakulādīśrīṇāṃ prathamabhāvitāpi paścādbhāvitvenādhyavasitā, ata evātrāpīvaśabdayoge utprekṣā evamanyatra ।

padārthānāṃ prastutānāmanyeṣāṃ vā yadā bhavet ।।

ekadharmābhisambandhaḥ syāttadā tulyayogitā ।

anyeṣāmaprastutānām ।
dharmo guṇakriyārūpaḥ ।
udāharaṇam
"anulepanāni kusumānyabalāḥ kṛtamanyavaḥ patiṣu dīpadaśāḥ ।
samayena tena suciraṃ śayita- pratibodhitasmaramabodhiṣata" ।।
atra sandhyāvarṇanasya prastutatvātprastutānāmanulepanādīnāmekabodhanakriyābhisambandhaḥ ।
"tadaṅgamārdavaṃ draṣṭuḥ kasya citte na bhāsate ।
mālatīśaśabhṛllekhākadalīnāṃ kaṭhoratā" ।।
ityatra mālatyādīnāmaprastutānāṃ kaṭhoratārūpaikaguṇasambandhaḥ ।
evam
"dānaṃ vittādṛtaṃ vācaḥ kīrttidharmau tathāyuṣaḥ ।
paropakāraṇaṃ kāyādasārātsāramāharet" ।।
atra dānādīnāṃ karmabhūtānāṃ sāratārūpaikaguṇasambandha ekāharaṇakriyāsambandhaḥ ।

aprastutaprastutayordepakaṃ tu nigadyate ।।

atha kārakamekaṃ syādanekāsu kriyāsu cet ।

krameṇodāharaṇam
"balāvalepādadhunāpi pūrvavat prabādhyate tena jagajjigīṣuṇā ।
satīva yoṣitprakṛtiḥ suniścalā pumāṃsamabhyeti bhavāntareṣvapi" ।।
atra prastutāyāḥ suniścalāyāḥ prakṛteraprastutāyāśca yoṣita ekānugamanakriyāsambandhaḥ ।
"dūraṃ samāgatavati tvayi jīvanāthe bhinnā manobhavaśareṇa tapasvinī sā ।
uttiṣṭhati svapiti vāsagṛha tvadīya- māyāti yāti hasati śvasiti kṣaṇena" ।।
idaṃ mama ।
atraikasyā nāyikāyā utthānādyanekakriyāsambandhaḥ ।
atra ca guṇakriyayorādimadhyāvasānasadbhāvena traividhyaṃ na lakṣitam, tathāvidhavaicitryasya sarvatrāpi sahastradhāsambhavāt ।

prativastūpamā sā syādvākyayorgamyasāmyayoḥ ।।

eko api dharmaḥ sāmānyo yatra nirdiśyate pṛthak ।

yathā
"dhanyāsi vaidabhi ! guṇairudārairyayā samākṛṣyata naiṣadho api ।
itaḥ stutiḥ kā khalu candrikāyā yadabdhimapyuttaralīkaroti" ।।
atra samākarṣaṇamuttaralīkaraṇaṃ ca kriyaikaiva paunaruktyanirāsāya bhinnavācakatayā nidiṣṭa ।
iyañca mālayāpi dṛśyate yathā
"vimala eva ravirviśadaḥ śaśī prakṛtiśobhana eva hi darṇṇaḥ ।
śivagiriḥ śivahāsasahodaraḥ sahajasundara eva hi sajjanaḥ" ।।
atra vimalaviśadādirarthata eva ।
vaidharmyeṇa yathā
"cakorya eva caturāścandrikāpānakarmaṇi ।
vināvantīrna nipuṇāḥ sudṛśo ratanarmaṇi" ।।

dṛṣṭantastu sadharmasya vastunaḥ pratibimbanam ।।

sadharmasyeti prativastūpamāvyavacchedaḥ ! ayamapi sādharmyavaidharmyābhyāṃ dvidhā ।
krameṇodāharaṇam
"aviditaguṇāpi satkavibhaṇitiḥ karṇeṣu vamati madhudhārām ।
anadhigataparimalāpi hi harati dṛśaṃ mālatīmālā" ।।
"tvayi dṛṣṭe kuraṅgākṣyāḥ straṃsate madanavyathā ।
dṛṣṭānudayabhājīndau glāniḥ kumudasaṃhateḥ" ।।
"vasantalekhaikanibaddhabhāvaṃ parāsu kāntāsu manaḥ kuto naḥ ।
praphullamallīmadhulampaṭaḥ kiṃ madhuvrataḥ kāṅkṣati vallimanyām" ।।
idaṃ padyaṃ mama ।
atra "manaḥ kuto naḥ" ityasya "kāṅkṣati vallimanyām" ityasya caikarūpatayaiva varyavasānātprativastūpamaiva ।
iha tu karṇe madhudhārāvamanasya netraharaṇasya ca sāmyameva, na tvaikarūpyam ।
atra samarthyasamarthakavākyayoḥ sāmānyaviśeṣabhāvor'thantaranyāsaḥ, prativastūpamādṛṣṭāntayostu na tatheti bhedaḥ ।

sambhavan vastusambandho asambhavan vāpi kutracit ।
yatra bimbānubimbatvaṃ bodhayetsā nidarśanā ।।

tatra sambhavadvastusambandhanidarśanā yathā
"ko atra bhūmivalaye janān mudhā tāpayan sucirameti sampadam ।
vedayanniti dinena bhānumānāsasāda caramācalaṃ tataḥ" ।।
atra raverīdṛśārthavedanakriyāyāṃ vaktṛtvenānvayaḥ sambhavatyeva ।
īdṛśārthajñāpanasamarthacaramācalaprāptirūpadharmavatvāt ।
sa ca raverastācalagamanasya paritāpināṃ vipatprāpteśca bimbapratibimbabhāvaṃ bodhayati ।
asambhavadvastunidarśanā tvekavākyānekavākyagatatvena dvividhā ।
tatraikavākyagā yathā
"kalayati kuvalayamālālalitaṃ kuṭilaḥ kaṭākṣavikṣepaḥ ।
adharaḥ kisalayalīlāmānanamasyāḥ kalānidhevilāsam" ।।
atrānyasya dharmaṃ kathamanyo vahatviti kaṭākṣavikṣepādīnāṃ kuvalayamālādigatalalitādīnāṃ kalanamasambhavāttallalitādisadṛśaṃ lalitādikamavagamayatkaṭākṣavikṣepādeḥ kuvalayamālādeśca bimbapratibimbabhāvaṃ bodhayati ।
yathā vā
"prayāṇe tava rājendra ! muktā vairimṛgīdṛśām ।
rājahaṃsagatiḥ padbhyāmānanena śaśidyutiḥ" ।।
atra pādābhyāmasambaddharājahaṃsagatestthāgo anupapanna iti tayostatsambandhaḥ kalpyate, sa cāsambhavan rājahaṃsagatimiva gatiṃ bodhayati ।
anekavākyagā yathā
"idaṃ kilāvyājamanoharaṃ vapustapaḥ klapaṃ sādhayituṃ ya icchati ।
dhruvaṃ sa nīlotpalapatradhārayā śamīlatāṃ chettumṛṣirvyavasyati" ।।
atra cacchabdanirdiṣṭavākyārthayorabhedenānvayo anupapadyamānastādṛśavapuṣastapaḥ klamatvasādhanecchā nīlotpalapatnadhārayā śamīlatāchedaneccheveti bimbapratibimbabhāve paryavasyati ।
yathā
"janmedaṃ vandhyatāṃ nītaṃ bhavabhogopalipsayā ।
kācamūlyena vikrīto hanta ! cintāmaṇirmayā" ।।
atra bhavabhogalobhena janmano vyarthatānayanaṃ kācamūlyena cintāmaṇivikraya iveti paryavasānam ।
evam
"kva sūryaprabhavo vaṃśaḥ kva cālpaviṣayā matiḥ ।
titīrṣurdustaraṃ mohāduḍupenāsmi sāgaram" ।।
atra manmatyā sūryavaṃśavarṇanamuḍupena sāgarataraṇamiveti paryavasānam ।
iyaṃ ca kvacidupameyavṛttasyopamāne asambhave api bhavati ।
yathā
"yo anubhūtaḥ kuraṅgākṣyāstasyā madhurimādhare ।
samāsvādi sa mṛdvīkārase rasaviśāradaiḥ" ।।
atra prakṛtasyādharasya madhurimadharmasya drākṣārase asambhavātpūrvavatsāmye paryavasānam ।
mālārūpāpi yathā mama
"kṣipasi śukaṃ vṛṣadaṃśakavadane mṛgamarpayasi mṛgādanaradane ।
vitarasi turagaṃ mahiṣaviṣāṇe nidadhacceto bhogavitāne" ।।
iha vimbapratibambatākṣepaṃ vinā vākyārthāparyavasānam ।
dṛṣṭānte tu paryavasitena vākyārthena sāmarthyādvimbaprativimbatāpratyāyanam ।
nāpīyamarthāpattiḥ, tatra "hāro ayaṃ hariṇākṣīṇām" ityādau sādṛśyaparyavasānābhāvāt ।

ādikyamupameyasyopamānānnyūnatāthavā ।
vyatirekaḥ

sa ca

eka ukte anukte hetau punastridhā ।।

caturvidho api sāmyasya bodhanācchabdator'thataḥ ।
ākṣepācca dvādaśadhā śleṣe apīti triraṣṭadhā ।।

pratyekaṃ syānmilitvāṣṭacatvāriṃśadvidhaḥ punaḥ ।

upameyasyopamānādādhikye heturupameyagatamutkarṣakāraṇamupamānagataṃ nikarṣakāraṇaṃ ca ।
tayordvayorapyuktāvekaḥ, pratyekaṃ samudāyena vānuktau trividha iti catuvidhe apyasminnupamānopameyatvasya nivedanaṃ śabdena arthena ākṣepeṇa ceti dvādaśaprakāro api śleṣe, "api" śabdādaśleṣe'pīti caturviṃśatiprakāraḥ ।
upamānānnyūnatāyāmapyanayaiva bhaṅgyā caturviṃśatiprakārateti militvā aṣṭacatvāriṃśatprakāro vyatirekaḥ ।
udāharaṇam
"akalaṅkaṃ mukhaṃ tasyā na kalaṅkī vidhuryathā" ।
atropameyagatamakalaṅkatvamupamānagataṃ ca kalaṅkitvaṃ hetudvayamapyuktam, yathāśabdapratipādanācca śābdamaupamyam ।
atraiva "na kalaṅkividhūpamam" iti pāṭhe ārtham ।
"jayatīnduṃ kalaṅkinam" iti pāṭhe tvivavattulyādipadavirahādākṣiptam ।
atraivākalaṅkapadatyāge upameyatotkarṣakāraṇānuktiḥ ।
kalaṅkipadatyāge copamānagatanikarṣakāraṇānuktiḥ ।
dvayoranuktau dvayoranuktiḥ ।
śleṣe yathā
"atigāḍhaguṇāyāśca nābjavadbhaṅgurā guṇāḥ" ।
atrevārthe vatiriti śābdamaupamyam ।
utkarṣanikarṣakāraṇayordvayorapyuktiḥ ।
guṇaśabdaḥ śliṣṭaḥ ।
anye bhedāḥ pūrvavadūhyāḥ ।
etāni copameyasyopamānādādhikya udāraṇāni ।
nyūnatve diṅmātraṃ yathā
"kṣīṇaḥ kṣīṇo api śaśī bhūyo bhūyo abhivardhate satyam ।
virama prasīda sundari ! yauvanamanivarti yātaṃ tu" ।।
atropameyabhūtayovanāsthairyasyādhikyam ।
tenātra "upamānādupameyasyādhikye viparyaye vā vyatirekaḥ" iti keṣāṃcillakṣaṇe "viparyaye vetipadamanarthakam" iti yatkecidāhuḥ ।
tanna vicārasaham ।
tathāhi-atrādhikanyūnatve sattvāsattve eva vivakṣite ।
atra ca candrāpekṣayā yauvanasyāsattvaṃ sphuṭameva ।
astu vātrodāharaṇe yathākathaṃcidratiḥ ।
"hanūmadādyairyaśasā mayā punadviṣāṃ hasairdūtapathaḥ sitīkṛtaḥ" ।
ityādiṣu kā gatiriti suṣṭhūktaṃ "nyūnatāthavā" iti ।

sahārthasya balādekaṃ yatra syādvācakaṃ dvayoḥ ।।

sā sahoktirmūlabhūtātiśayoktiryadā bhavet ।

atiśayoktirapyatrābhedādhyavasāyamūlā kāryakāraṇapaurvāparyaviparyayarūpā ca ।
abhedādhyavasāyamūlāpi śleṣabhittikānyathā ca ।
krameṇodāharam
"sahādharadalenāsyā yauvane rāgabhākpriyaḥ" ।
atra rāgapade śleṣaḥ ।
"saha kumudakadambaiḥ kālamullāsayantaḥ saha ghanatimiraughairdhairyamutsārayantaḥ ।
saha sarasijaṣaṇḍaiḥ svāntamāmīlayantaḥ pratidiśamamṛtāṃśoraṃśavaḥ sañcaranti" ।।
idaṃ mama ।
atrollāsādīnāṃ saṃbandhibhedādeva bhedaḥ, na tu śliṣṭatayā ।
"samameva narādhipena sā gurusaṃmohaviluptacetanā ।
agamat saha tailabindunā nanu dīpārciriva kṣitestalam" ।।
iyaṃ ca mālayāpi saṃbhavati ।
yathodāhṛte "saha kumudakadambaiḥ" ityādau ।
"lakṣmaṇena samaṃ rāmaḥ kānanaṃ gahanaṃ yayau" ।
ityādau cātiśayoktimūlābhāvānnāyamalaṅkāraḥ ।

vinoktiryadvinānyena nāsādhvanyadasādhu vā ।।

nāsādhu aśobhanaṃ na bhavati ।
evaṃ ca yadyapi śobhanatva eva paryavasānaṃ tathāpyaśobhanatvābhāvamukhena śobhanavacanasyāyamabhiprāyo yatkasyacidvarṇanīyasyāśobhanatvaṃ tatparasannidhereva doṣaḥ ।
tasyā punaḥ svabhāvataḥ śobhanatvameveti ।
yathā"vinā jaladakālena candro nistandratāṃ gataḥ ।
vinā grīṣmoṣmaṇā mañjurvanarājirajāyata" ।।
"asādhvaśobhanaṃ yathā
"anuyāntyā janātītaṃ kāntaṃ sādhu tvayā kṛtam ।
kā dinaśrīrvinārkeṇa kā niśā śaśinā vinā" ।।
"nirarthakaṃ janma gataṃ nalinyā yayā na dṛṣṭaṃ tuhināṃśubimbam ।
utpattirindorapi niṣphalaiva dṛṣṭā vinidrā nalinī na yena" ।।
atra parasparāvinoktibhaṅgyā cakatkārātiśayaḥ ।
vināśabdaprayogābhāve api vinārthavivakṣāyaṃ vinoktireveyam ।
evaṃ sahoktirapi sahaśabdaprayogābhāve api sahārthavivakṣāyāṃ bhavatīti bodhyam ।

samāsoktiḥ samairyatra kāryaliṅgaviśeṣaṇaiḥ ।
vyavahārasamāropaḥ prastute anyasya vastunaḥ ।।

atra samena kāryeṇa prastute aprastutavyavahārasamāropaḥ ।
yathā
"vyādhūya yadvasanamambujalocanāyā vakṣojayoḥ kanakakumbhavilāsabhājoḥ ।
āliṅgasi prasabhamaṅgamaśeṣamasyā dhanyastvameva malayācalagandhavāha !" ।।
atra gandhavāhe haṭhakāmukavyavahārasamāropaḥ ।
liṅgasāmyena yathā
"asamāptajigīṣasya strīcintā kā manasvinaḥ ।
anākramya jagatkṛtsnaṃ no sandhyāṃ bhajate raviḥ" ।।
atra puṃstrīliṅgamātreṇa ravisandhyayornāyakanāyikāvyavahāraḥ ।
viśeṣaṇasāmyaṃ tu śliṣṭatayā, sādhāraṇyena, aupamyagarbhatvena ca tridhā ।
śliṣṭatayā yathā mama
"vikasitamukhīṃ rāgāsaṅgādralattimirāvṛtiṃ dinakarakaraspṛṣṭāmaindrīṃ nirīkṣya diśaṃ puraḥ ।
jaraṭhalavalīpāṇḍucchāyo bhṛśaṃ kaluṣāntaraḥ śrayati haritaṃ hanta ! prācetasīṃ tuhinadyutiḥ" ।।
atra mukharāgādiśabdānāṃ śliṣṭatā ।
atraiva hi "timirāvṛtim" ityatra "timirāśukam" iti pāṭhe etadeśasya rūpaṇe api samāsoktireva, na tvekadeśavivarti rūpakam, tatra hi timirāṃśukayo rūpyarūpakabhāvo dvayorāvarakatvena sphuṭasādṛśyatayā parasācivyamanapekṣyāpi svamātraviśrānta iti na samāsoktibuddhiṃ vyāhantumīśaḥ ।
yatra tu rūpyarūpakayoḥ sādṛśyamasphuṭaṃ tatraikadeśāntararūpaṇaṃ vinā tadasaṅgataṃ syādityaśābdamapyekadeśāntararūpaṇamārthamapekṣata eveti tatraikadeśavivartirūpakameva ।
yathā
"jassa raṇanteurae kare kuṇantassa maṇḍalaggalaaṃ ।
ragasaṃmuhī vi sahasā parammuhī hoi riuseṇā" ।।
atra raṇāntaḥ purayoḥ sādṛśyamasphuṭameva ।
kvacicca yatra sphuṭasādṛśyānāmapi bahūnāṃ rūpaṇaṃ śābdamekadeśasya cārthaṃ tatraikadeśavivarti rūpakameva ।
rūpakapratīter vyāpitayā samāsoktipratītitirodhāyakatvāt ।
nanvasti raṇāntaḥ purayorapi sukhasaṃcāratayā sphuṭaṃ sādṛśyamiti cet? satyamuktam; astyeva kiṃtu vākyārthaparyālocanasāpekṣam, na khalu nirapekṣam, mukhacandrādermanoharatvādivadraṇāntaḥ- purayoḥ svataḥ sukhasañcāratvābhāvāt ।
sādharaṇyena yathā
"nisargasaurabhodbhrāntabhṛṅgasaṃgītaśālinī ।
udite vāsarādhīśe smerājani sarojinī" ।।
atra nisargetyādiviśeṣaṇasāmyātsarojinyāṃ nāyikāvyavahārapratītau strīmātragāminaḥ smeratvadharmasya samāropaḥ kāraṇam ।
tena vinā viśeṣaṇasāmyamātreṇa nāyikāvyavahārapratīterasambhavāt ।
aupamyagarbhatvaṃ punastridhā sambhavati, upamārūpasaṅkaragarbhatvāt ।
tatropamāgarbhatve yathā
"adantaprabhāpuṣpacitā pāṇipallavaśobhinī ।
keśapāśālivṛndena suveṣā hariṇekṣaṇā" ।।
atra suveṣatvavaśātprathamaṃ dantaprabhāḥ puṣpāṇīvetyupamāgarbhatvena samāsaḥ ।
anantaraṃ ca dantaprabhāsadṛśaiḥ puṣpaiścitetyādisamāsāntarāśrayeṇa samānaviśeṣaṇamahātmyāddhariṇekṣaṇāyāṃ latāvyavahārapratītiḥ ।
rūpakagarbhatve yathā"lāvaṇyamadhubhiḥ pūrṇam-" ityādi ।
saṅkaragarbhatve yathā-"dantaprabhāpuṣpa-" ityādi ।
"suveṣā" ityatra "parītā" iti pāṭhe hyupamārūpakasādhakābhāvātsaṅkarasamāśrayaṇam ।
samāsāntaraṃ pūrvavat ।
samāsāntaramahimnā latāpratītiḥ ।
eṣu ca yaṣāṃ mate upamāsaṅkarayorekadeśavivartitā nāsti tanmate ādyatṛtīyayoḥ samāsoktiḥ ।
dvitīyastu prakāra ekadeśavirviṃtarūpakaviṣaya eva ।
paryālocane tvādye prakāre evadeśavivartinyupamaivāṅgīkartumucitā ।
anyathā
"aindraṃ dhanuḥ pāṇḍupayodhareṇa śaraddadhānārdranakhakṣatābham ।
pramodayantī sakalaṅkaminduṃ tāpaṃ raverabhyadhikaṃ cakāra" ।।
ityatra kathaṃ śaradi nāyikāvyavahārapratītiḥ, nāyikāpayodhareṇārdranakhakṣatābhaśakracāpadhāraṇāsambhavāt ।
nanu "ārdranakhakṣatābham" ityatra sthitamapyupamānatvaṃ vastuparyālocanayā aindre dhanuṣi sañcāraṇīyam ।
yathā"dadhnā juhoti" ityādau havanasyānyathāsiddherdadhni sañcāryate vidhiḥ ।
evañcendracāpābhamārdranakhakṣataṃ dadhāneti pratītirbhaviṣyatīti cet ? na, evaṃvidhanirvāhe kaṣṭasṛṣṭikalpanādekadeśavivartyupamāṅgīkārasyaiva jyāyastvāt ।
astu vātra yathākathañcitsamāsoktiḥ ।
"netrairivotpalaiḥ padmaiḥ-" ityādau cānyagatyasambhavāt ।
kiṃ copamāyāṃ vyavahārapratīterabhāvātkathaṃ tadupajīvikāyāḥ samāsokteḥ praveśaḥ ।
yadāhuḥ
"vyavahāro athavā tattvamaupamye yatpratīyate ।
tannaupamyaṃ samāsoktirekadeśopamā sphuṭā" ।।
evañcopamārūpakayorekadeśavivartitāṅgīkāre tanmūlasaṅkare api samāsokterapraveśo nyāyasiddha eva, tenaupamyagarbhaviśeṣaṇotthāpitatvaṃ nāsyā viṣaya iti viśeṣaṇasāmye śliṣṭaveśeṣaṇotthāpitā sādhāraṇaviśeṣaṇotthāpitā ceti dvidhā ।
kāryaliṅgayostulyatve ca dvividheti catuḥ prakārā samāsoktiḥ ।
sarvatraivātra vyavahārasamāropaḥ kāraṇam ।
sa ca kvacillaukike vastuni laukikavastuvyavahārasamāropaḥ, śāstrīye vastuni śāstrīyavastuvyavahārasamāropaḥ, laukike vā śāstrīyavastuvyavahārasamāropaḥ, śāstrīye vā laukikavastuvyavahārasamāropa iti caturdhā ।
tatra laukikavastvapi rasādibhedādanekavidham ।
śāstrīyamapi tarkāyurvedajyotiḥ śāstraprasiddhatayoti bahuprakārā samāsoktiḥ ।
diṅmātraṃ yathā"vyādhūya yadvasanam-" ityādau laukike vastuni laukikasya haṭhakāmukavyavahārādeḥ samāropaḥ ।
"yairekarūpamakhilāsvapi vṛttiṣu tvāṃ paśyadbhiravyayamasaṃkhyatayā pravṛttam ।
lopaḥ kṛtaḥ kila paratvajuṣo vibhakte
stairlakṣaṇaṃ tava kṛtaṃ dhruvameva manye" ।।
atrāgamaśāstraprasiddhe vastuni vyākaraṇaprasiddhavastuvyavahārasamāropaḥ ।
evamanyatra ।
rūpake aprakṛtamātmasvarūpasanniveśena prakṛtasya rūpamavacchādayati ।
iha tu svāvasthāsamāropeṇāvacchāditasvarūpameva taṃ pūrvāvasthāto viśeṣayati ।
ata evātra vyavahārasamāropo na tu svarūpasamāropa ityāhuḥ ।
upamādhvanau śleṣe ca viśeṣyasyāpi sāmyam, iha tu viśeṣaṇamātrasya ।
aprastutapraśaṃsāyāṃ prastutasya gamyatvam, iha tvaprastutasyeti bhedaḥ ।

uktairviśeṣaṇaiḥ sābhiprāyaiḥ parikaro mataḥ ।

yathā
"aṅgarāja ! senāpate ! droṇopahāsin ! karṇa !, rakṣainaṃ bhīmādduḥ śānam !"

śabdaiḥ svabhāvādekārthaiḥ śleṣo anekārthavācanam ।।

"svabhāvādekārthaiḥ" iti śabdaśleṣād vyavacchedaḥ ।
"vācanam" iti ca dhvaneḥ ।
udāharaṇam
"pravartayan kriyāḥ sādhvīrmālinyaṃ haritā haran ।
mahasā bhūyasā dīpto virājati vibhākaraḥ" ।।
atra prakaraṇādiniyamābhāvād dvāvapi rājasūryau vācyau ।

kvacidviśeṣaḥ sāmānyātsāmānyaṃ vā viśeṣataḥ ।
kāryānnimittaṃ kāryaṃ ca hetoratha samātsamam ।।

aprastutātprastutaṃ cedgamyate pañcadhā tataḥ ।
aprastutapraśaṃsā syād

krameṇodāharaṇam
"pādāhataṃ yadutthāya mūrdhānamadhirohati ।
svasthādevāpamāne api dehinastadvaraṃ rajaḥ" ।।
atrāsmadapekṣayā rajo api varamiti viśeṣe prastute sāmānyamabhihitam ।
"stragiyaṃ yadi jīvitāpahā hṛdaye kiṃ nihitā na hanti mām ।
viṣamapyamṛtaṃ kvacidbhavedamṛtaṃ vā viṣamīśvarecchayā" ।।
atreśvarecchayā kvacidahitakāriṇo api hitakāritvaṃ hitakāriṇo apyahitakāritvamiti sāmānye prastute viśeṣo abhihitaḥ ।
evañcātrāprastutapraśaṃsāmūlor'thāntaranyāsaḥ ।
dṛṣṭānte prakhyātameva vastu pratibimbatvenopādīyate, iha tu viṣāmṛtayoramṛtaviṣībhāvasyāprasiddherna tasya sadbhāvaḥ ।
"indurlipta ivāñjanena jaḍitā dṛṣṭirmṛgīṇāmiva, pramlānāruṇimeva vidrumadalaṃ śyāmeva hemaprabhā ।
kārkaśyaṃ kalayā ca kokilavadhūkaṇṭheṣviva prastutaṃ sītāyāḥ purataśca hanta ! śikhināṃ barhāḥ saharhā iva" ।।
atra sambhāvyamānebhya indrādigatāñjanaliptatvādibhyaḥ kāryebhyo vadanādigatasaundaryaviśeṣarūpaṃ prastutaṃ kāraṇaṃ pratīyate ।
gacchāmīti yathoktayā mṛgadṛśā niḥ śvāsamudrekiṇaṃ tyaktvā tiryagavekṣya bāṣpakaluṣenaikena māṃ cakṣuṣā ।
adya prema madarpitaṃ priyasakhīvṛnde tvayā badhyatā- mitthaṃ snehavivardhito mṛgaśiśuḥ sotprāsamābhāṣitaḥ" ।।
atra kasyacidagamanarūpe kārye kāraṇamabhihitam ।
tulye prastute tulyābhidhāne ca dvidhā śleṣamūlā sādṛśyamātramūlā ca ।
śleṣamūlāpi samāsoktivadviśeṣaṇamātrasya śleṣe śleṣavadviśeṣyasyāpi śleṣe bhavatīti dvidhā ।
krameṇa yathā
"sahakāraḥ sadāmodo vasantaśrīsamanvitaḥ ।
samujjvalaruciḥ śrīmān prabhūtotkalikākulaḥ" ।।
atra viśeṣaṇamātraśleṣavaśādaprastutātsahakārātkasyacitprastutasya nāyakasya pratītiḥ ।
"puṃstvādapi pravicaledyadi yadyadho api yāyādyadi praṇayane na mahānapi syāt abhyuddharettadapi viśvamitīdṛśīyaṃ kenāpi dikprakaṭitā puruṣottamena" ।।
atra puruṣottamapadena viśeṣyeṇāpi śliṣṭena pracuraprasiddhyā prathamaṃ viṣṇureva bodhyate ।
tena varṇanīyaḥ kaścitpuruṣaḥ pratīyate ।
sādṛśyamātramūlā yathā
"ekaḥ kapotapotaḥ śataśaḥ śyenāḥ kṣudhābhidhāvanti ।
ambaramāvṛtiśūnyaṃ harahara śaraṇaṃ vidheḥ karuṇā" ।।
atra kapotādapratustātkaścitprastutaḥ pratīyate ।
iyaṃ ca kvacidvaidharmyeṇāpi bhavati ।
"dhanyāḥ khalu vane vātāḥ kahlārasparśaśītalāḥ ।
rāmamindīvaraśyāmaṃ ye spṛśantyanivāritāḥ" ।।
atra vātā dhanyā ahamadhanya iti vaidharmyeṇa prastutaḥ pratīyate ।
vācyasya sambhavāsambhavobhayarūpatayā triprakāreyam ।
tatra sambhave uktodāharaṇānyeva ।
asambhave yathā
"kokilo ahaṃ bhavān kākaḥ samānaḥ kālimāvayoḥ ।
antaraṃ kathayiṣyanti kākalīkovidāḥ punaḥ" ।।
atra kākakokilayorvākovākyaṃ prastutasyādhyāropaṇaṃ vināsambhavi ।
ubhayarūpatve yathā
"antaśchidrāṇi bhūyāṃsi kaṇṭakā bahavo bahiḥ ।
kathaṃ kamalanālasya mā bhūvan bhaṅgurā guṇāḥ" ।।
atra prastutasya kasyacidadhyāropaṇaṃ vinā kamalanālāntaśchidrāṇāṃ guṇabhaṅgurīkaraṇe hetutvamasambhavi ।
anyeṣāṃ tu sambhavītyubhayarūpatvam ।
asyāśca samāsoktivad vyavahārasamāropaprāṇatvācchabdaśaktimūlādvastudhvanerbhedaḥ ।
upamādhvanāvaprastutasya vyaṅgyatvam ।
evaṃ samāsoktāvapi ।
śleṣe tu dvayorapi vācyatvam ।

uktā vyājastutiḥ punaḥ ।।

nindāstutibhyāṃ vācyābhyāṃ gamyatve stutinindayoḥ ।

nindayā stutergamyatve vyājena stutiriti vyutpattyā vyājastutiḥ ।
stutyā nindāyā gamyatve vyājarūpā stutiḥ ।
krameṇa yathā
"stanayugamuktābharaṇāḥ kaṇṭakakalitāṅgayaṣṭayo deva ! ।
tvayi kupite api prāgiva viśvastā dviṭstriyo jātāḥ" ।।
idaṃ mama ।।
"vyājastutistava payoda ! mayoditeyaṃ yajjīvanāya jagatastava jīvanāni ।
stotraṃ tu te mahadidaṃ ghana ! dharmarāja- sāhayyamarjayasi yatpathikānnihatya" ।।

paryāyoktaṃ yadā bhaṅgyā gamyamevābhidhīyate ।।

udāharaṇam
"spṛṣṭāstā nandane śacyāḥ keśasambhogalālitāḥ ।
sāvajñaṃ pārijātasya mañjaryo yasya sainikaiḥ" ।।
atra hayagrīveṇa svargo vijita iti prastutameva gamyaṃ kāraṇaṃ vaicitryaviśeṣapratipattaye sainyasya pārijātamañjarīsāvajñasparśanarūpakāryadvāreṇābhihitam ।
na cedaṃ kāryātkāraṇapratītirūpāprastutapraśaṃsā, tatra kāryasyāprastutatvāt; iha tu varṇanīyasya prabhāvātiśayabodhakatvena kāryamiti kāraṇavatprastutam ।
evañ
"anena paryāsayatāśrubindūn muktāphalasthūlatamān staneṣu ।
pratyāpatāḥ śatruvilāsinīnāmākṣepasūtreṇa vinaiva hārāḥ" ।।
atra varṇanīyasya rājño gamyabhūtaśatrumāraṇarūpakāraṇavatkāryabhūtaṃ tathāvidhaśatrustrīkrandanajalamapi prabhāvātiśayabodhakatvena varṇanārhamiti paryāyoktameva ।
"rājan rājasutā na pāṭhayati māṃ devyo api tūṣṇīṃ sthitāḥ kubje bhojaya māṃ kumārasacivairnādyāpi kiṃ bhujyate ।
itthaṃ rājaśukastavāribhavane mukto adhvagaiḥ pañjarā- ccitrasthānavalokya śūnyavalabhāvekaikamābhāṣate" ।।
atra prasthānedyataṃ bhavantaṃ śrutvā sahasaivārayaḥ palāyitā iti kāraṇaṃ prastutam ।
"kāryamapi varṇanārhatvena prastutam" iti kecit ।
anye tu"rājaśukavṛttāntena ko api prastutaprabhāvo bodhyata ityaprastutapraśaṃsaiva" ityāhaḥ,

sāmānyaṃ vā viśeṣaṇa viśeṣastena vā yadi ।
kāryaṃ ca kāraṇenedaṃ kāryeṇa ca samarthyate ।।

sādharmyeṇetareṇārthāntaranyāso aṣṭadhā tataḥ ।

krameṇodāharaṇam
"bṛhatsahāyaḥ kāryāntaṃ kṣodīyānapi gacchati ।
sambhūyāmbhodhimabhyeti mahānadyā nagāpagā" ।।
atra dvitīyārdhagatena viśeṣarūpeṇārthena prathamārdhagataḥ sāmānyor'thaḥ sopapattikaḥ kriyate ।
"yāvadarthapadāṃ vācamevamādāya mādhavaḥ ।
virarāma mahīyāṃsaḥ prakṛtyā mitabhāṣiṇaḥ" ।।
"pṛthvi ! sthirā bhava bhujaṅgam ! dhārayaināṃ tvaṃ kūrmarāja ! tadidaṃ dvitayaṃ dadhīthāḥ ।
dikkuñjarāḥ ! kuruta tatnitaye didhīrṣāṃ āryaḥ karoti harakārmukamātatajyam" ।।
atra kāraṇabhūtaṃ harakārmukātatajyīkaraṇaṃ pṛthivīsthairyādeḥ kāryasya samarthakam ।
"sahasā vidadhīta na kriyām" ityādau sampadvaraṇaṃ kāryaṃ sahasā vidhānābhāvasya vimṛśyakāritvarūpasya kāraṇasya samarthakam ।
etāni sādharmya udāharaṇāni ।
vaidharmye yathā
"itthamārādhyamāno api kliśnāti bhuvanatrayam ।
śāmyetpratyapakāreṇa nopakāreṇa durjanaḥ" ।।
atra sāmānyaṃ viśeṣasya samarthakam ।
"sahasā vidadhīta-" ityatra sahasā vidhānābhāvasyāpatpradatvaṃ viruddhaṃ kāryaṃ samarthakam ।
evamanyat ।

hetorvākyapadārthatve kāvyaliṅgaṃ nigadyate ।।

tatra vākyārthatā yathā
"yattvannetrasamānakānti salile magnaṃ tadindīvaraṃ meghairantaritaḥ priye ! tava mukhacchāyānukārī śaśī ।
ye api tvadramanānukārigatayaste rājahaṃsā gatā- stvatsādṛśyavinodamātramapi me daivena na kṣamyate" ।।
atra caturthapāde pādatrayavākyāni hetavaḥ ।
padārthatā yathā mama
"tvadvajirājinirdhūtadhūlīpaṭalapaṅkilām ।
na dhatte śirasā gaṅgāṃ bhūribhārabhiyā haraḥ" ।।
atra dvitīyārdhe prathamārdhamekapadaṃ hetuḥ ।
anekapadaṃ yathā mama
"paśyantyasaṃkhyapathagāṃ tvaddānajalavāhinīm ।
deva ! tripathagātmānaṃ gopayatyugramūrdhani" ।।
iha kecid vākyārthagatena kāvyaliṅgenaiva gatārthatayā kāryakāraṇabhāver'thāntaranyāsaṃ nādriyante ।
tadayuktam, tathā hyatra hetustridhā bhavatijñāpako niṣpādakaḥ samarthakaśceti ।
tatra jñāpako anumānasya viṣayaḥ, niṣpādakaḥ kāvyaliṅgasya, samarthakor'thāntaranyāsasya, iti pṛthageva kāryakāraṇabhāver'thāntaranyāsaḥ kāvyaliṅgīt ।
tathāhi"yattvannetra-" ityādau caturthapādavākyam, anyathā sākāṅkṣatayāsamañjasameva syāt iti pādatrayagatavākyaṃ niṣpādakatvenāpekṣate ।
"sahasā vidadhīta-" ityādau tu
"parāpakāranirataidurjanaiḥ saha saṅgatiḥ ।
vadāmi bhavatastattvaṃ na vidheyā kadācana" ।।
ityādivadupadeśamātreṇāpi nirākāṅkṣatayā svato api gatārthaṃ sahasā vidhānābhāvaṃ sampadvaraṇaṃ sopapattikameva karotīti pṛthageva kāryakāraṇabhāver'thāntaranyāsaḥ kāvyaliṅgāt ।
"na dhatte śirasā gaṅgāṃ bhūribhārabhiyā haraḥ ।
tvadvājirājinirdhūtadhūlibhiḥ paṅkilā hi sā" ।।
ityatra hiśabdopādānena paṅkilatvāditivaddhetutvasya sphuṭatayā nāyamalaṅkāraḥ, vaicitryasyaivālaṅkāratvāt ।

anumānaṃ tu vicchittyā jñānaṃ sādhyasya sādhanāt ।

yathā
"jānīmahe asyā hṛdi sārasākṣyā virājate antaḥ priyavaktracandraḥ ।
tatkāntijālaiḥ prasṛtaistadaṅgeṣvāpāṇḍutā kuḍmalatākṣipadme" ।।
atra rūpakavaśādvicchittiḥ ।
yathā vā
"yatra patatyabalānāṃ dṛṣṭirniśitāḥ patanti tatra śarāḥ ।
taccāparopitaśaro dhāvatyāsāṃ puraḥ smaro manye" ।।
atra kaviprauḍhoktivaśādvicchittiḥ ।
utprekṣāyāmanaścitatayā pratītiḥ, iha tu niścitatayetyubhayorbhedaḥ ।

abhedenābhidhā heturhetorhetumatā saha ।।

yathā mama"tāruṇyasya vilāsaḥ" ityatra vaśīkaraṇaheturnāyikāvaśīkaraṇatvenoktā, vilāsahāsayostvadhyavasāyamūlo ayamaṅkāraḥ ।

anukūlaṃ prātikūlyamanukūlānubandhi cet ।

yathā"kupitāsi yadā tanvi ! nidhāya karajakṣatam ।
badhāna bhujapāśābhyāṃ kaṇṭhamasya dṛḍhaṃ tadā" ।।
asya ca vicchittiviśeṣasya sarvālaṅkāravilakṣaṇatvena sphuraṇātpṛthagalaṅkāratvameva nyāyyam ।

vastuno vaktumiṣṭasya viśeṣapratipattaye ।।

niṣedhābhāsa ākṣepo vakṣyamāṇoktago dvidhā ।

tatra vakṣyamāṇaviṣaye kvacitsarvasyāpi sāmānyataḥ sūcitasya niṣedhaḥ kvacidaṃśoktāvaṃśāntare niṣadha iti dvau bhedau ।
uktaviṣaye ca kvacidvastusvarūpasya niṣedhaḥ, kvacidvastukathanasyeti dvau, ityākṣepasya catvāro bhedāḥ ।
krameṇa yathā
"smaraśaraśatavidhurāyā bhaṇāmi saṃkhyāḥ kṛte kimapi ।
kṣaṇamiha viśramya sakhe ! nirdayahṛdayasya kiṃ vadāmyathavā" ।।
atra sakhyā virahasya sāmānyataḥ sūcitasya vakṣyamāṇaviṣaye niṣedhaḥ ।
"tava virahe hariṇākṣī nirīkṣya navamālikāṃ dalitām ।
hanta ! nitāntamidānīm āḥ kiṃ hatajalpitairathavā" ।।
atra mariṣyatītyaṃśo noktaḥ ।
"bālaa ! ṇāhaṃ dūtī tua piosi tti ṇa maha vāvāro ।
sā marai tujbhkta aaso etnaṃ dhammakkharaṃ bhaṇimo" ।।
atra dūtītvasya vastuno niṣedhaḥ ।
"virahe tava tanvaṅgī kathaṃ kṣapayatu kṣapām ।
dāruṇavyavasāyasya puraste bhaṇitena kim ?" ।।
atra kathanasyoktasyaiva niṣedhaḥ ।
prathamodāharaṇe saṃkhyā avaśyambhāvimaraṇamiti viśeṣaḥ pratīyate ।
dvitīye aśakyavaktavyatvādi, tṛtīye dūtītve yathārthavāditvam, caturthe duḥ khasyātiśayaḥ ।
na cāyaṃ vihitaniṣedhaḥ, atra niṣedhasyābhāsatvāt ।

aniṣṭasya tathārthasya vidhyābhāsaḥ paro mataḥ ।।

tatheti pūrvavadviśeṣapratipattaye ।
yathā
"gaccha gacchasi cet kānta ! panthānaḥ santu te śivāḥ ।
mamāpi janma tatraiva bhūyādyatra gato bhavān" ।।
atrāniṣṭatvādramanasya vidhiḥ praskhaladrūpo niṣedhe paryavasyati ।
viśeṣaśca gamanasyātyantaparihāryatvarūpaḥ pratīyate ।

vibhāvanā vinā hetuṃ kāryotpattiryaducyate ।
uktānuktanimittatvāddvidhā sā parikīrtitā ।।

vinā kāraṇamupanibadhyamāno api kāryodayaḥ kiñcidanyatkāraṇamapekṣyaiva bhavituṃ yuktaḥ ।
tacca kāraṇāntaraṃ kvaciduktaṃ kvacidanuktamiti dvidhā ।
yathā
"anāyāsakṛśaṃ madhyamaśaṅkatarale dṛśau ।
abhūṣaṇamanohāri vapurvayasi subhruvaḥ" ।।
atra vayorūpanimittamuktam ।
atraiva "vapurbhāti mṛgīdṛśaḥ" iti pāṭhe anuktam

sati hetau phalābhāvo viśeṣoktistathā dvidhā ।

tathetyuktānuktanimittatvāt ।
tatroktanimittā yathā
"dhanino api nirunmādā yuvāno api na cañcalāḥ ।
prabhavo apyapramattāste mahāmahimaśālinaḥ" ।।
atra mahāmahimaśālitvaṃ nimittamuktam ।
atraiva caturthapāde "kiyantaḥ santi bhūtale" iti pāṭhe tvanuktam ।
acintyanimittatvaṃ cānuktanimittasyaiva bheda iti pṛthaṅnoktam ।
yathā
"sa ekastrīṇi jayati jaganti kusumāyudhaḥ ।
haratāpi tanuṃ yasya śambhunā na hṛtaṃ balam" ।।
atra tanuharaṇenāpi balāharaṇe nimittamacintyam ।
iha ca kāryābhāvaḥ kāryaviruddhasadbhāvamukhenāpi nibaddhyate ।
vibhāvanāyāmapi kāraṇābhāvaḥ kāraṇaviruddhasadbhāvamukhena ।
evañca "yaḥ kaumāraharaḥ" ityāderukaṇṭhākāraṇaviruddhasya nibandhanādvibhāvanā ।
"yaḥ kaumāra-" ityādeḥ kāraṇasya ca kāryaviruddhāyā utkaṇṭhāyā nibandhanādviśeṣoktiḥ, evaṃ cātra vibhāvanāviśeṣoktyoḥ saṅkaraḥ ।
śuddhodāharaṇaṃ tu mṛgyam ।

jātiścaturbhirjātyādyairguṇo guṇādibhistribhiḥ ।।

kriyā kriyādravyābhyāṃ yaddravyaṃ dravyeṇa vā mithaḥ ।
viruddhamiva bhāseta virodho asau daśākṛtiḥ ।।

krameṇa yathā
"tava virahe malayamaruddavānalaḥ śaśiruco api soṣmāṇaḥ ।
hṛdayamalirutamapi bhinte nalinīdalamapi nidāgharavirasyāḥ" ।।
"santatamusalāsaṅgādvahutaragṛhakarmaghaṭanayā nṛpate ! ।
dvijapatnīnāṃ kaṭhināḥ sati bhavati karāḥ sarojasukumārāḥ" ।।
"ajasya gṛhṇato janma nirīhasya hatadviṣaḥ ।
svapato jāgarūkasya yāthārthyaṃ veda kastava" ।।
"vallabhotsaṅgasaṅgena vinā hariṇacakṣuṣaḥ ।
rākāvibhāvarījānirviṣajvālākulo abhavat" ।।
nayanayugāsecanakaṃ mānasavṛttayāpi duṣprāpam ।
rūpamidaṃ madirākṣyā madayati hṛdayaṃ dunoti ca me ।।
"tvadvāji" ityādi ।
"vallabhotsaṅga'ityādiśloke caturthapāde "madhyandinadinādhipaḥ" iti pāṭhe dravyayorvirodhaḥ ।
atra "tava viraha-" ityādau pavanādīnāṃ bahuvyaktivācakatvājjātiśabdānāṃ davānaloṣmahṛdayabhedanasūryairjātiguṇakriyādravyarūpairanyonyaṃ virodho mukhata ābhāsate, virahahetukatvātsamādhānam ।
"ajasya-" ityādāvajatvādiguṇasya janmaprahaṇādikriyayā virodhaḥ, bhagavataḥ prabhāvasyātiśāyitvāttu samādhānam ।
"tvadvāji-" ityādau "haro api śirasā gaṅgāṃ na dhatte" iti virodhaḥ, "tvadvāji-" ityādikaviprauḍhoktyā tu samādhānam ।
spaṣṭamanyat ।
vibhāvanāyāṃ kāraṇābhāvenopanibadhyamānatvātkāryameva bādhyatvena pratīyate, viśoṣoktau ca kāryābhāvena kāraṇameva; iha tvanyonyaṃ dvayorapi bādhyatvamiti bhedaḥ ।

kāryakāraṇayorbhinnadeśatāyāmasaṅgatiḥ ।

yathā
"sā bālā vayamapragalbhamanasaḥ sā strī vayaṃ kātarā sā pīnonnatimatpayodharayugaṃ dhatte sakhedā vayam ।
sākrāntā jaghanasthalena guruṇā gantuṃ na śaktā vayaṃ doṣairanyajanāśrayairapaṭavo jātāḥ sma ityadbhutam" ।।
asyāścāpavādakatvādekadeśasthayorvirodhe virodhālaṅkāraḥ ।

guṇau kriye vā cetsyātāṃ viruddhe hetukāryayoḥ ।।

yadvarabdhasya vaiphalyanarthasya ca sambhavaḥ ।
virūpayoḥ saṃghaṭanā yā ca tadviṣamaṃ matam ।।

krameṇa yathā
"sadyaḥ karasparśamavāpya citraṃ raṇe raṇe yasya kṛpāṇalekhā ।
tamālanīlā śaradindupāṇḍu yaśastrilokābhāraṇaṃ prasūte" ।।
atra kāraṇarūpāsilatāyāḥ "kāraṇaguṇā hi kāryaguṇamārabhante" iti sthaterviruddhā śuklayaśasa utpattiḥ ।
"ānandamamandamimaṃ kuvalayadalalocane ! dadāsi tvam ।
virahastvayaiva janitastāpayatitarāṃ śarīraṃ me" ।।
atrānandajanakastrīrūpakāraṇāttāpajanakavirahotpattiḥ ।
"ayaṃ ratnākaro ambhodhirityasevi dhanāśayā ।
dhanaṃ dūre astu vadanamapūri kṣāravāribhaiḥ" ।।
atra kevalaṃ kāṅkṣitadhanalābho nābhūt, pratyata kṣāravāribhirvadanapūraṇam ।
"kva vanaṃ taruvalkabhūṣaṇaṃ nṛpalakṣmīḥ kva mahendravanditā ।
niyataṃ pratikūlavatino bata dhātuścaritaṃ suduḥ saham" ।।
atra vanarājyaśriyorvirūpayoḥ saṃghaṭanā ।
idaṃ mama ।
yathā vā
"vipulena sāgaraśayasya kukṣiṇā bhuvanāni yasya papire yugakṣaye ।
madavibhramāsakalayā pape punaḥ sa purastriyaikatamayaikayā dṛśā" ।।

samaṃ syādānurūpyeṇa ślāghā yogyasya vastunaḥ ।

yathā
śaśinamupagateyaṃ kaumudī meghamuktaṃ jalanidhimanurūpaṃ jahnukanyāvatīrṇā ।
iti samaguṇayogaprītayastatra paurāḥ śravaṇakaṭu nṛpāṇāmekavākyaṃ vibavruḥ" ।।

vicitraṃ tadviruddhasya kṛtiriṣṭaphalāya cet ।।

yathā
"praṇamatyunnatihetorjovitahetorvimuñcati prāṇān ।
duḥ khīyati sukhahetoḥ ko mūḍhaḥ sevakādanyaḥ" ।।

āśrayāśrayiṇorekasyādhikye adhikamucyate ।

āśrayādhikye yathā
"kimadhikamasya brūmo mahimānaṃ vārigherhariryatra ।
ajñāta eva śete kukṣau nikṣipya bhuvanāni" ।।
āśritādhikye yathā
"yugāntakālapratisaṃhṛtātmano jaganti yasyāṃ savikāsamāsata ।
tanau mamustatra na kaiṭabhadviṣastapodhanābhyāgamasambhavā mudaḥ" ।।

anyonyamubhayorekakriyāyāḥ kāraṇaṃ mithaḥ ।।

"tvayā sā śobhate tanvī tayā tvamapi śobhase ।
rajanyā śobhate candraścandreṇāpi niśīthinī" ।।

yadādheyamanādhāramekaṃ cānekagocaram ।
kiñcitprakurvataḥ kāryamaśakyasyetarasya vā ।।

kāryasya karaṇaṃ daivādviśeṣastrividhastataḥ ।

krameṇa yathā
"divamapyupayātānāmākalpamanalpaguṇagaṇā yeṣām ।
ramayanti jaganti giraḥ kathamiva kavayo na te vandyāḥ" ।।
"kānane sariduddeśe girīṇāmapi kandare ।
paśyantyantakasaṅkāśaṃ tvāmekaṃ ripavaḥ puraḥ" ।।
"gṛhiṇī sacivaḥ sakhī mithaḥ priyaśiṣyā lalite kalāvidhau ।
karuṇāvimukhena mṛtyunā haratā tvāṃ vada kiṃ na me hṛtam" ।।

vyāghātaḥ sa tu kenāpi vastu yena yathākṛtam ।।

tenaiva cedupāyena kurute anyastadanyathā ।

yathā"dṛśā dagdhaṃ manasijam-" ityādi ।

saukaryeṇa ca kāryasya viruddhaṃ kriyate yadi ।।

vyāghāta ityeva ।
"ihaiva tvaṃ tiṣṭha drutamahamahobhiḥ katipayaiḥ samāgantā kānte ! mṛdurasi na cāyāsasahanā ।
mṛdutvaṃ me hetuḥ subhaga ! bhavatā gantumadhikaṃ na mṛdvī soḍhā yadvirahakṛtamāyāsamasamam" ।।
atra nāyakena nāyikāyā mṛdutvaṃ sahagamanābhāvahetutvenoktam ।
nāyikayā ca pratyuta sahagamane tato api saukaryeṇa hetutayopanyastam ।

paraṃ paraṃ prati yadā pūrvapūrvasya hetutā ।
tadā kāraṇamālā syāt

yathā
"śrutaṃ kṛtadhiyāṃ saṅgājjāyate vinayaḥ śrutāt ।
lokānurāgo vinayānna kiṃ lokānurāgataḥ" ।।

tanmālādīpakaṃ punaḥ ।।

dharmiṇāmekadharmeṇa sambandho yadyathottaram ।

yathā
"tvayi saṅgarasamprāpte dhanuṣāsāditāḥ śarāḥ ।
śarairariśirastena bhūstayā tvaṃ tvayā yaśaḥ" ।।
atrāsādanakriyā dharmaḥ ।

pūrvaṃ pūrvaṃ prati viśeṣaṇatvena paraṃ param ।।

sthāpyate apohyate vā cet syāttadaikāvalī dvidhā ।

krameṇodāharaṇam
"saro vikasitāmbhojamambhojaṃ bhṛṅgasaṅgatam ।
bhṛṅgā yatra sasaṅgītāḥ saṅgītaṃ sasmarodayam" ।।
"na tajjalaṃ yanna sucārupaṅkajaṃ na paṅkajaṃ tadyadalīnaṣaṭpadam ।।
na ṣaṭpado asau na juguñja yaḥ kalaṃ na guñjitaṃ tanna jahāra yanmanaḥ" ।।
kacidviśeṣyamapi yathottaraṃ viśeṣaṇatayā sthāpitamapohitaṃ ca dṛśyate ।
yathā
"vāpyo bhavanti vimalāḥ sphuṭanti kamalāni vāpīṣu ।
kamaleṣu patantyalayaḥ karoti saṅgītamaliṣu padam" ।।
evamapohane api ।

uttarottaramutkarṣo vastunaḥ sāra ucyate ।।

yathā"rājye sāraṃ vasudhā vasudhāyāmapi puraṃ pure saudham ।
saudhe talpaṃ talpe varāṅganānaṅgasarvasvam" ।।

yathāsaṃkhyamūddeśa uddiṣṭānāṃ krameṇa yat ।

yathā
"unmīlanti nakhairlunīhi vahati kṣaumāñcalenāvṛṇu krīḍākānanamāviśanti valayakvāṇaiḥ samutnāsaya ।
itthaṃ vañjuladakṣiṇānilakuhūkaṇṭheṣu sāṅketika- vyāhārāḥ subhaga ! tvadīyavirahe tasyāḥ sakhīnāṃ mithaḥ" ।।

kvacidekamanekasminnanekaṃ caikagaṃ kramāt ।।

bhavati kriyate vā cettadā paryāya iṣyate ।

krameṇa yathā
"sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ ।
valīṣu tasyāḥ skhalitāḥ prapedire krameṇa nābhiṃ prathamodabindhavaḥ" ।।
"vicaranti vilāsinyo yatra śroṇibharālasāḥ ।
vṛkakākaśivāstatra dhāvantyaripure tava" ।।
"visṛṣṭarāgādadhārānnivartitaḥ stanāṅgarāgādaruṇācca kandukāt ।
kuśāṅkurādānaparikṣatāṅguliḥ kṛto akṣasūtrapraṇayī tayā karaḥ" ।।
"yayorāropitastāro hāraste arivadhūjanaiḥ" ।।
nidhīyante tayoḥ sthūlāḥ stanayoraśruvindavaḥ" ।।
eṣu ca kvacidādhāraḥ saṃhatarūpo asaṃhatarūpaśca ।
kvācidādheyamapi ।
yathā
"sthitāḥ kṣaṇam-" ityatrodabindavaḥ pakṣmādāvasaṃhatarūpa ādhāre krameṇābhavan ।
"vicaranti-" ityatrādheyabhūtā vṛkādayaḥ saṃhatarūpāripure krameṇābhavan ।
evamanyat ।
atra caikasyānekatra krameṇaiva vṛtteviśeṣālaṅkārād bhedaḥ ।
vinimayābhāvātparivṛtteḥ ।

parivṛttiviṃnimayaḥ samanyūnādhikairbhavet ।।

krameṇodāharaṇam
"dattvā kaṭākṣameṇākṣī jagraha hṛdayaṃ mama ।
mayā tu hṛdayaṃ dattvā gṛhīto madanajvaraḥ" ।।
atra prathamer'dhe samena, dvitīyer'dhe nyūnena ।
"tasya ca pravayaso jaṭāyuṣaḥ svargiṇaḥ kimiva śocyate adhunā ।
yena jarjarakalevaravyayātkrītamindukiraṇojjvalaṃ yaśaḥ" ।।
atrādikyena ।

praśnādapraśnato vāpi kathitādvastuno bhavet ।
tādṛganyavyapohaścecchābda ārtho athavā tadā ।।

parisaṃkhyā

krameṇodāharaṇam
"kiṃ bhūṣaṇaṃ sudṛḍhamatra yaśo na ratnaṃ kiṃ kāryamāryacaritaṃ sukṛtaṃ na doṣaḥ ।
kiṃ cakṣurapratihataṃ dhiṣaṇā na netraṃ jānāti kastvadaparaḥ sadasadvivekam" ।।
atra vyavacchedyaṃ ratnādi śābdam ।
"kimārādhyaṃ sadā puṇyaṃ kaśca sevyaḥ sadāgamaḥ ।
ko dhyeyo bhagavān viṣṇuḥ kiṃ kāmyaṃ paramaṃ padam" ।।
atra vyavacchedyaṃ pāpādyārtham ।
anayoḥ praśnapūrvakatvam ।
apraśnapūrvakatve yathā
"bhaktirbhave na vibhave vyasanaṃ śāstre na yuvatikāmāstre ।
cintā yaśasi na vapuṣi prāyaḥ paridṛśyate mahatām" ।।
"balamārtabhayopaśāntaye viduṣāṃ saṃmataye bahu śrutam ।
vasu tasya na kevalaṃ vibhorguṇavattāpi paraprayojanam" ।।
śleṣamūlatve cāsya vaicitryaviśeṣo yathā
"yasmiṃśca rājani "jitajagati pālayati mahīṃ citrakarmasu varṇasaṅkaraścāpeṣu guṇacchedaḥ-" ityādi ।

uttaraṃ praśnasyottarādunnayo yadi ।
yaccāsakṛdasaṃbhāvyaṃ satyapi praśna uttaram ।।

yathā mama
"vībhituṃ na kṣamā śvaśrūḥ svāmī dūrataraṃ gataḥ ।
ahamekākinī bālā taveha vasatiḥ kutaḥ" ।।
anena pathikasya vasatiyācanaṃ pratīyate ।
"kā visamā devyagaī kiṃ laddhavvaṃ jaṇo guṇaggāhī ।
ki sokkhaṃ sukalattaṃ kiṃ duggojbhktaṃ khalo loo" ।।
atrānyavyapohe tātparyābhāvātparisaṃkhyāto bhedaḥ ।
na cedamanumānam, sādhyasādhanayordvayonirdeśa eva tasyāṅgīkārāt ।
na ca kāvyaliṅgam, uttarasya praśnaṃ pratyajanakatvāt ।

daṇḍāpūpikayānyārthāgamor'thāpattiraṣyate ।

"mūṣikeṇa daṇḍo bhakṣita" ityanena tatsahacaritamapūpabhakṣaṇamarthādāyātaṃ bhavatīti niyatasamānanyāyādarthāntaramāpatatītyeṣa nyāyo daṇḍāpūpikā ।
atra ca kvacitprākaraṇikādarthādaprākaraṇikasyārthasyāpatanaṃ kvacidaprākaraṇikārthatprākaraṇikārthasyeti dvau bhedau ।
krameṇodāharaṇam
"hāro ayaṃ hariṇākṣīṇāṃ luṭhati stanamaṇḍale ।
muktānāmapyavastheyaṃ ke vayaṃ smarakiṅkarāḥ" ।।
"vilalāpa sa bāṣpagadradaṃ sahajāmapyapahāya dhīratām ।
atitaptamayo api mārdavaṃ bhajate kaiva kathā śarīriṇām" ।।
atra ca samānanyāyasya śleṣamūlatve vaicitryaviśeṣo yathodāhṛte-"hāro ayam-" ityādau na cedamanumānam, samānanyāyasya sambandharūpatvābhāvāt ।

vikalpastulyabalayorvirodhaścāturīyu taḥ ।।

yathā"namayantu śirāṃsi dhanūṃṣi vā karṇapūrīkriyantāmājñā maurvyo vā" ।
atra śirasāṃ dhanuṣāṃ ca namanayoḥ sandhivigrahopalakṣaṇatvāt sandhivigrahayoścaikadā kartumaśakyatvādvirodhaḥ, sa caikapakṣāśrayaṇaparyavasānaḥ ।
tulyabalatvaṃ cātra dhanuḥ śironamanayordūyorapi spardhayā sambhāvyamānatvāt ।
cāturyaṃ cātraupamyagarbhatvena ।
evaṃ "karṇapūrīkriyantām" ityatrāpi evaṃ
"yuṣmākaṃ kurutāṃ bhavātiśamanaṃ netre tanurvā hareḥ" ।
atra śleṣāvaṣṭambhena cārutvam ।
"dīyatāmajitaṃ vittaṃ devāya brāhmaṇāya vā" ।
ityatra cāturyābhāvānnāyamalaṅkāraḥ ।

samuccayo ayamekasmin sati kāryasya sādhake ।
khalekapotikānyāyāttatkaraḥ syātparo api cet ।।

guṇau kriye vā yugapatsyātāṃ yadvā guṇakriye ।

yathā mama
"haṃho dhīrasamira ! hanta jananaṃ te candanakṣmābhṛto dākṣiṇyaṃ jagaduttaraṃ paricayo godāvarīvāribhiḥ ।
pratyaṅgaṃ dahasīti me tvamapi ceduddāmadāvāgniva- nmattoyaṃ malinātmako vanacaraḥ kiṃ vakṣyate kokilaḥ" ।।
atra dāhe ekasmiṃścandanakṣmābhṛjjanmarūpe kāraṇe satyapi dākṣiṇyādīnāṃ hetvantarāṇāmupādānam ।
atra sarveṣāmapi hetūnāṃ śobhanatvātsadyogaḥ ।
atraiva caturthapāde mattādīnāmaśobhanānāṃ yogādasadyogaḥ ।
sadasadyogo yathā
"śaśī divasadhūsaro galitayauvanā kāminī saro vigatavārijaṃ mukhamanakṣaraṃ svākṛteḥ ।
prabhūrdhanaparāyaṇaḥ satatadurgataḥ sajjano nṛpāṅganagataḥ khalo manasi sapta śalyāni me" ।।
iha kecidāhuḥ"śaśiprabhṛtīnāṃ śobhanatvaṃ khalasyāśobhanatvaṃ ceti sadasadyogaḥ" iti anye tu"śaśiprabhṛtīnāṃ svataḥ śobhanatvaṃ dhūsaratvādīnāṃ tvaśobhanatvamiti sadasadyogaḥ" ।
atra hi śaśiprabhṛtiṣu dhūsaratvāderatyantacitatvamiti vicchittiviśeṣasyaiva camatkāravidhāyitvam ।
"manasi saptaśalyāni me" iti saptānāmapi śalyatvenopasaṃhāraśca ।
"nṛpāṅganagataḥ khala" iti tu kramabhedādduṣṭatvamāvahati sarvatra viśeṣyasyaiva śobhanatvena prakramāditi ।
iha ca khalekapotavatsarveṣāṃ kāraṇānāṃ sāhityenāvatāraḥ ।
samādhyalaṅkāre tvekakāryaṃ prati sādhake samagre apyanyasya kākatālīyanyāyenāpatanamiti bhedaḥ ।
"aruṇe ca taruṇi nayane tava malinaṃ ca priyasya mukham ।
mukhamānataṃ ca sakhi te jvalitaścāsyāntare smarajvalanaḥ" ।।
atrādyer'the guṇayoryaugapadyam, dvitīye kriyayoḥ ।
ubhayoryaugapadye yathā
"kaluṣaṃ ca tavāhiteṣvakasmātsitapaṅkeruhasodaraśri caśruḥ ।
patitaṃ ca mahīpatīndra ! teṣāṃ vapuṣi prasphuṭamāpadāṃ kaṭākṣaiḥ" ।।
"dhunoti cāsiṃ tanute ca kīrtim" ।
ityādāvekādhikaraṇe apyeṣa dṛśyate ।
na cātra dīpakam, ete hi guṇakriyāyaugapadye samuccayaprakārā niyamena kāryakāraṇakālaniyamaviparyayarūpātiśayoktimūlāḥ, dīpakasya cātiśayoktimūlatvābhāvaḥ ।

samādhiḥ sukare kārye daivādvastvantarāgamāt ।।

yathā"mānamasyā nirākartuṃ pādayorme patiṣyataḥ ।
upakārāya diṣṭyedamudīrṇaṃ ghanagarjitam" ।।

pratyanīkamaśaktena pratīkāre riporyadi ।
tadīyasya tiraskārastasyaivotkarṣasādhakaḥ ।।

tasyaiveti riporeva ।
yathā mama
"madhyena tanumadhyā me madhyaṃ jitavatītyayam ।
ibhakumbhau bhinattyasyāḥ kucakumbhanibho hariḥ" ।।

prasiddhasyopamānasyopameyatvaprakalpanam ।
niṣphalatvābhidhānaṃ vā pratīpamiti kathyate ।।

krameṇa yathā
"yattvannetrasamānakāntisalile magnaṃ tadindīvaram" ।
ityādi ।
"tadvaktraṃ yadi mudritā śaśikathā hā hema sā ceddyutiḥ; taccakṣuryadi hāritaṃ kuvalayaistaccetsmitaṃ kā sudhā ? ।
dhikkandarpadhanurbhruvau yadi ca te kiṃ vā bahu brūmahe yatsatyaṃ punaruktavastuvimukhaḥ sargakramo vedhasaḥ" ।।
atra vaktrādibhireva candrādīnāṃ śobhātivahanātteṣāṃ niṣphalatvam ।

uktvā cātyantamutkarṣamatyutkṛṣṭasya vastunaḥ ।
kalpite apyupamānatve pratīpaṃ kecidūcire ।।

yathā
"ahameva guruḥ sudāruṇānāmiti hālāhala ! tāta ! mā sma dṛpyaḥ ।
nanu santi bhavādṛśāni bhuvane asmin vacanāni durjanānām" ।।
atra prathamapādenotkarṣātiśaya uktaḥ ।
tadanuktau tu nāyamalaṅkāraḥ ।
yathā
"brahmeva brāhmaṇo vadati" ityādi ।

mīlitaṃ vastuno guptiḥ kenacittulyalakṣmaṇā ।

atra samānalakṣaṇaṃ vastu kvacidāgantukam ।
krameṇa yathā
"lakṣmīvakṣojakastūrīlakṣma vakṣaḥ sthale hareḥ ।
grastaṃ nālakṣi bhāratyā bhāsā nīlotpalābhayā" ।।
atra bhagavataḥ śyāmā kāntiḥ sahajā ।
"sadaiva śoṇopalakuṇḍalasya yasyāṃ mayūkhairaruṇīkṛtāni ।
kopoparaktānyapi kāminīnāṃ mukhāni śaṅkāṃ vidadhurna yūnām" ।।
atra māṇikyakuṇḍalasyāruṇimā mekhe āgantukaḥ ।

sāmānyaṃ prakṛtasyānyatādātmyaṃ sadṛśairguṇaiḥ ।।

yathā"mallikācitadhammillāścārucandanacacitāḥ ।
avibhāvyāḥ sukhaṃ yānti candrikāsvabhisārikāḥ" ।।
mīlite utkṛṣṭaguṇena nikṛśṭaguṇasya tirodhānam, iha tūbhayostulyaguṇatayā bhedāgrahaḥ ।

tadguṇaḥ svaguṇatyagādatyutkṛṣṭaguṇagrahaḥ ।

yathā"jagāda vadanacchadmapadmaparyantapātinaḥ ।
nayan madhulihaḥ śvaityamudagradaśanāṃśubhiḥ" ।।
mīlite prakṛtasya vastuno vastvantareṇācchādanam, iha tu vastvantaraguṇenākrāntatā pratīyata iti bhedaḥ ।

tadrūpānanuhārastu hetau satyaṣyatadguṇaḥ ।।

yathā"hanta ! sāndreṇa rāgeṇa bhṛte api hṛdaye mama ।
guṇagaura ! niṣaṇṇo api kathaṃ nāma na rajyasi" ।।
yathā vā
"gāṅgamambu sitamambu yāmunaṃ kajjalābhamubhayatra majjataḥ ।
rājahaṃsa ! tava saiva śubhratā cīyate na ca na cāpacīyate" ।।
pūrvatrātiraktahṛdayasaṃparkāt prāptavadapi guṇagauraśabdavācyasya nāyakasya raktatvaṃ na niṣpinnam, uttaratrāprastutapraśaṃsāyāṃ vidyamānāyāmapi gaṅgāyamunāpekṣayā prakṛtasya haṃsasya gaṅgāyamunayoḥ saṃparke api na tadrūpatā ।
atra ca guṇāgrahaṇarūpavicchittiviśeṣāśrayādviśeṣokterbhedaḥ, varṇāntarotpattyabhāvācca viṣamāt ।

saṃlakṣitastu sūkṣmor'tha ākāreṇeṅgitena vā ।
kayāpi sūcyate bhahgyā yatra sūkṣmaṃ taducyate ।।

sūkṣmaḥ sthūlamatibhirasaṃlakṣyaḥ ।
atrākāreṇa yathā
"vaktrasyandisvedabinduprabandhairdṛṣṭvā bhinnaṃ kuṅkumaṃ kāpi kaṇṭhe ।
puṃstvaṃ tanvyā vyañjantī vayasyā smitvā pāṇau khaḍgalekhāṃ lilekha" ।।
atra kayācitkuṅkumabhedena saṃlakṣitaṃ kasyāścitpuruṣāyitaṃ pāṇau puruṣacihnakhaḍgalekhālikhanena sūcitam ।
iṅgitena yathā
saṅketakālamanasaṃ viṭaṃ jñātvā vidagdhayā ।
hasannetrāpitākūtaṃ līlāpadmaṃ nimīlitam ।।
atra viṭasya bhrūvikṣepādinā lakṣitaḥ saṅketakālābhiprāyo rajanīkālabhāvinā padmanimīlanena prakāśitaḥ ।

vyājoktirgopanaṃ vyājādudbhinnasyāpi vastunaḥ ।

yathā
"śailendrapratipādyamānagirijāhastopagūḍhollasa- dromāñcādivisaṃṣṭhulākhilavidhivyāsaṅgabhaṅgākulaḥ ।
āḥ śaityaṃ tuhinācalasya karayorityūcivān sasmitaṃ śailāntaḥ puramātṛmaṇḍalagaṇairdṛṣṭo avatādvaḥ śivaḥ" ।।
neyaṃ prathamāpahnatiḥ, āpahnavakāriṇo viṣayasyānabhidhānāt ।
dvitīyāpahnuterbhedaśca tatprastāve daśitaḥ ।

svabhāvoktirdurūhārthasvakriyārūpavarṇanam ।।

durūhayoḥ kavimātravedyayoḥ arthasya ḍimbhādeḥ svayostadekāśrayayośceṣṭāsvarūpayoḥ ।
yathā mama
"lāṅgūlenābhihatya kṣititalamasakṛddārayannagrapadbhyā- mātmanyevāvalīya drutamatha gaganaṃ protpatan vikrameṇa ।
sphūrjaddhuṅkāradhoṣaḥ pratidiśamakhilān drāvayanneṣa jantūna kopāviṣṭaḥ praviṣṭaḥ prativanamaruṇocchūnacakṣūstarakṣuḥ" ।।

adbhutasya padārthasya bhūtasyātha bhaviṣyataḥ ।
yatpratyakṣāyamāṇatvaṃ tadbhāvikamudāhṛtam ।।

yathā
"munirjayati yogīndro mahātmā kumbhasambhavaḥ ।
yenaikaculuke dṛṣṭau divyau tau matsyakacchapau" ।।
yathā vā
"āsīdañjanamatreti paśyāmi tava locane ।
bhāvibhūṣaṇasambhārāṃ sākṣātkurve tavākṛtim" ।।
na cāyaṃ prasādākhyo guṇaḥ, bhūtabhāvinoḥ pratyakṣāyamāṇatve tasyāhetutvāt ।
na cādbhuto rasaḥ, vismayaṃ pratyasya hetutvāt ।
na cātiśayoktiralaṅkāraḥ, adhyavasāyābhāvāt ।
na ca bhrāntimān, bhūtabhāvinorbhūtabhāvitayaiva prakāśanāt ।
na ca svabhāvoktiḥ, tasya laukikavastugatasūkṣmadharmasvabhāvasyaiva yathāvadvarṇanaṃ svarūpam; asya tu vastunaḥ pratyakṣāyamāṇasvarūpo vicchittiviśeṣo astīti ।
yadi punarvastunaḥ kvacitsvabhāvoktāvapyasyā vicchitteḥ sambhavastadobhayoḥ saṅkaraḥ ।
"anātapattro apyayamatra lakṣyate sitātapattrairiva sarvato vataḥ ।
acāmaro apyeṣa sadaiva vījyate vilāsabālavyajanena ko apyayam" ।।
atra pratyakṣāyamāṇasyaiva varṇanānnāyamalaṅkāraḥ, varṇanāvaśena pratyakṣāyamāṇatvasyaiva svarūpatvāt ।
yatpunarapratyakṣāyamāṇasyāpi varṇane pratyakṣāyamāṇatvaṃ tatrāyamalaṅkāro bhavituṃ yuktaḥ, yathodāhṛte "āsīdañjanam'ityādau ।

lokātiśayasaṃpattivarṇanodāttamucyate ।
yadvāpi prastutasyāṅgaṃ mahatāṃ caritaṃ bhavet ।।

krameṇodāharaṇam
"adhaḥ kṛtāmbhodharamaṇḍalānāṃ yasyāṃ śaśāṅkopalakuṭṭīmānām ।
jyotsnānipātātkṣarakṣatāṃ payobhiḥ kelīvanaṃ vṛddhimurīkaroti" ।।
"nābhiprabhinnāmburuhāsanena saṃstūyamānaḥ prathamena dhātrā ।
amuṃ yugāntocitayoganidraḥ saṃhṛtya lokān puruṣo adhiśate" ।।

rasabhāvau tadābhāsau bhāvasya praśamastathā ।
guṇībhūtatvamāyānti yadālaṅkṛtayastadā ।।

rasavatpreya ūrjasvi samāhitamiti kramāt ।

tadābhāsau rasābhāso bhāvābhāsaśca ।
tatra rasayogādrasavadalaṅkāro yathā
"ayaṃ sa rasanotkarṣo-" ityādi ।
atra śṛṅgāraḥ karuṇasyāṅgam ।
evamanyatrāpi ।
prakṛṣṭapriyatvātpreyaḥ ।
yathā mama
"āmīlitālasavivatitatārakākṣīṃ matkaṇṭhabandhanadaraślathabāhuvallīm ।
prasvedavārikaṇikācitaghaṇḍabimbāṃ saṃsmṛtya tāmaniśameti na śāntimantaḥ" ।।
atra saṃbhogaśṛṅgāraḥ smaraṇākhyabhāvasyāṅgam ।
sa ca vipralambhasya ।
ūrjo balam, anaucityapravṛttau tadatrāstītyūrjasvi ।
yathā
"vane akhilakalāsaktāḥ parihṛtya nijastriyaḥ ।
tvadvairivanitāvṛnde pulindāḥ kurvate ratim" ।।
atra śṛṅgārābhāso rājaviṣayakaratibhāvasyāṅgam ।
evaṃ bhāvābhāso api ।
samāhitaṃ parihāraḥ ।
yathā"aviralakaravālakampanairbhrukuṭītarjanagarjanairmuhuḥ ।
dadṛśe tava vairiṇāṃ madaḥ sa gataḥ kvāpi tavekṣaṇe kṣaṇāt" ।।
atra madākhyabhāvasya praśamo rājaviṣayaratibhāvasyāṅgam ।

bhāvasya codaye saṃdhau miśratve ta tadākhyakāḥ ।।

tadākhyakā bhāvodayabhāvasaṃdhibhāvaśabalanāmāno alaṅkārāḥ ।
krameṇodāharaṇam- "madhupānapravṛttāste suhṛdbhiḥ saha vairiṇaḥ ।
śrutvā kuto api tvannama lebhire viṣamāṃ daśām" ।।
atra trāsodayo rājaviṣayaratibhāvasyāṅgam ।
"janmāntarīṇaramaṇasyāṅgasaṅgasamutsukā ।
salajjā cāntike sakhyāḥ pātu naḥ pārvatī sadā" ।।
atrautsukyalajjayośca saṃdhirdevatāviṣayaratibhāvasyāṅgam ।
"paśyetkaściccala capala ! re ! kā tvārahaṃ kumārī hastālambaṃ vitara hahahā vyutkramaḥ kvāsi yāsi ।
itthaṃ pṛthvīparivṛḍha ! bhavadvidviṣo araṇyavṛtteḥ kanyā kañcitphalakisalayānyādadānābhidhatte" ।।
atra śaṅkāsūyādhṛtismṛtiśramadainyavibodhautsukyānāṃ śabalatā rājaviṣayaratibhāvasyāṅgam ।
iha kecidāhuḥ"vācyavācakarūpālaṅkaraṇamukhena rasādyupakārakā evālaṅkārāḥ, rasādayastu vācyavācakābhyāmupakāryā eveti na teṣāmaṅkāratā bhavituṃ yuktā" iti ।
anye tu "rasādyupakāramātreṇehālaṅkṛtivyupadeśo bhāktaścirantanaprasiddhyāṅgīkārya eva" iti ।
apare ca"rasādyupakāramātreṇālaṅkāratvaṃ mukhyato rūpakādau tu vācyādyupadhānam, ajagalastananyānena" iti ।
abhiyuktāstu"svavyañjakavācyavācakādyupakṛtairaṅgabhūtaiḥ rasādibhiraṅgino rasādervācyavācakopaskāradvāreṇopakurvadbhiralaṅkṛtivyapadeśo labhyate ।
samāsoktau tu nāyikādivyavahāramātrasyaivālaṅkṛtitā, na tvāsvādasya, tasyoktarītivirahāt" iti manyante ।
ata eva dhvanikāreṇoktam
"pradhāne anyatra vākyārthe yatrāṅgaṃ tu rasādayaḥ ।
kāvye tasminnalaṅkāro rasādiriti me matiḥ" ।।
yadi ca rasādyupakāramātreṇālaṅkṛtitvaṃ tadā vācakadiṣvapi tathā prasajyeta ।
evaṃ ca yacca kaiściduktam"rasādīnāmaṅgitve rasavadādyalaṅkāraḥ, aṅgatve tu dvitīyodāttālaṅkāraḥ" iti tadapi parāstam ।

yadyeta evālaṅkārāḥ parasparavimiśritāḥ ।
tadā pṛthagalaṅkārau saṃsṛṣṭiḥ saṅkarastathā ।।

yathā laukikālaṅkārāṇāmapi parasparamiśraṇe pṛthakcārutvena pṛthagalaṅkāratvaṃ tathoktarūpāṇāṃ kāvyālaṅkārāṇāmapi parasparamiśratve saṃsṛṣṭisaṅkārākhyau pṛthagalaṅkārau ।
tatra
"mitho anapekṣameteṣāṃ sthitiḥ saṃsṛṣṭirucyate ।
eteṣāṃ śabdārthālaṅkārāṇām ।
yathā
"devaḥ pāyādapāyānnaḥ smerendīvaralocanaḥ ।
saṃsāradhvāntavidhvaṃsahaṃsaḥ kaṃsanisūdanaḥ" ।।
atra pāyādapāyāditi yamakam, saṃsāretyādau cānuprāsa iti śabdālaṅkārayoḥ saṃsṛṣṭiḥ ।
dvitīye pāde upamā, dvitīyārdhe ca rūpakamityarthālaṅkārayoḥ saṃsṛṣṭiḥ ।
evamubhayoḥ sthitatvācchabdārthālaṅkārasaṃsṛṣṭiḥ ।

aṅgāṅgitve alaṅkṛtīnāṃ tadvadekāśrayasthitau ।
saṃdigdhatve ca bhavati saṅkarastrividhaḥ punaḥ ।।

aṅgāṅgibhāvo yathā
"ākṛṣṭivegavigaladbhujagendrabhoga- nirmokapaṭṭapariveṣṭanāyāmburāśeḥ ।
manthavyathāvyupaśamārthamivāśu yasya mandākinī ciramaveṣṭata pādamūle" ।।
atra nirmokapaṭṭāpahnavena mandākinyā āropa ityapahnutiḥ ।
sā ca mandā kinyā vastuvṛttena yatpādamūlaveṣṭanaṃ taccaraṇamūlaveṣṭanamiti śleṣamutthāpayatīti tasyāṅgam ।
śleṣañca pādamūlaveṣṭanameva caraṇamūlaveṣṭadamityatiśayoktareṅgam, atiśayoktiśca "manthavyathāvyupaśamārthamiva" ityutprekṣāyā aṅgam ।
utprekṣā cāmburāśimandākinyornāyakanāyikāvyavahāraṃ gamayatīti samāsokteraṅgam ।
yathā vā
"anurāgavatī saṃdhyāṃ divasastatpuraḥ saraḥ ।
aho ! daivagatiścitrā tathāpi na samāgamaḥ" ।।
atra samāsoktiviśeṣokteraṅgam ।
saṃdehasaṅkaro yathā
"idamābhāti gagane bhindānaṃ santataṃ tamaḥ ।
amandanayanāndakaraṃ maṇḍalamaindavam" ।।
atra kiṃ mukhasya candratayādhvasānādatiśayoktiḥ, uta idamiti mukhaṃ nirdiśya candratvāropādrūpakam, athavā idamiti mukhasya candramaṇḍalasya ca dvayorapi prakṛtayorekadharmābhisaṃbandhāttulyayogitā, āhosviccandrasyāprakṛtatvāddīpakam, kiṃ vā viśeṣaṇasāmyādaprastutasya mukhasya gamyatvātsamāsoktiḥ, yadvāprastutacandravarṇanayā prastutasya mukhasyāvagatirityaprastutapraśaṃsā, yadvā manmathoddīpanaḥ kālaḥ svakāryabhūtacandravarṇanāmukhena vaṇita iti paryāyoktiriti bahūnāmalaṅkarāṇāṃ saṃdehātsaṃdehasaṅkaraḥ ।
yathā vā"mukhacandraṃ paśyāmi" ityatra kiṃ mukhaṃ candra iva ityupamā ? uta candra eveti rūpakamiti saṃdehaḥ ।
sādhakabādhakayordvayorekatarasya sadbhāve na punaḥ saṃdehaḥ ।
yathā
"mukhacandraṃ cumbati" ityatra cumbanaṃ mukhasyānukūlamityupamāyāḥ sādhakam ।
candrasya tu pratikūlamiti rūpakasya bādhakam ।
"mukhacandraḥ prakāśate" ityatra prakāśākhyo dharmo rūpakasya sādhako mukhe upacaritatvena saṃbhavatīti nopamābādhakaḥ ।
"rājanārāyaṇaṃ lakṣmīstvāmāliṅgati nirbharam" ।
atra yoṣita āliṅganaṃ nāyakasya sādṛśye nocitamiti lakṣmyāliṅganasya rājanyāsaṃbhavādupamābādhakam, nārāyaṇe saṃbhavādrūpakam ।
evam
"vadanāmbujameṇākṣyā bhāti cañcalalocanam" ।
atra vadane locanasya sambhavādupamāyāḥ sādhakatā, ambuje cāsaṃbhavādrūpakasya bādhakatā ।
evaṃ"sundaraṃ vadanāmbujam" ityādau sādhāraṇadharmaprayoge "upamitaṃ vyāghrādibhiḥ sāmānyāprayoge" iti vacanādupamāsamāso na saṃbhavatītyupamāyā bādhakaḥ ।
evaṃ cātra mayūravyaṃsakāditvādrūpakasamāsa eva ।
ekāśrayānupraveśo yathā mama
"kaṭākṣeṇāpīṣatkṣaṇamapi nirīkṣeta yadi sā tadānandaḥ sāndraḥ sphurati pihitāśeṣaviṣayaḥ ।
saromāñcodañcatkucakalaśanibhinnavasayaḥ parīrambhārambhaḥ ka iva bhavitāmbhoruhadṛśaḥ" ।।
atra kaṭākṣeṇāpīṣatkṣaṇamapītyatracchekānuprāsasya nirīkṣetetyatra kṣakāramādāya vṛttyanuprāsasyacaikāśraye anupraveśaḥ ।
evaṃ cātraivānuprasārthāpattyalaṅkārayoḥ ।
yathā vā
"saṃsāradhvāntavidhvaṃsa" ityatra rūpakānuprāsayoḥ ।
yathā vā"kurabakāravakāraṇatāṃ yayuḥ" ityatra rabakā ravakā ityekaṃ bakāravakāra ityekamiti yamakayoḥ ।
yathā vā
"ahiṇaapaoarasiesu pahiasāmāhaesu diahesu ।
rahasapasāriagīāṇaṃ ṇaccijaṃ moravindāṇam" ।।
atra "pahiasāmāiesu" ityekāśraye pathikaśayāmāyitetyupamā, pathikasāmājikeṣvitirūpakaṃ praviṣṭamiti ।

śrīcandraśekharamahākavicandrasūnu- śrīviśvanāthakavirājakṛtaṃ prabandham ।
sāhityadarpaṇamamuṃ sudhiyo vilokya sāhityatattvamakhilaṃ sukhameva vitta ।।

yāvatprasannendunibhānanā śrīrnārāyaṇasyāṅgamalaṅkaroti ।
tāvanmanaḥ saṃmadayan kavīnāmeṣa prabandhaḥ prathito astu loke ।।

ityālaṅkārikacakravartisāndhivigrahikamahāpātraśrīviśvanāthakavirājakṛte sāhityadarpaṇe daśamaḥ paricchedaḥ ।