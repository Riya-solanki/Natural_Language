

prathamo niḥṣyandaḥ

yasyonmeṣanimeṣābhyāṃ jagataḥ pralayodayau ।
taṃ śakticakravibhavaprabhavaṃ śaṅkaraṃ stumaḥ ।।

yatra sthitam idaṃ sarvaṃ kāryaṃ yasmāc ca nirgataṃ ।
tasyānāvṛtarūpatvān na nirodho asti kutracit ।।

jāgradādi vibhede api tadabhinne prasarpati ।
nivartate nijānnaiva svabhāvād upalabdhṛtaḥ ।।

ahaṃ sukhī ca duḥkhī ca raktaś ca ityadisamvidaḥ ।
sukhādyavasthānusyūte vartante anyatra tāḥ sphuṭam ।।

na duḥkhaṃ na sukhaṃ yatra na grāhyam grāhakaṃ na ca ।
na cāsti mūḍhabhāvo api tad asti paramārthataḥ ।।

yataḥ karaṇavargo ayaṃ vimūḍho amūḍhavat svayam ।
sahāntareṇa cakreṇa pravṛttisthitisaṃhṛtiḥ ।।

labhate tatprayatnena parīkṣyaṃ tattvam ādarāt ।
yataḥ svatantratā tasya sarvatreyam akṛtrimā ।।

na hīcchānodanasyāyam prerakatvena vartate ।
api tv ātmabalasparśāt puruṣas tatsamo bhavet ।।

nijāśuddhyāsamarthasya kartavyeṣv abhilāṣiṇaḥ ।
yadā kṣobhaḥ pralīyeta tadā syāt paramam padam ।।

tadāsyākṛtrimo dharmo jñatvakartṛtvalakṣaṇah ।
yatas tadepsitaṃ sarvaṃ jānāti ca karoti ca ।।

tam adhiṣṭhātṛbhāvena svabhāvam avalokayan ।
smayamāna ivāste yas tasyeyaṃ kusṛtiḥ kutaḥ ।।

nābhāvo bhāvyatām eti na ca tatrāsty amūḍhatā ।
yato abhiyogasaṃsparśāt tadāsid iti niścayah ।।

atas tatkṛtrimaṃ jñeyaṃ sauṣuptapadavat sadā ।
na tv evaṃ smaryamāṇatvaṃ tat tattvam pratipadyate ।।

avasthāyugalaṃ cātra kāryakartṛtvaśabditam ।
kāryatā kṣayiṇī tatra kartṛtvam punar akṣayam ।।

kāryonmukhaḥ prayatno yaḥ kevalaṃ so atra lupyate ।
tasmin lupte vilupto asmīty abudhaḥ pratipadyate ।।

na tu yo antarmukho bhāvah sarvajñātvaguṇāspadam ।
tasya lopaḥ kadācit syād anyasyānupalambhanāt ।।

tasyopalabdhiḥ satataṃ tripadāvyabhicāriṇī ।
nityaṃ syāt suprabuddhasya tadādyante parasya tu ।।

jñānajñeyasvarūpiṇyā śaktyā paramayā yutaḥ ।
padadvaye vibhur bhāti tadanyatra tu cinmayaḥ ।।

guṇādispandaniḥṣyandāḥ sāmānyaspandasaṃśrayāt ।
labdhātmalābhaḥ satataṃ syur jñasyāparipanthinaḥ ।।

aprabudhadhiyas tv ete svasthitisthaganodyatāḥ ।
pātayanti duruttāre ghore saṃsāravartmani ।।

ataḥ satatam udyuktaḥ spandatattvaviviktaye ।
jāgrad eva nijam bhāvam acireṇādhigacchati ।।

atikruddhaḥ prahṛṣṭo vā kiṃ karomīti vā mṛśan ।
dhāvan va yat padaṃ gacchet tatra spandaḥ pratiṣṭhitaḥ ।।

yām avasthāṃ samālambya yad ayam mama vakṣyati ।
tadavaśyaṃ kariṣye aham iti saṃkalpya tiṣṭhati ।।

tām aśrityordhvamārgeṇa candrasūryāv ubhāv api ।
sauṣumne adhvanyastamito hitvā brahmāṅdagocaram ।।

tadā tasmin mahāvyomni pralīnaśaśibhāskare ।
sauṣuptapadavan mūḍhaḥ prabuddhaḥ syād anāvṛtaḥ ।।

dvitīyo niḥṣyandaḥ

tadākramya balam mantrāḥ sarvajñābalaśālinaḥ ।
pravartante adhikārāya karaṇānīva dehinām ।।

tatraiva sampralīyante śāntarūpā nirañjanāḥ ।
sahārādhakacittena tenaite śivadharmiṇaḥ ।।

yasmāt sarvamayo jīvaḥ sarvabhāvasamudbhavāt ।
tatsaṃvedanarūpeṇa tādātmyapratipattitaḥ ।।

tasmāc chabdārthacintāsu na sāvasthā na yā śivaḥ ।
bhoktaiva bhogyabhāvena sadā sarvatra saṃsthitaḥ ।।

iti vā yasya saṃvittiḥ krīḍātvenākhilaṃ jagat ।
sa paśyan satataṃ yukto jīvanmukto na saṃśayaḥ ।।

ayam evodayas tasya dhyeyasya dhyāyicetasi ।
tadātmatāsamāpattir icchataḥ sādhakasya yā ।।

iyam evāmṛtaprāptir ayam evātmano grahaḥ ।
iyaṃ nirvāṇa-dīkṣā ca śivasadbhāvadāyini ।।

tṛtīyo niḥṣyandaḥ

yathecchābhyarthito dhātā jāgrato arthān hṛdi sthitān
somasūryodayaṃ kṛtvā sampādayati dehinaḥ ।। ।

tathā svapne apy abhīṣṭārthān praṇayasyānatikramāt ।
nityaṃ sphuṭataraṃ madhye sthito avaśyaṃ prakāśayet ।।

anyathā tu svatantrā syāt sṛṣṭis taddharmakatvataḥ ।
satataṃ laukikasyeva jāgratsvapnapadadvaye ।।

yathā hi artho asphuṭo dṛṣṭaḥ sāvadhāne api cetasi ।
bhūyaḥ sphuṭataro bhāti svabalodyogabhāvitaḥ ।।

tathā yat paramārthena yena yatra yathā sthitam ।
tat tathā balam ākramya na cirāt sampravartate ।।

durbalo api tadākramya yataḥ kārye pravartate ।
ācchādayed bubhukṣāṃ ca tathā yo ati bubhukṣitaḥ ।।

anenādhiṣṭhite dehe yathā sarvajñatādayaḥ ।
tathā svātmany adhiṣṭhānāt sarvatraivam bhaviṣyati ।।

glānir viluṅthikā dehe tasyāścājñānataḥ sṛtiḥ ।
tad unmeṣaviluptaṃ cet kutaḥ sā syād ahetukā ।।

ekacintāprasaktasya yataḥ syād aparodayaḥ ।
unmeṣaḥ sa tu vijñeyaḥ svayaṃ tam upalakṣayet ।।

ato bindur ato nādo rūpam asmād ato rasaḥ ।
pravartante acireṇaiva kṣobhakatvena dehinaḥ ।।

didṛkṣayeva sarvārthān yadā vyāpyāvatiṣṭhate ।
tadā kiṃ bahunoktena svayam eva avabhotsyate ।।

prabuddhaḥ sarvadā tiṣṭhej jñānenālokya gocaram ।
ekatrāropayet sarvaṃ tato anyena na pīḍyate ।।

śabdarāśisamutthasya śaktivargasya bhogyatām ।
kalāviluptavibhavo gataḥ san sa paśuḥ smṛtaḥ ।।

parāmṛtarasāpāyas tasya yaḥ pratyayodbhavaḥ ।
tenāsvatantratām eti sa ca tanmātragocaraḥ ।।

svarūpāvaraṇe cāsya śaktayaḥ satatotthitāḥ ।
yataḥ śabdānuvedhena na vinā pratyayodbhavaḥ ।।

seyaṃ kriyātmikā śaktiḥ śivasya paśuvartinī ।
bandhayitrī svamārgasthā jñāta siddhyupapādikā ।।

tanmātrodayarūpena mano ahaṃbuddhivartinā ।
puryaṣṭakena saṃruddhas taduttham pratyayodbhavam ।।

bhuṅkte paravaśo bhogaṃ tadbhāvāt saṃsared ataḥ ।
saṃsṛtipralayasyāsya kāraṇaṃ sampracakṣmahe ।।

yadā tv ekatra saṃrūḍhas tadā tasya layodayau ।
niyacchan bhoktṛtām eti tataś cakreśvaro bhavet ।।

caturtho niḥṣyandaḥ

agādhasaṃśayāmbhodhisamuttaraṇatārinīm ।
vande vicitrārthapadāṃ citrāṃ tāṃ gurubhāratīm ।।

labdhvāpy alabhyam etaj jñānadhanaṃ hṛdguhāntakṛtanihiteḥ ।
vasuguptavac chivāya hi bhavati sadā sarvalokasya ।।
