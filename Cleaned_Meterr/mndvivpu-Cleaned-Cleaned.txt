

Maṇḍanamiśra Vibhramaviveka

ātmakhyātir asatkhyātir akhyātiḥ khyātir anyathā ।
parīkṣakāṇāṃ vibhrāntau vivādāt sā vivicyate ।।

asac cakasti na vyomakusuma? na ।
arthaḥ prakāśate ato dhīs tadākāreti kecana ।।

asaṃbhavi ca yāvac ca tāvat saṃparihīyatām ।
saṃvedyākārasaṃtyāgo na bhrāntitve avakalpate ।।

ekadeśāpabādhena kalpamāne ca bādhake ।
na sarvabādhanaṃ yuktam iti nyāyavidaḥ sthitāḥ ।।

anyo bahir bhāsamāno nāntar arhati dhāraṇam ।
asattaiva varaṃ tasya bhrāntitvānuguṇā hi sā ।।

nāntarvartitayā bhrāntir asattvena tu seṣyate ।
akalpayitvāntas tasmād asattāṃ khalv acīkḷpat ।।

nāntarvartibahirbhāso bhrāntitvānupapattitaḥ ।
asattvenaiva tatkḷptau na pramāṇavatī hi sā ।।

yathāvabhāsamānasya kalpyāsattā niyogataḥ ।
antarbhāve api ca bahirbhāve bhrāntir na yujyate ।।

akhyāter aviśeṣeṇa syāt suṣupte api vibhramaḥ ।
akhyātiḥ khalu tatrāpi na cākhyātir viśiṣyate ।।

upālambhasya na padam asato atra prakāśanam ।
ata eva yato bhrāntiḥ samyakkhyātau tathā bhavet ।।

yujyate nānyathākhyātir niradhiṣṭhānavibhrame ।
svapne hi niradhiṣṭhāno vibhramo vītasaṃśayaḥ ।।

tatrāpy avartamānaṃ ced gṛhyate vartamānavat ।
avartamānasyāsattā khapuṣpān na viśiṣyate ।।
atyantānanubhūtānāṃ parasparaparāṇudām ।
dṛṣṭeś cāvartamānasya na khyānaṃ vartamānavat ।।

khapuṣpatulye kā khyātir nīrūpeṇaiva bhāsanāt ।
tad api vyavahārāṅgaṃ rūpavattvena bhāsanāt ।।

kalpanāyām api tv evaṃ nāsatkhyātivivarjanam ।
prakārāntarasaṃsargo nanv asann eva bhāsate ।।

tasmād asata evedaṃ rūpavattvena bhāsanam ।
avaśyakalpanīyatvāt kalpanāyāś ca lāghavāt ।।

prāktattvajñānasaṃskāras tatprabodhas sakāranaḥ ।
smarāmīti pramoṣas sahetur indriyayoginaḥ ।।

bhrāntau sahākṣair manaso duṣṭatāntarvivartitā ।
kāmaprakarṣamaraṇamūrcchāśokāmayādiṣu ।।

ucchedakeṣu bahulaṃ saṃskārasyānuvartanam ।
parapakṣeṣu kalpyāni bhūyiṣṭhānīti dṛśyate ।।

sarvasaṃskāravicchedimaraṇāntarite asmṛteḥ ।
janmāntarānubhūtaṃ ca na smaryata iti sthitam ।।

।
prāk[ ] ।।

mandasaṃskārasahakṛd ucchede tena vā vinā ।
doṣaiḥ kṣataṃ manaḥ kāryi praṇidhānādivarjitam ।।

doṣair avikṛtaṃ svasthaṃ praṇidhānādisaṃskṛtam ।
na kāryavaj jāgarāyām aho nayavidāṃ paraḥ ।।

doṣakṣatiḥ kāryaśaktihānirūpā ca vidyate ।
atirekaś ca kāryasyety aho nyāyavivekitā ।।

adhyārope bhaved gauṇī vāhīke gomatir yathā ।
na saṃvidānuguṇyaṃ syān na vivekamatir yadi ।।

akhyātir api saṃvittiṃ naivānveti yato matiḥ ।
sāmānādhikaraṇyena rūpyam etad iti sthitā ।।

tasmād vibhrama evāyam iti yukto viniścayaḥ ।
na saṃvidanusāreṇa nimittaṃ tasya yujyate ।।

ato anirvacanīyatvaṃ varaṃ brahmavido viduḥ ।
avidyāyā avidyātvam anyathā parihīyate ।।

sattve na mithyā śūnyatve durnirūpaṃ prakāśanam ।
sadasatbhyām anirvācyāṃ tām avidyāṃ pracakṣate ।।

vastuno anveṣaṇā tasyāṃ bāhyābhyantaravartinaḥ ।
na yujyate yatra tatra vedyavastuni tatkṣateḥ ।।

nāmarūpaprapañco ayam avidyaiva ca varṇyate ।
anyasya tv anyathā khyātau na prapañcavyapahnavaḥ ।।

akhyātau śūnyam eva syāt prapañcaḥ kiṃnibandhanaḥ ।
aprapañcaḥ saprapañcarūpo bhātīti yujyate ।।

asphuṭāgrahaṇe kāmam mā bhasi sphuṭam ātmanā ।
avidyamāne tv adhyasye vaiśvarūpyaṃ vṛthākṛtam ।।

citau vicitrākārāyāṃ prapañcātmatayaiva hi ।
anirmokṣas tathā ca syād athavānityatāpatet ।।

anekākāravibhrāntau gandharvanagarādiṣu ।
ākārā vyaktam ekasyā dhiyo asatyāś cakāsati ।।

na bhūtaṃ cetaso rūpaṃ nādhyāropāsphuṭagrahau ।
vibhrameṣu vivartatvam ato brahmavidāṃ matam ।।

asato bhāsanāyogād virodhāt saṃvido aparaḥ ।
avocan nipuṇaṃmanyo vibhramaṃ samyagagraham ।।

na kiñcid bhāsate ceti viruddham iva dṛśyate ।
bhāsane rūpavattvena nāsat saṃvidvirodhataḥ ।।

anyasyāpy anyathā khyātir ata eva na yujyate ।
anyat prakāśate cānyad grāhyam ity atidurghaṭam ।।

ālambanaṃ na hetutvamātrād akṣe api tad yataḥ ।
ālambanaṃ na hetutvamātreṇa vyavatiṣṭhate ।।

yady ālambanarūpāc ca dhīr anyad avabhāsate ।
tato anālambanaiva syāt tasya tallakṣaṇacyuteḥ ।।

tathā ca tatsvabhāvāyā nārthatattvaviniścayaḥ ।
sāpekṣāyā api grāhyahīnā sā ced avedikā ।।

।।

smṛtitvāśaṅkayā nātra vartamāne na niścayaḥ ।
vivekāgrahaṇaṃ yasmād dhetubhāve na yujyate ।।

hetūpaghāte khalu tat tadabhāve sphuṭagrahaḥ ।
yatnenānupalabdheś ca tadabhāve ca niścayaḥ ।।

sadṛśādṛṣṭacintādyāḥ smṛtibījasya bodhakāḥ ।
smarāmīti ca pramoṣāt prāyeṇādhyakṣavibhramaḥ ।।

iti pūrvaḥ pakṣaḥ ।।

ekāntasattve kā bhrāntir asattve kiṃ prakāśatām ।
dvayānuguṇyād vṛddhānāṃ saṃmatā khyātir anyathā ।।

yatra na prathate kiñcit tatra tāvan na vibhramaḥ ।
suṣuptāv iva bhūcchāyā tamo bhāvo yathekṣyate ।।

dvayor ekasya vā khyātir asamyag vibhramo mataḥ ।
tatra keyam asamyaktā vijñānastham apāṭavam ।।

atha sarvaprakārāṇām agrahaḥ kasyacid grahaḥ ।
vastuno atatprakārasya tathā khyātis tu neṣyate ।।

tatra dūrasthite sūkṣme bhavaty apaṭudarśanam ।
sāmānyamātrakhyātir vā na bhramaś ca pratīyate ।।

na ca sarvātmanārthasya jñānaṃ kiñcana bodhakaṃ ।
sarvavijñānamithyātvam āpannaṃ punar anyathā ।।

ato nāvartamānatvājñānāt svapnamatir mṛṣā ।
vartamānatvabodhāt tu tathaikatvādhiropaṇāt ।।

mithyā rajatadhīr nātra vivekānavadhāraṇāt ।
pratyabhijñānavibhrāntau na smṛtitvaṃ na gamyate ।।

ekasya ca viviktatvād itarasya viviktatā ।
pratyakṣād avivekāc ca yuktaḥ pratyakṣavibhramaḥ ।।

syāt smṛtād avivekāc ca smṛtigocaravibhramaḥ ।
।।

।
niyatā na pravṛttiḥ syān neṣṭā cet khyātir anyathā ।।

na dṛśyādṛśyayor bhedaḥ khyātiś cen nepsitātmanaḥ ।
nanu no viparītārthā dhīḥ pratītivirodhataḥ ।।

anāśvāsāc ca rajatapratyayo rajate smṛtiḥ ।
naitan na hi pravarteta śuktikāśakale tadā ।।

rajate sā pravṛttiś cen na tasyāsaṃnidhānataḥ ।
asaṃnidhānābodhāc cet pravṛttiniyamaḥ kutaḥ ।।

pravartate yat tatraiva tat tatsaṃnidhikāritam ।
anyatra bhedagrahaṇād vivekāgrahaṇāt tathā ।।

pravṛttibhedaḥ sādṛśyād vivekāgrahaṇaṃ yadi ।
adṛṣṭeṣu pravarteta loṣṭādiṣv avivekataḥ ।।

na tatra yadi tadbuddhiḥ śuktikāśakale api na ।
athāsti viparītārthā khyātir nihnūyate katham ।।

adṛṣṭatvād apravṛttiḥ śuktikāśakale samā ।
dṛṣṭaṃ tad yena rūpeṇa tat pravṛtter akāraṇam ।।

dṛṣṭasmṛtāvivekāc ced idam atra parīkṣyatām ।
tattvabodhād apātatvabodhād rajatavedanāt ।।

dṛṣṭe pravṛttiḥ pūrvasmin viparītārthatā mateḥ ।
na dṛṣṭādṛṣṭayor bhedaḥ parasmin nopayoginī ।।

khayogadarśane te hi samāropopayoginī ।
nādṛṣṭe asaṃprayukte vā cākṣuṣaḥ syād viparyayaḥ ।।

smṛtipramāṇaphalayor nānātvaṃ yadi ceṣyate ।
vivecitas tayos svārtho avivekaḥ kiṃnibandhanaḥ ।।

anyasmāt sā svaviṣayaṃ vivinakti smṛtir na cet ।
sāmānyadṛṣṭau cānyasya smṛtau syād vā sadā bhramaḥ ।।

smarāmīti vivekān na yadi naitat prakalpate ।
phalābhede phalonneyajñānabhedamatiḥ kutaḥ ।।

smarāmīti ca vijñānaṃ smṛter anyad udāhṛtam ।
na ca mānaphalād bhinnā tat siddhyati phalād ṛte ।।

manodoṣād yadi svārtho na smṛtyā pravivicyate ।
timirādau kathaṃ svasthe svānte keśādivibhramaḥ ।।

na tatrāpi mano duṣṭam arthāntaravivecanāt ।
jñānād eva hi dṛṣṭatvakalpanāyāś ca gauravāt ।।

budhyamāno vivekaṃ ca paśyāmīndriyadoṣataḥ ।
citrādirūpān dīpādīn iti lokaḥ prabhāṣate ।।

indriyāṇāṃ doṣabhedān niyatabhrāntidarśanam ।
na syād yasyāgrahe doṣavyāpāra iti niścayaḥ ।।

na ca sarvā niyogena bhrāntiḥ sādṛśyabandhanā ।
śvete pītabhramo dṛṣṭo madhure tiktavibhramaḥ ।।

avyāpṛtau ca tatprāpter nātaḥpittapravedanam ।
atyāsannasya saṃvittir durlabhā cāñjanādivat ।।

na cākṣavṛttitajjanmajñānabhedāvivekajāḥ ।
dvicandrādibhramās te hi na pratyakṣe na ca smṛte ।।

anyathālambanatve ca na nirālambanā matiḥ ।
anyenāpi hi rūpeṇa cakṣur nālambate akṣadhīḥ ।।

ālambanārthas tadyuktavyavahārasya yogyatā ।
anyasyāpi hi naivānyas sa ity eva hi darśitam ।।

pravṛttiś śuktiśakale tathā ca rajatārthinaḥ ।
ābhāsate kathañcic ca tan nātyantaṃ na bhāsate ।।

tena nāveādikā yat tu tadrūpāvyabhicārataḥ ।
prāmāṇyam ānapekṣyaṃ hi syād anyathā trapākaram ।।
trapākaraṃ kathaṃ tan naḥ svataḥprāmāṇyavādinām ।
apy anyo avyabhicāreṇa dhīprāmāṇyam upāgamat ।।

bodhād eva pramāṇatvam iti mīmāṃsakasthitim ।
vidann avyabhicāreṇa tāṃ vyudasyaty apaṇḍitaḥ ।।

arthenāvyabhicāraś cen nābuddhena pramīyate ।
jñānasyāvyabhicārāc ca tadbodha iti durghaṭam ।।
upāsyo avyatirekaś ca tajjñānasya tathānyathā ।
nāsiddhāvyatirekeṇa sa parāmṛśyate ।।

api cāvyatireko api jñānarūpeṇa vedyate ।
khyātau ca viparītāyāṃ tadvirodhaprasaṅgataḥ ।।

tathā sati tad evāstu viṣayasyāvabodhakam ।
artho nāvyatirekeṇa tatsāmarthyāptasaṃvidā ।।

vyabhicārāpratītyā ced aprāmāṇyanirākṛtiḥ ।
dūṣite vyabhicāreṇa na syāj jñāne pramāṇatā ।।

naitad avyabhicāreṇa prāmāṇyaṃ yasya duṣyati ।
vyabhicārād asau liṅgaṃ yathā nākṣaṃ tathāpi tat ।।

saṃbandhajñānasāpekṣaṃ yad upaity upayogitām ।
dūṣitaṃ vyabhicāreṇa tat syāt saṃśayakāraṇam ।।

duṣyati vyabhicāreṇa bodhakaṃ sattayaiva na ।
vijñānāc cārthasaṃvittis sattayaivendriyādivat ।।

liṅgasyāvyabhicārād yat prāpyate rūpato asya tat ।
siddhapratyayasāmarthyapūrvau neto nimittatām ।।

prāmāṇye tadabhāve cāvyatirekaviparyayau ।
tathā hy avyatireko api bodhād evopavarṇitaḥ ।।

vyatireko bādhabodhād iti tacchrutiyuktatā ।
asiddhe jñānasāmarthye so asiddho dūṣakaḥ katham ।।

siddhe api siddhasāmarthyam asāmarthyaṃ kathaṃ nayet ।
nanu ca vyabhicāritve bādhakajñānasaṃmate ।।

jñānarūpasya tenaiva vihanyeta pramāṇatā ।
artho yathā jñānarūpāt tathaivety avasīyate ।।

vyabhicāramater eva na tathaiveti gamyate ।
tat satyaṃ bādhakajñānaṃ yatra tatra vihanyate ।।

anyatra tu vighātaḥ syān na sākṣān nāpi cārthataḥ ।
anumānaṃ bhavet tac ca tenāpahṛtagocaram ।।

nodeti jāgrato buddhir iti bhāṣye nidarśitam ।
vyabhicārajñānamātrāt prāmāṇyasya na naḥ kṣatiḥ ।।

vyabhicāriṇi nāśvāsaḥ ।
।।

tridhāpi vyabhicāreṇa prāmāṇyaṃ nopahanyate ।
uktaṃ nāvyatirekasya pramāṇatvanimittatā ।।

yena syād dhetvabhāvena vyabhicāre viparyayaḥ ।
dhūmādīnām api na tad varṇyate avyabhicārataḥ ।।

bodhād eva tadutpattāv aṅgabhāvo asya sammataḥ ।
tathā hy avyabhicārāṇāṃ kutaścana nimittataḥ ।।

bodhasyānudaye kaścit prāmāṇyaṃ nānumanyate ।
ekārthaniyataṃ bodhaṃ janayad vyabhicāry api ।।

pramāṇam iṣyate cakṣur nīle bhāve site bhavat ।
na cāpi vyabhicārasya sākṣāt prāmāṇyaghātitā ।।

kvacid dṛṣṭā bhrāntibodhe bādhadhīr upaghātikā ।
prameyatvordhvatādīnāṃ bodha evāvadhārakaḥ ।।

nāstīti na pramāṇatvaṃ hetvabhāvāc ca nāsty asau ।
tadbhāvāc ca pramāṇatvam akṣāṇāṃ vyabhicāriṇām ।।

na cāvadhārite yukto dvaividhyāt saṃśayodbhavaḥ ।
na niścite api hi sthāṇāv ūrdhvatvena viśerate ।।

।
na cāvadhāraṇād eva tattvato anavadhāraṇam ।।

evaṃ yatas tato naivaṃ bhaved atisubhāṣitam ।
utpattyaiva ca vijñānaṃ tathātvasyāvadhārakam ।।

na cet tathā nānyato api tasya prāmāṇyasambhavaḥ ।
pramāṇatvāpramāṇatve avyatirekaviparyayau ।।

anaṅge iti moghaiva tayor atra vicāraṇā ।
ato avadhāraṇābhāsavyabhicārāt parīkṣaṇam ।।

prastutya ।
hetvabhāve phalābhāvaniyamo syāt tato gate ।।

abhāve hetudoṣāṇāṃ tathākhyātiviniścayaḥ ।
hetau phalaṃ na niyataṃ pariṇāmādyapekṣiṇi ।।

aduṣṭe api tato hetau na sphuṭagrahaniścayaḥ ।
pratyakṣo anubhavaḥ sādhyo na hetor vyabhicāriṇaḥ ।।

viparyayaphalābhāvo hetvabhāvāt tu yujyate ।
nirodhād yuktakāryasya viparītasya sādhanāt ।।

doṣāṇāṃ nitarāṃ doṣabhāvo abhivyaktim ṛcchati ।
kāryātireko jaṭhare vahnau dṛṣṭaś ca bhasmake ।।

kāmādyupaplute citte dṛṣṭitā smaraṇātmani ।
sāmānādhikaraṇyenāmukhyarūpya pratītitaḥ ।।

abhinnaikā ca sā saṃvit kaṃ pakṣam apabadhatām ।
śūnyaṃ prakāśate ceti dvayaṃ vipratiṣedhavat ।।

bhāsane rūpavattvena śūnyaivocyeta śūnyatā ।
sarvarūpaviveko hi śūnyam ity abhibhāṣyate ।।

parai rūpābhyupagame tatra śūnyaiva śūnyadhīḥ ।
abhāvo bhāvarūpeṇa bhātīti yadi manyate ।।
anyathā khyātir eveṣṭā śūnyaṃ tad api cen matam ।
naitad vipratiṣidhyete śūnyatābhāvarūpate ।।

ato ataddeśakālatvamātraṃ tasyeha śūnyatā ।
nanv asti yad yathā vastu tathā khyātau na vibhramaḥ ।।

na yathāsti tathā khyātau śūnyakhyāter na mucyate ।
kecid āhuḥ prakāribhyaḥ prakārā na cakāsati ।।

viviktās te tathā bhānti te ca santa iti sthitiḥ ।
anye tanmātraśūnyatvaṃ manvate nānyathā bhramaḥ ।।

nānyathā dhīr vastuniṣṭhā vastvālambād vinā na sā ।
svayaṃ tu vārttikakṛtā samādhir iha varṇitaḥ ।।

bhāvāntaram abhāvo anyo na kaścid anirūpaṇāt ।
satyaṃ yathāsti na tathā bhāsane vibhramo mataḥ ।।

na yenāsti prakāreṇa na tu tucchaḥ pratīyate ।
tathā katham abhāvyo asya sa hi bhāti tathā ca saḥ ।।

bhāvāntaram abhāvo hi kayācit tu vyapekṣayā ।
anyathākhyātipakṣe ca na prakārāntaraṃ na sat ।।

anyasya ca na tasyeti khyātir yuktā mṛṣā ca sā ।
prakārāntarasaṃsargo nanv asann eva bhāsate ।।

saṃvedyaṃ nanyarupatvam anyasya ।
bhinnayor atra saṃsargo na kaścid avabhāsate ।।

anyātmanāparakhyātiḥ sa cābhāve asya tan mṛṣā ।
abhāvagrāhiṇī buddhir bhāvāntaram upāśritā ।।

tadanyasmāt pṛthaktvena nirupākhyo na vidyate ।
ato bhāvāntaraṃ muktvā tatrābhāvānirūpaṇāt ।।

na buddhyā bhāvaśūnyatvaṃ mṛṣā ceti vipaścitaḥ ।
na vai śaśaviṣāṇe api khyātasya nirupākhyatā ।।

śaśasaṃsargirūpaṃ hi viṣāṇaṃ tatra gamyate ।
avastu tac ca no yena khuradharmiṇi vīkṣitam ।।

asaṃsṛṣṭasya so abhāva iti khyātir mṛṣā ca sā ।
aṅgulyagre hastiyūtham ity eṣā pratibhā tathā ।।

svapne apy avartamānasya grahaṇaṃ vartamānavat ।
nāviśeṣaḥ khapuṣpāc ca svakāle tasya vastutā ।।

tatkālam eva hi jñeyaṃ jñānam eva tu saṃprati ।
vartamānatvam apy atra dṛṣṭam anyatra rūpyate ।।

anyasyāpy anyathā dṛṣṭiḥ parasparavirodhinām ।
atyantānanubhūtatvam asti tatkāritaṃ yataḥ ।।

na jñeyaśūnyaṃ vijñānaṃ svātmahāniprasaṅgataḥ ।
nirupākhyād ātmayogād asvātantryāc ca cetasaḥ ।।

pramāṇavanty adṛṣṭāni kalpyante subahūny api ।
saṃskāracchedahetūnāṃ tattvaṃ naikāntataḥ sthitam ।।

janmāntarānubhūtaṃ ca na smaryata iti sthitam ।
tatkarmaphalasaṃbandhaṃ pratīti pratijānate ।।

tathā hy anādau saṃsāre karmabhedān smarann api ।
anantakṛtakarmatvāt ko vidyāt kasya kiṃ phalam ।।

svāntasyopaplavaḥ svapne smṛtibījasya bodhakaḥ ।
tasya ca jagrato abhāvān nodeti svapnadarśanam ।।

kāmādyupaplave apy evaṃ kāryādhikyam udāhṛtam ।
agrāhyam eva gṛhṇāti svayaṃ kalpayati hy ayam ।।

doṣakṣatasya manasas tat kāryaṃ ।
tad adhyārope no gauṇī tathety adhyavasāyataḥ ।।

khyāti sannihite aśūnyaṃ sad bhāvāntaraghaṭṭitam ।
prabhāsatām asattā tu no śūnyaṃ tad anātmakam ।।

evaṃ nirvacanīyā ca nāvidyā parihāsyate ।
avidyātvaṃ yato anyasya sānyarūpaṃ prakāśayet ।।

bādhyajñānasya mithyātvaṃ nānyathā vyavatiṣṭhate ।
tena yāvad bādhanīyaṃ tāvan mithyeti yujyate ।।

bhrāntijñeye ca bāhyatvaṃ bādhakair na nirasyate ।
na gamyate antarvartitvaṃ nānirvācyatayā matiḥ ।।

kiṃ tv ataddeśakālatvaṃ gamyate bāhyavastunaḥ ।
tasmān na bāhyavastutvaṃ mṛṣā bodhān na bādhanāt ।।

prasaktapratiṣedhātmā bādho akhyātau na yujyate ।
sādhayaty anyathā khyātiṃ bādha eva ca naḥ sphuṭam ।।

prasañjikā hi nākhyātir asmatpakṣe tu yujyate ।
na cāgrahaniṣedho ayaṃ sarvajñānaprasaṅgataḥ ।।

vivekadhīr niṣedho ayaṃ na pratītyānugamyate ।
na krame yaugapadye vā vivekamatir īdṛśī ।।

avivekagrahe syāc cet satyaṃ na tu viviktayoḥ ।
agrahe prāptyabhāvena prāpteḥ pūrvaṃ tu yujyate ।।

dvayor abhāvāt svapne ca viveko gamyate kayoḥ ।।
smṛtatvenāvivikte cet tathā bādhā vihanyate ।
syāt sarvaivaṃvidhā bādhā paścāt dharmiṇi dharmadhīḥ ।।

tad yuktaṃ bādhakajñānād vācoyuktir iyaṃ bhavet ।
arthe anyathāpi saty eṣa dhiyākāraḥ pratīyate ।।

ātmakhyātau sarvam evāntar āhuḥ śūnyakhyātau śūnyam eveti kecit ।
akhyātau no tattvamithyāvibhāgas tasmād eṣāṃ vibhramāṇāṃ vivekaḥ ।।