
athātmavatāṃ matvā [vā] svādhikāraṃ suduṣkaram ।
yaterannatmavattāyai deśikādyā jigīṣavaḥ ।।
tadātmavattvaṃ yogitvaṃ jitākṣasyopapadyate ।
prāṇāyāmādyanuṣṭhānāj jitākṣatvaṃ śanaiḥ śanaiḥ ।।
prāṇāyāmaḥ pratyāhāro dhāraṇā dhyānavīkṣaṇe ।
japaḥ samādhirityaṅgāny aṅgī yogo aṣṭamaḥ svayam ।।
prāṇaḥ prāgudito vāyur āyāmo asya prakhedanam ।
preraṇākṛṣṭisaṃrodha- lakṣaṇaṃ kratudoṣanut ।।
tataḥ sukhalavāsvāde teṣāṃ vṛttasya cetasaḥ ।
pratyāhāro vidhātavyaḥ sarvato vinivartanam ।।
tenendriyārthasaṃsarga- vinivṛtteścito matiḥ ।
dhāraṇāyogyatāmeti pade svecchāprakalpite ।।
cintā tadviṣayā dhyānaṃ taccādiṣṭaṃ muhurmuhuḥ ।
tadekatānatāmeti sa samādhirvidhīyate ।।
japastadbhāṣaṇaṃ dhyeya- saṃmukhīkaraṇaṃ mune ।
ūho abhivīkṣaṇaṃ vastu- vikalpānantaroditaḥ ।।
yadā vetti padaṃ heyam upādeyaṃ ca tatsthiteḥ ।
tatpoṣakaṃ vipakṣaṃ ca yacca tatpoṣakaṃ param ।।
eṣu vyastasamasteṣu kṛtayatnasya yoginaḥ ।
vibhānti śaktayo viśvaṃ vyāpya bhānoriva tviṣaḥ ।।
na tamīṣṭe naraḥ kaścit rakṣodānavamānavāḥ ।
rorucānamatītyaitān dṛkkriyāprāṇarociṣā ।।
nivṛttermanaso hetuḥ saṃsargātprāṇakhedanam ।
nivṛttirdhāraṇādīnāṃ mūlaṃ sarvasya tattataḥ ।।
vistareṇa suraśreṣṭha viprakṛṣṭaṃ ca yatsthitam ।
yadanyatsādhanaṃ kiṃcid yogasiddheśca kathyatām ।।
na śakyaṃ vistarādvaktuṃ tatprasaṅgabhayādvidheḥ ।
praśnasyāvaśyavācyatvāt tathāpyuddeśa ucyate ।।
mūtrādyutsṛjya vidhivad ekārdhadaśasaptabhiḥ ।
mṛdbhirliṅgagudāsavya- hastayugmāni śaucayet ।।
dvirvratī trirapaḥ pītvā dvirvimṛjyānanaṃ spṛśet ।
svabāhunābhihṛtkāni dvistrirvā śaucitādharaḥ ।।
hitajīrṇāśanasvasthas trikuḍyāveṣṭite gṛhe ।
bādhāśūnye vanādau vā svāsanastha udaṅmukhaḥ ।।
namaskṛtya maheśānam umāskandagaṇādhipān ।
ṛjugrīvāśirovakṣā nāsāgrāhitadṛgdvayaḥ ।।
pārṣṇibhyāṃ vṛṣaṇau rakṣan dantairdantānasaṃspṛśan ।
viṣṭabhadeho dantāgre jihvāmādāya susthitaḥ ।।
recayecchaktiparyantaṃ puṭenaikena mārutam ।
sa recakastadabhyāsād vedhavikṣiptakarmasu ।।
kramaśaḥ śaktatāmeti vikṛṣṭaviṣayeṣvapi ।
bāhyena vāyunā mūrteḥ śaktisīmaprapūraṇam ।।
pūrakaḥ sa tadabhyāsāt sugurvapi vikarṣayet ।
tyāgasaṃgrahaṇe hitvā nirodhaḥ kumbhakaḥ smṛtaḥ ।।
rodhaśaktistadabhyāsād vyaktimetyanivāritā ।
tathāsya carato vidvān somasūryeśavartmasu ।।
taddharmayogyatāṃ buddhvā yogī saṃsādhayenmatam ।
pūrakaṃ kumbhakaṃ vāpi bhajeccandrapathi sthite ।।
puṣṭimṛtyujayādyarthaṃ svātmano anyasya recakam ।
anagnijvalane vṛkṣa- śoṣaṇe bījanāśane ।।
stobhonmādaviṣoddīpti- pramukheṣu tu recakam ।
dhyānārcanajapādyeṣu dehatyāge ca śāṅkare ।।
kumbhako recakaśceṣṭo dīkṣāsaṃsthāpaneṣu ca ।
yavīyān madhyamo jyeṣṭhaḥ sa tālairdvādaśādibhiḥ ।।
tālo dvādaśabhirjānu- pariṇāhaparibhramaiḥ ।
so api dhyānajapopetaḥ sagarbho anyastadujjhitaḥ ।।
yathā sagarbhaḥ sthairyāya manaso na tathetaraḥ ।
prātarniśākṛtaṃ pāpaṃ dinānte ca divākṛtam ।।
hantyagarbho api devānāṃ pracalatvaṃ pradhāvatām ।
snāto bhavati tīrtheṣu sarvakratuṣu dīkṣitaḥ ।।
potaḥ pitṝṇāṃ yaḥ śaśvat- sagarbhamimamācaret ।
dhyāyedadhvāntagaṃ devaṃ japettadvācakaṃ sadā ।।
kṣityādīnyatha tattvāni tadrūpādhikṛtāni vā ।
yasmānnācetanaṃ tattvaṃ siddhamapyupakārakam ।।
śaivaṃ vapuriti dhyāyed ato yadyatsamīhitam ।
siddhaye dhāraṇādīnāṃ vṛttīnāmanilasya ca ।।
sagarbhaṃ kumbhakaṃ vidvān ātiṣṭhedavikhinnadhīḥ ।
ayamarkaguṇaṃ kālaṃ kṛtacittavyavasthitiḥ ।।
prāpnoti dhāraṇāśabdaṃ dhāraṇāsiddhidānataḥ ।
sthityartho dhāraṇāśabdaḥ sthānārtho apyupacārataḥ ।।
sthānaṃ prāthamikasyemān yavanyādīni netarat ।
tāni hemahimajyotiḥ- kṛṣṇasvacchāni rūpataḥ ।।
vedyardhamaṇḍalatryastra- vṛttapadmākṛtīni tu ।
sthairyāpyāyanaviploṣa- preraṇāśūnyatāptaye ।।
bhavanti vajrakajvālā- binduśūnyānvitāni tu ।
bādhakānyanuvartīni madhyasthānyavagatya ca ।।
yogī vyastasamastāni bibhṛyādiṣṭasiddhaye ।
kva deśe dhāraṇārūpaṃ cintanīyaṃ vipaścitā ।।
kiṃ ca vyastasamastānāṃ phalaṃ brūhi sureśvara ।
hṛdi cetasi vikṣipte dhārayetkṣitimarthavit ।।
jalaṃ pipāsitaḥ kaṇṭhe mande agnau jaṭhare analam ।
prāṇādivṛttisiddhyarthaṃ hṛtkaṇṭhādiṣu mārutam ।।
viṣādyabhibhave vyoma teṣu yatropayogavat ।
khaṃ samasteṣu bhūteṣu vārivāyū śikhikṣitī ।।
vāryagnī bhūmipavanau vārikṣme analānilau ।
madhyasthārātimitrāṇi catuṣke yugmayugmaśaḥ ।।
parijñāyeti matimān yojayediṣṭasiddhaye ।
kāni prāṇādivṛttīnāṃ sthānānyasmin śarīrake ।।
jitāsu tāsu kiṃ ca syād iti brūhi surottama ।
tasya hṛnnābhyuraḥkaṇṭha- pṛṣṭhadeśeṣu dhāraṇāt ।।
jayaḥ praṇayanādīnāṃ vṛttīnāṃ yogino bhavet ।
jitapraṇayano dhatte svecchayā dehamātmanaḥ ।।
jitāpanayano aśnāti śakṛdādi jahāti na ।
vijitonnayano abhyeti vāgvaśitvādikān guṇān ।।
samānavṛtīvijayād bhavettyaktajaro vaśī ।
vapurvihāravaśitā bhavedvinamane jite ।।
paṅkāmbukaṇṭakāsaṅgo vīryamakṣayamadbhutam ।
dhāraṇā dvādaśa dhyānaṃ divyālokapravṛttidam ।।
samādhiraṇimādīnāṃ dvādaśaitāni kāraṇam ।
prāṇāyāmaṃ vināpyevaṃ vaśyātmā cetasi sthitaḥ ।।
samabhyasyannavāpnoti guṇānuktānanantaram ।
yadyadvastu yathoddiṣṭa- kramayogāt prapadyate ।।
tatra tatrāasya cidvyaktis tadvyāptiviṣayā bhavet ।
iti bāhye sthite sarvam ākalayya svacakṣuṣā ।।
sarvān padarthān saṃtyajya śivatattvaṃ samabhyaset ।
śivagarbhān samātiṣṭhan prāṇāyāmādikānapi ।।
jahāti janturyaḥ prāṇān sa śivatvaṃ prapadyate ।
rūpaṃ paraṃ maheśasya dhyātuṃ śakyaṃ na jātucit ।।
vaicitryātkalpitaṃ bhrāntyai tatrāsthā cetasaḥ katham ।
pārthivāpye vicitrāṅke na dhyeye dhāraṇe tadā ।।
tathāpyabhyāsataḥ siddhāḥ śrūyante yoginastayoḥ ।
bhogaviplutacittasya kathaṃ syāccittasaṃsthitiḥ ।।
nādhikṛtyāviraktāṇūn prāhedaṃ sādhanaṃ haraḥ ।
śakyate viṣayīkartuṃ jagadapyakhilaṃ śanaiḥ ।।
kimu citraṃ vapurdāntair vairāgyābhyāsaśālibhiḥ ।
keyaṃ vā rūpakeyattā sarvādhiṣṭhānayoginaḥ ।।
sarvadā sarvabhūtānāṃ sarvākāropakāriṇaḥ ।
sthānarūpapramāṇāni parikalpya svacetasā ।।
yatroparamate cittaṃ tattaddhyeyaṃ punaḥ punaḥ ।
tenāsya cetasaḥ sthairyaṃ saviśeṣaguṇaḥ śanaiḥ ।।
unmīlya yogasaṃskāraṃ hatavighnasya jāyate ।
evamātiṣṭhataḥ samyag vinaivākārakalpanām ।।
akiñciccintakasyāsya rūpamunmīlati svakam ।
sarvārthadṛkkriyārūpam ānandamavyayam  ।।
yatprāpya na punarduḥkha- yogametyaśivāvaham ।
etatsamastaguhyānāṃ guhyaṃ siddhāmarastutam ।।
sākṣādālocanaṃ śambhor atyutpāvanamuttamam ।
nālpakāloṣitāyaitad deyaṃ nātipramādine ।
nāmedhine nātapase yaśca nābhyarcayecchivam ।।
asyābhyāsāddivyasiddhyaṃśujālair iṣṭān lokān rorucāno vihṛtya ।
kāle hitvāpāsravaṃ dehamāste svātmanyevāścaryacaryādhivāsaḥ ।।