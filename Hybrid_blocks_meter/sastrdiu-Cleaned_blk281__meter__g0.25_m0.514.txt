--- source: sastrdiu-Cleaned.txt | block: 281 | label: meter | g:0.25 m:0.514 ---

nanu dravyameva kāraṇaṃ syāt, na ।
tasya prāgapi sadbhāvāt ।
nanu kṣaṇāntare anyaddravyaṃ sarvasaṃskārāṇāṃ kṣaṇikatvāt, sādṛśyāttu pratyabhijñānam ।
tadyadā samānadeśe pūrvapūrvamuttarottaramārabhate tadā tiṣṭhatīti lakṣyate ।
yadā tvanantaradeśe pūrvapūrvamuttarottaramarabhate tadā gacchatīti lakṣyate ।
dīpagamanavacchāyāgamanavacca sadṛśāparāparakṣaṇānāmuttarottaradeśaprārabdhānāṃ gamanābhāsanimittatvātkṛtaṃ kriyayā ।
kiñcānutpannasya kṣaṇasya kriyāśrayatvāyogāt, utpannasya ca vināśagrastatvātkathaṃ kriyārambhakatvam ।
yathāhuḥ- kṣaṇikāḥ sarvasaṃskārā asthirāṇāṃ kutaḥ kriyā iti ।
tadidaṃ śabdādhikaraṇe nirākariṣyāmaḥ ।
tataḥ sthiratve sati tanmātreṇānupapatteḥ kriyānumānaṃ yuktamiti ।
na yuktam ।
kāryaṃ hi kāraṇamātramapekṣate tacceha dṛṣṭamevāsti ।
prayatnaviśeṣānantaraṃ hi śarīre deśasaṃyogavibhāgākhyaṃ phalamutpadyamānamupalabhyate tataḥ sa eva nimittam ।
tadvadātmaśarīrasaṃyogaścāsamavāyiśarīraṃ ca samavāyīti kimatrādṛṣṭakāraṇānumānena ।।