--- source: sastrdiu-Cleaned.txt | block: 300 | label: meter | g:0.28 m:0.579 ---

bahirbhāvakalpanayāpanodaḥ saṃbhavati ।
sarvatra hi saṃśayasya nidānocchedāducchedo bhavati ।
anyatarapakṣāvadhāraṇādvā ।
na ca bahirbhāvakalpanayā tāvannidānocchedaḥ ।
jīvanasya prāyeṇa gṛhasaṃbandhitvāttadviparyayo atra saṃśayahetutvenopanyastaḥ ।
nacāsau bahirbhāve kalpite samucchidyate ।
pratyuta viparyaya eva dṛḍhamavasthāpyate ।
nacānyatarapakṣāvadhāraṇamapi vidyate jīvanabhāvābhāvau hyatra saṃdihyate ।
nacānayoranyatarasyāpi bahirbhāvakalpanayā nirṇayo bhavati ।
anyaddhi jīvanaṃ anyaśca bahirdeśasaṃbandhaḥ ।
naca gṛhābhāvanibandhanārthāpattirjīvananirṇayāyālaṃ bhavati ।
nahyevaṃ saṃbhavati yasmāddevadatto gṛhe nāsti tasmājjīvatīti, pratyuta pūrvaniścitameva jīvanaṃ gṛhābhāvādeva saṃdigdhaṃ kathaṃ tata eva nirṇīyate ।
na hi saṃśayahetureva nirṇayaheturbhavati ।
tasmājjīvanaṃ saṃdigdhaṃ tattāvadanyato niścitya paścādbahiḥsaṃbandhaḥ kalpayitavyaḥ ।
yasmāddevadatto jīvati gṛhe ca nāsti tasmānnūnaṃ bahiravasthita iti ।
na tu saṃdihyamāne jīvane tatkalpanaṃ saṃbhavati ।
yasmādavidyamāno gṛhe jīvati vā navā tasmādbahiḥ sthita ityasaṃbaddhameva syāt ।
tasmādbahirbhāvaniyataṃ gṛhābhāvasahitaṃ jīvanaṃ niścitya bahirbhāvaḥ kalpyata ityanumānamevedaṃ na pramāṇāntaramiti ।।