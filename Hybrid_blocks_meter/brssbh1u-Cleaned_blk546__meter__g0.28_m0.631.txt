--- source: brssbh1u-Cleaned.txt | block: 546 | label: meter | g:0.28 m:0.631 ---

aṅguṣṭhamātraśrutirmanuṣyahṛdayāpekṣayā manuṣyādhikāratvācchāstrasyetyuktaṃ, tatprasaṅgenedamucyate ।
bāḍhaṃ manuṣyādhikāreti śāstram ।
natu manuṣyānevetīha brahmajñāne niyamo asti ।
teṣāṃ manuṣyāṇāmupariṣṭādye devādayastānapyadhikaroti śāstramiti bādarāyaṇa ācāryo manyante ।
kasmāt ।
saṃbhavāt ।
saṃbhavati hi teṣāmapyarthitvādyadhikārakāraṇam ।
tatrārthitvaṃ tāvanmokṣaviṣayaṃ devādīnāmapi saṃbhavati vikāraviṣayavibhūtyanityatvālocanādinimittam ।
tathā sāmarthyamapi teṣāṃ saṃbhavati, mantrārthavādetihāsapurāṇalokebhyo vigrahavattvādyavagamāt ।
naca teṣāṃ kaścitpratiṣedho asti ।
nacopanayanaśāstreṇaiṣāmadhikāro nivartyeta, upanayanasya vedādhyayanārthatvāt ।
teṣāṃ ca svayaṃpratibhātavedatvāt ।
apicaiṣāṃ vidyāgrahaṇārthaṃ brahmacaryādi darśayati- aekaśataṃ ha vai varṣāṇi maghavānprajāpatau brahmacaryamuvāsa', abhṛgurvai vāruṇiḥ ।
varuṇaṃ pitaramupasasāra ।
adhīhi bhagavo brahma' ityādi ।
yadapi karmasvanadhikārakāraṇamuktam- ana devānāṃ devatāntarābhāvāt' iti, ana ṛṣīṇāmārṣeyāntarābhāvāt' iti ।
na tadvidyāsvasti ।
nahīndrādīnāṃ vidyāsvadhakriyamāṇānāmindrādyuddeśena kiñcitkṛtyamasti ।
naca bhṛgvādīnāṃ bhṛgvādisagotratayā ।
tasmāddevādīnāmapi vidyāsvadhikāraḥ kena vāryate ।
devādyadhikāre apyaṅguṣṭamātraśrutiḥ svāṅguṣṭhāpekṣayā na virudhyate ।।