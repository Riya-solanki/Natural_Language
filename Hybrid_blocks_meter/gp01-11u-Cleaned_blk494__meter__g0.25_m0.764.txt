--- source: gp01-11u-Cleaned.txt | block: 494 | label: meter | g:0.25 m:0.764 ---

bālasya mātāmaham etya mātulās
tadā gṛhītāḥ kara-corakā iva ।
dadhy-ādi-paṅkeṣu muhur vikarṣaṇāt
pitṛvya-vargeṇa vihasya daṇḍitāḥ ।।
[] śrīmān nandaś ca-
mahodāra-cittaś citāneka-vittaṃ
samāhūya sarvaṃ guṇājīvi-kharvam ।
vinā tad-vicāraṃ vapuḥ-śakti-sāraṃ
samutkṣipya ratnaṃ dade sātiyatnam ।।
kiṃ ca-
grahītā yācitāny atra pradātāṅgīkriyā-yutaḥ
śrīman-nandena dāne tu tatra jāto viparyayaḥ ।।
ataeva-
vinā yācñāṃ dadāne tu sarvaṃ vraja-patau tadā ।
kalpadru-cintāmaṇy-ādyās te' py āsan kṛpaṇā iva ।।
tatra ca-
anena prīyatāṃ viṣṇus tena stān me sute śivam ।
evaṃ prasabham udbhūtā dāne nandasya bhāvanā ।।
[] atha sarvā janatā janita-snāna-kāmā samam amunā yamunām ayāmāsa ।