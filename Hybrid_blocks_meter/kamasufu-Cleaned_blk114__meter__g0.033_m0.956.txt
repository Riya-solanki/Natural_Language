--- source: kamasufu-Cleaned.txt | block: 114 | label: meter | g:0.033 m:0.956 ---

tatra vyāvartana-kāraṇāni 
patyāv anurāgaḥ
apatyāpekṣā
atikrāntavayastvam
duḥkhābhibhavaḥ
virahānupalambhaḥ
avajñayopamantrayata iti krodhaḥ
apratarkya iti saṃkalpa-varjanam
gamiṣyatīty anāyatir anyatra prasakta-matir iti ca
asaṃvṛtākāra ity udvegaḥ
mitreṣu nisṛṣta-bhāva iti teṣv apekṣā
śuṣkābhiyogīty āśaṅkā
tejasvīti sādhvasam
caṇḍa-vegaḥ samartho veti bhayaṃ mṛgyāḥ
nāgarakaḥ kalāsu vicakṣaṇa iti vrīḍā
sakhitvenopacarita iti ca
adeśa-kāla-jña ity asūyā
paribhava-sthānam ity abahu-mānaḥ
ākārito api nāvabudhyata ity avajñā
śaso manda-vega iti ca hastinyāḥ
matto asya mā bhūd aniṣṭam ity anukampā
ātmani doṣa-darśanān nirvedaḥ
viditā satī sva-jana-bahiṣkṛtā bhaviṣyāmīti bhayam
palita ity anādaraḥ
patyā prayuktaḥ parīkṣata iti vimarśaḥ
dharmāpekṣā ceti
teṣu yadātmani lakṣayet tadādita eva paricchindyāt
āryatva-yuktāni rāga-vardhanāt
aśakti-jāny upāya-pradarśanāt
bahu-māna-kṛtāny atiparicayāt
paribhava-kṛtāny atiśauṇḍīryād vaicakṣaṇyāc ca
tat-paribhava-jāni praṇatyā
bhaya-yuktāny āśvasanād iti