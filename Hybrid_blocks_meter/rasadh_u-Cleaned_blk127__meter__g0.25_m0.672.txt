--- source: rasadh_u-Cleaned.txt | block: 127 | label: meter | g:0.25 m:0.672 ---

mṛgasyākṛṣṇanetre ca prarohatyandhacakṣuṣi ।
rasābhyakte tayoḥ pīḍā naśyatyandhaśca paśyati ।।
devadānavagandharvasiddhaguhyakakhecaraiḥ ।
raso vaktre sthito yasya tadgatiḥ khe na hanyate ।।
mriyate na viṣeṇāpi dahyate naiva vahninā ।
ākāśe siddhavidyasya mṛto jīvati tatkṣaṇāt ।।
maṇimantrauṣadhebhyo api prabhāvātiśayo mahān ।
mṛtasaṃjīvano nāma rasabandhaḥ prakīrtitaḥ ।।