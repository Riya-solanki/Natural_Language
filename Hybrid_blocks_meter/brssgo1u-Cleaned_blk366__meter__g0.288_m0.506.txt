--- source: brssgo1u-Cleaned.txt | block: 366 | label: meter | g:0.288 m:0.506 ---

vyemavatsarvagatasya brahmaṇaḥ sarvaprāṇihṛdayasaṃbandhāt, cidrūpatayā ca śārīrādaviśiṣṭatvāt, sukhaduḥkhādisaṃbhogo apyaviśiṣṭaḥ prasajyeta ।
ekatvācca ।
nahi parasmādātmano anyaḥ kaścidātmā saṃsārī vidyate, anānyo ato asti vijñātā' ityādiśrutibhyaḥ ।
tasmātparasyeva saṃsārasaṃbhogaprāptiriti cet, na vaiśeṣyāt ।
na tāvatsarvaprāṇihṛdayasaṃbandhāccharīravadbrahṇaḥ saṃbhogaprasaṅgaḥ, vaiśeṣyāt ।
viśeṣo hi bhavati śārīraparameśvarayoḥ ।
ekaḥ kartā bhoktā dharmādharmasādhanaḥ sukhaduḥkhādimāṃśca ।
ekastadviparīto apahatapāpmatvādiguṇaḥ ।
etasmādanayorviśeṣādekasya bhogo netarasya ।
yadi ca saṃnidhānamātreṇa vastuśaktimanāśritya kāryasaṃbandho abhyupagamyeta, ākāśādīnāmapi dāhādiprasaṅgaḥ ।
sarvagatānekātmavādināmapi samāvetau codyaparihārau ।
yadapyekatvādbrahmaṇa ātmāntarābhāvāccharīrasya bhogena brahṇo bhogaprasaṅga iti ।
atra vadāmaḥ- idaṃ tāvaddevānāṃpriyaḥ praṣṭavyaḥ ।
kathamayaṃ tvayātmāntarābhāvo adhyavasita iti ।
atattavamasi' aahaṃ brahmāsmi' anānyo ato asti vijñātā' ityādiśāstrebhya iti cet, yathāśāstraṃ tarhi śāstrīyor'thaḥ pratipattavyo na tatrārdhajaratīyaṃ labhyam ।
śāstraṃ ca tattvamasi ityapahatapāpmatvādiviśeṣaṇaṃ brahma śārīrasyātmatvenopadiśacchārīrasyaiva tāvadupabhoktṛtvaṃ vārayati ।
kutastadupabhogena brahmaṇa upabhogaprasaṅgaḥ ।
athāgṛhītaṃ śārīrasya brahmaṇaikatvaṃ tadā mithyājñānanimittaḥ śārīrasyopabhogaḥ, na tena paramārtharūpasya brahmaṇaḥ saṃsparśaḥ ।
nahi bālaistalamalinatādibhirvyomni vikalpyamāne talamalitādiviśiṣṭameva paramārthato vyoma bhavati ।
tadāha- na vaiśeṣyāditi ।
naikatve api śārīrasyopabhogena brahmaṇa upabhogaprasaṅgaḥ, vaiśeṣyāt ।
viśeṣo hi bhavati mithyājñānasamyagjñanayoḥ ।
mithyājñānakalpita upabhogaḥ, samyagjñānadṛṣṭamekatvam ।
naca mithyājñānakalpitenopabhogena samyagjñānadṛṣṭaṃ vastu saṃspṛśyate ।
tasmānnopabhogagandho api śakya īśvarasya kalpayitum ।।