--- source: sa_harivaMza-Cleaned.txt | block: 3293 | label: meter | g:0.25 m:0.562 ---

tatas tūryaninādena kṣveḍitāsphoṭitena ca 
vasudevasutau hṛṣṭau raṅgadvāram upasthitau ।। 
ballavau vastrasaṃvītau suravandanabhūṣitau । ūrdhvapīḍau sragāpīḍau bāhuśastrakṛtodyamau । āsphoṭayantāv anyonyaṃ bāhū caivārgalāpamau । 
tāv āpatantau tvaritau pratiṣiddhau varānanau 
raṅgadvāraṃ samāsādya tasmin gajam avasthitam । 
apaśyat kuvalayāpīḍaṃ kṛṣṇo ambaṣṭhapraṇoditam ।। 
baddhvā parikaraṃ śauriḥ samuhya kuṭilālakān । 
uvāca hastipaṃ vācā meghanādagabhīrayā ।। 
ambaṣṭhāmbaṣṭha mārgaṃ nau dehy apākrama mā ciram । 
no cet sakuñjaraṃ hatvā nayāmi yamasādanam ।। 
evaṃ nirbhartsito ambaṣṭhaḥ kupitaḥ kopitaṃ gajam । 
codayām āsa kṛṣṇāya kālāntakayamopamam । 
tena mattena nāgena codyamānena vai bhṛśam ।।