--- source: brssbh1u-Cleaned.txt | block: 642 | label: meter | g:0.277 m:0.506 ---

itaśca na śūdrasyādhikāraḥ ।
yadasya smṛteḥ śravaṇādhyayanārthapratiṣedho bhavati ।
vedaśravaṇapratiṣedho vedādhyayanapratiṣedhastadarthajñānānuṣṭhānayośca pratiṣedhaḥ śūdrasya smaryate ।
śravaṇapratiṣedhastāvat aathāsya vedamupaśṛṇvatastrapujatubhyāṃ śrotrapratipūraṇam' iti ।
apadyu ha vā etacchmaśānaṃ yacchūdrastasmācchūdrasamīpe nādhyetavyam' iti ca ।
ata evādhyayanapratiṣedhaḥ ।
yasya hi samīpe api nādhyetavyaṃ bhavati sa kathamaśrutamadhīyīta ।
bhavati ca vedoccāraṇe jihvācchedo dhāraṇe śarīrabheda iti ।
ata eva cārthādarthajñānānuṣṭhānayoḥ pratiṣedho bhavati ana śūdrasya matiṃ dadyāt' iti, advijātīnāmadhyayanamijyā dānam' iti ca ।
yeṣāṃ punaḥ pūrvakṛtasaṃskāravaśādviduradharmavyādhaprabhṛtīnāṃ jñānotpattisteṣāṃ na śakyate phalaprāptiḥ pratiṣeddhuṃ, jñānasyaikāntikaphalatvāt ।
aśrāvayeccaturo varṇān' iti cetihāsapurāṇādhigame cāturvarṇyasyādhikārasmaraṇāt ।
vedapūrvakastu nāstyadhikāraḥ śūdrāṇāmiti sthitam ।।