--- source: vampsm_u-Cleaned.txt | block: 8 | label: meter | g:0.25 m:0.661 ---

lomaharṣaṇa uvāca ।
nārāyaṇastu bhagavāñchrutvaivaṃ paramaṃ stavam ।
brahmajñena dvijendreṇa kaśyapena samīritam ।।
upāca vacanaṃ samyak tuṣṭaḥ puṣṭapadākṣaram ।
śrīmān prītamanā devo yadvadet prabhurīśvaraḥ ।।
varaṃ vṛṇudhvaṃ bhadraṃ vo varado asmi surottamāḥ ।
kaśyapa uvāca
prīto asi naḥ suraśreṣṭha sarveṣāmeva niścayaḥ ।।
vāsavasyānujo bhrātā jñātīnāṃ nandivardhanaḥ ।
adityā api ca śrīmān bhagavānasta vai sutaḥ ।।
aditirdevamātā ca etamevārthamuttamam ।
putrārthaṃ varadaṃ prāha bhagavantaṃ varārthinī ।।
devā ūcuḥ
niḥśreyasārthaṃ sarveṣāṃ daivatānāṃ maheśvara ।
trātā bhartā ca dātā ca śaraṇaṃ bhava naḥ sadā ।।
tatastānabravīdviṣṇurdevān kaśyapameva ca ।
sarveṣāmeva yuṣmākaṃ ye bhaviṣyanti śatravaḥ ।
muhūrtamapi te sarve na sthāsyanti mamāgrataḥ ।।
hatvāsurāgaṇan sarvān yajñabhāgāgrabhejinaḥ ।
havyādāṃśca surān sarvān kavyādāṃśca pitṛnapi ।।
kariṣye vibudhaśreṣṭhāḥ pārameṣṭhyena karmaṇā ।
yathāyātena sārgeṇa nivartadhvaṃ surottamāḥ ।।
lomaharṣaṇa uvāca
evamukte tu devena viṣṇunā prabhaviṣṇunā ।
tataḥ prahṛṣṭamanasaḥ pūjayanti sma taṃ prabhum ।।
viśvedevā mahātmānaḥ kaśyapo aditireva ca ।
namaskṛtya sureśāya tasmai devāya raṃhasā ।।
prayātāḥ prāgdiśaṃ sarve vipulaṃ kaśyapāśramam ।
te kaśyapāśramaṃ gatvā kurukṣetravanaṃ mahāt ।।
prasādya hyaditiṃ tatra tapase tāṃ nyayojayan।
tha sā cacāra tapo ghoraṃ varṣāṇāmayutaṃ tadā ।।
tasyā nāmnā vanaṃ divyaṃ sarvakāmapradaṃ śubham ।
ārādhanāya kṛṣṇasya vāgjitā vāyubhojanā ।।
daityairnirākṛtān dṛṣṭvā tanayānṛṣisattamāḥ ।
vṛthāputrāhamiti sā nirvedāt praṇayāddharim ।
tuṣṭāva vāgbhiragryābhiḥ paramārthavabodhinī ।।
śaraṇyaṃ śaraṇaṃ viṣṇuṃ praṇatā bhaktavatsalam ।
devadaityamayaṃ cādimadhyamāntasvarūpiṇam ।।
aditiruvāca
namaḥ kṛtyārtināśāya namaḥ puṣkaramāline ।
namaḥ paramakalyāṇa kalyāṇāyādivedhase ।।
namaḥ paṅkajanetrāya namaḥ paṅkajanābhaye ।
namaḥ paṅkajasaṃbhūtisaṃbhavāyātmayonaye ।।
śriyaḥ kāntāya dāntāya dāntadṛśyāya cakriṇe ।
namaḥ padmāsihastāya namaḥ kanakaretase ।।
tathātmajñānayajñāya yogicintyāya yogine ।
nirguṇāya viśeṣāya haraye brahmarūpiṇe ।।
jagacca tiṣṭhate yatra jagato yo na dṛsyate ।
namaḥ sthūlātisūkṣmāya tasmai devāya śārṅiḍṇe ।।
yaṃ na paśyanti paśyanto jagadapyakhilaṃ narāḥ ।
apaśyadbhirjagadyaśca dṛśyate hṛdi saṃsthitaḥ ।।
bahirjyoti ralakṣyo yo lakṣyate jyotiṣaḥ paraḥ ।
yasminneva yataścaiva yasyaitadakhilaṃ jagat ।।
tasmai samastajagatām amarāya namo namaḥ ।
ādyaḥ prajāpatiḥ so api pitṝṇāṃ paramaḥ patiḥ ।
patiḥ surāṇāṃ yastasmai namaḥ kṛṣṇāya vedhase ।।
yaḥ pravṛttairnivṛttaiśca karmastasmai virajyate ।
svargāpavargaphalado namastasmai gadābhṛte ।।
yastu saṃcityamāno api sarvaṃ pāpaṃ vyapohati ।
namastasmai viśuddhāya parasmai harimedhase ।।
ye paśyantyakhilādhāramīśānamajamavyayam ।
na punarjanmamaraṇaṃ prāpnuvanti namāmi tam ।।
yo yajño yajñaparamairijyate yajñasaṃsthitaḥ ।
taṃ yajñapuruṣaṃ viṣṇuṃ namāmi prabhumīśvaram ।।
gīyate sarvavedeṣu vedavidbhirvidāṃ gatiḥ ।
yastasmai vedavedyāya nityāya viṣṇave namaḥ ।।
yato viśvaṃ samudbhūtaṃ yasmin pralayameṣyati ।
viśvodbhavapratiṣṭhāya namastasmai mahātmane ।।
ābrahmastambaparyantaṃ vyāptaṃ yena carācaram ।
māyājālasamunnaddhaṃ tamupendraṃ namāmyaham ।।
yo atra toyasvarūpastho bibhartyakhilamīśvaraḥ ।
viśvaṃ viśvapatiṃ viṣṇuṃ taṃ namāmi prajāpatim ।।
mūrta tamo asuramayaṃ tadvidho vinihanti yaḥ ।
rātrijaṃ sūryarūpī ca tamupendraṃ namāmyaham ।।
yasyākṣiṇi candrasūryau sarvalokaśubhāśubham ।
paśyataḥ karma satataṃ tamupendraṃ namāmyaham ।।
yasmin sarveśvare sarvaṃ satyametanmayoditam ।
nānṛtaṃ tamajaṃ viṣṇuṃ namāmi prabhavāvyayam ।।
yadyetatsatyamuktaṃ me bhūyaścāto janārdana ।
satyena tena sakalāḥ pūryantāṃ me manorathāḥ ।।