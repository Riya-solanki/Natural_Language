--- source: sa_harivaMza-Cleaned.txt | block: 551 | label: meter | g:0.312 m:0.5 ---

kathaṃ ca dattam asmābhiḥ śrāddhaṃ prīṇāti vai pitṝn 
lokāntaragatāṃs tāta kiṃ nu śrāddhasya vai phalam ।। 
kān yajanti sma lokā vai sadevanaradānavāḥ । sayakṣoragagandharvāḥ sakiṃnaramahoragāḥ । 
atra me saṃśayas tīvraḥ kautūhalam atīva ca 
tad brūhi mama dharmajña sarvajño hy asi me mataḥ ।। 
etac chrutvā vacas tasya bhīṣmasyovāca vai pitā । 
saṃkṣepeṇaiva te vakṣye yan māṃ pṛcchasi bhārata 
pitṝṇāṃ kāraṇaṃ śrāddhe phalaṃ dattasya cānagha 
pitaraś ca yathodbhūtāḥ śṛṇu sarvaṃ samāhitaḥ ।।