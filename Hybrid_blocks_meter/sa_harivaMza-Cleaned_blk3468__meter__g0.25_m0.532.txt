--- source: sa_harivaMza-Cleaned.txt | block: 3468 | label: meter | g:0.25 m:0.532 ---

prāpsyate nṛpa saṃskāraṃ kaṃsaḥ pretagate api san 
kule mahati te janma vedān viditavān asi । 
kathaṃ na jñāyate tāta niyatir duratikramā ।। 
sthāvarāṇāṃ ca bhūtānāṃ jaṅgamānāṃ ca pārthiva । 
pūrvajanmakṛtaṃ karma kālena paripacyate ।। 
śrutavanto arthavantaś ca dātāraḥ priyadarśanāḥ । 
brahmaṇyā nayasaṃpannā dīnānugrahakāriṇaḥ ।। 
lokapālasamās tāta mahendrasamavikramāḥ । 
kṣitipālāḥ kṛtāntena nīyante nṛpasattama ।। 
dhārmikāḥ sarvabhāvajñāḥ prajāpālanatatparāḥ । 
kṣatradharmaparā dāntāḥ kālena nidhanaṃ gatāḥ ।। 
svayam eva kṛtaṃ karma śubhaṃ vā yadi vāśubham । 
prāpte kāle tu tat karma dṛśyate sarvadehinām ।। 
eṣā hy antarhitā māyā durvijñeyā surair api । 
yathāyaṃ muhyate loko hy atra karmaiva kāraṇam ।। 
kālenābhihataḥ kaṃsaḥ pūrvakarmapracoditaḥ । 
na hy ayaṃ kāraṇaṃ tatra kālaḥ karma ca kāraṇam ।। 
sūryasomamayaṃ tāta kṛtsnaṃ sthāvarajaṅgamam । 
kālena nidhanaṃ gatvā kālenaiva ca jāyate । 
kālas tu sarvabhūtānāṃ nigrahe pragrahe rataḥ । 
tasmāt sarvāṇi bhūtāni kālasya vaśagāni vai ।। 
svadoṣeṇaiva dagdhasya sūnos tava narādhipa । 
nāhaṃ vai kāraṇaṃ tatra kālas tatra tu kāraṇam ।। 
atha vāhaṃ bhaviṣyāmi kāraṇaṃ nātra saṃśayaḥ । 
palāyanaparaḥ kālaḥ kiṃ kariṣyaty akāraṇam । 
kālas tu balavān rājan durvijñeyā hi sā gatiḥ ।। 
parāvaraviśeṣajñā yāṃ yānti samadarśinaḥ । 
gatiḥ kālasya sā yena sarvaṃ kālasya gocaram । 
bravīmi yad ahaṃ tāta tad anuṣṭhīyatāṃ vacaḥ ।।