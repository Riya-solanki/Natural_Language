--- source: sastrdiu-Cleaned.txt | block: 271 | label: meter | g:0.306 m:0.5 ---

nanu samavāyatvaṃ bādhata ityuktam ।
yadi samavāyatvaṃ nāma samavāyadharmiṇo atiriktaṃ tadbādhe api na dharmisvarūpaṃ bādhitaṃ syāt ।
atha dharmyeva tanna tasya bādhakaṃ saṃbhavatītyuktam ।
tasmānna dharmisvarūpabādhanaṃ nāma hetudoṣaḥ kvacitsaṃbhavati bādho natvetaddūṣaṇam ।
yadi khalviha pratyayahetutvaṃ samavāyasyaikatvaṃ virundhyāt tato dravyātirekaṃ sādhayataḥ kiṃ hīyate ।
na hi dravyātirekasādhanakṛtamekatvasādhanaṃ, yatastasya dūṣaṇatvena saṃbhāvyeta ।
tasmāddharmasvarūpasya tadviśeṣasya ca bādhanāddvividhameva bādhakam ।
tatra nityaḥ śabdaḥ kṛtakatvāditi kṛtakatvamanityatvena vyāptatvānnityasvarūpameva bādhate ।।