--- source: brssgo1u-Cleaned.txt | block: 79 | label: meter | g:0.267 m:0.592 ---

na ।
dehādisaṃhatasyaivāvidyāgṛhītasyātmānaḥ saṃskriyamāṇatvāt ।
pratyakṣaṃ hi snānācamanāderdehasamavāyitvam ।
tayā dehāśrayayā tatsaṃhata eva kaścidavidyayātmatvena parigṛhītaḥ saṃskriyata iti yuktam ।
yathā dehāśrayacikitsānimittena dhātusāmyena tatsaṃhatasya tadabhimānina ārogyaphalaṃ, ahamaroga iti yatra buddhirutpadyate ।
evaṃ snānācamanayajñopavītādinā ahaṃ śuddhaḥ saṃskṛta iti yatra buddhirutpadyate sa saṃskriyate ।
sa ca dehena saṃhata eva ।
tenaiva hyahaṅkartrāhaṃpratyayaviṣayeṇa pratyayinā sarvāḥ kriyā nirvartyante ।
tatphalaṃ ca sa evāśnāti, atayoranyaḥ pippalaṃ svādvattyanāśnannanyo abhicākāśīti' iti mantravarṇāt ।
aātmendriyamanoyuktaṃ bhoktetyāhurmanīṣiṇaḥ' iti ca ।
tathāca aeko devaḥsarvabhūteṣu gūḍhaḥ sarvavyāpī sarvabhūtāntarātmā ।
karmādhyakṣaḥ sarvabhūtādhivāsaḥ sākṣī cetā kevalo nirguṇaśca' iti ।
sa paryagācchukramakāyamantraṇamastrāviraṃśuddhamapāpaviddham ।
) iti ca ।
etau mantrāvanādheyātiśayatāṃ nityaśuddhatāṃ ca brahmaṇo darśayataḥ ।
brahmabhāvaśca mokṣaḥ ।
tasmānna saṃskāryo api mokṣaḥ ।
ato anyanmokṣaṃ prati kriyānupraveśadvāraṃ na śakyaṃ kenaciddarśayitum ।
tasmāt jñānamekaṃ muktvā kriyāyā gandhamātrasyāpyanupraveśa iha nopapadyate ।