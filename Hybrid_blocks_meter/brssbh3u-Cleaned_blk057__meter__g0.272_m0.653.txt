--- source: brssbh3u-Cleaned.txt | block: 57 | label: meter | g:0.272 m:0.653 ---

bādaristvācāryaḥ sukṛtaduṣkṛte eva caraṇaśabdena pratyāyyete iti manyate ।
caraṇamanuṣṭhānaṃ karmetyanarthāntaram ।
tathāhi- aviśeṣeṇa karmamātre caratiḥ prayujyamāno dṛśyate ।
yo hīṣṭādilakṣaṇaṃ puṇyaṃ karma karoti taṃ laukikā ācakṣate dharmaṃ caratyeṣa mahātmeti ।
ācāro api ca dharmaviśeṣa eva ।
bhedavyapadeśastu karmacaraṇayorbāhmaṇaparivrājakanyāyenāpyupapadyate ।
tasmādramaṇīyacaraṇāḥ praśastakarmaṇāḥ kapūyacaraṇā ninditakarmāṇa iti nirṇayaḥ ।।