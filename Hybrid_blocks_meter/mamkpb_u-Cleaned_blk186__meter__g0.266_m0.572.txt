--- source: mamkpb_u-Cleaned.txt | block: 186 | label: meter | g:0.266 m:0.572 ---

"śrutikaṭu'; paruṣavarṇarūpaṃ duṣṭaṃ yathā anaṅgamaṅgalagṛhāpāṅgabhaṅgitaraṅgitaiḥ ।
āliṅgitaḥ sa tanvaṅgyā kārtārthyaṃ labhate kadā ।।
atra kārtārthyamiti ।।
"cyutasaṃskṛti'; vyākaraṇalakṣaṇahīnaṃ yathā etanmandavipakvatindukaphalaśyāmodarāpāṇḍara- prāntaṃ hanta pulindasundarakarasparśakṣamaṃ lakṣyate ।
tat pallīpatiputri kuñjarakulaṃ kumbhābhayābhyarthanā- dīnaṃ tvāmanunāthate kucayugaṃ patrāvṛtaṃ mā kṛthāḥ ।।
atrānunāthate, iti ।
"sarpiṣo nāthate'; ityādāvivāśiṣyeva nāthaterātmanepadaṃ vihitam "āśiṣi nāthaḥ" iti ।
atra tu yācanamarthaḥ ।
tasmāt "anunāthati stanayugam'; iti paṭhanīyam ।
"aprayuktaṃ'; tathā, āmnātamapi kavibhirnādṛtam ।
yathā yathāyaṃ dāruṇācāraḥ sarvadaiva vibhāvyate ।
tathā manye daivato asya piśāco rākṣaso atha vā ।।
atra daivataśabdo "daivatāni puṃsi vā'; iti puṃsyāmnāto api na kenacitprayujyate ।
"asamarthaṃ'; yattadarthaṃ paṭhyate na ca tatrāsya śaktiḥ ।
yathā tīrthāntareṣu snānena samupārjitasatkṛtiḥ ।
sunasrotasvinīmeṣa hanti saṃprati sādaram ।।
atra hantīti gamanārtham ।।
"nihatārthaṃ'; yadubhayārthamaprasiddhe arthe prayuktam ।
yathā yāvakarasārdrapādaprahāraśoṇitakacena dayitena ।
mugdhā sādhvasataralā vilokya paricumbitā sahasā ।।
atra śoṇitaśabdasya rudhiralakṣaṇenārthenoñjvalīkṛtatvarūpo artho vyavadhīyate ।
"anucitārthaṃ'; yathā tapasvibhiryā sucireṇa labyate prayatnataḥ sattribhiriṣyate ca yā ।
prayānti tāmāśu gatiṃ yaśasvino raṇāsvamedhe paśutāmupāgatāḥ ।।
atra paśupadaṃ kātaratāmabhivyanaktītyanucitārtham ।।
"nirarthakaṃ'; pādapuraṇamātraprayojanaṃ cādipadam ।
yathā utphullakamalakesaraparāgagauradyute mama hi gauri ।
abhivāñchitaṃ prasiddhyatu bhagavati yuṣmatprasādena ।।
atra hiśabdaḥ ।।
"avācakaṃ'; yathā avandhayakopasya vihanturāpadāṃ bhavanti vaśyāḥ svayameva dehinaḥ ।
amarṣaśūnyena janasya jantunā na jātahārdena na vidviṣādaraḥ ।।
atra jantupadamadātaryarthe vivakṣitam tatra ca nābhidhāyakam ।
yathā vā hādhik sā kila tāmasī śaśimukhī dṛṣṭā mayā yatra sā tadvicchedarujāndhakāritamidaṃ dagdhaṃ dinaṃ kalpitam ।
kiṃ kurmaḥ kuśale sadaiva vidhuro dhātā na cettatkathaṃ tādṛgyāmavatīmayo bhavati me no jīvaloko adhunā ।।
atra dinamiti prakāśamayamityarthe avācakam ।
yaccopasargasaṃsargādarthāntaragatam ।
yathā jaṅgākāṇḍorunālo nakhakiraṇalasatkesarālīkarālaḥ pratyagrālaktakābhāprasarakisalayo mañjumañjīrabhṛṅgaḥ ।
bharturnṛttānukāre jayati nijatanusvacchalāvaṇyavāpī- saṃbhūtāmbhojaśobhāṃ vidadhadabhinavo daṇḍapādo bhavānyāḥ ।।
atra dadhadityarthe vidadhaditi ।।
"aślīlam'; tridheti vrīḍājugupsāmaṅgalavyañjakatvāt ।
yathā sādhanaṃ sumahadyasya yannānyasya vilokyate ।
tasya dhīśālinaḥ ko anyaḥ sahetārālitāṃ bhruvam ।।
līlātāmarasāhato anyavanitāniḥśahkadaṣṭādharaḥ kaśvitkesaradūṣitekṣaṇa iva vyāmīlya netre sthitaḥ ।
mugdhā kuḍmalitānanena dadatī vāyuṃ sthitā tatra sā bhrāntyā dhūrtatayātha vā natimṛte tenāniśaṃ cumbitā ।।
mṛdupavanavibhinno matpriyāyā nināśāt ghanarucirakalāpo niḥsapatno adya jātaḥ ।
rativigalitabandhe keśapāśe sukeśyāḥ sati kusumasanāthe kaṃ haredeṣa barhī ।।
eṣu sādhanavāyuvināśaśabdāḥ, vrīḍādivyañjakāḥ ।।
"saṃdigdhaṃ'; yathā āliṅgitastatrabhavān saṃparāye jayaśriyā ।
āśīḥparaṃparāṃ vandyāṃ karṇe kṛtvā kṛpāṃ kuru ।।
atra vandyāṃ kiṃ haṭhahṛtamahilāyām kiṃ vā namasyāmiti saṃdehaḥ ।।
"apratītaṃ'; yatkevale śāstre prasiddham ।
yathā samyagjñānamāhājyotirdalitāśayatājuṣaḥ ।
vidhīyamānamapyetanna bhavetkarma bandhanam ।।
atrāśayaśabdo vāsanāparyāyo yogaśāstrādāveva prayuktaḥ ।।
"grāmyaṃ'; yatkevale loke sthitam ।
yathā rākāvibhāvarīkāntasaṃkrāntadyuti te mukham ।
tapanīyaśilāśobhā kaṭiśva harate manaḥ ।।
atra kaṭiriti ।।
"neyārthaṃ'; "nirūḍhā lakṣaṇāḥ kāśvit sāmarthyādabhidhānavat ।
kriyante sāṃprataṃ kāśvit kāśvinnaiva tvaśaktitaḥ" ।।
iti yanniṣiddhaṃ lākṣaṇikam ।
yathā śaratkālasamullāsipūrṇimāśarvarīpriyam ।
karoti te mukhaṃ tanvi capeṭāpātanātithim ।।
atra capeṭāpātanena nirjitatvaṃ lakṣyate ।।
atha samāsagatameva duṣṭamiti saṃbandhaḥ, anyat kevalaṃ samāsagataṃ ca ।।
"kliṣṭaṃ'; yataḥ, arthapratipattirvyavahitā ।
yathā atrilocanasaṃbhūtajyotirudgamabhāsibhiḥ ।
sadṛśaṃ śobhate atyarthaṃ bhūpāla tava ceṣṭitam ।।
atrātrilocanasaṃbhūtasya candrasya jyotirudghamena bhāsibhiḥ kumudairityarthaḥ ।।
"avimṛṣṭavidheyāṃśaṃ'; avimṛṣṭaḥ prādhānyenānirdiṣṭo vidheyāṃśo yatra tat ।
yathā mūrdhnamudvṛttakṛttakṛttāviralagalagaladraktasaṃsaktadhārā- dhauteśāṅghriprasādopanatajayajagajjātamithyāmahimnām ।
kailāsaullāsanecchāvyatikarapiśunotsarpidarpoddhurāṇāṃ doṣṇāṃ caiṣāṃ kimatat phalamiha nagarīrakṣaṇe yat prayāsaḥ ।।
atra mithyāmahimatvaṃ nānuvādyam api tu vidheyam ।
yathā vā srastāṃ nitambādavaropayantī punaḥ punaḥ kesaradāmakāñcīm ।
nyāsīkṛtāṃ sthānavidā smareṇa dvitīyamaurvīmiva kārmukasya ।।
atra dvitīyatvamātramutprekṣyam ।
maurvīṃ dvitīyāmiti yuktaḥ pāṭhaḥ ।
yathā vā vapurvirūpākṣaṇalakṣyajanmatā digambaratvena niveditaṃ vasu ।
vareṣu yadbālamṛgākṣi mṛgyate tadasti kiṃ vyastamapi trilocane ।।
atra "alakṣitā janiḥ'; iti vācyam ।
yathā vā ānandasindhuraticāpalaśālicittasaṃdānanaikasadanaṃ kṣaṇamapyamuktā ।
yā sarvadaiva bhavatā tadudantacintā tāntiṃ tanoti tava saṃprati dhigdhigasmān ।।
atra "na muktā'; iti niṣedho vidheyaḥ ।
yathā navajaladharaḥ saṃnaddho ayaṃ na dṛptaniśācaraḥ suradhanuridaṃ dūrākṛṣṭaṃ na tasya śarāsanam ।
ayamapi paṭurdhārāsāro na bāṇaparaṃparā kanakanikaṣasnigdhā vidyut priyā na mamorvaśī ।।
ityatra ।
na tvamuktatānuvādenānyadatra kiṃcidvihitam ।
yathā jugopātmānamatrasto bheje dharmamanāturaḥ ।
agṛdhnurādade so arthānasaktaḥ sukhamanvabhūt ।।
ityatra, atrastatvādyanuvādenātmano gopanādi ।।
"viruddhamatikṛt'; yathā sudhākarakarākāraviśāradaviceṣṭitaḥ ।
akāryamitrameko asau tasya kiṃ varṇayāmahe ।।
atra "kārṃya vinā mitram'; iti vivakṣitam "akārye mitram iti'; tu pratītiḥ ।
yathā vā cirakālapariprāptalocanānandadāyinaḥ ।
kāntā kāntasya sahasā vidadhāti galagraham ।।
atra "kaṇṭhagraham'; iti vācyam ।
yathā vā na trastaṃ yadi nāma bhūtakaruṇāsaṃtānaśāntātmanaḥ tena vyārujatā dhanurbhagavato devādbhavānīpateḥ ।
tatputrastu madāndhatārakavadhādviśvasya dattotsavaḥ skandaḥ skanda iva priyo ahamatha vā śiṣyaḥ kathaṃ vismṛtaḥ ।।
atra bhavānīpatiśabdo bhavānyāḥ patyantare pratītiṃ karoti yathā vā gorapi yadvāhanatāṃ prāptavataḥ so api girisutāsiṃhaḥ ।
savidhe nirahaṃkāraḥ pāyādvaḥ so ambikāramaṇaḥ ।।
atrāmbikāramaṇa iti viruddhāṃ dhiyamutpādayati ।।
"śrutikaṭu'; samāsagataṃ yathā sā dūre ca sudhāsāndrataraṅgitavilocanā ।
barhinirhrādanārhe ayaṃ kālaśva samupāgataḥ ।।
evamanyadapi jñeyam ।।