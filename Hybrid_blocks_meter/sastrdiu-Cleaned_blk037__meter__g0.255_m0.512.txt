--- source: sastrdiu-Cleaned.txt | block: 37 | label: meter | g:0.255 m:0.512 ---

kiñca yadyupanayanamadhyāpanāṅgaṃ tato adhyayanavidhirarthajñānārthaḥ sannādhyāpanārthatayopanītaistraivarṇikaiḥ saṃbadhyeta, ye adhyāpanārthatayopanītastraivarṇikāstadupayogivyāpāramapekṣante te arthajñānārthamadhīyīran-ityasaṃbaddhameva syāt ।
tataścopanītairasaṃbadhyamāno adhyayanavidhiścaturṇāmapi varṇānāṃ syāditi śūdrādhikāraprasaṅgaḥ ।
tasmādupanītānāṃ prayojanāpekṣiṇāmadhyayanakaraṇikārthajñānabhāvanā vidhīyata ityadhyayanāṅgamevopanayanaṃ, svavidhiprayuktaṃ cādhyayanam ।
prapañcenāyaṃ pakṣonyāyaratnamālāyāmeva nirasta ityaparamyate ।
tasmātpūrvokta eva vicāraḥ- kimadṛṣṭārthamadhyayanamutākṣaragrahaṇādiparamparayārthajñānārthamiti ।।