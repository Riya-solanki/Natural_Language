--- source: sastrdiu-Cleaned.txt | block: 39 | label: meter | g:0.25 m:0.57 ---

athavā nātra kiñcidvicāryeta, nāvamikanyāyenaivādhyayanasyākṣarasaṃskārādiparamparayārthajñānārthatvasiddheḥ ।
navame hi sāmnāmṛgakṣarābhivyaktidvāreṇa stutyupayogitvadarśanāttādarthyameva nādṛṣṭārthatvamiti vakṣyate ।
tenaiva nyāyenādhyayanasyārthajñānārthatvasiddheradhyayanānantaraṃ dharmajijñāsā kartavyeti siddhamevaitatprayojanavivakṣayā sūtrakāreṇocyate ।
yadāhuḥ "dharmākhyaṃ viṣayaṃ vaktuṃ mīmāṃsāyāḥ prayojanam" iti ।
nanvatra kaścidvedavākyārtho vicāryate ।
tadapyāhuḥ"nacātra codanāvyākhyā gauravaṃ tatra coditam" iti tatsiddhamadhyayanānantaraṃ dharmajijñāsā kartavyeti ।
sā caturvidhā dharmasvarūpa- pramāṇa- sādhana- phalaiḥ ।।
nanvadhyayanavidhinā vedavākyārthavicāramātrākṣepāddharmasvarūpapramāṇajijñāsayoḥ kaḥ prasaṅgaḥ ।
ucyate upoddhātatvātprasaṅgaḥ ।
yadi hi vedavākyārtho dharmaḥ syādvedaśca pramāṇaṃ tato asau vicāraḥ kartavyo bhavati ।
itarathā kākadantaparīkṣāvatsyāt, tadadhyayanavidhireva pramāṇādivicāramākṣipati ।
dharmagrahaṇaṃ copalakṣaṇārtham adharmasyāpi hānāya jijñāsyatvāt ।
akārapraśleṣaṇe vā sūtramadharmajijñāsāyāmapi vyākhyeyamiti niravadyam ।।