--- source: brssgo1u-Cleaned.txt | block: 856 | label: meter | g:0.3 m:0.555 ---

taittirīyakaprayogādapyekapadatvamityāha-prayogāntare ceti ।
ājya, tvā tvāṃ pañcānāṃ pañcajanānāṃ devaviśeṣāṇāṃ yantrāya dhartrāya gṛhṇāmi ityājyagrahaṇamantraśeṣaḥ ।
devatānāṃ karmaṇi yantradavasthitaṃ śarīraṃ tadeva dhartraṃ ihāmitrabhogādhāraṃ, tasmai tasyāvaikalyārthamiti yajamānoktiḥ ।
astu samāsastataḥ kimityata āha-samattatvācceti ।
āvṛtirvīpsā tadabhāve pañcakadvayāgrahaṇātpañcaviṃśatisaṃkhyāpratītirasiddheti bhāvaḥ ।
janapañcakamekaṃ pañcakānāṃ pañcakaṃ dvitīyamiti pañcakadvayaṃ tasya pañcapañceti grahaṇaṃ netyakṣarārthaḥ ।
kiñcāsamāsapakṣe api kiṃ pañcaśabdadvayoktayoḥ pañcatvayoḥ parasparānvayaḥ, kiṃ vā tayoḥ śuddhajanairanvayaḥ, athavā pañcatvaviśiṣṭairjanairaparapañcatvasyānvayaḥ ।
nādya ityāha-naca pañcasaṃkhyāyā iti ।
viśeṣaṇamanvayaḥ ।
ananvaye hetumāha-upasarjanasyeti ।
apradhānānāṃ sarveṣāṃ pradhānenaiva viśeṣyeṇaivānvayo vācyaḥ ।
guṇānāṃ parasparānvayo vākyabhedāpātādityarthaḥ ।
dvitīye daśasaṃkhyāpratītiḥ syānna pañcaviṃśatisaṃkhyāpratītiḥ ।
tṛtīyamutthāpayati-nanviti ।
pañcatvaviśiṣṭeṣu pañcatvāntarānvaye viśeṣaṇībhūtapañcatve api pañcatvānvayāt pañcaviṃśatitvapratītirityarthaḥ ।
dṛṣṭāntavaiṣamyeṇa pariharati-neti brūma iti ।
pañcānāṃ pūlānāṃ samāhārā ityatra asaṃkhyāpūrvo dviguḥ'iti samāso vihitaḥ ।
tato advigoḥ'iti sūtreṇa ṅīpo vidhānāt samāhārapratītau samāhārāḥ katītyākāṅkṣāyāṃ satyāṃ pañcetipadāntarānvayo yuktaḥ ।
pañcajanā ityatra tu ṅībantatvābhāvena samāhārasyāpratīteḥ janānāṃ cādita eva pañcatvopādānātsaṃkhyākāṅkṣāyā asattvātpañceti padāntaraṃ nānveti ।
ākāṅkṣādhīnatvādanvayasyetyarthaḥ ।
bhedo viśeṣaṇam ।
nanu janānāṃ nirākāṅkṣatve api tadviśeṣaṇībhūtapañcatvāni katītyākāṅkṣāyāṃ pañcatvāntaraṃ viśeṣaṇaṃ bhavatvityāśaṅkate-bhavadapīti ।
nopasarjanasyopasarjanāntareṇānvayaḥ kintu pradhānenaiveti nopasarjanyāyavirodha ukta iti pariharati-tatra ceti ।
evaṃ nānābhāvāditi vyākhyāyātirekācceti vyācaṣṭe-atirekāccetyādinā ।
atireka ādhikyam ।
janaśabditapañcaviṃśatitattveṣu ātmāntarbhūto na vā ।
nādya ityuktvā dvitīye doṣamāha-arthāntareti ।
tathākāśaṃ vikalpya dūṣayati-tatheti ।
ukto doṣaḥ saṃkhyādhikyam ।
pañcaviṃśatijanā ātmākāśau ceti saptaviṃśatisaṃkhyā syādityarthaḥ ।
naca sattvarajastamasāṃ pṛthaggaṇanayā seṣṭeti vācyam, ākāśasya pṛthaguktivaiyarthyāt, yasminnityātmani tattvānāṃ pratiṣṭhoktivirodhāttava mate svatantrapradhānasyaivānādhāratvāt, aneha nānāsti'iti vākyaśeṣavirodhācca tava satyadvaitavāditvāt ।
kiṃ ca pañcaviṃśatisaṃkhyāpratītāvapi na sāṃkhyatattvānāṃ grahaṇamityāha-kathaṃ ceti ।
kiṃ janaśabdāttattvagrahaḥ uta saṃkhyayeti kathaṃśabdārthaḥ ।
nādya ityāha-janeti ।
na dvitīya ityāha-arthāntareti ।
kiṃ tadarthāntaraṃ yadarthakamidaṃ vākyamiti pṛcchati-kathamiti ।
pañca ca te janāśceti karmadhārayādisamāsāntarātsaṃjñāsamāsasyāptoktyā balavattvaṃ tāvadāha-ucyata iti ।
vigvācinaḥ saṃkhyāvācinaśca śabdāḥ saṃjñāyāṃ gamyamānāyāṃ subantetottarapadena samasyante ।
yathā dakṣiṇāgniḥ saptarṣaya ityādi ।
ayaṃ ca samāsastatpuruṣabhedaḥ ।।