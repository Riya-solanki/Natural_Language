--- source: mamkpb_u-Cleaned.txt | block: 284 | label: meter | g:0.278 m:0.507 ---

bhedābhāvātprakṛtyāderbhedo api navamo bhavet ।
navamo apītyapirbhinnakramaḥ ।
udāharaṇam yo asakṛtparagotrāṇāṃ pakṣacchedakṣaṇakṣamaḥ ।
śatakoṭidatāṃ bibhradvibudhendraḥ sa rājate ।।
atra prakaraṇādiniyamābhāvāt dvāvapyarthau vācyau ।।
nanu svaritādiguṇabhedāt bhinnaprayatnoccāryāṇāṃ tadabhāvādabhinnaprayatnoccāryāṇāṃ ca śabdānāṃ bandhe alaṃkārāntarapratibhotpattihetuḥ śabdaśleṣo arthaśleṣaśveti dvividho apyarthālaṃkāramadhye parigaṇito anyairiti kathamayaṃ śabdālaṃkāraḥ ।
ucyateiha doṣaguṇālaṃkārāṇāṃ śabdārthagatatvena yo vibhāgaḥ saḥ, anvayavyatirekābhyāmeva vyavatiṣṭhate ।
tathāhikaṣṭatvādigāḍhatvādyanuprāsādayaḥ, vyarthatvādiprauḍhyādyupamādayastadbhāvatadabhāvānuvidhāy itvādeva śabdārthagatatvena vyavasthāpyante ।
svayaṃ ca pallavātāmrabhāsvatkaravirījitā ।
ityabhaṅgaḥ prabhātasaṃdhyevāsvāpaphalalubdhehitapradā ।।
iti sabhaṅgaḥ iti dvāvapi śabdaikasamāśrayāviti dvayorapi śabdaśleṣatvamupapannam na tvādyasyārthaśleṣatvam ।
arthaśleṣasya tu sa viṣayaḥ, yatra śabdaparivartane api na śleṣatvakhaṇḍanā ।
yathā stokenonnatimāyāti stokenāyātyadhogatim ।
aho susadṛśī vṛttistulākoṭeḥ khalasya ca ।।
na cāyamupamāpratibhotpattihetuḥ śleṣaḥ, api tu śleṣapratibhotpattiheturupamā ।
tathāhiyathā "kamalamiva mukhaṃ manojñametatkacatitarām'; ityādau guṇasāmye kriyāsāmye, ubhayasāmye vā, upamā ।
tathā "sakalakalaṃ purametañjātaṃ saṃprati sudhāśubimbamiva'; ityādau śabdamātrasāmye api sāyuktaiva ।
tathā hyuktaṃ rudraṭena "sphuṭamarthālaṃkārāvetāvutāvupamāsamuccayau kiṃ tu ।
āśritya śabdamātraṃ sāmānyamihāpi saṃbhavataḥ" ।।
iti ।
na ca "kamalamiva mukham'; ityādiḥ sādhāraṇadharmaprayogaśūnya upamāviṣaya iti vaktuṃ yuktam pūrṇopamāyā nirviṣayatvāpatteḥ ।।
deva tvameva pātālamāśānāṃ tvaṃ nibandhanam ।
tvaṃ cāmaramarudbhūmireko lokatrayātmakaḥ ।।
ityādiḥ śleṣasya copamādyalaṃkāravivikto asti viṣaya iti ।
dvayoryoge, saṃkara eva ।
upapattiparyālocane tu, upamāyā evāyaṃ yukto viṣayaḥ ।
anyathā viṣayāpahāra eva pūrṇopamāyāḥ syāt ।
na ca "abindusundarī nityaṃ galallāvaṇyabindukā'; ityādau virodhapratibhotpattihetuḥ śleṣaḥ, api tu śleṣapratibhotpattiheturvirodhaḥ ।
na hyatrārthadvayapratipādakaḥ śabdaśleṣaḥ, dvitīyārthasya pratibhātamātrasya prarohābhāvāt ।
na ca virodhābāsa iva virodhaḥ śleṣābhāsaḥ śleṣaḥ ।
tadevamādiṣu vākyeṣu śleṣapratibhotpattiheturalaṃkārāntarameva ।
tathā ca sadvaṃśamuktāmaṇiḥ ।।
nālpaḥ kaviriva svalpaśloko deva mahān bhavān ।।
anurāgavatī saṃdhyā divasastatpuraḥsaraḥ ।
aho daivagatiśvitrā tathāpi na samāgamaḥ ।।
ādāya cāpamacalaṃ kṛtvāhīnaṃ guṇaṃ viṣamadṛṣṭiḥ ।
yaśvitramacyutaśaro lakṣyamabāṅkṣīnnamastasmai ।।
ityādauvilaṣṭaparamparinarūpakaśleṣavyatirekasamāsoktivirodhatvamucitam na tu śleṣatvam ।।
śabda śleṣa iti cocyate, arthālaṃkāramadhye ca lakṣyate, iti ko ayaṃ nayaḥ ।
kiṃ ca vaicitryamalaṃkāra iti ya eva kavipratibhāsaṃrambhagocarastatraiva vicitratā, iti saivālaṃkārabhūmiḥ ।
arthamusvaprekṣitvameteṣāṃ śabdānāmiti cet anuprāsādīnāmapi tathaiveti te apyarthālaṃkārāḥ kiṃ necyante ।
rasādivyajjakasvarūpavācyaviśeṣasavyapekṣatve api hyanuprāsādīnāmalaṃkāratā ।
śabdaguṇadoṣāṇāmapyarthāpekṣayaiva guṇadoṣatā ।
arthaguṇadoṣālaṃkārāṇāṃ śabdāpekṣayaiva vyavasthitiriti te api śabdagatatvenocyantām ।
"vidhau vakre mūrdhni'; ityādau ca varṇādiśleṣe, ekaprayatnoccāryatve arthaśleṣatvaṃ śabdabhede api prasajyatāmityevamādi svayaṃ vicāryam ।।