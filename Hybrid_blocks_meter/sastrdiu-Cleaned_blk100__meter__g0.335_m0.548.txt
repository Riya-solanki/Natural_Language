--- source: sastrdiu-Cleaned.txt | block: 100 | label: meter | g:0.335 m:0.548 ---

idañcāparamekadeśinaḥ praṣṭavyāḥ- arthaśabdena kimucyate iti ।
yadi śreyaḥsādhanaṃ, nityānāṃ dharmatvaṃ na syāt ।
atha yanniṣiddhaphalaṃ na bhavati tadarthaśabdenocyate, tathāsati nañarthaviṣayasyāpūrvasya dharmatvaprasaṅgaḥ, codanālakṣaṇatvānniṣiddhaphalatvābhācca ।
bhavatviticet ।
na ।
lokavirodhāt ।
yo hi hiṃsāyāmudyuktaḥ pratiṣedhavaśānnivartate na taṃ dhārmika ityācakṣate kintvadharmānnivṛtta ityetāvat ।
tadāhuḥ- lokasiddhasya lakṣaṇaṃ parīkṣakairvaktavyaṃ na vṛddhyādivatparibhāṣaṇamityāstāṃ tāvat ।
iti codanāsūtram ।।
dharmapramāṇaparīkṣādhikaraṇam ।।