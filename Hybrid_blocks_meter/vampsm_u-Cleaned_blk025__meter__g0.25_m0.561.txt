--- source: vampsm_u-Cleaned.txt | block: 25 | label: meter | g:0.25 m:0.561 ---

lomaharṣaṇa uvāca ।
mānuṣasya tu pūrveṇa krośamātre dvijottamāḥ ।
āpagā nāma vikhyātā nadī dvijaniṣevitā ।।
śyāmākaṃ payasā siddhamājyena ca pariplutam ।
ye prayacchanti viprebhyasteṣāṃ pāpaṃ na vidyate ।।
ye tu śrāddhaṃ kariṣyanti prāpya tāmāpagāṃ nadīm ।
te sarvakāmasaṃyuktā bhaviṣyanti na saṃśayaḥ ।।
śaṃsanti sarve pitaraḥ smaranti ca pitāmahāḥ ।
asmākaṃ ca kule putraḥ pautro vāpi bhaviṣyati ।।
ya āpagāṃ nadīṃ gatvā tilaiḥ saṃtarpayiṣyati ।
tena tṛptā bhaviṣyāmo yāvatkalpaśataṃ gatam ।।
nabhasye māsi samprāpte kṛṣṇapakṣe viśeṣataḥ ।
caturdaśyāṃ tu madhyāhne piṇḍado muktimāpnuyāt ।।
tato gaccheta viprendrā brahmaṇaḥ sthanamuttamam ।
brahmodumbaramityevaṃ sarvalokeṣu piśrutam ।।
tatra brahmarṣikuṇḍeṣu snātasya dvijasattamāḥ ।
saptarṣiṇāṃ prasādena saptasomaphalaṃ bhavet ।।
bharadvājo gautamaśca jamadagniśca kaśyapaḥ ।
viśvāmitro vasiṣṭhaśca atriśca bhagavānṛpiḥ ।।
etaiḥ sametya tatkuṇḍaṃ kalpitaṃ bhuvi durlabham ।
brahmaṇā sevitaṃ yasmād brahmodumbaramucyate ।।
tasmiṃstīrthavare snāto brahmaṇo avyaktajanmanaḥ ।
brahmalokamavāpnoti nātra kāryā vicāraṇā ।।
devān pitṝn samuddiśya yo vipraṃ bhojayiṣyati ।
pitarastasya sukhitā dāsyanti bhuvi durlabham ।।
saptarṣīśca samuddaśya pṛtham snānaṃ samācaret ।
ṛṣīṇāṃ ca prasādena saptalokādhipo bhavet ।।
kapisthaleti vikhyātaṃ sarvapātakanāśanam ।
yasmin sthitaḥ khayaṃ devo vṛddhakedārasaṃjñitaḥ ।।
tatra snātvār'cayitvā ca rudraṃ diṇḍisamanvitam ।
antardhānamavāpnoti śivaloke sa modate ।।
yastatra tarpaṇaṃ kṛtvā pibate culakatrayam ।
diṇḍidevaṃ namaskṛtya kedārasya phalaṃ labhet ।।
yastatra kurute śrāddhaṃ śivamuddiśya mānavaḥ ।
caitrasuklacaturdaśyāṃ prāpnoti paramaṃpadam ।।
kalasyāṃ tu tato gacched yatra devī svayaṃ sthitā ।
durgā kātyāyanī bhadrā nidrā māyā sanātanī ।।
kalasyāṃ ca naraḥ snātvā dṛṣṭvā durgā taṭe sthitām ।
saṃsāragahanaṃ durgaṃnistarennātra saṃśayaḥ ।।
tato gaccheta sarakaṃ trailokyasyāpi durlabham ।
kṛṣṇapakṣe caturdaśyāṃ dṛṣṭvā devaṃ maheśvaram ।।
labhate sarvakāmāṃśca śivalokaṃ sa gacchati ।
tisrāḥ koṭyastu tīrthānāṃ sarake dvijasattamāḥ ।।
rudrakoṭistathā kūpe saromadhye vyavasthitā ।
tasmin sare ca yaḥ snātvā rudrakoṭiṃ smarennaraḥ ।।
pūjitā rudrakoṭiśca bhaviṣyati na saṃśayaḥ ।
rudrāṇāṃ ca prasādena sarvadoṣavivarjitaḥ ।।
aindrajñānena saṃyuktaḥ paraṃ padamavāpnuyāt ।
iḍāspadaṃ ca tatraiva tīrthaṃ pāpabhayāpaham ।।
asmin muktimavāpnoti darśanādeva mānavaḥ ।
tatra snātvār'thayitvā ca pitṛdevagaṇānapi ।।
na durgatimavāpnoti manasā cintitaṃ labhet ।
kedāraṃ ca mahātīrthaṃ sarvakalmaṣanāśanam ।।
tatra snātvā tu puruṣaḥ sarvadānaphalaṃ labhet ।
kiṃrūpaṃ ca mahātīrthaṃ tatraiva bhuvi durlabham ।।
sarakasya tu pūrveṇa tīrthaṃ trailokyaviśrutam ।
anyajanma suvikhyātaṃ sarvapāpapraṇāśanam ।।
nārasiṃhaṃ vapuḥ kṛtvā hatvā dānavamūrjitam ।
tiryagyonau sthito viṣṇuḥ siṃheṣu ratimāpnuvan ।।
tato devāḥ sagandharvā ārāghya varadaṃ śivam ।
ūcuḥ praṇatasarvāṅgā viṣṇudehasya lambhane ।।
tato devo mahātmāsau śārabhaṃ rūpamāsthitaḥ ।
yuddhaṃ ca kārayāmāsa divyaṃ varṣasahasrakam ।
yudhyamānau tu tau devau patitau saramadhyataḥ ।।
tasmin sarastaṭe vipro devarṣirnāradaḥ sthitaḥ ।
aśvatthavṛkṣamāśritya dhyānasthastau dadarśa ha ।।
viṣṇuścaturbhujo jajñe liṅgākāraḥ śivaḥ sthitaḥ ।
tau dṛṣṭvā tatra puruṣau tuṣṭāva bhaktibhāvitaḥ ।।
namaḥ śivāya devāya viṣṇave prabhaviṣṇave ।
haraye ca umābhartre sthitikālabhṛte namaḥ ।।
harāya vahurūpāya viśvarūpāya viṣṇave ।
tryambakāya susuddhāya kuṣṇāya jñānahetave ।।
dhanyo ahaṃ sukṛtī nityaṃ yad dṛṣṭo puruṣottamau ।
mamāśramamidaṃ puṇyaṃ yuvābhyāṃ vimalīkṛtam ।
adyaprabhṛti trailokye anyajanmeti viśrutam ।।
ya ihāgatya snātvā ca pitṝn saṃtarpayiṣyati ।
tasya śraddhānvitasyeha jñānamaindraṃ bhaviṣyati ।।
aśvatthasya tu yanmūlaṃ sadā tatra vasāmyaham ।
aśvatthavandanaṃ kṛtvā yamaṃ raudraṃ na paśyati ।।
tato gaccheta viprendrā nāgasya hradamuttamam ।
pauṇḍarīke naraḥ snātvā puṇḍarīkaphalaṃ labhet ।।
daśamyāṃ śuklapakṣasya caitrasya tu viśeṣataḥ ।
snānaṃ japaṃ tathā śrāddhaṃ muktimārgapradāyakam ।।
tatastriviṣṭavaṃ gacchet tīrthaṃ devanaṣevitam ।
tatra vaitaraṇī puṇyā nadī pāpapramocanī ।।
tatra snātvār'cayitvā ca śūlapāṇiṃ vṛṣadhvajam ।
sarvapāpaviśuddhātmā gacchatyeva parāṃ gatim ।।
tato gaccheta viprendrā rasāvartamanuttamam ।
tatra snātvā bhaktiyuktaḥ siddhimāpnotyanuttamām ।।
caitra śuklacaturdaśyāṃ tīrthe snātvā hyalepake ।
pūjayitvā śivaṃ tatra pāpalepo na vidyate ।।
tato gacchena viprandrāḥ phalakīvanamuttamam ।
yatra devāḥ sagandharvāḥ sādhyāśca ṛṣayaḥ sthitāḥ ।
tapaścaranti vipulaṃ divyaṃ varṣasahasrakam ।।
dṛṣadvatyāṃ naraḥ snātvā tarpayitvā ca devatāḥ ।
agniṣṭomātirātrābhyāṃ phalaṃ vindati māvanaḥ ।।
somakṣaye ca saṃprāpte somasya ca dine tathā ।
yaḥ śrāddhaṃ kurute martyastasya puṇyaphalaṃ śṛṇu ।।
gayāyāṃ ca yatā śrāddha pitṛn prīṇāti nityaśaḥ ।
tathā śrāddhaṃ ca kartavyaṃ phalakīvanamāśritaiḥ ।।
manasā smarate yastu phalakīvanamuttamam ।
tasyāpi pitarastṛptiṃ prayāsyanti na saṃśayaḥ ।।
tatrāpi tīrthaṃ sumahat sarvadevairalaṅkṛtam ।
tasmin snātastu puruṣo gosahasraphalaṃ labhet ।।
pāṇikhāte naraḥ snātvā pitṛn saṃtarpya mānavaḥ ।
avāpnuyād rājasūyaṃ sāṃkhyaṃ yogaṃ ca vindati ।।
tato gaccheta sumahat tīrthaṃ miśrakamuttamam ।
tatra tīrthāni muninā miśritāni mahātmanā ।।
vyāsena muniśārdulā dadhīcyarthaṃ mahātmanā ।
sarvatīrtheṣu sa snāti miśrake snāti yo naraḥ ।।
tato vyāsavanaṃ gacchenniyato niyatāśanaḥ ।
manojave naraḥ snātvā miśrake snāti yo naraḥ ।।
manasā cintitaṃ sarvaṃ sidhyate nātra saṃśayaḥ ।
gatvā madhuvaṭīṃ caiva devyāstīrthaṃ naraḥ śuciḥ ।।
tatra snātvār'cayed devān pitṝṃśca prayato naraḥ ।
sa devyā samanujñāto yathā siddhiṃ labhennaraḥ ।।
kauśikyāḥ saṃgame yastu dṛṣadvatyāṃ narottamaḥ ।
snāyīta nayatāhāraḥ sarvapāpaiḥ pramucyate ।।
tato vyāsasthalī nāma yatra vyāsena dhīmatā ।
putraśokābhibhūtena dehatyāgāya niścayaḥ ।।
kṛto devaiśca viprendrāḥ punarutthāpitastadā ।
abhigamya sthalīṃ tasya putraśokaṃ na vindati ।।
gindattaṃ kūpamāsādya tilaprasthaṃ pradāya ca ।
gaccheta paramāṃ siddhiṃ ṛṇairmuktimavāpnuyāt ।।
yahnaṃ ca sudinaṃ caiva dve tīrthe bhuvi durlabhe ।
tayoḥ snātvā viśuddhātmā sūryalokamapāpnuyāt ।।
kṛtajapyaṃ tato gacchet triṣu lokeṣu viśrutam ।
tatrābhiṣekaṃ kuvīnta gaṅgāyāṃ prayataḥ sthitaḥ ।।
arcayitvā mahādevamaśvamedhaphalaṃ labhet ।
koṭitīrthaṃ ca tatraiva dṛṣṭvā koṭīśvaraṃ prabhum ।।
tatra svnātvā śraddadhānaḥ koṭiyajñaphalaṃ labhet ।
tato vāmanakaṃ gacchet triṣu lokeṣu viśrutam ।।
yatra vāmanarūpeṇa viṣṇunā prabhaviṣṇunā ।
balerapahṛtaṃ rājyamindrāya pratipāditam ।।
tatra viṣṇupadesnātvā arcayitvā ca vāmanam ।
sarvapāpaviśuddhātmā viṣṇulokamavāpnuyāt ।।
jyeṣṭhāśramaṃ ca tatraiva sarvapātakanāśanam ।
taṃ tu dṛṣṭvā naro muktiṃ saṃprayāti na saṃśayaḥ ।।
jyeṣṭhe māsi site pakṣe ekādaśyāmupoṣitaḥ ।
dvādaśyāṃ ca naraḥ snātvā jyeṣṭhatvaṃ labhate nṛpu ।।
tatra pratiṣṭhitā viprā viṣṇunā prabhaviṣṇunā ।
dīkṣāpratiṣṭhāsaṃyuktā viṣṇuprīṇanatatparāḥ ।।
tebhyo dattāni śrāddhāni dānāni vividhāni ca ।
akṣayāṇi bhaviṣyanti yāvanmanvantarasthitiḥ ।।
tatraiva koṭitīrthaṃ ca triṣu lokeṣu viśrutam ।
tasmistīrthe naraḥ snātvā koṭiyajñaphalaṃ labhet ।।
koṭīśvaraṃ naro dṛṣṭvā tasmitīrthe maheśvaram ।
mahādevaprasādena gāṇapatyamavāpnuyāt ।।
tatraiva sumahat tīrthaṃ sūryasya ca mahātmanaḥ ।
tasmin snātvā bhaktibhuktaḥ sūryaloke mahīyate ।।
tato gaccheta vipraindrāstīrthaṃ kalmaṣanāśanam ।
kulottāraṇanāmānaṃ viṣṇunā kalpitaṃ purā ।।
varṇānāmāśramāṇāṃ ca tāraṇāya sunirmalam ।
brahmacaryātparaṃ mokṣaṃ ya icchinti sunirmalam ।
te api tattīrthamāsādya paśyanti paramaṃ padam ।।
brahmacārī gṛhasthaśca vānaprastho yatistathā ।
kulāni tārayet snātaḥ sapta sapta ca sapta ca ।।
brāhmaṇāḥ kṣatriyā vaiśyāḥ sūdrā ye tatparāyaṇāḥ ।
snātā bhaktiyutāḥ sarve paśyanti paramaṃ padam ।।
dūrastho api smared yastu kurukṣetraṃ savāmanam ।
so api muktimavāpnoti kiṃ punarnnivasannaraḥ ।।
iti śrīvāmanapurāṇe saromāhātmne pañcadaśo adhyāyaḥ