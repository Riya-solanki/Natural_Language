--- source: vampsm_u-Cleaned.txt | block: 16 | label: meter | g:0.25 m:0.614 ---

lomaharṣaṇa uvāca ।
saparvatavanāmurvīṃ dṛṣṭvā saṃkṣubhitāṃ baliḥ ।
papracchośanasaṃ śukraṃ praṇipatya kṛtāñjaliḥ ।।
ācārya kṣobhamāyāti sābdhibhūmidharā mahī ।
kasmācca nāsurān bhāgān pratigṛhṇanti vahnayaḥ ।।
iti pṛṣṭo atha balinā kāvyo vedavidāṃ varaḥ ।
uvāca daityādhipatiṃ ciraṃ dhyātvā mahāmatiḥ ।।
avatīrṇo jagadyoniḥ kaśyapasya gṛhe hariḥ ।
vāmaneneha rūpeṇa paramātmā sanātanaḥ ।।
sa nūnaṃ yajñamāyāti tava dānavapuṅgava ।
tatpādanyāsavikṣobhādiyaṃ pracalitā mahī ।।
kampante girayaśceme kṣubhitā makarālayāḥ ।
neyaṃ bhūtapatiṃ bhūmiḥ samarthā voḍhumīśvaram ।।
sadevāsuragandharvā yakṣarākṣasapannagā ।
anenaiva dhṛtā bhūmirāpo agniḥ pavano nabhaḥ ।
dhārayatyakhilān devān manuṣyāṃśca mahāsurān ।।
iyamasya jagaddhāturmāyā kṛṣṇasya gahvarī ।
dhāryadhārakabhāvena yayā saṃpīḍitaṃ jagat ।।
tatsannidhānādasurā na bhāgārhāḥ suradviṣaḥ ।
bhuñjate nāsurān bhāgānapi tena trayo agnayaḥ ।।
śukrasya vacanaṃ śrutvā hṛṣṭaromābravīd baliḥ ।
dhanyo ahaṃ kṛtapuṇyaśca yanme yajñapatiḥ svayam ।
yajñamabhyāgato brahman mattaḥ ko anyo adhikaḥ pumān ।।
yaṃ yoginaḥ sadodyuktāḥ paramātmānamavyayam ।
draṣṭumicchanti devo asau mamādhvaramupeṣyati ।
yanmayācārya kartavyaṃ tanmamādeṣṭumarhasi ।।
śukra uvāca
yajñabhāgabhujo devā vedaprāmāṇyato asura ।
tvayā tu dānavā daitya yajñabhāgabhujaḥ kṛtāḥ ।।
ayaṃ ca devaḥ sattvasthaḥ karoti sthitipālanam ।
visṛṣṭaṃ ca tathāyaṃ ca svayamatti prajāḥ prabhuḥ ।।
bhavāṃstu vandī bhavitā nūnaṃ viṣṇuḥ sthitau sthitaḥ ।
viditvaivaṃ mahābhāgā kuru yat te manogatam ।।
tvayāsya daityādhipate kvalpake api hi vastuni ।
pratijñā naiva voḍhavyā vācyaṃ sāma tathāphalam ।।
kṛtakṛtyasya devasya devārthaṃ caiva kurvataḥ ।
alaṃ dadyāṃ dhanaṃ deve tvetadvācyaṃ tu yācataḥ ।
kṛṣṇasya devabhūtyartha pravṛttasya mahāsura ।।
baliruvāca
brahman kathamahaṃ brūyāmanyenāpi hi yācitaḥ ।
nāstīti kimu devasya saṃsākasyāghahāriṇaḥ ।।
vratopavāsairvividhair yaḥ prabhurgṛhyate hariḥ ।
sa me vakṣyati dehīti govindaḥkimato adhikam ।।
yadarthaṃ sumahārambhā damaśaucaguṇānvitaiḥ ।
yajñā kriyante yajñeśaḥ sa me dehīti vakṣyati ।।
tatsādhu sukṛtaṃ karma tapaḥ sucaritaṃ canaḥ ।
yanmā dehīti viśveśaḥ svayameva vadiṣyati ।।
nāstītyahaṃ guro vakṣye tamabhyāgatamīśvaram ।
prāṇatyāgaṃ kariṣye ahaṃ na tu nāsti jane kvacit ।।
nāstīti yanmayā noktamanyeṣāmapi yācatām ।
vakṣyāmi kathamāyāte tadadya cāmare acyute ।।
ślāghya eva hi vīrāṇāṃ dānāccāpatsamāgamaḥ ।
na bādhākāri yaddānaṃ tadaṅgaṃ balavat smṛtam ।।
madrājye nāsukhī kaścinna daridro na cāturaḥ ।
na duḥkhito na cobdigno na śamādivivarjitaḥ ।।
hṛṣṭastuṣṭaḥ sugandhī ca tṛptaḥ sarvasukhānvitaḥ ।
janaḥ sarvo mahābhāga kimutāhaṃ sadā sukhī ।।
etadviśiṣṭamatrāhaṃ dānabījaphalaṃ labhe ।
viditaṃ muniśārdula mayaitat tvanmukhācchrutam ।।
matprasādaparo nūnaṃ yajñenārādhito hiraḥ ।
mama dānamavāpyāsau puṣṇāti yadi devatāḥ ।।
etadbījavare dānabījaṃ patati ced gurau ।
janārdane mahāpātre kiṃ na prāptaṃ tato mayā ।।
viśiṣṭaṃ mama taddānaṃ parituṣṭāśca devatāḥ ।
uvabhogācchataguṇaṃ dānaṃ sukhakaraṃ smṛtam ।।
matprasādaparo nūnaṃ jajñenārādhito hariḥ ।
tenābhyeti na saṃdeho darśanādupakārakṛt ।।
atha kopena cābhyeti devabhāgoparodhataḥ ।
māṃ nihantuṃ tato hi syād vadhaḥ ślāghyataro acyutāt ।।
etajjñātvā muniśreṣṭha dānavighnākareṇa me ।
naiva bhāvyaṃ jagannāthe govinde samupasthite ।।
lomaharṣaṇa uvāca
ityevaṃ vadatastasya prāptastatra janārdanaḥ ।
sarvadevamayo atintyo māyāvāmanarūpadhṛk ।।
taṃ dṛṣṭvā yajñavāṭaṃ tu praviṣṭamasurāḥ prabhum ।
jagmuḥ prabhāvataḥ kṣobhaṃ tejasā tasya niṣprabhāḥ ।।
jeṣuśca munayastatra ye sametā mahādhvare ।
vasiṣṭho gādhijo gargo anye ca munisattamāḥ ।।
baliścaivākhilaṃ janma mene śaphalamātmanaḥ ।
tataḥ saṃkṣobhamāpanno na kaścit kiñciduktavān ।।
pratyekaṃ devadeveśaṃ pūjayāmāsa tejasā ।
athāsurapati prahvaṃ dṛṣṭvā munivarāśca tān ।।
devadevapatiḥ sākṣād viṣṇurvāmanarūpadhṛk ।
tuṣṭāva yajñaṃ vahniṃ ca yajamānamathārcitaḥ ।
yajñakarmādhikārasthān sadasyān dravyasaṃpadam ।।
sadasyāḥ pātramakhilaṃ vāmanaṃ prati tatkṣaṇāt ।
yajñavāṭasthitaṃ viprāḥ sādhu sādhvityudīrayan ।।
sa cārghamādāya baliḥ prodbhūtapulakastadā ।
pūjayāmāsa govindaṃ prāha cedaṃ mahāsuraḥ ।।
baliruvāca
suvarṇaratnasaṃghāto gajāśvasamitistathā ।
striyo vastrāṇyalaṅkārān gāvo grāmāśca puṣkalāḥ ।।
sarve ca saralā pṛthvī bhavato vā yadīpsitam ।
tad dadāsi vṛṇuṣveṣṭaṃ mamārthāḥ santi te priyāḥ ।।
ityukto daityapatinā prītigarbhānvitaṃ vacaḥ ।
prāha sasmitagambhīraṃ bhagavān vāmanākṛtiḥ ।।
mamāgniśaraṇārthāya dehi rājan padatrayam ।
suvarṇagrāmaratnādi tadarthibhyaḥ pradīyatām ।।
baliruvāca
tribhiḥ prayojanaṃ kiṃ te padaiḥ padavatāṃ vara ।
śataṃ śatasahasraṃ vā padānāṃ mārgatāṃ bhavān ।।
śrīvāmana uvāca
etāvatā daityapate kṛtakṛtyo asmi mārgaṇe ।
anyeṣāmarthināṃ vittamicchayā dāsyate bhavān ।।
etacchrutvā tu gaditaṃ vāmanasya mahātmanaḥ ।
vācayāmāsa vai tasmai vāmanāya mahātmane ।।
pāṇau tu patite toye vāmano abhūdavāmanaḥ ।
sarvedevamayaṃ rūpaṃ darśayāmāsa tatkṣaṇāt ।।
cantrasūryau tu nayane dyauḥ śiraścaraṇau kṣitiḥ ।
pādāṅgulyaḥ piśācāstu hastāṅgulyaśca guhyakāḥ ।।
viśvedevāśca jānusthā jaṅghe sādhyāḥ surottamāḥ ।
yakṣā nakheṣu saṃbhūtā rekhāsvapsarasastathā ।।
dṛṣṭirṛkṣāṇyaśeṣāṇi keśāḥ sūryāśavaḥ prabhoḥ ।
tārakā romakūpāṇi romeṣu ca maharṣayaḥ ।।
bāhavo vidiśastasya diśaḥ śrotre mahātmanaḥ ।
aśvinau śravaṇe tasya nāsā vāyurmahātmanaḥ ।।
prasāde candramā devo mano dharmaḥ samāśritaḥ ।
satyamasyābhavad vāṇī jihvā devī sarasvatī ।।
grīvāditirdevamātā vidyāstadvalayastathā ।
svargadvāramabhūnmaitraṃ tvaṣṭā pūṣā ca vai bhruvau ।।
mukhe vaiśvānaraścāsya vṛṣaṇau tu prajāpatiḥ ।
hṛdayaṃ ca paraṃ brahma puṃstvaṃ vai kaśyapo muniḥ ।।
pṛṣṭhe asya vasavo devā marutaḥ sarvasaṃdhiṣu ।
vakṣasthale tathā rudro dhairye cāsya mahārṇavaḥ ।।
udare cāsya gandharvā marutaśca mahābalāḥ ।
lakṣmīrmedhā dhṛtiḥ kāntiḥ sarvavidyāśca vai kaṭiḥ ।।
sarvajyotīṃṣi yānīha tapaśca paramaṃ mahat ।
tasya devādhidevasya tejaḥ prodbhūtamuttamam ।।
tanau kukṣiṣu vedāśca jānunī ca mahāmakhāḥ ।
iṣṭayaḥ paśavaścāsya dvijānāṃ ceṣṭitāni ca ।।
tasya devamayaṃ rūpaṃ dṛṣṭvā viṣṇormahātmanaḥ ।
upasarpanti te daityāḥ pataṅgā iva pāvakam ।।
cikṣurastu mahādaityaḥ pādāṅguṣṭhaṃ gṛhītavān ।
dantābhyāṃ tasya vai grīvāmaṅguṣṭhenāhanaddhariḥ ।।
pramathya sarvānasurān pādahastatalairvibhuḥ ।
kṛtvā rūpaṃ mahākāyaṃ saṃjahārāśu medinīm ।।
tasya vikramato bhūmiṃ candrādityau stanāntare ।
nabho vikramamāṇasya sakthideśe sthitāvubhau ।।
paraṃ vikramamāṇasya jānumūle prabhākarau ।
viṣṇorāstāṃ sthitasyaitau devapālanakarmaṇi ।।
jitvā lokatrayaṃ tāṃśca hatvā cāsurapuṅgavān ।
purandarāya trailokyaṃ dadau viṣṇururukramaḥ ।।
sutalaṃ nāma pātālamadhastādvasudhātalāt ।
balerdattaṃ bhagavatā viṣṇunā prabhaviṣṇunā ।।
atha daityaiśvaraṃ prāha viṣṇuḥ sarveśvareśvaraḥ ।
yat tvayā salilaṃ dattaṃ gṛhītaṃ pāṇinā mayā ।।
kalpapramāṇaṃ tasmāt te bhaviṣyatyāyuruttamam ।
vaivakhate tathātīte kāle manvantare tathā ।।
sāvarṇike tu saṃprāpte bhavānindro bhaviṣyati ।
idānīṃ bhuvanaṃ sarvaṃ dattaṃ śakrāya vai purā ।।
caturyugavyavasthā ca sādhikā hyekasaptatiḥ ।
niyantavyā mayā sarve ye tasya paripanthinaḥ ।।
tenāhaṃ parayā bhaktyā pūrvamārādhito bale ।
sutalaṃ nāma pātālaṃ samāsādya vaco mama ।।
vasāsura mamādeśaṃ yathāvatparipālayan ।
tatra devasukhopete prāsādaśatasaṃkule ।।
protphullapadmasarasi hvadasuddhasaridvare ।
sugandhī pūpasaṃpanno varābharamabhūṣitaḥ ।।
srakcandanādidigdhāṅgo nṛtyagītamanoharān ।
upabhuñjan mahābhogān vividhān dānaveśvara ।।
mamājñayā kālamimaṃ tiṣṭha strīśatasaṃvṛtaḥ ।
yāvatsuraiśca vipraiśca na virodhaṃ gamiṣyasi ।।
tāvat tvaṃ bhuṅkṣva saṃbhogān sarvakāmasamanvitān ।
yadā suraiśca vipraiśca virodhaṃ tvaṃ kariṣyasi ।
bandhiṣyanti tadā pāsā vāruṇā ghoradarśanāḥ ।।
baliruvāca
tatrāsato me pātāle bhagavan bhavadājñayā ।
kiṃ bhaviṣyatyupādānamupabhogopapādakam ।
āpyāyito yena deva smareyaṃ tvāmahaṃ sadā ।।
śrībhagavānuvāca
dānānyavidhidattāni śrāddhānyaśrotriyāṇi ca ।
hutānyaśraddhayā yāni tāni dāsyanti te phalam ।।
adakṣiṇāstathā yajñāḥ kriyāścāvidhinā kṛtāḥ ।
phalāni tava dāsyanti adhītānyavratāni ca ।।
udakena vinā pūjā vinā darbeṇa yā kriyā ।
ājyena ca vinā homaṃ phalaṃ dāsyanti te bale ।।
yaścedaṃ sthānamāśritya kriyāḥ kāścitkariṣyati ।
na tatra cāsuro bhāgo bhaviṣyati kadācana ।।
jyeṣṭhāśrame mahāpuṇye tathā viṣṇupade hvade ।
ye ca śrāddhāni dāsyanti vrataṃ niyamameva ca ।।
kriyā kṛtā ca yā kācid vidhināvidhināpi vā ।
sarvaṃ tadakṣayaṃ tasya bhaviṣyati na saṃśayaḥ ।।
jyeṣṭhe māsi site pakṣe ekādasyāmupoṣitaḥ ।
dvādaśyāṃ vāmanaṃ dṛṣṭvā snātvā viṣṇupade hvade ।
dānaṃ dattvā yathāśaktyā prāpnoti paramaṃ padam ।।
lomaharṣaṇa uvāca
balervaramimaṃ dattvā śakrāya ca triviṣṭapam ।
vyāpinā tena rūpeṇa jagāmādarśanaṃ hariḥ ।।
śaśāsa ca yathāpūrvaṃmindrastrailokyamūrjitaḥ ।
niḥśeṣaṃ ca tadā kālaṃ baliḥ pātālamāsthitaḥ ।।
ityetat kathitaṃ tasya viṣṇormāhātmyamuttamam ।
vāmanasya śṛṇvan yastu sarvapāṣaiḥ pramucyate ।।
baliprahlādasaṃvādaṃ mantritaṃ baliśukrayoḥ ।
balerviṣṇośca caritaṃ ye smariṣyanti mānavāḥ ।।
nādhayo vyādhayasteṣāṃ na ca mohākulaṃ manaḥ ।
bhaviṣyati dvijaśreṣṭhāḥ puṃsastasya kadācana ।।
cyutarājyo nijaṃ rājyamiṣṭaprāptiṃ viyogavān ।
samāpneti mahābhāgā naraḥ śrutvā kathāmimām ।।
brāhmaṇo vedamāpnoti kṣatriyo jayate mahīm ।
vaiśyo dhanasamṛddhiṃ ca śūdraḥ sukhamavāpnuyāt ।
vāmanasya ca māhatmyaṃ śṛṇvan pāpaiḥ pramucyate ।।