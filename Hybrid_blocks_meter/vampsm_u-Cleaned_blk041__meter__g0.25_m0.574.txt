--- source: vampsm_u-Cleaned.txt | block: 41 | label: meter | g:0.25 m:0.574 ---

sanatkumāra uvacā ।
athainamabravīd devastrailokyādhipatirbhavaḥ ।
āśvāsanakaraṃ cāsya vākyavid vākyamuttamam ।।
aho tuṣṭo asmi te rājan stavenānena suvrata ।
bahunātra kimuktena matsamīpe vasiṣyasi ।।
uṣitvā suciraṃ kālaṃ mama gātrodbhavaḥ punaḥ ।
asuro hyandhako nāma bhaviṣyasi surāntakṛt ।।
hiraṇyākṣagṛhe janma prāpya vṛddhiṃ gamiṣyasi ।
pūrvādharmeṇa ghoreṇa vedanindākṛtena ca ।।
sābhilāṣo jaganmāturbhaviṣyasi yadā tadā ।
dehaṃ śulena hatvāhaṃ pāvayiṣyāmi samārbudam ।।
tatrāpyakalmaṣo bhūtvā stutvā māṃ bhaktitaḥ punaḥ ।
khyātogaṇādhipo bhūtvā nāmnā bhṛṅgiriṭiḥ smṛtaḥ ।।
matsannidhāne sthitvā tvaṃ tataḥ siddhiṃ gamiṣyasi ।
venaproktaṃ stavamimaṃ kīrtayed yaḥ śṛṇoti ca ।।
nāśubhaṃ prāpnuyāt kiñcid dīrghamāyuravāpnuyāt ।
yathā sarveṣu deveṣu viśiṣṭo bhagavāñśivaḥ ।।
tathā stavo variṣṭho ayaṃ stavānāṃ venanirmitaḥ ।
yaśorājyasukhaiśvaryadhanamānāya kīrtitaḥ ।।
śrotavyo bhaktimāsthāya vidyākāmaiśca yatnataḥ ।
vyādhito duḥkhito dīnaścaurarājabhayānvitaḥ ।।
rājakāryavimukto vā mucyate mahato bhayāt ।
anenaiva tu dehena gaṇānāṃ śreṣṭhatāṃ vrajet ।।
tejasā yaśasā caiva yukto bhavati nirmalaḥ ।
na rākṣasāḥ piśācā vā na bhūtā na vināyakāḥ ।।
vighnaṃ kuryurgṛhe tatra yatrāyaṃ paṭhyate stavaḥ ।
śruṇuyād yā stavaṃ nārī anujñāṃ prāpya bhartṛtaḥ ।।
mātṛpakṣe pituḥ pakṣe pūjyā bhavati devavat ।
śruṇuyād yaḥ stavaṃ divyaṃ kīrtayed vā samāhitaḥ ।।
tasya sarvāṇi kāryāṇa siddhiṃ gacchanti nityaśaḥ ।
manasā cintitaṃ yacca yacca vācānukīrtitam ।।
sarvaṃ saṃpadyate tasya stavanasyānukīrtanāt ।
manasā karmaṇā vācā kṛtameno vinaśyati ।
varaṃ varaya bhadraṃ te yattvayā manasepsitam ।।
vena uvāca
asya liṅgasya māhātmyāt tathā liṅgasya darśanāt ।
mukto ahaṃ pātakaiḥ sarvaistava darśanataḥ kila ।।
yadi tuṣṭo asi me deva yadi deyo varo mama ।
devasvabhakṣaṇāñjātaṃ śvayonau tava sevakam ।।
etasyāpi prasādaṃ tvaṃ kartumarhasi śaṅkara ।
etasyāpi bhayānmadhye saraso ahaṃ nimañjitaḥ ।।
devairnivāritaḥ pūrvaṃ tīrthe asmin snānakāraṇāt ।
ayaṃ kṛtopakāraśca etadarthe vṛṇomyaham ।।
tasyaitad vacanaṃ śrutvā tuṣṭaḥ provāca śaṅkaraḥ ।
eṣo api pāpinirmukto bhaviṣyati na saṃśayaḥ ।।
prasādānme mahābāho śivalokaṃ gamiṣyati ।
tathā stavamimaṃ śrutvā mucyate sarvapātakaiḥ ।।
kurukṣetrasya māhātmyaṃ saraso asya mahīpate ।
mama liṅgasya cotpattiṃ śrutvā pāpaiḥ pramucyate ।।
sanatkumāra uvāca
ityevamuktvā bhagavān sarvalokanamaskṛtaḥ ।
paśyatāṃ sarvalokānāṃ tatraivāntaradhīyata ।।
sa ca śvā tatkṣaṇādeva smṛtvā janma purātanam ।
divyamūrtidharo bhūtvā taṃ rājānamupasthitaḥ ।।
kṛtvā snānaṃ tato vainyaḥ pitṛdarśanalālasaḥ ।
sthāṇatīrthe kuṭīṃ śūnyāṃ dṛṣṭvā śokasamanvitaḥ ।।
dṛṣṭvā veno abravīd vākyaṃ harṣeṇa mahatānvitaḥ ।
satputreṇa tvayā vatsa trāto ahaṃ narakārmavāt ।।
tvayābhiṣiñcito nityaṃ tīrthasthapuline sthitaḥ ।
asya sādhoḥ prasādena sthāṇordevasya darśanāt ।।
muktāpāpaśca svarlokaṃ yāsye yatra śivaḥ sthitaḥ ।
ityevamuktvā rājānaṃ pratiṣṭhāpya maheśvaram ।।
sthāṇutīrthe yayau siddhiṃ tena putreṇa tāritaḥ ।
sa ca śvā paramāṃ siddhiṃ sthāṇutīrthaprabhāvataḥ ।।
vimuktaḥ kaluṣaiḥ sarvairjagāma bhavamandiram ।
rājā pitṛṛṇairmuktaḥ paripālya vasundharām ।।
putrānutpādya dharmeṇa kṛtvā yajñaṃ nirargalam ।
dattvākāmāṃścaviprebhyo bhuktvā bhogān pṛthagvidhān ।।
suhṛdo atha ṛṇairmuktvā kāmaiḥ saṃtarpya ca striyaḥ ।
abhiṣicya sutaṃ rājye kurukṣetraṃ yayau nṛpaḥ ।।
tatra taptvā tapo ghoraṃ pūjayitvā ca śaṅkaram ।
ātmecchayā tanuṃ tyaktvā prayātaḥ paramaṃ padam ।।
etatprabhāvaṃ tīrthasya sthāṇoryaḥ śṛṇuyānnaraḥ ।
sarvapāpavinirmuktaḥ prayāti paramāṃ gatim ।।