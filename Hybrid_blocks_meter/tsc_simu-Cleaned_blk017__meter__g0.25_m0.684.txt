--- source: tsc_simu-Cleaned.txt | block: 17 | label: meter | g:0.25 m:0.684 ---

puri śayanāt pramāṇāt pūraṇāt puruvṛttitaḥ ।
sa cānādiḥ sarvagataścetano nirguṇo aparaḥ ।।
draṣṭā bhoktā kṣetravidamalo aprasavadharmakaḥ ।
sūkṣmo nityo hyanādistvamadhyanidhano api saḥ ।।
sarvamāptamaneneti tasmāt sarvagatastu saḥ ।
sukhopalabdhimattvācca cetano nirguṇastathā ।।
sattvādiguṇarāhityāt paraḥ paratayā smṛtaḥ ।
dṛśyaprakṛtisambandhāt draṣṭā bhoktā anubhāvanāt ।।
kṣetre guṇagataṃ vetti kṣetrajña iti kīrttitaḥ ।
śubhāśubhādisaṃsargābhāvādamala īṣyate ।।
nirbījatvāt prasūte ca netyaprasavadharmakaḥ ।
niraṅgatvātīndriyatvāt sūkṣmo nityaḥ sadātanāt ।।
evaṃ sāṃkhyaḥ sa puruṣo vyākhyātaḥ pūrvasūribhiḥ ।
jīvo jantuḥ pumānātmā puruṣaḥ pūjako naraḥ ।।
kṣetrajñaścākṣaraḥ prāṇaḥ koya eṣaḥ sa jñastathā ।
aja etāni nāmāni sāṃkhye puruṣasañjñite ।।
evam,
pañcaviṃśatitattvajño yatra kutrāśrame rataḥ ।
muṇḍī jaṭī śikhī vāpi mucyate nātra saṃśayaḥ ।।
ayaṃ kartā athavā akarttā puruṣaḥ prakṛteḥ paraḥ ।
śubhāśubhāni karttā cet kuryādvṛttitrayaṃ vinā ।।
lokadṛṣṭaguṇānāṃ cet kartṛtā dharmitā katham ।।
sāhityaṃ yamaniyamaniṣecanaprasaṃkhyānāt ।
jñānaiśvaryavikāraprakāśane sāttvikī vṛttiḥ ।।
rāgaḥ krodho lobhaḥ paraparivādo nindā tuṣṭiḥ ।
vikṛtākṛtapāruṣyaṃ prakhyātaiṣā rajobuddhiḥ ।।
unmādamadaviṣādā nāstikyaṃ strīprasaṅgitā ।
nidrālasyaṃ nairghṛṇyaṃ tvaśaucamiti tāmasī vṛttiḥ ।।
etadvṛttitrayaṃ dṛṣṭvā guṇānāṃ kartṛtā athavā ।
akartā puruṣaḥ siddha iti siddhānta iṣyate ।।
pravarttamānaprakṛterimān guṇān
rajastamobhyāṃ viparītadarśanāt ।
ātmānamācchādya sa ātmane tad
ahaṅkaromītyabudho avamanyate ।।
bālāgrakukṣīkaraṇāsamarthaḥ
sarvaṃ mayedaṃ kṛtamityamanyata ।
unmattavadbhāvyata ityabodhaḥ
aho vidhe paṇḍitamāninaḥ kaḥ ।।
taduktaṃ gītāsu
prakṛteḥ kriyamāṇāni guṇaiḥ karmāṇi sarvaśaḥ ।
ahaṅkāravimūḍhātmā kartā ahamiti manyate ।।
anāditvānnirguṇatvāt paramātmā ayamavyayaḥ ।
śarīrastho api kaunteya na karoti na lipyate ।।
prakṛtyaiva ca karmāṇi kriyamāṇāni sarvaśaḥ ।
yaḥ paśyati sadā a; atmānamakartāraṃ sa paśyati ।। ityādi ।
sa ekaḥ puruṣaḥ kiṃ vā nāneti ca vicāraya ।
sukhaduḥkhamohasaṅkaraviśuddhajanmamaraṇānām ।
nānātvāt puruṣabahutvaṃ siddhaṃ lokāśramavarṇabhedācca ।।
yadyekaḥ puruṣaḥ syād buddhihāniḥ prasajyate ।
ekasmin sukhite sarve sukhinaḥ syurataḥ param ।
ekasmin duḥkhite sarve duḥkhitāḥ syuriti kramāt ।।
ato bahutvaṃ saṃsiddhaṃ bahavaḥ puruṣāḥ smṛtāḥ ।
ākṛtigarbhāśayabhāvasaṅgatiśarīravibhāgālliṅgabahutvāt sāṃkhyācāryāḥ kapilāsuripañcaśikhapatañjaliprabhṛtayaḥ puruṣabahutvaṃ varṇayanti ।
vedavādina ācāryā hariharahiraṇyagarbhavyāsādaya ekamātmānaṃ, tathā ca śrutiḥ ।
puruṣa evedaṃ sarvaṃ yadbhūtaṃ yacca bhāvyam ।
utāmṛtatvasyeśāno yadanyenātirohati ।
tadevāgnistadādityastadvāyustadu candramāḥ ।।
tadeva śukraṃ tadbrahma tā āpaḥ sa prajāpatiḥ ।
tadeva satyamamṛtaṃ sa mokṣaḥ sā parā gatiḥ ।।
tadakṣaraṃ tatsaviturvareṇyaṃ yasmāt paraṃ nāparamasti kiñcit ।
yasmānnāṇīyo na jyāyo asti kiñcit ।।
vṛkṣa iva stambho divi tiṣṭhatyekaḥ tenedaṃ pūrṇaṃ puruṣeṇa ।
sarvataḥ pāṇipādaṃ tat sarvato akṣiśiromukham ।।
sarvataḥ śrutimalloke sarvamāvṛtya tiṣṭhati ।
sarvendriyaguṇābhāsaṃ sarvendriyavivarjitam ।।
sarvasya paśumīśānaṃ sarvasya śaraṇaṃ mahat ।
sarvataḥ sarvasattvāni sarvātmā sarvasambhavaḥ ।।
sarvaṃ vilīyate yasmin tadbrahma munayo viduḥ ।
eka eva hi bhūtātmā bhūte bhūte vyavasthitaḥ ।।
ekadhā bahudhā caiva dṛśyate jalacandravat ।
sa hi sarveṣu bhūteṣu sthāvareṣu careṣu ca ।।
vasatyeko mahānātmā yena sarvamidaṃ tatam ।। ityādi ।