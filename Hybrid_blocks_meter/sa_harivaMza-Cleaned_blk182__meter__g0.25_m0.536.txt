--- source: sa_harivaMza-Cleaned.txt | block: 182 | label: meter | g:0.25 m:0.536 ---

prayato bhava rājendra śṛṇuṣvaikamanās tataḥ । 
nāśuddhe nāśucau vāpi nāśiṣyāya kathaṃcana ।। 
varṇayeyam ahaṃ rājan kṛtajñāya hitāya ca । 
svargyaṃ yaśasyam āyuṣyaṃ puṇyaṃ vedena saṃmitam । 
bhūtasargam imaṃ samyag jānato bharatarṣabha 
marutāṃ ca śubhaṃ janma śṛṇvataḥ paṭhato api vā । 
nāvṛttibhayam astīha paralokabhayaṃ kutaḥ ।।