--- source: sa_harivaMza-Cleaned.txt | block: 4763 | label: meter | g:0.261 m:0.525 ---

mayāyaṃ bahuśo yuddhe dṛṣṭo rājan mahāraṇe 
krīḍann iva ca yuddheṣu dṛśyate devasūnuvat ।। 
kulaśīlatapovīryaiḥ sarvair eva samanvitaḥ । sarvayuddhe apy asaṃhāryo bhaved vīryādhikas tava । 
balavān sattvasaṃpannaḥ sarvaśāstraviśāradaḥ 
nāyaṃ vadhakṛtaṃ doṣam arhate daityasattama 
vijñāya ca vadhaṃ vāsya pūjāṃ vāpi kariṣyasi ।। 
gāndharveṇa vivāhena kanyeyaṃ tava saṃgatā । adeyā hy apratigrāhyā ataś cintya vadhaṃ kuru । 
vadhe hy asya mahān doṣo rakṣaṇe sumahān guṇaḥ 
ayaṃ hi puruṣotkarṣaḥ sarvathā mānam arhati ।।