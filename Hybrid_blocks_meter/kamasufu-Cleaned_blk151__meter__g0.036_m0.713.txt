--- source: kamasufu-Cleaned.txt | block: 151 | label: meter | g:0.036 m:0.713 ---

saktād vittādānaṃ svābhāvikam upāyataś ca
tatra svābhāvikaṃ saṃkalpāt samadhikaṃ vā labhamānā nopāyān prayuñjītety ācāryāḥ
viditam apy upāyaiḥ pariṣkṛtaṃ dvi-guṇaṃ dāsyatīti vātsyāyanaḥ
alaṃkāra-bhakṣya-bhojya-peya-mālya-vastra-gandha-dravyādīnāṃ vyavahāriṣu kālikam uddhārārttham artha-pratinayanena
tat-samakṣaṃ tad-vitta-praśaṃsā
vrata-vṛkṣārāma-devakula-taḍāgodyānotsava-prīti-dāya-vyapadeśaḥ
tad-abhigamana-nimitto rakṣibhiś caurair vālaṅkāra-parimoṣaḥ
dāhāt kuḍya-cchedāt pramādād bhavane cārtha-nāśaḥ
tathā yācitālaṅkārāṇāṃ nāyakālaṅkārāṇāṃ ca tad-abhigamanārthasya vyayasya praṇidhibhir nivedanam
tad-artham ṛṇa-grahaṇam jananyā saha tad-udbhavasya vyayasya vivādaḥ suhṛt-kāryeṣv anabhigamanam anabhihāra-hetoḥ
taiś ca pūrvam āhṛtā guravo abhihārāḥ pūrvam upanītāḥ pūrvaṃ śrāvitāḥ syuḥ
ucitānāṃ kriyāṇāṃ vicchittiḥ
nāyakārthaṃ ca śilpiṣu kāryam
vaidya-mahāmātrayor upakāra-kriyā kārya-hetoḥ
mitrāṇāṃ copakāriṇāṃ vyasaneṣv abhyupapattiḥ
gṛha-karma sakhyāḥ putrasyotsañjanam dohado vyādhir mitrasya duḥkhāpanayanam iti
alaṃkāraika-deśa-vikrayo nāyakasyārthe
tayā śīlitasya cālaṅkārasya bhāṇḍopaskarasya vā vaṇijo vikrayārthaṃ darśanam
pratigaṇikānāṃ ca sadṛśasya bhāṇḍasya vyatikare prativiśiṣṭasya grahaṇam
pūrvopakārāṇām avismaraṇam anukīrtanaṃ ca
praṇidhibhiḥ pratigaṇikānāṃ lābhātiśayaṃ śrāvayet
tāsu nāyaka-samakṣam ātmano abhyadhikaṃ lābhaṃ bhūtam abhūtaṃ vā vrīḍitā nāma varṇayet
pūrva-yogināṃ ca lābhātiśayena punaḥ sandhāne yatamānānām āviṣkṛtaḥ pratiṣedhaḥ
tat-spardhināṃ tyāga-yogināṃ nidarśanam
na punar eṣyatīti bāla-yācitakam