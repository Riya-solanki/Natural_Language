--- source: vampsm_u-Cleaned.txt | block: 39 | label: meter | g:0.25 m:0.615 ---

mārkaṇḍeya uvāca
sthāṇutīrthaprabhāvaṃ tu śrotumicchāmyahaṃ mune ।
kena siddhiratha prāptā sarvapāpabhayāpahā ।।
sanatkumāra uvāca।
śṛṇu sarvamaśeṣeṇa sthāṇumāhātmyamuttamam ।
yacchrutvā sarvapāpebhyo mukto bhavati mānavaḥ ।।
ekārṇave jagatyasmin naṣṭe sthāvarajaṅgame ।
viṣṇornābhisamudbhūtaṃ padmamavyaktajanmanaḥ ।
tasmin brahma samudbhūtaṃ sarvalokapitāmahaḥ ।।
tasmānmarīcirabhavanmarīceḥ kaśyapaḥ sutaḥ ।
kaśyapādabhavad bhāsvāṃstamānmanurajāyata ।।
manostu kṣuvataḥ putra utpanno mukhasaṃbhavaḥ ।
pṛthivyāṃ caturantāyāṃ rājāsīd dharmarakṣitā ।।
tasya patnī babhūvātha bhayā nāma bhayāvahā ।
mṛtyoḥ sakāśādutpannā kālasya duhitā tadā ।।
tasyāṃ samabhavad veno durātmā vedanindakaḥ ।
sa dṛṣṭvā putravadanaṃ kruddho rājā vanaṃ yayau ।।
tatra kṛtvā tapo ghoraṃ dharmeṇāvṛtya rodasī ।
prāptavān brahmasadanaṃ puranāvṛttidurvabham ।।
veno rājā samabhavat samaste kṣitimaṇḍale ।
sa mātāmahadoṣeṇa tena kālātmajātmajaḥ ।।
ghoṣayāmasa nagare durātmā vedanindakaḥ ।
na dātavyaṃ na yaṣṭavyaṃ na hotavyaṃ kadācana ।।
ahameko atra vai vandyaḥ pūjyo ahaṃ bhavatāṃ sadā ।
mayā hi pālitā yūyaṃ nivasadhvaṃ yathāsukham ।।
tanmatto anyo na devo asti yuṣmākaṃ yaḥ parāyaṇam ।
etacchratvā tu vacanamṛṣayaḥ sarva eva te ।।
parasparaṃ samāgamya rājānaṃ vākyamabravan ।
śrutiḥ pramāṇaṃ dharmasya tato yajñaḥ pratiṣṭhitaḥ ।।
yajñairvinā no prīyante devāḥ svarganivāsinaḥ ।
aprītā na prayacchanti vṛṣṭiṃ sasyasya vṛddhaye ।।
tasmād yajñaiśca devaiśca dhāryate sacarācaram ।
etacchrutvā krodhadṛṣṭirvenaḥ prāha punaḥ punaḥ ।।
na yaṣṭavyaṃ na dātavyamityāha krodhamūrcchitaḥ ।
tataḥ krodhasamāviṣṭā ṛṣayaḥ sarva eva te ।।
nijaghnurmantrapūtaiste kuśairvajrasamanvitaiḥ ।
tatastvarājake loke tamasā saṃvṛte tadā ।।
dasyubhiḥ pīḍyamānāstān ṛṣīṃste śaraṇaṃ yayuḥ ।
tataste ṛṣayaḥ sarve mamanthustasya vai karam ।।
savyaṃ tasmāt samuttasthau puruṣo hrasvadarśanaḥ ।
tamūcurṛṣayaḥ sarve niṣīdatu bhavāniti ।।
tasmānniṣādā utpannā venakalmaṣasaṃbhavāḥ ।
tataste ṛṣayaḥ sarve manmathurdakṣiṇaṃ karam ।।
mathyamāne kare tasmin utpannaḥ puruṣo aparaḥ ।
bṛhatsālapratīkāśo divyalakṣaṇalakṣitaḥ ।।
dhanurbāṇāṅkitakaraścaścakradhvasamanvitaḥ ।
tamutpannaṃ tadā dṛṣṭvā sarve devāḥ savāsavāḥ ।।
abhyaṣiñcan pṛthivyāṃ taṃ rājānaṃ bhūmipālakam ।
tataḥ sa rañjayāmāsa dharmeṇa pṛthivīṃ tadā ।।
pitrāḥ'parañjitā tasya tena sā paripālitā ।
tatra rājetiśabdo asya pṛthivyā rañjanādabhūt ।।
sa rājyaṃ pāpya tebhyastu cintayāmāsa pārthivaḥ ।
pitā mama adharmiṣṭho yajñavyucchittikārakaḥ ।।
kathaṃ tasya kriyā kāryā paralokasukhāvahā ।
ityevaṃ cintayānasya nārado abhyājagāma ha ।।
tasmai sa cāsanaṃ dattvā praṇipatya ca pṛṣṭavān ।
bhagavan sarvalokasya jānāsi tvaṃ śubhāśubham ।।
pitā mama durācāro devabrāhmaṇanindakaḥ ।
svakarmarahito vipra paralokamavāptavān ।।
tato abravīnnāradastaṃ jñātvā divyena cakṣuṣā ।
mlecchamaghye samutpannaṃ kṣayakuṣṭhasamanvitam ।।
tacchrutvā vacanaṃ tasya nāradasya mahātmanaḥ ।
cintayāmāsa dukhārtaḥ kathaṃ kāryaṃ mayā bhavet ।।
ityevaṃ cintayānasya matirjātā mahātmanaḥ ।
putraḥ sa kathyate loke yaḥ pitṝṃstrāyate bhayāt ।।
evaṃ saṃcintya sa tadā nāradaṃ pṛṣṭavān munim ।
tāraṇaṃ matpitustasya mayā kāryaṃ kathaṃ mune ।।
nārada uvāca
gaccha tvaṃ tasya taṃ dehaṃ tīrtheṣu kuru nirmalam ।
yatra sthāṇormahattīrthaṃ saraḥ saṃnihitaṃ prati ।।
etacchratvā tu vacanaṃ nāradasya mahātmanaḥ ।
sacive rājyamādhāya rājā sa tu jagāma ha ।।
sa gatvā cottarāṃ bhūmiṃ mlecchamadhye dadarśa ha ।
kuṣṭharogeṇa mahātā kṣayeṇa ca samanvitam ।।
tataḥ śokena mahatā saṃtapto vākyamabravīt ।
ha mlecchā naumi puruṣaṃ svagṛhaṃ ca nayāmyaham ।।
tatrāhamenaṃ nirujaṃ kariṣye yadi manyatha ।
tatheti sarve te mlecchāḥ puruṣaṃ taṃ dayāparam ।।
ūcuḥ praṇatasarvāṅgā yathā jānāsi tatkuru ।
tata ānīya puruṣān śivikāvāhanocitān ।।
dattvā śulkaṃ ca dviguṇaṃ sukhena nayata dvijam ।
tataḥ śrutvā tu vacanaṃ tasya rājño dayāvataḥ ।
gṛhītvā śivikāṃ kṣipraṃ kurukṣetreṇa yānti te ।
tatra nītvā sthāṇutīrthe avatārya ca te gatāḥ ।।
tataḥ sa rājā madhyāhne taṃ snāpayati vai tadā ।
tato vāyurantarikṣe idaṃ vacanamabravīt ।।
mā tāta sāhasaṃ kārṣistīrtha rakṣa prayatnataḥ ।
ayaṃ pāpena ghorema atīva pariveṣṭitaḥ ।।
vedanindā mahatpāpaṃ yasyānto naiva labhyate ।
so ayaṃ snānānmahattīrthaṃ nāśayiṣyati tatkṣaṇāt ।।
etad voyarbacaḥ śrutvāduḥkhena mahatānvitaḥ ।
uvāca śokasaṃtaptastasya duḥkhena duḥkhitaḥ ।
eṣa ghoreṇa pāpena atīva pariveṣṭitaḥ ।।
prāyaścittaṃ kariṣye ahaṃ yadvadiṣyanti devatāḥ ।
tatastā devatāḥ sarvā idaṃ vacanamabruvan ।।
snātvā snātvā ca tīrtheṣu abhiṣiñcasva vāriṇā ।
ojasā culukaṃ yāvat pratikūle sarasvatīm ।।
snātvā muktimavāpnoti puruṣaḥ śraddhayānvitaḥ ।
eṣa svapoṣaṇaparo devadūṣaṇatatparaḥ ।।
brāhmaṇaiśca parityakto naiṣa śuddhyati karhicit ।
tasmādenaṃ samuddiśya snātvā tīrtheṣu bhaktitaḥ ।।
abhiṣiñcasva toyena tataḥ pūto bhaviṣyati ।
ityetadvacanaṃ śrutvā kṛtvā tasyāśramaṃ tataḥ ।।
tīrthayātrāṃ yayau rājā uddiśya janakaṃ svakam ।
sa teṣu plāvanaṃ kurvastīrtheṣu ca dine dine ।।
abhyaṣiḍhcat svapitaraṃ tīrthatoyena nityaśaḥ ।
etasminneva kāle tu sārameyo jagāma ha ।।
sthāṇormaṭhe kaulapatirdevadravyasya rakṣitā ।
parigrahasya dravyasya paripālayitā sadā ।।
priyaśca sarvasokeṣu devakāryaparāyaṇaḥ ।
tasyaivaṃ vartamānasya dharmamārge sthitasya ca ।।
kālena calitā buddhirdevadravyasya nāśene ।
tenādharmeṇa yuktasya paralokagatasya ca ।
dṛṣṭvā yamo abravīd vākyaṃ śvayoniṃ vaa mā ciram ।
tadvākyānantaraṃ jātaḥ śva vai saugandhike vane ।।
tataḥ kālena mahatā śvayūthaparivāritaḥ ।
paribhūtaḥ saramayā duḥkhena mahatā vṛtaḥ ।।
tyaktvā dvaitavanaṃ puṇyaṃ sānnihatyaṃ yayau saraḥ ।
tasmin praviṣṭamātrastu sthāṇoreva prasādataḥ ।।
atīva tṛṣayā yuktaḥ sarasvatyāṃ mamañja ha ।
tatra saṃplutadehastu vimuktaḥ sarvākilbiṣaiḥ ।।
āhāralobhena tadā praviveśa kuṭīrakam ।
praviśantaṃ tadā dṛṣṭvā śvānaṃ bhayasamanvitaḥ ।।
sa taṃ pasparśa śanakaiḥ sthāṇutīrthe mamañja ha ।
patataḥ pūrvatīrtheṣu vipruṣaiḥ pariṣiñcataḥ ।।
śuno asya gātrasaṃbhūtairabbindubhiḥ sa siñcitaḥ ।
viraktadṛṣṭiśca śunaḥ kṣepeṇa ca tataḥ param ।।
sthāṇutīrthasya māhātmyāt sa putreṇa ca tāritaḥ ।
niyatastatkṣaṇāñjāto stutiṃ kartuṃ pracakrame ।।
vena uvāca
prapadye devamīśānaṃ tvāmajaṃ candrabhūṣaṇam ।
mahādevaṃ mahātmānaṃ viśvasya jagataḥ patim ।।
namaste devadeveśa sarvaśatruniṣūdana ।
deveśa baliviṣṭambhadevadaityaiśca pūjita ।।
virūpākṣa sahasrākṣa tryakṣa yakṣeśvarapriya ।
sarvataḥ pāṇipādānta sarvato akṣiśiromukha ।।
sarvataḥ śrutimalloke sarvamāvṛtya tiṣṭhasi ।
śaṅkukarṇa mahākarma kumbhakarṇārṇavālaya ।।
gajendrakarṇa gokarṇa pāṇikarṇa namo astu te ।
śatajihva śatāvarta śatodara śatānana ।।
gāyanti tvāṃ gāyatriṇo hyarcayantyarkkamarciṇaḥ ।
brahmāṇaṃ tvā śatakrato udvaṃśamiva menire ।।
mūrtau hi te mahāmūrte samudrāmbudharāstathā ।
devatāḥ sarva evātra goṣṭhe gāva ivāsate ।।
śarīre tava paśyāmi somamagniṃ jaleśvaram ।
nārāyaṇaṃ tathā sūryaṃ brahmāṇaṃ ca bṛhaspatim ।।
bhagavān kāraṇaṃ kāryaṃ kriyākāraṇameva tat ।
prabhavaḥ pralayaścaiva sadasaccāpi daivatam ।।
namo bhavāya śarvāya varadāyograrūpiṇe ।
andhakāsurahantre ca paśūnāṃ pataye namaḥ ।।
trijaṭāya triśīrṣāya triśulāsakkapāṇaye ।
tryambakāya trinetrāya tripuraghra namo astu te ।।
namo muṇḍāya caṇḍāya aṇḍāyotpattihetave ।
ḍiṇḍimāsaktahastāya ḍiṇḍimuṇḍāya te namaḥ ।।
namordhvakeśadaṃṣṭrāya śuṣkāya vikṛtāya ca ।
dhūmralohitakṛṣṇāya nīlagrīvāya te namaḥ ।।
namo astvapratirūpāya virupāya śivāya ca ।
sūryamālāya sūryāya svarūpadhvajamāline ।।
namo mānātimānāya namaḥ paṭutarāya te ।
namo gaṇendranāthāya vṛṣaskandhāya dhanvine ।।
saṃkrandanāya caṇḍāya parṇadhārapuṭāya ca ।
namo hiraṇyavarṇāya namaḥ kanakavarcase ।।
namaḥ stutāya stutyāya stutisthāya namo astu te ।
sarvāya sarvabhakṣāya sarvabhūtaśarīriṇe ।।
namo hotre ca hantre ca sitodagrapatākine ।
namo namyāya namrāya namaḥ kaṭakaṭāya ca ।।
namo astu kṛśanāśāya śayitāyotthitāya ca ।
sthitāya dhāvamānāya muṇḍāya kuṭilāya ca ।।
namo nartanaśīlāya layavāditraśāline ।
nāṭyopahāralubdhāya mukhavāditraśāline ।।
namo jyoṣṭhāya śreṣṭhāya balatibalaghātine ।
kālanāśāya kālāya saṃsārakṣayarūpiṇe ।।
himavadduhituḥ kānta bhairavāya namo astu te ।
ugrāya ca namo nityaṃ namo astu daśabāhave ।।
citibhasmapriyāyaiva kapālāsaktapāṇaye ।
vibhīṣaṇāya bhīṣmāya bhīmavratadharāya ca ।।
namo vikṛtavaktrāya namaḥ pūtogradṛṣṭaye ।
pakvāmamāṃsalubdhāya tambivīṇāpriyāya ca ।।
namo vṛṣāṅkavṛkṣāya govṛṣābhirute namaḥ ।
kaṭaṅkaṭāya bhīmāya namaḥ paraparāya ca ।।
namaḥ sarvavariṣṭhāya varāya varadāyine ।
namo viraktaraktāya bhāvanāyākṣamāline ।।
vibhedabhedabhinnāya chāyāyai tapanāya ca ।
aghoraghorarūpāya ghoraghoratarāya ca ।।
namaḥ śivāya śāntāya namaḥ śāntatamāya ca ।
bahunetrakapālāya ekamūrte namo astu te ।।
namaḥ kṣudrāya lubdhāya yajñabhāgapriyāya ca ।
pañcālāya sitāṅgāya namo yamaniyāmine ।।
namaścitrorughaṇṭāya ghaṇṭāghaṇṭanighaṇṭine ।
sahasraśataghaṇṭāya ghaṇṭāmālavibhūṣiṇe ।।
praṇasaṃghaṭṭagarvāya namaḥ kilikilipriye ।
huṃhuṅkārāya pārāya huṃhuṅkārapriyāya ca ।।
namaḥ samasame nityaṃ gṛhavṛkṣaniketine ।
garbhamāṃsaśṛgālāya tārakāya tarāya ca ।।
namo yajñāya yajine hutāya prahutāya ca ।
yajñavāhāya havyāya tapyāya tapanāya ca ।।
namastu payase tubhyaṃ tuṇḍānāṃ pataye namaḥ ।
annadāyānnapataye namo nānānnabhojine ।।
namaḥ sahasraśīrṣāya sahasracaraṇāya ca ।
sahasrodyataśūlāya sahasrābharaṇāya ca ।।
bālanucaragoptre ca bālalīlāvilāsine ।
namo bālāya vṛddhāya kṣubdhāya kṣobhaṇāya ca ।।
gaṅgālulitakeśāya muñjakeśāya vai namaḥ ।
namaḥ ṣaṭkarmatuṣṭāya trikarmaniratāya ca ।।
nagnaprāṇāya caṇḍāya kṛśāya sphoṭanāya ca ।
dharmārthakāmamokṣāṇāṃ kathyāya kathanāya ca ।।
sāṅkhyāya sāṅkhyamukhyāya sāṅkhyayogamukhāya ca ।
namo viratharathyāya catuṣpatharathāya ca ।।
kuṣṇājinottarīyāya vyālayajñopavītine ।
vaktrasaṃdhānakeśāya harikeśa namo astu te ।
tryambikāmbikanāthāyavyaktavyaktāya vedhase ।।
kāmakāmadakāmaghna tṛptātṛptavicāriṇe ।
namaḥ sarvada pāpaghna kalpasaṃkhyāvicāriṇe ।।
mahāsattva mahābāho mahābala namo astu te ।
mahāmegha mahāprakhya mahākāla mahādhyute ।।
meghāvarta yugāvarta candrārkapataye namaḥ ।
tvamannamannabhoktā ca pakvabhuk pāvanottama ।।
jarāyujāṇḍajāścaiva svedajodbhidajāśca ye ।
tvameva devadeveśa bhūtagrāmaścaturvidhaḥ ।।
sraṣṭā carācarasyāsya pātā hantā tathaiva ca ।
tvāmāhurbrahya vidvāṃso brahma brahmavidāṃ gatim ।।
manasaḥ paramajyotistvaṃ vāyurjyotiṣāmapi ।
haṃhavṛkṣe madhukaramāhustvaṃ brahmavādinaḥ ।।
yajurmayo ṛṅmayastvāmāhuḥ sāmamayastathā ।
paṭhyase stutibhirnityaṃ vedopaniṣadāṃ gaṇaiḥ ।।
brāhmaṇāḥ kṣatriyā vaiśyāḥ śūdrā varṇāvarāśca ye ।
tvameva meghasaṃghāśca vidyuto asanigarjitam ।।
saṃvatsarastvamṛtavo māso māsārdhameva ca ।
yugā nimeṣāḥ kāṣṭhāśca nakṣatrāṇi grahāḥ kalāḥ ।।
vṛkṣāṇāṃ kakubho asi tvaṃ girīṇāṃ himavān giriḥ ।
vyāghro mṛgāṇāṃ patatāṃ tārkṣyo anantaśca bhoginām ।।
kṣirodo asyudadhīnāṃ ca yantrāṇāṃ dhanureva ca ।
vajraṃ praharaṇānāṃ ca vratānāṃ satyameva ca ।।
tvameva dveṣa icchā ca rāgo mohaḥ kṣamākṣame ।
vyavasāyo dhṛtirlobhaḥ kāmakrodhau jayājayau ।।
tvaṃ śarī tvaṃ gadī cāpi khaṭvāṅgī ca śarāsanī ।
chettā mettā prahartāsi mantā netā sanātanaḥ ।।
daśalakṣaṇasaṃyukto dharmor'thaḥ kāma eva ca ।
samudrāḥ sarito gaṅgā parvatāśca sarāṃsi ca ।।
latāvallyastṛṇauṣadhyaḥ paśavo mṛgapakṣiṇaḥ ।
dravyakarmaguṇārambhaḥ kālapuṣpaphalapradaḥ ।।
ādiścantaśca vedānāṃ gāyatrī praṇavastathā ।
lohito harito nīlaḥ kuṣṇaḥ pītaḥ sitastathā ।।
kadruśca kapilaścaiva kapoto mecakastathā ।
savarṇaścāpyavarṇāśca kartā hartā tvameva hi ।।
tvamindraśca yamaścaiva varuṇo dhanado anilaḥ ।
upaplavaścitrabhānuḥ svarbhānureva ca ।।
śikṣāhaitraṃ trisauparṇaṃ yajuṣāṃ śatarudriyam ।
pavitraṃ ca pavitrāṇāṃ maṅgalānāṃ ca maṅgalam ।।
tinduko girijo vṛkṣe mudgaṃ cākhilajīvanam ।
prāṇāḥ sattvaṃ rajaścaiva tamaśca pratipatpitiḥ ।।
prāṇo apānaḥ masānaśca udāno vyāna eva ca ।
unmeṣaśca nimeṣaśca kṣutaṃ jṛmbhitameva ca ।।
lohitāntargato dṛṣṭirmahāvaktro mahodaraḥ ।
śuciromā hariśmaśrurūrdhvakeśaścalācalaḥ ।।
gītavāditranṛtyajño gītavāditrakapriyaḥ ।
matsyo jālo jalaukāśca kālaḥ kelikalā kaliḥ ।।
akālaśca vikālaśca duṣkālaḥ kāla eva ca ।
mṛtyuśca mṛtyukartā ca yakṣo yakṣabhayaṅkaraḥ ।।
saṃvartako antakaścaiva saṃvartakabalāhakaḥ ।
ghaṇṭo ghaṇṭī māhaghaṇṭī cirī mālī ca mātaliḥ ।।
brahmakālayamāgnīnāṃ daṇḍī muṇḍī trimuṇḍadhṛk ।
caturyugaścaturvedaścāturhetrapravartakaḥ ।।
cāturāśramyanetā ca cāturvarṇyakarastathā ।
nityamakṣapriyo dhūrto gaṇādhyakṣo gaṇādhipaḥ ।।
raktamālyāmbaradharo giriko girikapriyaḥ ।
śilpaṃ ca śilpināṃ śreṣṭhaḥ sarvaśilpapravartakaḥ ।।
bhaganetrāṅkuśaścaṇḍaḥ pūṣṇo dantavināśanaḥ ।
svāhā svadhā vaṣaṭkāro namaskāro namo namaḥ ।।
gūḍhavrato guhyatapāstārakāstārakāmayaḥ ।
dhātā vidhātā saṃdhātā pṛthivyā dharaṇo aparaḥ ।।
brahma tapaśca satyaṃ ca vratacarya mathārjavam ।
bhūtātmā bhūtakṛd bhūtirbhūtabhavyabhavodbhavaḥ ।।
bhūrbhuvaḥ svarṛtaṃ caiva dhruvo dānto maheśvaraḥ ।
dīkṣito adīkṣitaḥ kānto durdānto dāntasaṃbhavaḥ ।।
candrāvarto yugāvartaḥ saṃvartakapravartakaḥ ।
binduḥ kāmo hyaṇuḥ sthūlaḥ karṇikārasrajapriyaḥ ।।
nandīmukho bhīmamukaḥ sumuko durmukhastathā ।
hiraṇyagarbhaḥ śakunirmahoragapatirvirāṭ ।
adharmahā mahādevo daṇḍadhāro gaṇotkaṭaḥ ।
gonarde gopratāraśca govṛṣeśvaravāhanaḥ ।।
trailokyagoptā govindo gomārgo mārga eva ca ।
sthiraḥ śreṣṭhaśca sthāṇuśca vikrośaḥ krośa eva ca ।।
durvāraṇo durviṣaho duḥsaho duratikramaḥ ।
durddharṣo duṣprakāśaśca durdurśo durjayo jayaḥ ।।
śaśāṅkānalaśītoṣṇaḥ kṣuttṛṣṇā ca nirāmayaḥ ।
ādhayo vyādhayaścaiva vyādhihā vyādhināśanaḥ ।।
samūhaśca samūhasya hantā devaḥ sanātanaḥ ।
śikhaṇḍī puṇḍarīkākṣaḥ puṇḍarīkavanālayaḥ ।।
tryambako daṇḍadhāraśca ugradaṃṣṭraḥ kulāntakaḥ ।
viṣāpahaḥ suraśreṣṭhaḥ somapāstvaṃ marutpate ।
amṛtāśī jagannāto devadeva gaṇeśvaraḥ ।।
madhuścyutānāṃ madhupo brahmavāk tvaṃ ghṛtacyutaḥ ।
sarvalokasya bhoktā tvaṃ sarvalokapitāmahaḥ ।।
hiraṇyaretāḥ puruṣastvamekaḥ tvaṃ strī pumāṃstvaṃ hi napuṃsakaṃ ca ।
bālo yuvā sthaviro devadaṃṣṭrā tvanno girirviśvakṛd viśvahartā ।।
tvaṃ vai dhātā viśvakṛtāṃ vareṇyas tvāṃ pūjayanti praṇatāḥ sadaiva ।
candrādityau cakṣuṣī te bhavān hi tvameva cāgniḥ prapitāmahaśca ।
ārādhya tvāṃ sarakhatīṃ vāglabhante ahorātre nimiṣonmeṣakartā ।।
na brahmā na ca govindaḥ paurāṇā ṛṣayo na te ।
māhātmyaṃ vedituṃ śaktā yātātathyena śaṅkara ।।
puṃsāṃ śatasahasrāṇi yatsamāvṛtya tiṣṭhati ।
mahatastamasaḥ pāre goptā mantā bhavān sadā ।।
yaṃ vinidrā jitaśvāsāḥ sattvasthāḥ saṃyatendriyāḥ ।
jyotiḥ paśyanti yuñjānāstasmai yogātmane namaḥ ।।
yā mūrtayaśca sūkṣmāste na śakyā yā nidarśitum ।
tābhirmāṃ satataṃ rakṣa pitā putramivaurasam ।।
rakṣa māṃ rakṣaṇīyo ahaṃ tavānagha namo astu te ।
bhaktānukampī bhagavān bhaktaścāhaṃ sadā tvayi ।।
jaṭine daṇḍine nityaṃ lambodaraśārīriṇe ।
kamaṇḍaluniṣaṅgāya tasmai rudrātmane namaḥ ।।
yasya keśeṣu jīmūtā nadyāḥ sarvāṅgasandhiṣu ।
kukṣau samudraścatvārastasmai toyātmane namaḥ ।।
saṃbhakṣya sarvabhūtāni yugānte paryupasthite ।
yaḥ śete jalamadhyasthastaṃ prapadye ambuśāyinam ।।
praviśya vadanaṃ rāhoryaḥ somaṃ pibate niśi ।
grasatyarkaṃ ca kharbhānū rakṣitastava tejasā ।।
ye cātra patitā garbhā rudragandhasya rakṣeṇa ।
namaste astu khadhā khāhā prāpnuvanti tadadbhute ।।
ye aṅguṣṭhamātrāḥ puruṣā dehasthāḥ sarvadehinām ।
rakṣantu te hi māṃ nityaṃ te māmāpyāyayantu vai ।।
ye nadīṣu samudreṣu parvateṣu guhāsu ca ।
vṛbhamūleṣu goṣṭheṣu kāntāragahaneṣu ca ।।
catuṣpatheṣu rathyāsu catvareṣu sabhāsu ca ।
hastyaśvarathaśālāsu jīrṇodyānālayeṣu ca ।।
ye ca pañcasu bhūteṣu diśāsu vidiśāsu ca ।
candrārkayormadhyāgatā ye ca candrārkaraśmiṣu ।।
rasātalagatā ye ca ye ca tasmāt paraṃ gatāḥ ।
namastebhyo namastebhyo namastebhyaśca nityaśaḥ ।।
yeṣāṃ na vidyate saṃkhyā pramāṇaṃ rūpameva ca ।
asaṃkhyeyagaṇā rudrā namastebhyo astu nityaśaḥ ।।
prasīda mama bhadraṃ te tava bhāvagatasya ca ।
tvayi me hṛdayaṃ deva tvayi buddhirmatistvayi ।।
stutvaivaṃ sa mahādevaṃ virarāma dvijottmaḥ ।।