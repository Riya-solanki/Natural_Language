--- source: sa_harivaMza-Cleaned.txt | block: 902 | label: meter | g:0.25 m:0.5 ---

kakutsthakanyāṃ gāṃ nāma na lebhe sa yatis tadā 
rājyaṃ naicchad yatiḥ pitrā dattaṃ tatpariṇāmavit । 
yatra praviṣṭaḥ puruṣa ātmānaṃ nāvabudhyate । 
tenāsau mokṣam āsthāya brahmabhūto abhavan muniḥ ।। 
pitari dhvaṃsite sthānād indrāṇyā dharṣaṇād dvijaiḥ । prāpito ajagaratvaṃ vai yayātir abhavan nṛpaḥ । 
teṣāṃ yayātiḥ pañcānāṃ vijitya vasudhām imām 
devayānīm uśanasaḥ sutāṃ bhāryām avāpa ha 
śarmiṣṭhām āsurīṃ caiva tanayāṃ vṛṣaparvaṇaḥ ।।