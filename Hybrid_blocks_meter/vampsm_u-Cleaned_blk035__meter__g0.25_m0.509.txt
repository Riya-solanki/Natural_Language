--- source: vampsm_u-Cleaned.txt | block: 35 | label: meter | g:0.25 m:0.509 ---

sanatkumāra uvāca
athovāca mahādevo devān brahmapurogamān ।
ṛṣīṇāṃ caiva praityakṣaṃ tīrthamāhātmyamuttamam ।।
etat sāṃnihitaṃ proktaṃ saraḥ puṇyatamaṃ mahat ।
mayopasevitaṃ yasmāt tasmānmuktipradāyakam ।।
iha ye puruṣāḥ kecid brāhmaṇāḥ kṣatriyā viśaḥ ।
liṅgasya darśanādeva paśyanti paramaṃ padam ।।
ahanyahani tīrthāni āsamudrasarāṃsi ca ।
sthāṇutīrthaṃ sameṣyanti madhyaṃ prāpte divākare ।।
stotreṇānena ca naro yo māṃ stoṣyati bhaktitaḥ ।
tasyāhaṃ sulabho nityaṃ bhaviṣyāmi na saṃśayaḥ ।।
ityuktvā bhagavān rudro hyantardhānaṃ gataḥ prabhuḥ ।
devāśca ṛṣayaḥ sarve svāni sthānāni bhehire ।।
tato nirantaraṃ svargaṃ mānuṣairmiśritaṃ kṛtam ।
sthāṇuliṅgasya māhātmya darśanātsvargamāpnuyāt ।।
tato devāḥ sarva eva brahmāṇaṃ śaraṇaṃ yayuḥ ।
tānuvāca tadā brahmā kimarthamiha cāgatāḥ ।।
tato devāḥ sarva eva idaṃ vacanamabruvan ।
mānuṣebhyo bhayaṃ tīvraṃ rakṣāsmākaṃ pitāmaha ।।
tānuvāca tadā brahmā surāṃstridaśanāyakaḥ ।
pāṃśunā pūryatāṃ śīghraṃ saraḥ śakre hitaṃ kuru ।।
tato vavarṣa bhagavān pāṃśunā pākaśāsanaḥ ।
saptāhaṃ pūrayāmāsa saro devaistadā vṛtaḥ ।।
taṃ dṛṣṭvā pāṃśuvarṣaṃ ca devadevo maheśvaraḥ ।
kareṇa dhārayāmāsa liṅgaṃ tīrthavaṭaṃ tadā ।।
tasmāt puṇyatamaṃ tīrthamādyaṃ yatrodakaṃ sthitam ।
tasmin snātaḥ sarvatīrthaiḥ snāto bhavati mānavaḥ ।।
yastatra kurute śrāddhaṃ vaṭaliṅgasya cāntare ।
tasya prītāśca pitaro dāsyanti bhuvi durlabham ।।
pūritaṃ ta caco dṛṣṭvā ṛṣayaḥ sarva eva te ।
pāṃśunā sarvagātrāṇi spṛśanti śraddhayā yutāḥ ।।
te api nirdhūtapāpāste pāṃśunā munayo gatāḥ ।
pūjyamānāḥ suragaṇaiḥ prayātā brahmaṇaḥ padam ।।
ye tu siddhā mahātmānaste liṅgaṃ pūjayanti ca ।
vrajanti paramāṃ siddhiṃ punarāvṛttidurlabhām ।।
evaṃ jñātvā tadā brahmā liṅgaṃ śailamayaṃ tadā ।
ādyaliṅgaṃ tadā sthāpya tasyopari dadhāra tat ।।
tataḥ kālena mahatā tejasā tasya rañjitam ।
tasyāpi sparśanāt siddhaḥ paraṃ padamavāpnuyāt ।।
tato devaiḥ punarbrahmā vijñapto dvijasattama ।
ete yānti parāṃ siddhiṃ liṅgasya darśanānnarāḥ ।।
tacchrutvā bhagavān brahmā devānāṃ hitakāmyayā ।
uparyupari liṅgāni sapta tatra cakāra ha ।।
tato ye miktikāmāśca siddhāḥ śamaparāyaṇāḥ ।
sevya pāṃśuṃ prayatnena prayātāḥ paramaṃ padam ।।
pāṃśavo api kurukṣetre vāyunā samudīritāḥ ।
mahāduṣkṛtakarmāṇaṃ prayānti paramaṃ padam ।।
ajñānājjñānato vāpi striyo vā puruṣasya vā ।
naśyate duṣkṛtaṃ sarvaṃ sthāṇutīrthaprabhāvataḥ ।।
liṅgasya darśanānmuktiḥ sparśanācca vaṭasya ca ।
tatsaṃnidhau jale snātvā prāpnotyabhimataṃ phalam ।।
pitṛṇāṃ tarpaṇaṃ yastu jale tasmin kariṣyati ।
bindo bindau tu toyasya anantaphalabhāgbhavet ।।
yastu kṛṣṇatilaiḥ sārddha liṅgasya paścime sthitaḥ ।
tarpayecchraddhayā yuktaḥ sa prīṇāti yugatrayam ।।
yāvanmanvantaraṃ proktaṃ yāvalliṅgasya saṃsthitiḥ ।
tāpatprītāśca pitaraḥ pibanti jalamuttamam ।।
kṛte yuge sānnihatyaṃ tretāyāṃ vāyusaṃjñitam ।
kalidvāparayormadhye kūpaṃ rudrahradaṃ smṛtam ।।
caitrasya kṛṣṇapakṣe ca caturdaśyāṃ narottamaḥ ।
snātvā rudrahrade tīrthe paraṃ padamavāpnuyāt ।।
yastu vaṭe sthito rātriṃ dhyāyate parameśvaram ।
sthāṇorvaṭaprasādena manasā cintitaṃ phalam ।।