--- source: brssgo2u-Cleaned.txt | block: 901 | label: meter | g:0.29 m:0.611 ---

tuśabdaḥ prāṇasya jīvavatsvātantryaṃ vyavartayati ।
yathā cakṣurādīni rājaprakṛtivajjīvasya kartṛtvaṃ bhoktṛtvaṃ ca pratyupakaraṇāni na svatantrāṇi ।
tathā mukhyo api prāṇo rājamantrivajjīvasya sarvārthakaratvenopakaraṇabhūto na svatantraḥ ।
kutaḥ ।
tatsahaśiṣṭyādibhyaḥ ।
taiścakṣurādibhiḥ sahaiva prāṇaḥ śiṣyate prāṇasaṃvādādiṣu ।
samānadharmāṇāṃ ca saha śāsanaṃ yuktaṃ bṛhadrathantarādivat ।
ādiśabdena saṃhatatvācetanatvādīnprāṇasya svātantryanirākaraṇahetūndarśati ।।