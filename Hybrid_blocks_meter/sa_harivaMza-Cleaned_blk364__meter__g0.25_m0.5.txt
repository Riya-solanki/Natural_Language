--- source: sa_harivaMza-Cleaned.txt | block: 364 | label: meter | g:0.25 m:0.5 ---

asaṃśayaṃ putra mahad bhaviṣyaty atra kāraṇam 
yas tvaṃ dharmaparo nityaṃ dharmaṃ saṃtyaktavān imam । 
yena tvām āviśat krodho dharmajñaṃ satyavādinam ।। 
yuktam eva hi te kartuṃ tava mātṛvaco anagha । 
na śakyam etan mithyā tu kartuṃ mātṛvacas tava 
kṛmayo māṃsam ādāya yāsyanti tu mahītale ।। 
tava pādān mahāprājña tataḥ saṃprāpsyase sukham । 
kṛtam evaṃ vacas tathyaṃ mātus tava bhaviṣyati 
śāpasya parihāreṇa tvaṃ ca trāto bhaviṣyasi ।।