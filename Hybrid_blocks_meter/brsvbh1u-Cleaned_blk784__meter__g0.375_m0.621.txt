--- source: brsvbh1u-Cleaned.txt | block: 784 | label: meter | g:0.375 m:0.621 ---

nanvekatrātmana ākāśakāraṇatvenoktiranyatra ca tejaḥ kāraṇatvena, tatkathamavigānamiti ।
ata āha-kāraṇatveti ।
hetau tṛtīyā ।
sarvatrākāśānalānilādau sākṣātkāraṇatvenātmanaḥ ।
prapañcitaṃ caitadadhastāt ।
vyākriyata iti ca karmakartari karmaṇi vā rūpaṃ, na cetanamatiriktaṃ kartāraṃ pratikṣipati kintūpasthāpayati ।
nahi lūyate kedāraḥ svayameveti vā lūyate kedāra iti vā lavitāraṃ devadattādiṃ pratikṣipati ।
api tūpasthāpayatyeva ।
tasmātsarvamavadātam ।।