--- source: tsc_simu-Cleaned.txt | block: 93 | label: meter | g:0.25 m:0.862 ---

avyaktabījaprabhavo buddhiskandhamayo mahān ।
mahāhaṃkāraviṭapa indriyāṅkurakoṭaraḥ ।।
mahābhūtapraśākhaśca viśeṣapratiśākhavān ।
sadāparṇaḥ sadāpuṣpaḥ śubhāśubhaphalodayaḥ ।।
ājīvaḥ sarvabhūtānāṃ brahmavṛkṣaḥ sanātanaḥ । 
etajjñātvā ca tattvena jñānena paramāsinā ।।
kṛtvā cākṣaratāṃ prāpya jahāti mṛtyujanmanī ।। iti ।