--- source: brssgo1u-Cleaned.txt | block: 129 | label: meter | g:0.334 m:0.501 ---

atrocyate - satyaṃ, neśvarādanyaḥ saṃsārī ।
tathāpi dehādisaṃghātopādhisaṃbandha ityata eva, ghaṭakarakagiriguhādyupādhisaṃbandha iva vyomnaḥ ।
tatkṛtaśca śabdapratyayavyavahāro lokasya dṛṣṭo ghaṭacchidraṃ karakādicchidramityādirākāśāvyatireke api tatkṛtā cākāśe ghaṭākāśādibhedamithyābuddhirdṛṣṭā ।
tathehāpi dehādisaṃghātopādhisaṃbandhāvivekakṛteśvarasaṃsāribhedamithyābuddhiḥ ।
dṛśyate cātmana eva sato dehādisaṃghāte anātmanyātmatvābhiniveśo mithyābuddhimātreṇa pūrveṇa ।
sati caivaṃ saṃsāritve dehādyapekṣamīkṣitṛtvamupapannaṃ saṃsāriṇaḥ ।
yadapyuktaṃ pradhānasyānekātmakatvānmṛdādivatkāraṇatvopapattirnāsaṃhatasya brahmaṇa iti, tatpradhānasyāśabdatvenaiva pratyuktam ।
yathā tu tarkeṇāpi brahmaṇa eva kāraṇatvaṃ nirvoḍhuṃ śakyate na pradhānādīnāṃ tathā prapañcayiṣyati- ana vilakṣaṇatvādasya'- ityevamādinā ।।