--- source: brssgo1u-Cleaned.txt | block: 751 | label: meter | g:0.291 m:0.52 ---

avasitaḥ prāsaṅgiko adhikāravicāraḥ ।
prakṛtāmevedānīṃ vākyārthavicāraṇāṃ pravartayiṣyāmaḥ ।
ayadidaṃ kiñca jagatsarvaṃ prāṇa ejati niḥsṛtam ।
mahadbhayaṃ vajramudyataṃ ya etadviduramṛtāste bhavanti' iti ।
etadvākyaṃ aejṛ kampane' iti dhātvarthānugamāllakṣitam ।
asminvākye sarvamidaṃ jagatprāṇāśrayaṃ spandate, mahacca kiñcidbhayakāraṇaṃ vajraśabditamudyataṃ, tadvijñānāccāmṛtatvaprāptiriti śrūyate ।
tatra ko asau prāṇaḥ kiṃ tadbhayānakaṃ vajramityapratipattervicāre kriyamāṇe prāptaṃ tāvatprasiddheḥ pañcavṛttirvāyuḥ prāṇa iti ।
prasiddhereva cāśanirvajraṃ syāt ।
vāyoścedaṃ māhātmyaṃ saṃkīrtyate ।
katham ।
sarvamidaṃ jagatpañcavṛttau vāyau prāṇaśabdite pratiṣṭhāyaijati ।
vāyunimittameva ca mahadbhayānakaṃ vajramudyamyate ।
vāyau hi parjanyabhāvena vivartamāne vidyutstanayitruvṛṣṭyaśanayo vivartanta ityācakṣate ।
vāyuvijñānādeva cedamamṛtatvam ।
tathāhi śrutyantaram- avāyureva vyaṣṭirvāyuḥ samaṣṭirapa punarmṛtyuṃ jayati ya evaṃ veda' iti ।