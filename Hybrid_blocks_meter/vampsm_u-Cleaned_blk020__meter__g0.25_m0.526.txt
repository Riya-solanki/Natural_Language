--- source: vampsm_u-Cleaned.txt | block: 20 | label: meter | g:0.25 m:0.526 ---

lomaharṣaṇa uvāca ।
ityuṣervacanaṃ śrutvā mārkaṇḍeyasya dhīmataḥ ।
nadī pravāhasaṃyuktā kurukṣetraṃ viveśa ha ।।
tatra sā rantukaṃ prāpya puṇyatoyā sarasvatī ।
kurakṣetraṃ samāplāvya prayātā paścimāṃ diśam ।।
tatra tīrthasahasrāṇi ṛṣibhiḥ sevitāni ca। tānyahaṃ kīrtayiṣyāmi prasādāt parameṣṭhinaḥ ।।
tīrthānāṃ smaraṇaṃ puṇyaṃ darśanaṃ pāpanāśanam ।
snānaṃ muktikaraṃ proktamapi duṣṭṛtakarmaṇaḥ ।।
ye smaranti ca tīrthāni devatāḥ prīṇayanti ca ।
snānti ca śraddadhānāśca te yānti paramāṃ gatim ।।
apavitraḥ pavitro vā sarvāvasthāṃ gato api vā ।
yaḥ smaret kurukṣetraṃ sa bāhyābhyantaraḥ śuciḥ ।।
kurukṣatraṃ gamiṣyāmi kurukṣetre vasāmyaham ।
ityevaṃ vācamutsṛjya sarvapāṣaiḥ pramucyate ।।
brahmajñānaṃ gayāśrāddhaṃ gograhe maraṇaṃ tathā ।
vāsaḥ puṃsāṃ kurukṣetre muktiruktā caturvidhā ।।
sarasvatīdṛṣadvatyordevanadyoryadantaram ।
taṃ devanirmitaṃ deśaṃ brahmavartaṃ pracakṣate ।।
dūrastho api kurukṣetre gacchāmi ca vasāmyaham ।
evaṃ yaḥ satataṃ brūyāt so api pāṣaiḥ pramucyate ।।
tatra caiva saraḥsnāyī sarasvatyāstaṭe sthitaḥ ।
tasya jñānaṃ brahmamayamutpatsyati na saṃśayaḥ ।।
devatā ṛṣayaḥ siddhāḥ sevante kurujāṅgalam ।
tasya saṃsevanānnityaṃ brahma cātmani paśyati ।।
cañcalaṃ hi manuṣyatvaṃ prāpya ye mokṣakāṅkiṇaḥ ।
sevanti niyatātmāno api duṣkṛtakāriṇaḥ ।।
te vimuktāśca kaluṣairanekajanmasaṃbhavaiḥ ।
paśyanti nirmalaṃ devaṃ hṛdayasthaṃ sanātanam ।।
brahmavediḥ kurukṣetraṃ puṇyaṃ sānnihitaṃ saraḥ ।।
grahanakṣatratārāṇāṃ kālena patanād bhayam ।
kurukṣetre mṛtānāṃ ca patanaṃ naiva vidyate ।।
yatra brahmādayo devā ṛṣayaḥ siddhacāraṇāḥ ।
gandharvāpsaraso yakṣāḥ sevanti sthānakāṅkṣiṇaḥ ।।
gatvā tu śraddhāyā yuktaḥ snātvā sthāṇumahāhvade ।
manasā cintitaṃ kāmaṃ labhate nātra saṃśayaḥ ।।
niyamaṃ ta tataḥ kṛtvā gatvā saraḥ pradakṣiṇam ।
rantukaṃ ca samāsādya kṣamayitvā punaḥ punaḥ ।।
sarasvatyāṃ naraḥ snātvā yakṣaṃ dṛṣṭvā praṇamya ca ।
puṣpaṃ dhūpaṃ ca naivaidyaṃ datvā vācamudīrayet ।।
tava prasādād yakṣendra vānāni saritaśca yāḥ ।
bhramiṣyāmi ca tīrthāni avighneṃ kuru me sadā ।।
iti śrīvāmanapurāṇe saromāhātmye dvādaśo adhyāyaḥ