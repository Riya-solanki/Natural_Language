--- source: sa_harivaMza-Cleaned.txt | block: 4926 | label: meter | g:0.25 m:0.5 ---

ehy ehi jaya māṃ bāṇa jito vā vasudhātale 
cirāyāvāṅmukho dīnaḥ patitaḥ śeṣyase asura ।। 
kākagṛdhrabaḷaiś caiva sarvataḥ pāṭito atha vā । 
ity evam uktvā vacanaṃ marmabhedibhir āśugaiḥ 
nirbibheda raṇe kṛṣṇas tv amoghair dīptatejasaiḥ ।। 
vinirbhinnas tu kṛṣṇena mārgaṇairmarmabhedibhiḥ । 
smayan bāṇas tataḥ kṛṣṇaṃ śaravarṣair avākirat 
jvaladbhir iva saṃsaktais tasmin yuddhe sudāruṇe ।।