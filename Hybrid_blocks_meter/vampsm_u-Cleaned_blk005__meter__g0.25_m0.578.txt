--- source: vampsm_u-Cleaned.txt | block: 5 | label: meter | g:0.25 m:0.578 ---

brahmovāca
yadarthamiha saṃprāpta bhavantaḥ sarva eva hi ।
cintayāmyahamapyagre tadarthaṃ ca mahābalā ।।
bhaviṣyati ca vaḥ sarvaṃ kāṅkṣitaṃ yat surottamāḥ ।
balerdānavamukhyasya yo asya jetā bhaviṣyati ।।
na kevalaṃ surādīnāṃ gatirmama sa viśvakṛt ।
trailokyasyāpi netā ca devānāmapi sa prabhuḥ ।।
yaḥ prabhuḥ sarvalokānāṃ viśveśaśca sanātanaḥ ।
pūrvajo ayaṃ sadāpyāhurādidevaṃ sanātanam ।।
tandevāpi mahātmānaṃ na viduḥ ko apyasāviti ।
devānāsmān śrutiṃ viśvaṃ sa vetti puruṣottamaḥ ।।
tasyaiva tu prasādena pravakṣye paramāṃ gatim ।
yatra yogaṃ samāsthāya tapaścarati duścaram ।।
kṣīrodsayottare kūle udīcyāṃ diśi viśvakṛt ।
amṛtaṃ nāma paramaṃ sthānamāhurmanīṣiṇaḥ ।।
bhavantastatra vai gatvā tapasā śaṃsitavratāḥ ।
amṛtaṃ sthānamāsādya tapaścarata duścaram ।।
tataḥ śroṣyatha saṃghuṣṭāṃ snigdhagambhīraniḥ svanām ।
uṣṇānte toyadasyeva toyapūrṇasya niḥsvanam ।।
raktāṃ puṣṭakṣarāṃ ramyamābhayāṃ sarvadā śivām ।
vāṇīṃ paramasaṃskāraṃ vadatāṃ brahmavādinām ।।
divyāṃ satyakarīṃ satyāṃ sarvakalmaṣanāśinīm ।
sarvadevādhidevasya tato asau bhāvitātmanaḥ ।।
tasya vratasamāptyāṃ tu yogavratavisarjane ।
amoghaṃ tasya devasya viśvatejo mahātmanaḥ ।।
kasya kiṃ vo varaṃ devā dadāmi varadaḥ sthitaḥ ।
svāgataṃ vaḥ suraśreṣṭhā matsamīpamupāgatāḥ ।।
tato aditiḥ kaśyapaśca gṛhṇīyātāṃ varaṃ tadā ।
praṇamya śirasā pādau tasmai devāya dhīmate ।।
bhagavāneva naḥ putro bhavatviti prasīda naḥ ।
uktaśca parayā vācā tathāstvati sa vakṣyati ।।
devā bruvanti te sarve kasyapo aditireva ca ।
tathāstviti surāḥ sarve praṇamya śirasā prabhum ।
śvetadvīpaṃ samuddiśya gatāḥ saumyadiśaṃ prati ।।
te acireṇaiva saṃprāptāḥ kṣīrodaṃ saritāṃ patim ।
yathoddiṣṭaṃ bhagavatā brahmaṇā satyavādinā ।।
te krāntāḥ sāgarān sarvān parvatāṃśca sakānanān ।
nadīśca vividhā divyāḥ pṛthivyāṃ te suroktamāḥ ।।
apaśyanta tamo ghoraṃ sarvasattvavivarjitam ।
abhāskaramamaryādaṃ tamasā sarvato vṛtam ।।
amṛtaṃ sthānamāsādyakaśyapena mahātmanā ।
dīkṣitāḥ kāmadaṃ divyaṃ vrataṃ varṣa sahasrakam ।।
prasādārthaṃ sureśāya tasmai yogāya dhīmate ।
nārāyaṇāya devāya sahasrākṣāya bhūtaye ।।
brahmacaryeṇa maunena sthānavīrāsanena ca ।
krameṇa ca surāḥ sarve tapa ugraṃ samāsthitāḥ ।।
kaśyapastatra bhagavān prasādārthaṃ mahātmanaḥ ।
udīrayata vedoktaṃ yamāhuḥ paramaṃ stavam ।।
iti śrīvāmanapurāṇe saromāhātmye caturthe adhyāyaḥ