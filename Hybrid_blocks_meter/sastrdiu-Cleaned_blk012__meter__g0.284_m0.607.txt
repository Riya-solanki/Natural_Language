--- source: sastrdiu-Cleaned.txt | block: 12 | label: meter | g:0.284 m:0.607 ---

svādhyāyasaṃskāradvāreṇādhyayanasyārthajñānahetutvaṃ vinaiva vidhinā pramāṇāntareṇa siddhameveti tādardhye vidhyānarthakyam ।
nacāvaghātādividhivanniyamārthatvam ।
avadhāto hi darśapūrṇamāsapūrve niyamyate ।
avaghātaniṣpannaireva taṇḍulairapūrvaṃ sidhyatīti na taṇḍulasvarūpe, pramāṇāntaravirodhāt ।
tadvadihāpi jñānasyādhyayanamantareṇāpi darśanāttatsvarūpe niyamāsaṃbhavāt kratvapūrveṣvevādhyayananiyamo vidhātavyaḥ ।
adhītaireva vedairavagatāni karmāṇi phaladānīti ।
nacaivaṃ yuktam ।
akratvarthatvādadhyayanasya anārabhyādhītatvāt, śrutyādyabhāvāccākratvarthatvam ।
tasmādadṛṣṭārthameva svādhyāyādhyayanamityadhyayanamātreṇa samāpte śāstrārthe gurugṛhātsamāvartitavyamiti prāpte abhidhīyate- alabhyamāne phale dṛṣṭe nādṛṣṭaparikalpanā ।।
vidheśca niyamārthatvānnānarthakyaṃ bhaviṣyati ।।