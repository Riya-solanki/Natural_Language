--- source: kamasufu-Cleaned.txt | block: 148 | label: meter | g:0.082 m:0.717 ---

saṃyuktā nāyakena tad-raṇjanārtham ekacāriṇī-vṛttam anutiṣṭhet 
rañjayen na tu sajjeta saktavac ca viceṣṭeteti saṃkṣepoktiḥ
mātari ca krūra-śīlāyām artha-parāyāṃ cāyattā syāt
tad-abhāve mātṛkāyām
sā tu gamyena nātiprīyeta
prasahya ca duhitaram ānayet
tatra tu nāyikāyāḥ saṃtatam aratir nirvedo vrīḍāṃ bhayaṃ ca
na tv eva śāsanātivṛttiḥ
vyādhiṃ caikam animittam ajugupsitam acakṣur-grāhyam anityaṃ ca khyāpayet
sati kāraṇe tad-apadeśaṃ ca nāyakānabhigamanam
nirmālyasya tu nāyikā ceṭikāṃ preṣayet tāmbūlasya ca
vyavāye tad-upacāreṣu vismayaḥ
catuḥṣaṣṭyāṃ śiṣyatvam
tad-upadiṣṭānāṃ ca yogānām ābhīkṣṇyenānuyogaḥ
tat-sātmyād rahasi vṛttiḥ
manorathānām ākhyānam
guhyānāṃ vaikṛta-pracchādanam
śayane parāvṛttasyānupekṣaṇam
ānulomyaṃ guhya-sparśane
suptasya cumbanam āliṅganaṃ ca
prekṣaṇam anya-manaskasya rāja-mārge ca prāsāda-sthāyās tatra viditāyā vrīḍā śāṭhya-nāśaḥ
tad-dveṣye dveṣyatā tat-priye priyatā tad-ramya ratiḥ tam anu harṣa-śokau strīṣu jijñāsā kopaś cādīrgaḥ
sva-kṛteṣv api nakha-daśana-cihneṣv anyāśaṅkā
anuragasyāvacanam
ākāratas tu darśayet
mada-svapna-vyādhiṣu tu nirvacanam
ślāghyānāṃ nāyaka-karmaṇāṃ ca
tasmin bruvāṇe vākyārtha-grahaṇam tad avadhārya praśaṃsāviṣaye bhāṣaṇam tad-vākyasya cottareṇa yojanam bhaktimāṃś cet
kathāsv anuvṛttir anyatra sapatnyāḥ
niḥśvāse jṛmbhate skhalite patite vā tasya cārtim āśaṃsīta
kṣuta-vyāhṛta-vismiteṣu jīvety udāharaṇam
daurmanasye vyādhi-daurhṛdāpadeśaḥ
guṇataḥ parasyākīrtanam
na nindā samāna-doṣasya
dattasya dhāraṇam
vṛthāparādhe tad-vyasane vālaṅkārasyāgrahaṇam abhojanaṃ ca
tad-yuktāś ca vilāpāḥ
tena saha deśa-mokṣaṃ rocayet rājani niṣkrayaṃ ca
sāmarthyam āyuṣyas tad-avāptau
tasyārthādhigame abhipreta-siddhau śarīropacaye vā pūrva-saṃbhāṣita iṣṭa-devatopahāraḥ
nityam alaṅkāra-yogaḥ parimito abhyavahāraḥ gīte ca nāma-gotrayor grahaṇam glānyām urasi lalāṭe ca karaṃ kurvīta tat-sukham upalabhya nidrā-lābhaḥ
autsaṅge cāsyopaveśanaṃ svapanaṃ ca gamanaṃ viyoge
tasmāt putrārthinī syāt āyuṣo nādhikyam icchet
etasyāvijñātam arthaṃ rahasi na brūyāt
vratam upavāsaṃ cāsya nirvartayet mayi doṣa iti aśakye svayam api tad-rūpā syāt
vivāde tenāpy aśakyam ity artha-nirdeśaḥ
tadīyam ātmīyaṃ vā svayam aviśeṣeṇa paśyet
tena vinā goṣṭhy-ādīnām agamanam iti
nirmālya-dhāraṇe ślāghā ucchiṣṭa-bhojane ca
kula-śīla-śilpa-jāti-vidyā-varṇa-vitta-deśa-mitra-guṇa-vayo-mādhurya-pūjā
gītādiṣu codanam abhijñasya
bhaya-śītoṣṇa-varṣāṇy anapekṣya tad-abhigamanam
sa eva ca me syād ity aurdhvadehikeṣu vacanam
tad-iṣṭa-rasa-bhāva-śīlānuvartanam
mūla-karmābhiśaṅkā
tad-abhigamane ca jananyā saha nityo vivādaḥ
balātkāreṇa ca yady anyatra tayā nīyeta tadā viṣam anaśanaṃ śastraṃ rajjum iti kāmayeta
pratyāyanaṃ ca praṇidhibhir nāyakasya svayaṃ vātmano vṛtti-grahaṇam
na tv evārtheṣu vivādaḥ
mātrā vinā kiṃ cin na ceṣṭeta
pravāse śīghrāgamanāya śāpa-dānam
proṣite mṛjāniyamaś cālaṅkārasya pratiṣedhaḥ maṅgalaṃ tv apekṣyam ekaṃ śaṅkha-valayaṃ vā dhārayet
smaraṇam atītānām gamanam īkṣaṇikopaśrutīnām nakṣatra-candra-sūrya-tārābhyaḥ spṛhaṇam
iṣṭasvapnapradarśane tat-saṅgamo mamāstv iti vacanam
udvego aniṣṭe sānti-karma ca
pratyāgate kāma-pūjā
devatopahārāṇāṃ karaṇam
sakhībhiḥ pūrṇa-pātrasyāharaṇam
vāyasa-pūjā ca
prathama-samāgamānantaraṃ caitad eva vāyasa-pūjā-varjam
saktasya cānumaraṇaṃ brūyāt
nisṛṣṭa-bhāvaḥ samāna-vṛttiḥ prayojana-kārī nirāśaṅko nirapekṣo artheṣv iti sakta-lakṣaṇāni
tad etan nidarśanārthaṃ dattaka-śāsanād uktam anuktaṃ ca lokataḥ śīlayet puruṣa-prakṛtitaś ca
bhavataś cātra ślokau
sūkṣmatvād atilobhāc ca prakṛtyājñānatas tathā kāma-lakṣma tu durjānaṃ strīṇāṃ tad-bhāvitair api
kāmayante virajyante rañjayanti tyajanti ca karṣayantyo api sarvārthāñ jñāyante naiva yoṣitaḥ