--- source: brsvbh2u-Cleaned.txt | block: 32 | label: meter | g:0.297 m:0.523 ---

pūrvasmādavirodhādasya viśeṣābhidhānopakramasya vibhāgamāha-abhyupagamya cemamiti ।
syādetat ।
yadikāraṇāt paramārthabhūtādananyatvamākāśādeḥ prapañcasya kāryasya kutastarhi na vaiśeṣikādyuktadoṣaprapañcāvatāra ityata āha-vyatirekeṇābhāvaḥ kāryasyāvagamyata iti ।
na khalvananyatvamityabhedaṃ brūmaḥ, kintu bhedaṃ vyāsedhāmaḥ, tataśca nābhedāśrayadoṣaprasaṅgaḥ ।
kintvabhedaṃ vyāsedhadbhirvaiśeṣikādibhirasmāsu sāhāyakamevācaritaṃ bhavati ।
bhedaniṣedhahetuṃ vyācaṣṭe-ārambhaṇaśabdastāvaditi ।
evaṃ hi brahmavijñānena sarvaṃ jagattattvato jñāyeta yadi brahmaiva tattvaṃ jagato bhavet ।
yathā rajjvāṃ jñātāyāṃ bhujaṅgatattvaṃ jñātaṃ bhavati ।
sā hi tasya tattvam ।
tattvajñānaṃ ca jñānamato anyanmidhyājñānamajñānameva ।
atraiva vaidiko dṛṣṭāntaḥ-yathā somyaikena mṛtpiṇḍeneti ।
syādetat ।
mṛdi jñātāyāṃ kathaṃ mṛnmayaṃ ghaṭādi jñātaṃ bhavati ।
nahi tanmṛdātmakamityupapāditamadhastāt ।
tasmāttattvato bhinnam ।
na cānyasminvijñāte anyadvijñātaṃ bhavatītyata āha śrutiḥ-'vācārambhaṇaṃ vikāro nāmadheyam ।
vācayā kevalamārabhyate vikārajātaṃ, na tu tattvato asti, yato nāmadheyamātrametat ।
yathā puruṣasya caitanyamiti rāhoḥ śira iti vikalpamātram ।
yathāhurvikalpavidaḥ-'śabdajñānānupātī vastuśūnyo vikalpaḥ'iti ।
tathā cāvastutayānṛtaṃ vikārajātaṃ, mṛttiketyeva satyam ।
tasmādghaṭaśarāvodañcanādīnāṃ tattvaṃ mṛdeva, tena mṛdi jñātāyāṃ yeṣāṃ sarveṣāmeva tattvaṃ jñātaṃ bhavati ।
tadidamuktam-na cānyathaikavijñānena sarvavijñānaṃ saṃpadyata iti ।
nidarśanāntaradvayaṃ darśayannupasaṃharati-tasmādyathā ghaṭakarakādyākāśānāmiti ।
ye hi dṛṣṭanaṣṭasvarūpā na te vastusanto yathā mṛgatṛṣṇikodakādayaḥ, tathā ca sarvaṃ vikārajātaṃ tasmādavastusat ।
tathāhi yadasti tadastyeva, yathā cidātmā ।
nahyasau kadācit kvacit kathañcidvāsti ।
kintu sarvadā sarvatra sarvathāstyeva, na nāsti ।
na caivaṃ vikārajātaṃ, tasya kadācit kathañcit kutracidavasthānāt ।
tathāhi-satsvabhāvaṃ cedvikārajātaṃ, kathaṃ kadācidasat ।
asatsvabhāvaṃ cet, kathaṃ kathācid sat ।
sadasatorekatvavirodhāt ।
nahi rūpaṃ kadācit kvacit kathañcidvā gandho bhavati ।
atha yasya sadasattve dharmau, te ca svakāraṇādhīnajanmatayā kadācideva bhavataḥ, tattarhi vikārajātaṃ daṇḍāyamānaṃ sadātanamiti na vikāraḥ kasyacit ।
athāsattvasamaye tannāsti, kasya tarhi dharmo asattvam ।
nahi dharmiṇyapratyutpanne taddharmo asattvaṃ pratyutpannamupapadyate ।
athāsya na dharmaḥ kintvarthāntaramasattvam ।
kimāyātaṃ bhāvasya ।
nahi ghaṭe jāte paṭasya kiñcidbhavati ।
asattvaṃ bhāvavirodhīti cet ।
na ।
akiñcitkarasya tattvānupapatteḥ ।
kiñcitkaratve vā tatrāpyasattvena tadanuyogasaṃbhavāt ।
athāsyāsattvaṃ nāma kiñcinna jāyate kintu sa eva na bhavati ।
yathāhuḥ-'na tasya kiñcidbhavati na bhavatyeva kevalam'iti ।
athaiṣa prasajyapratiṣedho nirucyatāṃ, kiṃ tatsvabhāvo bhāva uta bhāvasvabhāvaḥ sa iti ।
tatra pūrvasmin kalpe bhāvānāṃ tatsvabhāvatayā tucchatayā jagacchūnyaṃ prasajyeta ।
tathā ca bhāvānubhavābhāvaḥ ।
uttarasmiṃstu sarvabhāvanityatayā nābhāvavyavahāraḥ syāt ।
kalpanāmātranimittatve api niṣedhasya bhāvanityatāpattistadavasthaiva tasmādbhinnamasti kāraṇādvikārajātaṃ na vastu sat ।
ato vikārajātamanirvacanīyamanṛtam ।
tadanena pramāṇena siddhamanṛtatvaṃ vikārajātasya kāraṇasya nirvācyatayā sattvaṃ amṛttiketyeva satyam'ityādinā prabandhena dṛṣṭāntatayānuvadati śrutiḥ ।
ayatra laukikaparīkṣakāṇāṃ buddhisāmyaṃ sa dṛṣṭāntaḥ'iti cākṣapādasūtraṃ pramāṇasiddho dṛṣṭānta ityetatparaṃ, na punarlokasiddhatvamatra vivakṣitam, anyathā teṣāṃ paramāṇvādirna dṛṣṭāntaḥ syāt ।
nahi paramāṇvādirnaisargikavainayikabuddhyatiśayarahitānāṃ laukikānāṃ siddha iti ।
saṃpratyanekāntavādinamutthāpayati-nanvanekātmakamiti ।
anekābhiḥ śaktibhiryāḥ pravṛttayo nānākāryasṛṣṭayastadyuktaṃ brahmaikaṃ nānā ceti ।
kimato yadyevamityata āha-tatraikatvāṃśeneti ।
yadi punarekatvameva vastusadbhavet tato nānātvābhāvādvaidikaḥ karmakāṇḍāśrayo laukikaśca vyavahāraḥ samasta evocchidyeta ।
brahmagocarāśca śravaṇamananādayaḥ sarve dattajalāñjalayaḥ prasajyeran ।
evaṃ cānekātmakatve brahmaṇo mṛdādidṛṣṭāntā anurūpā bhaviṣyantīti ।
tamimamanekāntavādaṃ dūṣayati-naivaṃ syāditi ।
idaṃ tāvadatra vaktavyam, mṛdātmanaikatvaṃ ghaṭaśarāvādyātmanā nānātvamiti vadataḥ kāryakāraṇayoḥ parasparaṃ kimabhedo abhimataḥ, āho bhedaḥ, uta bhedābhedāviti ।
tatrābheda aikāntike mṛdātmaneti ca ghaṭaśarāvādyātmaneti collekhadvayaṃ niyamaśca nopapadyate ।
bhede collekhadvayaniyamāvupapannau, ātmaneti tvasamañjasam ।
nahyanyasyānya ātmā bhavati ।
na cānekāntavādaḥ ।
bhedābhedakalpe tullekhadvayaṃ bhavedapi ।