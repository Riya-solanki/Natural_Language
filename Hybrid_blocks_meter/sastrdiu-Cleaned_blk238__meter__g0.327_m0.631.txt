--- source: sastrdiu-Cleaned.txt | block: 238 | label: meter | g:0.327 m:0.631 ---

nanu niyamāvadhāraṇādhīnatve kathaṃ tādrūpyeṇāparicchinne pravṛttiḥ, īdṛśo hi niyamaḥ- yatra yatra dhāmastatratatrāgniḥ, yadyadrasavattattadrūpavaditi ।
evañcedyāvaddhūmamagnisadbhāvo avagata eveti nāparicchinnaviṣayatvamanumānasya saṃbhavatīti ।
ata eva codyādbibhyataḥ kecidasaṃnikṛṣṭagrahaṇaṃ smaraṇābhimānanirāsārthaṃ vyācakṣate gṛhītagrāhitvamevānumānasya svīkurvāṇaḥ ।
tathāpi nāprāmāṇyam ।
nahyagrahītagrahaṇaṃ pramāṇalakṣaṇam ।
anubhūtirhi tallakṣaṇam ।
anumānaṃ ca gṛhītagrāhitve api pratyutpannaliṅgakāraṇajanyatvena saṃskāramātrajanyatvābhāvādanubhūtireveti yuktamasya prāmāṇyam ।।