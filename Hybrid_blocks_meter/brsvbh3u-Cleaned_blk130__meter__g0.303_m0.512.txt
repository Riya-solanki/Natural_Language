--- source: brsvbh3u-Cleaned.txt | block: 130 | label: meter | g:0.303 m:0.512 ---

tadvyācaṣṭe-
sarvavedāntapratyayāni sarvavedāntapramāṇānivijñānāni tasmiṃstasmin vedānte tāni tānyeva bhavitumarhanti ।
yānyekasmin vedānte tānyeva vedāntāntareṣvapītyarthaḥ ।
codanādyaviśeṣāt ।
ādiśabdena saṃyogarūpākhyāḥ saṃgṛhyante ।
atra ca codyata iti codanā puruṣaprayatnaḥ ।
sa hi puruṣasya vyāpāraḥ ।
tatra khalvayaṃ homādidhātvarthāvacchinne pravartate ।
tasya devatoddeśena tyāgasyāsecanādikasyāvacchedyaḥ puruṣaprayatnaḥ sa eva śākhāntare yathaivamihāpi prāṇajyeṣṭhatvaśreṣṭhatvavedanaviṣayaḥ puruṣaprayatnaḥ sa eva śākhāntareṣvapīti ।
evaṃ phalasaṃyogo api jyeṣṭhaśreṣṭhabhavanalakṣaṇaḥ sa eva ।
rūpamapi tadeva ।
yathā yāgasya yadekasyāṃ śākhāyāṃ dravyadevatārūpaṃ tadeva śākhāntareṣvapīti ।
evaṃ vedanasyāpi yadekatra prāṇajyeṣṭhatvaśreṣṭhatvarūpaṃ viṣayastacchākhāntareṣvapīti ।।