--- source: sa_harivaMza-Cleaned.txt | block: 2179 | label: meter | g:0.25 m:0.602 ---

vikrāntavapuṣo dīptās te amṛtaprāśanopamāḥ 
amarapratimā yuddhe putrā vai kālaneminaḥ ।। 
āryakaṃ vai parityajya hiraṇyakaśipuṃ purā । 
upāsāṃ cakrire daityāḥ purā lokapitāmaham 
tapyamānās tapas tīvraṃ jaṭāmaṇḍaladhāriṇaḥ ।। 
samāḥ sahasram ayutam ambuvāyuvicāriṇaḥ । 
teṣāṃ prīto abhavad brahmā ṣadgarbhāṇāṃ varaṃ dadau 
bho bho dānavaśārdūlās tapasāhaṃ sutoṣitaḥ । 
brūta vo yasya yaḥ kāmaḥ ko varo vaḥ pradīyatāṃ ।।