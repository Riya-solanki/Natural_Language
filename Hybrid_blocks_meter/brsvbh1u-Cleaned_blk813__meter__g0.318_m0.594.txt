--- source: brsvbh1u-Cleaned.txt | block: 813 | label: meter | g:0.318 m:0.594 ---

ātmakṛteḥ pariṇāmāt ।
prakṛtigrahaṇamupalakṣaṇaṃ, nimittamityapi draṣṭavyaṃ, karmatvenopādānatvātkartṛtvena ca tatprati nimittatvāt ।
kathaṃ punariti ।
siddhasādhyayorekatrāsamavāyo virodhāditi ।
pariṇāmāditi brūma iti ।
pūrvasiddhasyāpyanirvacanīyavikārātmanā pariṇāmo anirvacanīyatvādbhedenābhinna iveti siddhasyāpi sādhyatvamityarthaḥ ।
ekavākyatvena vyākhyāyā pariṇāmādityavacchidya vyācaṣṭe-pariṇāmāditi veti ।
saccatyacceti dve brahmaṇo rūpe ।
sacca sāmānyaviśeṣeṇāparokṣatayā nirvācyaṃ, pṛthivyaptejolakṣaṇam ।
tyacca parokṣamata evānirvācyamidantayā vāyvākāśalakṣaṇaṃ, kathaṃ ca tadbrahmaṇo rūpaṃ yadi tasya brahmopādānaṃ, tasmātpariṇāmādbrahma bhūtānāṃ prakṛtiriti ।।