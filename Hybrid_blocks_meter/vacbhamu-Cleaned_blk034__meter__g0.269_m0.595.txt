--- source: vacbhamu-Cleaned.txt | block: 34 | label: meter | g:0.269 m:0.595 ---

syādetat ।
paratra pūrvadṛṣṭāvabhāsa ityalakṣaṇam, ativyāpakatvāt ।
asti hi svastimatyāṃ gavi pūrvadṛṣṭasya gotvasya paratra kālākṣyāmavabhāsaḥ ।
asti ca pāṭaliputre pūrvadṛṣṭasya devadattasya paratra māhiṣmatyāmavabhāsaḥ samīcīnaḥ ।
avabhāsapadaṃ ca samīcīne api pratyaye prasiddham, yathā nīlasyāvabhāsaḥ pītasyāvabhāsa iti ।
ata āha- smṛtirūpa iti ।
smṛteḥ rūpamiva rūpamasyeti smṛtirūpaḥ ।
asaṃnihitaviṣayatvaṃ ca smṛtirūpatvam ।
saṃnihitaviṣayaṃ ca pratyabhijñānaṃ samīcīnamiti nātivyāptiḥ ।