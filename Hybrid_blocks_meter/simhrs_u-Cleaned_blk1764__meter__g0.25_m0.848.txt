--- source: simhrs_u-Cleaned.txt | block: 1764 | label: meter | g:0.25 m:0.848 ---

deśas tu devatārāja-tīrtha-sthānādir ucyate । 
tad adya kāla-nāthasya yātretyādiṣu lakṣyatām ।।
cetanās tu kathā-nātha-kavi-sabhya-naṭāḥ smṛtāḥ । 
kathā-nāthās tu dharmārtha-rasa-mokṣopayoginaḥ ।।
dharmopayoginas tatra yudhiṣṭhira-nalādayaḥ । 
arthopayogino rudra-narasiṃha-nṛpādayaḥ ।।
rasopayogino vidyādhara-vatseśvarādayaḥ । 
mokṣopayogino rāma-vāsudevādayo matāḥ ।।
eke tv abhedam icchanti dharma-mokṣopayoginoḥ ।।