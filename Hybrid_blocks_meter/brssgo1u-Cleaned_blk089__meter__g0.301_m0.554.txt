--- source: brssgo1u-Cleaned.txt | block: 89 | label: meter | g:0.301 m:0.554 ---

na ।
avagatyarthatvānmanananididhyāsanayoḥ ।
yadi hyavagataṃ brahmānyatra viniyujyeta bhavettadā vidhiśeṣitvam ।
natu tadasti, manananididhyāsanayorapi śravaṇavadavagatyarthatvāt ।
tasmānna pratapattividhiviṣayatayā śāstrapramāṇakatvaṃ brahmaṇaḥ saṃbhavatītyataḥ svatantrameva brahma śāstrapramāṇakaṃ vedāntavākyasamanvayāditi siddham ।
evañca sati aathāto brahmajijñāsā' iti tadviṣayaḥ pṛthakśāstramārambha upapadyate ।
pratipattividhiparatve hi aathāto dharmajijñāse'tyevārabdhatvānna pṛthakśāstramārabhyeta ।
ārabhyamāṇaṃ caivamārabhyeta - aathātaḥ pariśiṣṭadharmajijñāseti' a athātaḥ kratvarthapuruṣārthayorjijñāsā' itivat ।
brahmātmaikyāvagatistvapratijñāteti tadartho yuktaḥ śāstrārambhaḥ- aathāto brahmajijñāsā' iti ।