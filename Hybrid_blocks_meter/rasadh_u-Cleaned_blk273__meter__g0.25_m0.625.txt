--- source: rasadh_u-Cleaned.txt | block: 273 | label: meter | g:0.25 m:0.625 ---

śrībhairavagaṇādhyakṣaśrīvāṇībhyo namaḥ sadā ।
yatprasādāddhi sidhyanti guṭikāṃjanapāradāḥ ।।
saṃkhyāśītiḥ saturyā syātpratyekaṃ ca pṛthak triṣu ।
evaṃ saṃkhyātrayāṇāṃ syād dvipañcāśatśatadvayam ।।
etasyāḥ sarvasaṃkhyāyā madhyādekasya kasyacit ।
ārambhādau phalānte ca tapaḥ kuryādakhaṇḍitam ।।
avāṅmāsaikataḥ pūrvaṃ niṣpatter ā phalādapi ।
brahmacaryaṃ bhuvi svāpaṃ haviṣyānnaṃ ca bhojanam ।।
tapovidhiṣu sidhyanti tapaḥsādhyā rasādayaḥ ।
doṣaṃ daivasya yacchanti tapohīnā hi sādhakāḥ ।।
vārttoktā guṭikāstena śrīkaṅkālayayoginā ।
guṭīṃ jñānaphalāṃ vakṣye dvipañcāśatsuvallikā ।।
catvāro'bhrakasatvasya catvāraḥ svarṇamākṣikāt ।
śuddharūpyasya catvāro vallaiko hemarājikāḥ ।।
śuddho'ṣṭādaśasaṃskāraiḥ pūrvo yastu pāradaḥ ।
tasyaikonacatvāriṃśaddvipañcāśacca mīlitāḥ ।।
khalve prakṣipya sarvāstānmardayeddinasaptakam ।
varuṇasya taror bhūtaśrīkhaṇḍasūkṣmakaṃ muhuḥ ।।
mṛdvagnau svedayettena dolāyantre dinadvayam ।
svedayettadguṭīṃ kṛtvā kramāt pañcāmṛtena ca ।।
madhvājyaṃ dadhi dugdhaṃ ca śarkarā ceti pañcamī ।
asmin pañcāmṛte svedyā yāmāṣṭāṣṭā mṛtaṃ prati ।।
kāntalohamaye pātre madhunā ca guṭīṃ kṣipet ।
tatpātraṃ vālukāpūrṇaṃ sthālikāntaśca vinyaset ।।
culhyāṃ sthālīṃ caṭāyyāgniṃ yāmāṣṭau jvālayedadhaḥ ।
svedane'yaṃ vidhiḥ kāryaḥ stokake cāmṛte kramāt ।।
naṣṭe naṣṭe muhuḥ kṣepyaṃ kramāt pañcāmṛtaṃ sadā ।
madhuyuktikrameṇaiva pañcadhā svedayed guṭīm ।।
taponiṣṭhaḥ kriyāvāṃśca hastābhyāṃ tāṃ pracālayet ।
niṣpannā guṭikā kāryā dvipañcāśatsuvallikā ।।
yasyāḥ śuddhāvubhau pakṣau prasūtā cottame kule ।
brāhmaṇī kṣatriyā vāpi vaiśyī caivaṃvidhā ca yā ।।
śūdrīvarjaṃ trivarṇāyā garbhaḥ syātprathamo yadā ।
māsaikānantaraṃ tasyā guṭikāṃ tāṃ samarpayet ।।
bhojanauṣadhatāṃbūlapānavelāṃ vinā tayā ।
aharniśaṃ mukhe dhāryā māsamekaṃ nirantaram ।।
māse vīte ca sā pṛṣṭā jñānaṃ vakti trikālajam ।
bhāvi bhūtaṃ vartamānaṃ sadyaḥ pratyayakārakam ।।
guṭikāyāḥ prabhāvo'yamatīvāścaryakārakaḥ ।
rasaguṭyāṃ janeṣu syātprabhāvātiśayo mahān ।।