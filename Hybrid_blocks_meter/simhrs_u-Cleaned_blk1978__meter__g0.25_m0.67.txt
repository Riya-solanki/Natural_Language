--- source: simhrs_u-Cleaned.txt | block: 1978 | label: meter | g:0.25 m:0.67 ---

atha prākṛtī-
prakṛteḥ saṃskṛtāyās tu vikṛtiḥ prākṛtī matā । 
ṣaḍ-vidhā sā prākṛtaṃ ca śaurasenī ca māgadhī ।।
paiśācī cūlikā paiśācy apabhraṃśa iti kramāt । 
atra tu prākṛtaṃ strīṇāṃ sarvāsāṃ niyataṃ bhavet ।।
kvacic ca devī gaṇikā mantrijā ceti yoṣitām । 
yoginy-apsarasoḥ śilpa-kāriṇyā api saṃskṛtam ।।
ye nīcāḥ karmaṇā jātyā teṣāṃ prākṛtam ucyate । 
chadma-liṅgavatāṃ tadvaj jainānām iti kecana ।।
adhame madhyame cāpi śaurasenī prayujyate । 
dhīvarādy-atinīceṣu māgadhī ca niyujyate ।।
rakṣaḥ-piśāca-nīceṣu paiśācī-dvitayaṃ bhavet । 
apabhraṃśas tu caṇḍāla-yavanādiṣu yujyate ।।
nāṭakādāv apabhraṃśa-vinyāsasyāsahiṣṇavaḥ । 
anye caṇḍālakādīnāṃ māgadhy-ādīn prayuñjate ।।
sarveṣāṃ kāraṇa-vaśāt kāryo bhāṣā-vyatikramaḥ । 
māhātmyasya paribhraṃśaṃ madasyātiśayaṃ tathā ।।
pracchādanaṃ ca vibhrāntiṃ yathālikhita-vācanam । 
kadācid anuvādaṃ ca kāraṇāni pracakṣate ।।