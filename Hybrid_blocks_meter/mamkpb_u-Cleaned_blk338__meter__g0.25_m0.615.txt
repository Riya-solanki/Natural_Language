--- source: mamkpb_u-Cleaned.txt | block: 338 | label: meter | g:0.25 m:0.615 ---

nidarśanaṃ dṛṣṭāntakaraṇam ।
udāharaṇam kvasūryaprabhavo vaṃśaḥ kva cālpaviṣayā matiḥ ।
titīrṣurdustaraṃ mohāduḍupenāsmi sāgaram ।।
atra, uḍupena sāgarataraṇamiva manmatyā sūryavaṃśavarṇanamityupamāyāṃ paryavasyati ।
yathā vā udayati vitatordhvaraśmirajjāvahimarucau himadhāmni yāti cāstam ।
vahati girirayaṃ vilamvighaṇṭādvayaparivāritavāraṇendralīlām ।।
atra kathamanyasya līlāmanyo vahatīti tatsadṛśīmityupamāyāṃ paryavasānam ।
dorbhyāṃ titīrṣati taraṅgavatībhujaṅgamādātumicchati kare hariṇāṅkavimbam ।
meruṃ lilaṅghayiṣati dhruvameṣa deva yaste guṇān gaditumudyamamādadhāti ।।
ityādau mālārūpāpāyeṣā draṣṭavyā ।।