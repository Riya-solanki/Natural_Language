--- source: sastrdiu-Cleaned.txt | block: 248 | label: meter | g:0.276 m:0.805 ---

idañcāparamekadeśinā vaktavyaṃ- kena pramāṇena dhūmadarśanasyāgnijñānahetutvamavagamyata iti ।
tadānantaryāditicet ।
na ।
tasya saṃskāradvāreṇāpyupapatteḥ ।
anubhavarūpatvamanupapannamiticet ।
na ।
smaraṇasyāpi tatparāmarśapramoṣeṇānubhavābhimānopapatteḥ ।
vastuto anubhavatvaṃ tvasiddhameva pramāṇābhāvāt ।
nahyagnijñānasyānubhavatve pratyakṣamanyadvā pramāṇamasti ।
asti tu smṛtipramoṣatve ।।