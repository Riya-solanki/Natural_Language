--- source: sa_harivaMza-Cleaned.txt | block: 4696 | label: meter | g:0.25 m:0.5 ---

yady enaṃ me viśālākṣi bhartāram amaropamam 
tvam evātra viśālākṣi yogyā bhava varānane । 
aśakyā hi gatiś cānyā agatyā me gatir bhava ।। 
antarikṣacarā ca tvaṃ yoginī kāmarūpiṇī । 
upāyaśilpakuśalā kṣipram ānaya me priyam ।। 
upāyaś cintyatāṃ bhīru apratarkyaṃ priye sukham । 
siddhārthā saṃnivartasva yenopāyena sundari ।। 
bhaved āpatsu yan mitraṃ tan mitraṃ śasyate budhaiḥ । 
kāmārtā cāsmi suśroṇi bhava me prāṇadhāriṇī । 
adya nānayasi kṣipraṃ prāṇāṃs tyakṣyāmy ahaṃ śubhe ।।