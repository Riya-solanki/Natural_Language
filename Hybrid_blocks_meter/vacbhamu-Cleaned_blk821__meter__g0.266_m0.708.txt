--- source: vacbhamu-Cleaned.txt | block: 821 | label: meter | g:0.266 m:0.708 ---

sāmānyāttu ।
jagatastanmaryādānāṃ ca vidhārakatvaṃ ca setusāmānyam ।
yathā hi tantavaḥ paṭaṃ vidhārayanti tadupādānatvādevaṃ brahmāpi jagadvidhārayati tadupapādakatvāt ।
tanmaryādānāṃ ca vidhārakaṃ brahma ।
itarathāticapalasthūlabalavatkallolamālākalilo jalanidhirilāparimaṇḍalamavagilet ।
vaḍavānalo vā visphurjitajvālājaṭilo jagadbhasmasādbhāvayet ।
pavanaḥ pracaṇḍo vākāṇḍameva brahmāṇḍaṃ vighaṭaditi ।
tathāca śrutiḥ-'bhīṣāsmādvātaḥ pavate' ityādikā ।।