--- source: rasadh_u-Cleaned.txt | block: 88 | label: meter | g:0.25 m:0.64 ---

abhrake dviguṇe jīrṇe dhūmavyājena gacchati ।।
jīrṇe caturguṇe tasmin gatiśaktirvihanyate ।
utplutyotplutya bāhye ca mūṣāyāḥ patati dhruvam ।।
jīrṇe ca ṣaḍguṇe sūtaṃ kampate asau muhurmuhuḥ ।
bāhye coḍḍīya no yāti sthitaḥ sthāne sthirāyate ।।
tasminnaṣṭaguṇe jīrṇe dhmātaṃ śāmyati pāradaḥ ।
haṭhena vahninādhmātaḥ sthirībhūtasuvarṇavat ।।
rūpyagadyāṇakayācohyanenābhyañjya gālite ।
daśavarṇaṃ bhaveddhema kathitaṃ rasavedibhiḥ ।।