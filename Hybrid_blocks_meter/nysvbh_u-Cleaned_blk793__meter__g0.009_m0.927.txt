--- source: nysvbh_u-Cleaned.txt | block: 793 | label: meter | g:0.009 m:0.927 ---

na śabdena guṇena saguṇamākāśamindriyaṃ
bhavati na śabdaḥ śabdasya vyañjakaḥ।
na ca ghrāṇādīnāṃ svaguṇagrahaṇaṃ pratyakṣaṃ
nāpyanumīyate, anumīyate tu śrotreṇākāśena
śabdasya grahaṇaṃ śabdaguṇatvaṃ cākāśasyeti,
pariśeṣaścānumānaṃ veditavyam ātmā
tāvat śrotā na karaṇam, manasaḥ śrotratve
badhiratvābhāvaḥ, pṛthivyādīnāṃ
ghrāṇādibhāve sāmarthyaṃ śrotrabhāve
cāsāmarthyam, asti cedaṃ śrotram ākāśaṃ
ca śiṣyate pariśeṣādākāśaṃ śrotramiti
।।