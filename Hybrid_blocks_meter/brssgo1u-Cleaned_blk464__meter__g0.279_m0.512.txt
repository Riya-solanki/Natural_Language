--- source: brssgo1u-Cleaned.txt | block: 464 | label: meter | g:0.279 m:0.512 ---

sutejastvaguṇako dyuloko asyātmano vaiśvānarasya mūrdhā, viśvarūpatvaguṇakaḥ sūryo asya cakṣurityevaṃ dyusūryādīnāṃ mūrdhādibhāvamupadiśya samastavaiśvānaradhyānavidhirāmnāyate-yastvetamiti ।
ābhimukhyenāparokṣatayā viśvaṃ mimīte jānātītyabhivimānaḥ ।
taṃ sarvajñaṃ sa tadupāsakaḥ sarvatra bhogaṃ bhuṅkta ityarthaḥ ।
lokā bhūrādayaḥ, bhūtāni śarīrāṇi, ātmāno jīvā iti bhedaḥ ।
suṣṭhu tejaḥ kāntiryasya dyulokasya sa sutejāḥ ।
viśvāni rūpāṇyasya sūryasya, aeṣa śukla eṣa nīlaḥ'iti śruteḥ ।
pṛthak nānāvidhaṃ vartma gamanaṃ ātmā svabhāvo yasya vāyoḥ sa nānāgatitvaguṇako asya prāṇaḥ ।
bahulatvaṃ vyāpitvaṃ tadguṇa ākāśo asya saṃdeho dehamadhyam ।
rayitvaṃ dhanatvaṃ tadguṇā āpo yasya bastirmūtrasthānam ।
pratiṣṭhātvaguṇā pṛthivī tasya pādau ।
tasya homādhāratvaṃ saṃpādayati-ura evetyādinā ।
pūrvamupakramasthādṛśyatvādisādhāraṇadharmasya vākyaśeṣasthasarvajñātvādiliṅgena brahmaniṣṭhatvamuktaṃ, tadvadatrāpyupakramasthasādhāraṇavaiśvānaraśabdasya vākyaśeṣasthahomādhāratvaliṅgena jāṭharaniṣṭhatvamiti dṛṣṭāntena pūrvapakṣayati-kintāvadityādinā ।
pūrvottarapakṣayorjāṭharabrahmaṇordhyānaṃ phalam ।
yadadyate tadannaṃ, yena pacyate so ayaṃ puruṣaśarīre antarastītyarthaḥ ।
pakṣāntaramāha-agnimātraṃ veti ।
viśvasmai bhuvanāya vaiśvānaramagnimahnāṃ ketuṃ cihnaṃ sūryaṃ devā akṛṇvan kṛtavantaḥ ।
sūryodaye dinavyavahārādityarthaḥ ।
syādvaiśvānara ityanuṣaṅgaḥ ।
hi yasmātkaṃ sukhaprado bhuvanānāṃ rājā vaiśvānaro abhimukhā śrīrasyetyabhiśrīrīśvaraḥ, tasmāttasya vaiśvānarasya sumatau vayaṃ syāma tasyāsmadviṣayā śubhamatirbhavatvityarthaḥ ।
pakṣatraye apyaruciṃ vadankalpāntaramāha-athetyādinā ।
aātmā vaiśvānaraḥ'iti śruterityarthaḥ ।
kevalatvaṃ vaiśvānaraśabdaśūnyatvam ।
atra jāṭharo vaiśvānara iti mukhyaḥ pūrvapakṣaḥ, prāṇāgnihotrahomādhāratvaliṅgat ।
tasya dehavyāpitvādātmatvaṃ śrutyā dyumūrdhatvādikalpanayā bṛhattvādbrahmatvamiti dhyeyam ।
sidvāntayati-tata idamiti ।
sādhāraṇaśrutyorūpakramasthayorviśeṣātprathamaśrutamukhyatrailokyaśarīraliṅgātsarvātmakeśvaraparatvaṃ yuktaṃ, na caramaśrutakalpitahomādhāratvaliṅgena jāṭharatvamityarthaḥ ।
nanu nirviśeṣasya kuto viśeṣa ityata āha-atra hīti ।
avasthāntaragataḥ trailokyātmanā sthita ityarthaḥ ।
jāṭharasyāpi dhyānārthaṃ viśeṣakalpaneti cet, na, asatkalpanāpatteḥ ।
īśvarasya tu upādānatvādviśeṣaḥ sanneva dhyānārthamucyatāmityāha-kāraṇatvāditi ।
liṅgāntarāṇyāha-sa sarveṣvityādinā ।
yathāgnau nikṣiptamiṣīkātūlaṃ dahyate evaṃ hāsya viduṣa ityarthaḥ ।।