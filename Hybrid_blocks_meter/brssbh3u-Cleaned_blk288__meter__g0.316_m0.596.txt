--- source: brssbh3u-Cleaned.txt | block: 288 | label: meter | g:0.316 m:0.596 ---

iti ।
vājasaneyinastu sāṃpādikeṣu pañcasvagniṣvanuvṛttāyāḥ samiddhūmādikalpanāyā nivṛttaye atasyāgnirevāgnirbhavati samitsamit' ityādi samāmananti sa nityānuvādaḥ ।
athāpyupāsanārtha eṣa vādastathāpi sa guṇaḥ śakyatechandogairapyupasaṃhartum ।
nacātra pañcasaṃkhyāvirodhe āśaṅkyaḥ ।
sāṃpādikāgnyabhiprāyā hyeṣā pañcasaṃkhyā nityānuvādabhūtā na vidhisamavāyinītyadoṣaḥ ।
evaṃ prāṇasaṃvādeṣvapyadhikasya guṇasyetaratropasaṃhāro na virudhyate ।
nacāvāpodvāpabhedādvedyabhedo vidyābhedaścāśaṅkyaḥ ।
kasyacidvedyāṃśasyāvāpodvāpayorapi bhūyaso vedyarāśerabhedāvagamāt ।
tasmādaikavidyameva ।।