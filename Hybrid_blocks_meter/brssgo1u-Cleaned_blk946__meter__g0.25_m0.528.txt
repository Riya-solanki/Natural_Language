--- source: brssgo1u-Cleaned.txt | block: 946 | label: meter | g:0.25 m:0.528 ---

tasya hi pakṣasyopodbalakāni kānicilliṅgābhāsāni vedānteṣvāpātena mandamatīnpratibhāntīti ।
sa ca kāryakāraṇananyatvābhyupagamātpratyāsanno vedāntavādasya ।
devalaprabhṛtibhiśca kaiściddharmasūtrakāraiḥ svagrantheṣvāśritaḥ, tena tatpratiṣedhe yatno atīva kṛto nāṇvādikāraṇavādapratiṣedhe ।
te api tu brahmakāraṇavādapakṣasya pratipakṣatvātpratiṣeddhavyāḥ ।
teṣāmapyupodvalakaṃ vaidikaṃ kiñcilliṅgamāpātena mandamatīnprati bhāyāditi ।
ataḥ pradhānamallanibarhaṇanyāyenātidiśati- etena pradhānakāraṇavādapratiṣedhanyāyakalāpena sarve aṇvādikāraṇavādā api pratiṣiddhatayā vyākhyātā veditavyāḥ ।
teṣāmapi pradhānavadaśabdatvācchabdavirodhitvācceti ।
vyākhyātā vyākhyātā iti padābhyāso adhyāyaparisamāptiṃ dyotayati ।।