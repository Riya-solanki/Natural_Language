--- source: sa_harivaMza-Cleaned.txt | block: 409 | label: meter | g:0.25 m:0.573 ---

ikṣvākuṇā parityakto vasiṣṭhavacanāt prabhuḥ 
śaśādanāc chaśādo abhūc chaśādo vanamāviśat । 
ikṣvākau saṃsthite tāta śaśādaḥ puram āvasat ।। 
prāptaḥ paramadharmātmā yo ayodhyādhipatikriyām । 
ayodhasya tu dāyādaḥ kakutstho nāma vīryavān 
indrasya vṛṣabhūtasya kakutstho ajayatāsurān । 
pūrvam āḍībake yuddhe kakutsthas tena sa smṛtaḥ । 
anenās tu kakutsthasya pṛthur ānenasaḥ smṛtaḥ ।।