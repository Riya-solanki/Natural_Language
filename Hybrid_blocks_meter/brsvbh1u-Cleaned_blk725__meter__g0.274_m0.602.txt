--- source: brsvbh1u-Cleaned.txt | block: 725 | label: meter | g:0.274 m:0.602 ---

caitrarathitvaṃ cāsya kāpeyena yājakena yogāt ।
etena vai citrarathaṃ kāpeyā ayājayannitichandogānāṃ dvirātre śrūyate ।
tena citrarathasya yājakāḥ kāpeyāḥ ।
eṣa cābhipratāri citrarathādanyaḥ sanneva kāpeyānāṃ yājyo bhavati ।
yadi caitrarathiḥ syāt samānānvayānāṃ hi prāyeṇa samānānvayā yājakā bhavanti ।
tasmāccaitrarathitvādabhipratārī kākṣaseniḥ kṣatriyaḥ ।
tatsamabhivyāhārācca jānaśrutirapi kṣatriyaḥ saṃbhāvyate ।
itaśca kṣatriyo jānaśrutirityāha-kṣattṛpreṣaṇādyaiśvaryayogācca ।
kṣattṛpreṣaṇe cārthasaṃbhave ca tādṛśasya vadānyapraṣṭhasyaiśvaryaṃ prāyeṇa kṣatriyasya dṛṣṭaṃ yudhiṣṭhirādivaditi ।।