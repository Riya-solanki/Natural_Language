--- source: vampsm_u-Cleaned.txt | block: 28 | label: meter | g:0.25 m:0.567 ---

lomaharṣaṇa uvāca ।
tatastvauśanasaṃ tīrthaṃ gacchettu śraddhāyānvitāḥ ।
uśanā yatra saṃsiddho grahatvaṃ ca samāptavān ।।
tasmin snātvā vimuktastu pātakairjanmasaṃbhavaiḥ ।
tato yāti paraṃ brahma yasmānnāvartate punaḥ ।।
rahodaro nāma muniryatra mukto babhūva ha ।
mahatā śirasā grastastīrthamāhātmyadarśanāt ।।
kathaṃ rahodaro grastaḥ kathaṃ mokṣamavāptavān ।
tīrthasya tasya māhātmyamicchāmaḥ śrotumādarāt ।।
lomaharṣaṇa uvāca
purā vai daṇḍakāraṇye rāghaveṇa mahātmanā ।
vasatā dvijaśārdūlā rākṣasāstatra hiṃsitāḥ ।।
tatraikasya śiraśchinnaṃ rākṣasasya durātmanaḥ ।
kṣureṇa śitadhāreṇa tat papāta mahāvane ।।
rahodarasya tallagnaṃ jaṅghāyāṃ vai yadṛcchayā ।
vane vicāratastatra asthi bhittvā viveśa ha ।।
sa tena lagnena tadā dvijātirna śaśāka ha ।
abhigantuṃ mahāprājñastīrthānyāyatanāni ca ।।
sa pūtinā visravatā vedanārte mahāmuniḥ ।
jagāma sarvatīrthāni pṛthivyāṃ yāni kāni ca ।।
tataḥ sa kathayāmāsa ṛṣīṇāṃ bhāvitātmanām ।
te abruvan ṛṣayo vipraṃ prayāhyaiśanasaṃ pratiḥ ।।
teṣāṃ tadvacanaṃ śrutvā jagāma sa rahodaraḥ ।
tatastvaiśanase tīrthe tasyopaspṛśatastadā ।।
tacchiraścaraṇaṃ muktvā papātāntarjale dvijāḥ ।
tataḥ sa virajo bhūtvā pūtātmā vītakalmaṣaḥ ।।
ājagāmāśramaṃ prītaḥ kathayāmāsa cākhilam ।
te śrutvā ṛṣayaḥ sarve tīrthamāhātmyamuttamam ।
kapālamocanamiti nāma cakruḥ samāgatāḥ ।।
tatrāpi sumahattīrtha viśvāmitrasya viśrutam ।
brāhmaṇyaṃ labdhavān yatra viśvāmitro mahāmuniḥ ।।
tasmistīrthavare snātvā brāhmaṇyaṃ labhate dhruvam ।
brāhmaṇastu viśuddhātmā paraṃ padamavāpnuyāt ।।
tataḥ pūthūdakaṃ gacchenniyato niyatāśanaḥ ।
tatra siddhastu brahmarṣi ruṣaṅgurnāma nāmataḥ ।।
jātismaro ruṣaṅgustu gaṅgādvāre sadā sthitaḥ ।
antakālaṃ tato dṛṣṭvā putrān vacanamabravīt ।
iha śreyo na pasyāmi nayadhvaṃ māṃ pṛthūdakam ।।
vijñāya tasya tadbhāvaṃ ruṣaṅgoste tapodhanāḥ ।
taṃ vai tīrthe upāninyuḥ sarasvatyāstapodhanam ।।
sa taiḥ putraiḥ samānītaḥ sarasvatyāṃ samāplutaḥ ।
smṛtvā tīrthaguṇān sarvān prāhedamṛṣisattamaḥ ।।
sarasvatyuttare tīrthe yastyajedātmanastanum ।
pṛthūdake japyaparo nūnaṃ cāmaratāṃ vrajet ।।
tatraiva brahmayonyasti brahmaṇā yatra nirmitā ।
pṛthūdakaṃ samāśritya sarasvatyāstaṭe sthitaḥ ।।
cāturvarṇyasya sṛṣṭyarthamātmajñānaparo abhavat ।
tasyābhidhyāyataḥ sṛṣṭiṃ brahmaṇo avyaktajanmanaḥ ।।
mukhato brāhmaṇā jātā bāhubhyāṃ kṣatriyāstathā ।
ūrubhyāṃ vaiśyajātīyāḥ padbhyāṃ śūdrāstato abhavan ।।
cāturvarṇyaṃ tato dṛṣṭvā āśramasthaṃ tatastataḥ ।
evaṃ pratiṣṭhitaṃ tīrthaṃ brahmayonīti saṃjñitam ।।
tatra snātvā muktikāmaḥ punaryoniṃ na paśyati ।
tatraiva tīrthaṃ vikhyātamavakīrṇeti nāmataḥ ।।
yasmin tīrthe bako dālbhyo dhṛtarāṣṭramamarṣaṇam ।
juhāva vāhanaiḥ sārdhaṃ tatrābudhyat tato nṛpaḥ ।।
ṛṣaya ūcuḥ
kathaṃ pratiṣṭhitaṃ tīrthamavakīrṇena nāmataḥ ।
dhṛtarāṣṭreṇa rājñā ca sa kimarthaṃ prasāditaḥ ।।
lomaharṣaṇa uvāca
ṛṣayo naimiṣeyā ye dakṣiṇārthaṃ yayuḥ purā ।
tatraiva ca bako dālbhyo dṛtarāṣṭrā mayācata ।।
tenāpi tatra nindārthamuktaṃ paśvanṛtaṃ tu yat ।
tataḥ krodhena mahatā māṃsamutkṛtya tatra ha ।
pṛthūdake mahātīrthe avakīrṇeti nāmataḥ ।
juhāva dhṛtarāṣṭrasya rāṣṭraṃ narapatestataḥ ।।
hūyamāne tadā rāṣṭre pravṛtte yajñakarmaṇi ।
akṣiyata tato rāṣṭraṃ nṛpaterduṣkṛtena vai ।।
tataḥ sa cintayāmāsa brāhmaṇasya viceṣṭitam ।
purohitena saṃyukte ratnānyādāya sarvaśaḥ ।।
prasādanārthaṃ viprasya hyavakīrṇaṃ yayau tadā ।
prasāditaḥ sa rājñā ca tuṣṭaḥ provāca taṃ nṛpam ।।
brāhmaṇā nāvamantavyāḥ puruṣeṇa vijānatā ।
avajñāto brāhmaṇastu hanyāt tripuruṣaṃ kulam ।।
evamuktvā sa nṛpatiṃ rājyena yaśasā punaḥ ।
utthāpayāmāsa tatastasya rājño hite sthitaḥ ।।
tasmiṃstīrthe tu yaḥ snāti śraddadhāno jitendriyaḥ ।
sa prāpnoti naro nityaṃ manasā cintitaṃ phalam ।।
tatra tīrthaṃ suvikhyātaṃ yāyātaṃ nāma nāmataḥ ।
yasyeha yajamānasya madhu susrāva vai nadī ।।
tasmin snāto naro bhaktyā mucyate sarvakilbiṣaiḥ ।
phalaṃ prāpnoti yajñasya aśvamedhasya mānavaḥ ।।
madhusravaṃ ca tatraiva tīrthaṃ puṇyatamaṃ dvijāḥ ।
tasmin snātvā naro bhaktyā madhunātarpayet pitṝn ।।
tatrāpi sumahattīrthaṃ vasiṣṭhodvāhasaṃjñitam ।
tatra snāto bhaktiyukto vāsiṣṭhaṃ lokamāpnuyāt ।।
tatrāpi sumahattīrthaṃ vasiṣṭhodvāhasaṃjñitam ।
tatra snāto bhaktiyukto vāsiṣṭhaṃ lokamāpnuyāt ।।
iti śrīvāmanapurāṇe saromāhātmye aṣṭādaśo adhyāyaḥ