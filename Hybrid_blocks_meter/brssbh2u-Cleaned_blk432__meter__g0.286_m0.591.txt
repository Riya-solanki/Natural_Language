--- source: brssbh2u-Cleaned.txt | block: 432 | label: meter | g:0.286 m:0.591 ---

śabdaḥ khalvākāśasyājatvaṃ khyāpayati ।
yata āha- avāyuścāntarikṣaṃ caitadamṛtam' iti ।
nahyamṛtasyotpattirupapadyate ।
ākāśavatsarvagataśca nityaḥ iti cākāśena brahma sarvagatatvanityatvābhyāṃ dharmābhyāmupamimāna ākāśasyāpi tau dharmau sūcayati ।
naca tādṛśasyotpattirupapadyate ।
asa yathānanto ayamākāśa evamananta ātmā veditavyaḥ' iti codāharaṇam ।
aākāśaśarīraṃ brahma', aākāśa ātmā' iti ca ।
nahyākāśasyotpattimattve brahmaṇastena viśeṣeṇa saṃbhavati nīlenevotpalasya ।
tasmānnityamevākāśena sādhāraṇaṃ brahmeti gamyate ।।