--- source: brssgo1u-Cleaned.txt | block: 502 | label: meter | g:0.32 m:0.521 ---

prādeśatvasya saṃpattiprayuktatve śrutyantaraṃ saṃvādayati-āmantīti ।
ya eṣo ananto aparicchinnaḥ ato avyakto durvijñeyastaṃ kathaṃ jānīyāmityatreḥ praśne yājñavalkyasyottaraṃ, sa īśvaro avimukte kāmādibhirbaddhe jīve bhedakalpanayā pratiṣṭhita upāsyaḥ ।
punaratripraśnaḥ sa iti, uttaraṃ varaṇāyāmiti ।
evaṃ praśnottare agre api jñeye ।
tatra ca śrutau imāmeva bhrūsahitāṃ nāsikāṃ nirucyeti bhāṣyayojanā ।
sarvānindrayakṛtāndoṣānvārayatīti varaṇā bhrūḥ, sarvāndoṣānnāśayatīti nāsī nāsiketi nirvacanaṃ śrutam ।
nāsābhruvorjīvadvāreśvarasthānatvadhyānātpāpavārakatvamiti mantavyam ।
tayormadhye api viśiṣya jīvasya sthānaṃ pṛcchati katamaditi, bhruvorityuttaram ।
prāṇasyeti pāṭhe api ghrāṇasyetyarthaḥ ।
sa eṣa saṃdhirdyulokasya svargasya parasya ca brahmalokasya saṃdhitvena dhyeya ityāha-sa eṣa iti ।
ābhimukhyenāhaṃ brahmeti vimīyate jñāyate ityabhivimānaḥ pratyagātmā ।
abhigataścāsau vimānaśca, sarvasvarūpatve satyānantyāt ।
mānamatra parimāṇam ।
abhivimimīte nirmimīte ।
tasmādvaiśvānaravākyamupāsye brahmaṇi samanvitamiti siddham ।।