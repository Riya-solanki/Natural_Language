--- source: brsvbh3u-Cleaned.txt | block: 116 | label: meter | g:0.25 m:0.593 ---

dehātmapravilayo vādhikāribhedapravilayo vā śakya upapādayitum ।
āpātataḥ pratibhāne cāsya tatparatvameva nārthāyātaparatvam ।
svarasataḥ pratīyamāner'the vākyasya tādarthye saṃbhavati na saṃpātāyātaparatvamucitam ।
na caitāvatā śāstratvavyāghātaḥ ।
tasya svargādyupāyaśāsane api śāstratvopapatteḥ ।
puruṣaśreyo abhidhāyakatvaṃ hi śāstratvam ।
sarāgavītarāgapuruṣaśreyo abhidhāyakatvena sarvapāriṣadatayā na tattvavyāghātaḥ ।
tasmādvidhiviṣayabhāvopagamādyāgaḥ svargasyotpādaka iti siddham ।
karmaṇo vā kācidavastheti ।
karmaṇo avāntaravyāpāraḥ ।
etaduktaṃ bhavati-karmaṇo hi phalaṃ prati yatsādhanatvaṃ śrutaṃ, tannirvāhayituṃ tasyaivāvāntaravyāpāro bhavati ।
naca vyāpāravati satyeva vyāpāro nāsatīti yuktam ।
asatsvapyāgneyādiṣu tadutpattyapūrvāṇāṃ paramāpūrve janayitavye tadavāntaravyāpāratvāt ।
asatyapi ca tailapānakarmaṇi tena puṣṭau kartavyāyāmantarā tailapariṇāmabhedānāṃ tadavāntaravyāpāratvāt ।
tasmātkarmakāryamapūrvaṃ karmaṇā phale kartavye tadavāntaravyāpāra iti yuktam ।
yadā punaḥ phalopajananānyathānupapattyā kiñcitkalpyate tadāphalasya vā pūrvāvasthā ।
avicitrasya kāraṇasyeti ।
yadīśvarādeva kevalāditi śeṣaḥ ।
karmabhirvā śubhāśubhaiḥ kāryadvaidhotpāde rāgādimattvaprasaṅga ityāśayaḥ ।।