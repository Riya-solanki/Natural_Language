--- source: sastrdiu-Cleaned.txt | block: 392 | label: meter | g:0.324 m:0.574 ---

tatra saugatāḥ svalakṣaṇameva paramārthaṃ manyamānā nākṛtisadbhāvaṃ manyante ।
tathāhi- pṛthaktve vyaktito jātirdṛśyeta pṛthageva sā ।
abhede vyaktimātraṃ syādvedhā cenna virodhataḥ ।।
na hi saiva tatonyā cānanyā ca saṃbhavati viruddhatvādbhedābhedayoḥ ।
yadi ca bhinnā jātiḥ sā sarvagatā vyaktiṣveva vā, na tāvatsarvagatatvam, antarāle anupalabdheḥ ।
vyaktisthā cedvyaktāvutpannāyāṃ tasmindeśe prāgasatī kathaṃ tasyāmupalabhyate, na tāvattatrotpadyate ।
nityāyā utpattyayogāt ।
na ca vyaktyantarādāgacchati