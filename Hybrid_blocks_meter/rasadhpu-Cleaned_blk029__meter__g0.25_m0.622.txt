--- source: rasadhpu-Cleaned.txt | block: 29 | label: meter | g:0.25 m:0.622 ---

pūrvokte ca catuṣpāde lohakhalve jīrṇalohaṃ rasaṃ tathā ।। 
catuḥṣaṣṭitamabhāgena ayaḥprakāśirājicūrṇaṃ ca kṣiptvā pūrvoktena thūthāviḍena mardayet ।। 
adhaśca komalāgnir jvālayet ।। 
agretanakṣiptāyaḥprakāśaṃ cūrṇe ca jīrṇe punas tāvan mātramayaḥ ।। 
evaṃ ca yadi rasād aṣṭaguṇāyaḥprakāśarājijīrṇā bhavati ।। 
tadā sūtaḥ pīto bhavet ।। 
tataḥ sūtasya raktatānimittaṃ vakṣyamāṇarītyā hemarājiṃ jārayet ।। 
iti jīrṇalohasūtasyāyaḥ prakāśarājijāraṇaṃ tṛtīyam ।। 
rājisvarūpaṃ cāgre svayaṃ sa ca vyākhyāsyati ।। 
lohakhalvacatuṣpāde saṃjīrṇāyaḥprakāśikam ।
pāradaṃ hemarājeśca catuḥṣaṣṭyaṃśacūrṇakam ।।
thūthāviḍena sampiṣya mṛdvagniṃ jvālayedadhaḥ ।
sūtādaṣṭaguṇā jāryā hemarājiśca kovidaiḥ ।।
jīrṇāyāṃ hemarājau ca raktatā jāyate dhruvam ।
svarṇasyotpādanārthaṃ ca jāryaḥ śuddho hi gandhakaḥ ।।