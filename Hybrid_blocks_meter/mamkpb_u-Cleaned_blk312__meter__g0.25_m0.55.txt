--- source: mamkpb_u-Cleaned.txt | block: 312 | label: meter | g:0.25 m:0.55 ---

trayāṇāṃ vādidharmopamānānām ।
udāharaṇam taruṇimani kṛtāvalokanā lalitavilāsavitīrṇavigrahā ।
smaraśaravisarācitāntarā mṛganayanā harate munermanaḥ ।।
atra saptamyupamānetyādinā yadā samāsalopau bhavataḥ, tadedamudāharaṇam ।।
krūrasyācārasyāyaḥśūlatayādhyavasāyāt ayaḥśūlenānvicchati "āyaḥśūlikaḥ'; ityatiśayoktirna tu krūrācāropameyataikṣṇyadharmavādīnāṃ lope trilopeyamupamā ।
evamekonaviṃśatirluptāḥ pūrṇābhiḥ saha pañcaviṃśatiḥ ।।
anayeneva rājyaśrīrdainyeneva manasvitā ।
mamlau sātha viṣādena pajhinīva himāmbhasā ।।
ityabhinne sādhāraṇe dharme, jyotsneva nayanānandaḥ sureva madakāraṇam ।
prabhuteva samākṛṣṭasarvalokā nitambinī ।।
iti bhenne ca tasmin ekasyaiva bahūpamānopādāne mālopamā ।
yathottaramupameyasyopamānatve pūrvavadabhinnabhinnadharmatve, anavaratakanakavitaraṇajalalavabhṛtakarataraṅgitārthitateḥ ।
bhaṇitiriva matirmatiriva ceṣṭā ceṣṭeva kīrtirativimalā ।।
matiriva mūrtirmadhurā mūrtiriva sabhā prabhāvacitā ।
tasya sabheva jayaśrīḥ śakyā jetuṃ nṛpasya na pareṣām ।।
ityādikā raśanopamā ca na lakṣitā, evaṃvidhavaicitryasahasrasaṃbhavāt uktabhedānatikramācca ।।