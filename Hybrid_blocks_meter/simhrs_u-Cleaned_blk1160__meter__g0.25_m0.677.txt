--- source: simhrs_u-Cleaned.txt | block: 1160 | label: meter | g:0.25 m:0.677 ---

rasetivṛtta-netāras tat-tad-rūpaka-bhedakāḥ । 
lakṣitau rasanetārāv itivṛttaṃ tu kathyate ।।
itivṛtta-kathā-vastu-śabdāḥ paryāya-vācinaḥ । 
itivṛttaṃ prabandhasya śarīraṃ trividhaṃ hi tat ।।
khyātaṃ kalpyaṃ ca saṅkīrṇaṃ khyātaṃ rāma-kathādikam । 
kavi-buddhi-kṛtaṃ kalpyaṃ mālatī-mādhavādikam ।।
saṅkīrṇam ubhayāyattaṃ lava-rāghava-ceṣṭitam । 
lakṣyeṣv etat tu bahudhā divya-martyādi-bhedataḥ ।।
tac cetivṛttaṃ vidvadbhiḥ pañcadhā parikīrtitam । 
bījaṃ binduḥ patākā ca prakarī kāryam ity api ।।