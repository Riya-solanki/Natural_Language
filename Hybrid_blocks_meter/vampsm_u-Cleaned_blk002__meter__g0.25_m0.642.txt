--- source: vampsm_u-Cleaned.txt | block: 2 | label: meter | g:0.25 m:0.642 ---

ṛṣaya ūcuḥ
brūhi vāmanamāhātmyamutpattiṃ ca viśeṣataḥ ।
yathā balirniyamito dattaṃ rājyaṃ śatakratoḥ ।।
lomaharṣaṇa uvāca
śṛṇudhvaṃ munayaḥ prītā vāmanasya mahātmanaḥ ।
utpattiṃ ca prabhāvaṃ ca nivāsaṃ kurujāṅgale ।।
tadeva vaṃśaṃ daityānāṃ śṛṇudhvaṃ dvijasattamāḥ ।
yasya vaṃśe samabhavad balirvairocaniḥ purā ।।
daityānāmādipuruṣo hiraṇyakaśipuḥ purā ।
tasya putro mahātejāḥ prahlādo nāma dānavaḥ ।।
tasmād virocano jajñe balirjajñe virocanāt ।
hate hiraṇyakaśipau devānutsādya sarvataḥ ।।
rājyaṃ kṛtaṃ ca teneṣṭaṃ trailokye sacarācare ।
kṛtayatneṣu deveṣu trailokye daityatāṃ gate ।।
jaye tathā balavatormayaśambarayostathā ।
śuddhāsu dikṣu sarvāsu pravṛtte dharmakarmaṇi ।।
saṃpravṛtte daityapathe ayanasthe divākare ।
prahlādaśambaramayairanuhvādena caiva hi ।।
dikṣu sarvāsu suptāsu gagane daityapālite ।
deveṣu makhaśobhāṃ ca svargasthāṃ darśayatsu ca ।।
prakṛtisthe tato loke vartamāne ca satpathe ।
abhāve sarvapāpānāṃ dharmabhāve sadotthite ।।
catuṣpāde sthite dharme hyadharme pādavigrahe ।
prajāpālanayukteṣu bhrājamāneṣu rājasu ।
svadharmasaṃprayukteṣu tathāśramanivāsiṣu ।।
abhiṣikto asuraiḥ sarvairdaityarājye balistadā ।
hṛṣṭeṣvasurasaṃgheṣu nadatsu muditeṣu ca ।।
athābhyupagatā lakṣmīr baliṃ padmāntaraprabhā ।
padmodyatakarā devī varadā supraveśinī ।।
śrīruvāca
bale balavatāṃ śreṣṭha daityarāja mahādyute ।
prītāsmi tava bhadraṃ te devarājaparājaye ।।
yattvayā yudhi vikramya devarājyaṃ parājitam ।
dṛṣṭvā te paramaṃ sattvaṃ tato ahaṃ svayamāgatā ।।
nāścaryaṃ dānavavyāghra hiraṇyakaśipoḥ kule ।
prasūtasyāsurendrasya tava karme damīdṛśam ।।
viśeṣitastvayā rājan daityendraḥ prapitāmahaḥ ।
yena bhuktaṃ hi nikhilaṃ trailokyamidamavyayam ।।
evamuktvā tu sā devī lakṣmīrdaityanṛpaṃ balim ।
praviṣṭā varadā sevyā sarvadevamanoramā ।।
tuṣṭāśca devyaḥ pravarāḥ hrīḥ kīrtirdyutireva ca ।
prabhā dhṛtiḥ kṣamā bhūtir ṛddhirdivyā mahāmatiḥ ।।
śrutiḥsmṛtiriḍā kīrtiḥ śāntiḥ puṣṭistathā kriyā ।
sarvāścapsaraso divyā nṛttagītaviśāradāḥ ।।
prapadyante sma daityendraṃ trailokyaṃ sacarācaram ।
prāptamaiśvaryamatulaṃ balinā brahmavādinā ।।
iti kṣīvāmanapurāṇe saromāhātmye dvitīyo adhyāyaḥ