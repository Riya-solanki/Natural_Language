--- source: sa_harivaMza-Cleaned.txt | block: 449 | label: meter | g:0.25 m:0.5 ---

saṃbhūtasya tu dāyādaḥ sudhanvā ripumardanaḥ 
sudhanvanaḥ sutaś cāpi viṣṇuvṛddhir iti smṛtaḥ । 
viṣṇuvṛddhā iti khyātās tasya vaṃśyā narādhipāḥ । 
ete tv aṅgirasaḥ pakṣe kṣetropetā dvijātayaḥ ।। 
saṃbhūtasyāparaḥ putro anaraṇyo mahāyaśāḥ । 
rāvaṇena hato yo asau trilokajayinā purā ।। 
trasadaśvo naras tasya haryaśvas tasya cātmajaḥ । 
haryaśvasya dṛṣadvatyāṃ jajñe sumanasaḥ sutaḥ ।। 
tasya putro abhavad rājā sudhanvā ripumardanaḥ । 
sudhanvanaḥ sutaś cāpi tridhanvā nāma pārthivaḥ ।।