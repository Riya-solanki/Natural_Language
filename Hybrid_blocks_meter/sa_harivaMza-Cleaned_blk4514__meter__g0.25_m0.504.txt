--- source: sa_harivaMza-Cleaned.txt | block: 4514 | label: meter | g:0.25 m:0.504 ---

sa tu māṃ vrīḍitaṃ dṛṣṭvā samāśvasya ca mādhavaḥ 
vinindan kṛṣṇasaṃnidhau ।
mauḍhyaṃ paśyata me yo ahaṃ śraddadhe klībakatthanam ।। 
na pradyumno nāniruddho na rāmo na ca keśavaḥ । 
yasya śaktāḥ paritrātuṃ ko anyas tadaviteśvaraḥ ।। 
dhig arjunaṃ vṛthāvādaṃ dhig ātmaślāghino dhanuḥ ।। 
daivopasṛṣṭo yo maurkhyād āgacchati ca durmatiḥ ।। 
evaṃ śapati viprarṣau vidyām āsthāya vaiṣṇavīm । 
yayau saṃyaminīṃ vīro yatrāste bhagavān yamaḥ ।। 
viprāpatyam acakṣāṇas tata aindrīm agāt purīm । 
āgneyīṃ nair ṛtīṃ saumyāṃ vāyavyāṃ vāruṇīṃ tathā ।। 
rasātalaṃ nākapṛṣṭhaṃ dhiṣṇyāny anyāny udāyudhaḥ ।। 
tato alabdhvā dvijasutam anistīrṇapratiśravaḥ । 
agniṃ vivikṣuḥ kṛṣṇena pradyumnena niṣedhitaḥ ।। 
darśaye dvijasūnuṃ te māvajñātmānam ātmanā । 
kīrtiṃ ta ete vipulāṃ sthāpayiṣyanti mānavāḥ ।। 
iti saṃbhāṣya māṃ snehāt ।
sāntvayitvā ca taṃ vipram idaṃ vacanam abravīt ।।