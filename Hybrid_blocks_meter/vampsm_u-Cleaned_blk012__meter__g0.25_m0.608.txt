--- source: vampsm_u-Cleaned.txt | block: 12 | label: meter | g:0.25 m:0.608 ---

lomaharṣaṇa uvāca ।
nisteso asurān dṛṣṭavā samastānasureśvaraḥ ।
prahlādamatha papraccha balirātmapitāmaham ।।
baliruvāca
tāta nistejaso daityā nirdagdhā iva vahninā ।
kimete sahasaivādya brahmadaṇḍahatā iva ।।
duriṣṭaṃ kiṃ tu daityānāṃ ki kṛtyā vidhinirmitā ।
nāśāyaiṣāṃ samudbhutā yena nistejaso asurāḥ ।।
lomaharṣaṇa uvāca
ityasuravarastena pṛṣṭaḥ pautreṇa brāhmaṇāḥ ।
ciraṃ dhyātvā jagādedamasuraṃ taṃ tadā balim ।।
prahlāda uvāca
calanti girayo bhīmirjahāti sahasā dhatim ।
sadyaḥ samudrāḥ kṣubhitā daityā nistejasaḥ kṛtāḥ ।।
sūryodaye yathā pūrvaṃ tathā gacchanti na grahāḥ ।
devānāṃ ca parā lakṣmīḥ karaṇenānumīyate ।।
mahadetanmahābāho kāraṇaṃ dānaveśvara ।
na hyalpamiti mantavyaṃ tvayā kāryaṃ kathañcana ।।
lomaharṣaṇa uvāca
ityuktvā dānavapatiṃ prahlādaḥ so asurottamaḥ ।
atyarthabhakto deveśaṃ jagāma manasā harim ।।
sa dhyānapathagaṃ kṛtvā prahlādaśca mano asuraḥ ।
vicārayāmāsa tato yathā devo janārdanaḥ ।।
sa dadarśodare adityāḥ prahlādo vāmanākṛtim ।
tadantaśca vasūn rudrānaśvinau sarutāstathā ।।
sādhyān viśve tathādityān gandharvoragarākṣasān ।
virocanaṃ ca tanayaṃ baliṃ cāsuranāyakam ।।
jambhaṃ kujambhaṃ narakaṃ bāṇamanyāṃstathāsurān ।
ātmānamurvīṃ gaganaṃ vāyuṃ vāri hutāśanam ।।
samudrādrisariddvīpān sarāṃsi ca paśūn mahīm ।
vayomanuṣyānakhilāṃstathaiva ca sarīsṛpān ।।
samastalokasraṣṭāraṃ brahmaṇaṃ bhavameva ca ।
grahanakṣatratārāśca dakṣādyāṃśca prajāpatīn ।।
saṃpaśyan vismayāviṣṭaḥ prakṛtisthaḥ kṣaṇāt punaḥ ।
prahlādaḥ prāha daityendraṃ baliṃ vairociniṃ tataḥ ।।
tatsaṃjñātaṃ mayā sarvaṃ yadarthaṃ bhavatāmiyam ।
tejaso hānirutpannā śṛṇvantu tadaśeṣataḥ ।।
devadevo jagadyonirayonirjagadādijaḥ ।
anādirādirviśvasya vareṇyo varado hariḥ ।।
parāvarāṇāṃ paramaḥ parāparasatāṃ gatiḥ ।
prabhuḥ pramāṇaṃ mānānāṃ saptalokagurorguruḥ ।
sthitiṃ kartu jagannāthaḥ so acintyo garbhatāṃ gataḥ ।।
prabhuḥ prabhūṇāṃ paramaḥ parāṇāmanādimadhyo bhagavānanantaḥ ।
trailokyamaṃśena sanāthamekaḥ kartu mahātmāditijo avatīrmaḥ ।।
na yasya rudro na ca padmayonirnendro na sūryendumarīcimiśrāḥ ।
jānanti daityādhipa yatsvarūpaṃ sa vāsudevaḥ kalayāvatīrṇaḥ ।।
yamakṣaraṃ vedavido vadanti viśanti yaṃ jñānavidhūtapāpāḥ ।
yasmin praviṣṭā na purarbhavanti taṃ vāsudevaṃ praṇamāmi devam ।।
bhṛtānyaśeṣāṇi yato bhavanti yathormayastoyandherajasram ।
layaṃ ca yasmin pralaye prayānti taṃ vāsudevaṃ praṇato asmyacintyam ।।
na yasya rūpaṃ na balaṃ prabhāvo na ca pratāpaḥ paramasya puṃsaḥ ।
vijñāyate sarvapitāmahādyaistaṃ vāsudevaṃ praṇamāmi nityam ।।
rūpasya cakṣurgrahaṇe tvageṣā sparśagrahitrī rasanā rasasya ।
ghrāṇaṃ ca gandhagrahaṇe niyuktaṃ na ghrāṇacakṣuḥ śravaṇādi tasya ।।
svayaṃprakāśaḥ paramārthato yaḥ sarveśvaro veditavyaḥ sa yuktyā ।
śakyaṃ tamīḍyamanaghaṃ ca devaṃ grāhyaṃ nato ahaṃ harimīśitāram ।।
yenaikadaṃṣṭreṇa samuddhṛteyaṃ dharācalā dhārayatīha sarvam ।
śete grasitvā sakalaṃ jagad yastamīḍyamīśaṃ praṇato asmi viṣṇum ।।
aṃśāvatīrṇena ca yena garbhe hṛtāni tejāṃsi mahāsurāṇām ।
namāmi taṃ devamanantamīśamaśeṣasaṃsārataroḥ kuṭhāram ।।
devo jagadyonirayaṃ mahātmā sa ṣoḍśāṃśena mahāsurendrāḥ ।
surendramāturjaṭharaṃ praviṣṭo hṛtāni vastena balaṃ vapūṃṣi ।।
baliruvāca
tāta ko ayaṃ harirnāma yato no bhayamāgatam ।
santi me śataśo daityā vāsudevabalādhikāḥ ।।
vipracittiḥ śibiḥ śaṅkurayaḥ śaṅkustathaiva ca ।
hayaśirā aśvaśirā bhaṅgakāro mahāhanuḥ ।।
pratāpī praghaśaḥ śaṃbhuḥ kukkurākṣaśca durjayaḥ ।
ete cānye ca me santi daiteyā dānavāstathā ।।
mahābalā mahāvīryā bhūbhāradharaṇakṣamāḥ ।
eṣāmekaikaśaḥ kṛṣṇo na vīryārddhena saṃmitaḥ ।।
lomaharṣama uvāca
pautrasyaitad vacaḥ śrutvā prahlādo daityasattamaḥ ।
sakrodhaśca baliṃ prāha vaikuṇṭhākṣepavādinam ।।
vināśamupayāsyanti daityā ye cāpi dānavāḥ ।
yeṣāṃ tvamīdṛśo rājā durbuddhiravivekavān ।।
devadevaṃ mahābhāgaṃ vāsudevamajaṃ vibhum ।
tvāmṛte pāpasaṅkalpa ko anya evaṃ vadiṣyati ।।
ya ete bhavatā proktāḥ samastā daityadānavāḥ ।
sabrahmakāstathā devāḥ sthāvarāntā vibhūtayaḥ ।।
tvaṃ cāhaṃ ca jagaccedaṃ sādridrumanadīvanam ।
sasamudradvīpaloko ayaṃ yaścedaṃ sacarācaram ।।
yasyābhivādyavandyasya vyāpinaḥ paramātmanaḥ ।
ekāṃśāṃśakalājanma kastamevaṃ pravakṣyati ।।
ṛte vināśābimukhaṃ tvāmekamavivekinam ।
durbuddhimajitātmānaṃ vṛddhānaṃ śāsanātigam ।।
śocyo ahaṃ yasya me gehe jātastava pitādhamaḥ ।
yasya tvamīdṛśaḥ putro devadevāvamānakaḥ ।।
tiṣṭhatvanekasaṃsārasaṃghātaughavināśini ।
kṛṣṇe bhaktirahaṃ tāvadavekṣyo bhavatā na kim ।।
na me priyataraḥ kṛṣṇādapi deho ayamātmanaḥ ।
iti jānātyayaṃ loko bhavāṃśca ditinandana ।।
jānannapi priyataraṃ prāṇebhyo api hariṃ mama ।
nindāṃ karoṣi tasya tvamakurvan gauravaṃ mama ।।
virocanastava gururgurustayāpyahaṃ bale ।
mamāpi sarvajagatāṃ gururnārāyaṇo hariḥ ।।
nindāṃ karoṣi tasmistvaṃ kṛṣṇe gurugurorgurau ।
yasmāt tasmādihaiva tvam aiśvaryād bhrāṃśameṣyasi ।।
sa devo jagatāṃ nātho bale prabhurjanārdanaḥ ।
nanvahaṃ pratyavekṣyaste bhaktimānatra me guruḥ ।।
etāvanmātramapyatra nindatā jagato gurum ।
nāpekṣitastvayā yasmāt tasmācchāpaṃ dadāmi te ।।
yathā me śirasaśchedādidaṃ gurutaraṃ bale ।
tvayoktamacyutākṣepaṃ rājyabhraṣṭastathā pata ।।
yathā na kṛṣṇādaparaḥ paritrāṇaṃ bhavārṇave ।
tathācireṇa paśyeyaṃ bhavantaṃ rājyavicyutam ।।