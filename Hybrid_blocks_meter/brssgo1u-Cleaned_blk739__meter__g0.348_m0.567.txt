--- source: brssgo1u-Cleaned.txt | block: 739 | label: meter | g:0.348 m:0.567 ---

atra śūdraśabdo yaugika eveti na śūdrasyādhikāra iti sthitam ।
tatra liṅgāntaramāha-saṃskāreti ।
upanayanaṃ vedagrahaṇāṅgaṃ śūdrasya nāstīti pūrvamuktam ।
iha vidyāgrahaṇāṅgasyopanayanasaṃskārasya sarvatra parāmarśācchūdrasya tadabhāvānna vidyādhikāraḥ ityucyate ।
bhāṣye ādipadenādhyayanaguruśuśrūṣādayo gṛhyante ।
taṃ śiṣyamācārya upanītavānityarthaḥ ।
nārado api vidyārthī mantramuccārayansanatkumāramupagata ityāha-adhīti ।
upadiśeti yāvat ।
brahmaparā vedapāragāḥ saguṇabrahmaniṣṭhāḥ paraṃ nirguṇaṃ brahmānveṣamāṇā eṣa pippalādastajjijñāsitaṃ sarvaṃ vakṣyatīti niścitya te bharadvājādayaḥ ṣaḍ ṛṣayastamupagatā ityarthaḥ ।
nanu vaiśvānaravidyāyāmṛṣīnrājānupanīyaiva vidyāmuvāceti śruteranupanītasyāpyasti vidyādhikāra ityata āha-tānheti ।
te ha samitpāṇayaḥ pūrvāhne praticakramira iti pūrvavākye brāhmaṇā upanayanārthamāgatā iti upanayanaprāptiṃ darśayitvā niṣidhyate ।
hīnavarṇenottamavarṇānupanīyaivopadeṣṭavyā ityācārajñāpanārthamityarthaḥ ।
ekajātiranupanītaḥ ।
pātakamabhakṣyabhakṣaṇakṛtam ।।