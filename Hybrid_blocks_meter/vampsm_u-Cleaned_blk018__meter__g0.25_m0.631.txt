--- source: vampsm_u-Cleaned.txt | block: 18 | label: meter | g:0.25 m:0.631 ---

ṛṣaya ūcuḥ
kathameṣā samutpannā nadīnāmuttamā nadī ।
sakakhatī mahābhāgā kurukṣetrapravāhinā ।।
kathaṃ saraḥ samāsādya kṛtvā tīrthāni pārśvataḥ ।
prayātā paścimāmāśāṃ dṛśyāhṛśyagatiḥ śubhā ।
etad vistarato brūhi tīrthaṃvaṃśaṃ sanātanam ।।
lomaharṣaṇa uvāca
plakṣavṛkṣāt samudbhūtā saricchreṣṭhā sanātanī ।
sarvapāpakṣayakarī smaraṇādeva nityaśaḥ ।।
saiṣā śailasahasrāṇi vidārya ca mahānadī ।
praviṣṭā puṇyatoyaughā vanaṃ dvaitamiti smṛtam ।।
tasmin palkṣe sthitāṃ dṛṣṭvā mārkaṇḍeyo mahāmuniḥ ।
praṇipatya tadā mūrdhnā tuṣṭāvātha sarasvatīm ।।
tvaṃ devi sarvalokānāṃ mātā devāraṇiḥ śubhā ।
sadasad devi yatkiñcinmokṣadāyyarthavat padam ।।
tat sarvaṃ tvayi saṃyogi yogivad devi saṃsthitam ।
akṣaraṃ paramaṃ devī yatra sarvaṃ pratiṣṭhitam ।
akṣaraṃ paramaṃ brahma viśvaṃ caitat kṣarātmakam ।।
dāruṇyavasthito vahnirbhṛmau gandho yathā dhruvam ।
tathā tvayi sthitaṃ brahma jagaccedamaśeṣataḥ ।।
oṅkārākṣarasaṃsthānaṃ yat tad devi sthirāsthiram ।
tatra mātrātrayaṃ sarvamasti yad devi nāsti ca ।।
trayo lokāstrayo vedāstraividyaṃ pāvakatrayam ।
trīṇi jyotīṃṣi vargāśca trayo dharmādayastathā ।।
trayo guṇāstrayo varṇāstrayo devāstathā kramāt ।
traidhātavastathāvasthāḥ pitaraścaivamādayaḥ ।।
etanmātrātrayaṃ devi tava rūpaṃ sarasvati ।
vibhinnadarśanāmādyāṃ brahmaṇo hi sanātanīm ।।
somasaṃsthā haviḥsaṃsthā pākasaṃsthā sanātanī ।
tāstvaduccāraṇād devi kriyante brahmavādibhiḥ ।।
anirdeśyapadaṃ tvetadarddhamātrāśritaṃ param ।
avikāryakṣayaṃ divyaṃ pariṇāmavivarjitam ।।
tavaitat paramaṃ rūpaṃ yanna śakyaṃ mayoditum ।
na cāsyena na vā jihvātālvoṣṭhādibhirucyate ।।
sa viṣṇuḥ sa vṛṣo brahma candrākrajyotireva ca ।
viśvāvāsaṃ viśvarūpaṃ viśvātmānamanīśvaram ।।
sāṅkhyasiddhāntavedoktaṃ bahuśākhāsthirīkṛtam ।
anādimadhyanidhanaṃ sadasacca sadeva tu ।।
ekaṃ tvanekadhāpyekabhāvavedasamāśritam ।
anākhyaṃ ṣaḍguṇākhyaṃ ca bahvākhyaṃ triguṇāśrayam ।।
nānāśaktivibhāvajñaṃ nānāśaktivibhāvakam ।
sukhāt sukhaṃ mahātsaukhyaṃ rūpaṃ tattvaguṇātmakam ।।
evaṃ devi tvayā vyāptaṃ sakalaṃ niṣkalaṃ ca yat ।
advaitāvasthitaṃ brahma yacca dvaite vyavasthitam ।।
ye'rthā nityā ye vinaśyanti cānye ye'rthāḥ sthūlā ye tathā santi sūkṣmāḥ ।
ye vā bhūmau ye antarikṣenyato vā teṣāṃ devi tvatta evopalabdhiḥ ।।
yadvā mūrtaṃ yadamūrtaṃ samastaṃ yadvā bhūteṣvekamekaṃ ca kiñcit ।
yacca dvaite vyastabhūtaṃ ca lakṣyaṃ tatsaṃbaddhaṃ tvatsvarairvyañjanaiśca ।।
evaṃ stutā tadā devī viṣṇorjihvā sarasvatī ।
pratyuvāca mahātmānaṃ mārkaṇḍeya mahāsunim ।
yatra tvaṃ neṣyase vipra tatra yāsyāmyatandritā ।।
mārkaṇḍeya uvāca
ādyaṃ brahmasaraḥ puṇyaṃ tato rāmahvadaḥ smṛtaḥ ।
kuruṇā ṛṣiṇā puṣṭaṃ kurukṣetraṃ tataḥ smṛtam ।
tasya madhyena vai gāḍhaṃ puṇyā puṇyajalāvahā ।।