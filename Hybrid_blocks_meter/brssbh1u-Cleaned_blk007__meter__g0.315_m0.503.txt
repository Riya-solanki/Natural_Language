--- source: brssbh1u-Cleaned.txt | block: 7 | label: meter | g:0.315 m:0.503 ---

na ।
dharmajijñāsāyāḥ prāgapyadhītavedāntasya brahmajijñāsopapatteḥ ।
yathāca hṛdayādyavadānānāmānantaryaniyamaḥ, kramasya vivakṣitatvānna tatheha kramo vivakṣitaḥ, śeṣaśeṣitve adhikṛtādhikāre vā pramāṇābhāvāt, dharmabrahmajijñāsayoḥ phalajijñāsasyabhedācca ।
abhyudayaphalaṃ dharmajñānaṃ taccānuṣṭhānāpekṣam ।
niḥśreyasaphalaṃ tu brahmavijñānaṃ na cānuṣṭhānāntarāpekṣam ।
bhavyaśca dharmo jijñāsyo na jñānakāle asti, puruṣavyāpāratantratvāt ।
iha tu bhūtaṃ brahma jijñāsyaṃ nityatvānna puruṣavyāpāratantram ।
codanāpravṛttibhedācca ।
yā hi codanā dharmasya lakṣaṇaṃ sā svaviṣaye niyuñjānaiva puruṣamavabodhayati ।
brahmacodanā tu puruṣamavabodhayatyeva kevalaṃ, avabodhasya codanājanyatvānna puruṣo avabodhe niyujyate ।
yathākṣārthasaṃnikarṣeṇārthāvabodhe tadvat ।
tasmātkimapi vaktavyaṃ yadanantaraṃ brahmajijñāsopadiśyata iti ।