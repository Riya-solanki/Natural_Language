--- source: brssgo2u-Cleaned.txt | block: 497 | label: meter | g:0.268 m:0.731 ---

tadapi na pratiṣidhyate ।
śrutismṛtyorīśvarapraṇidhānasya prasiddhatvāt ।
yatpunaridamucyate vāsudevātsaṃkarṣaṇa utpadyate saṃkarṣaṇācca pradyumnaḥ pradyumnāccāniruddha iti ।
atra brūmaḥ - na vāsudevasaṃjñakātparamātmanaḥ saṃkarṣaṇasaṃjñakasya jīvasyotpattiḥ saṃbhavati ।
anityatvādidoṣaprasaṅgāt ।
utpattimattve hi jīvasyānityatvādayo doṣāḥ prasajyeran ।
tataśca naivāsya bhagavatprāptirmokṣaḥ syāt ।
kāraṇaprāptau kāryasya pravilayaprasaṅgāt ।
pratiṣedhiṣyati cācāryo jīvasyotpattim- anātmāśruternityatvācca tābhyaḥ' iti ।
tasmādasaṃgataiṣā kalpanā ।