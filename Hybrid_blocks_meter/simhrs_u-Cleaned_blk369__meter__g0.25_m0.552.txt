--- source: simhrs_u-Cleaned.txt | block: 369 | label: meter | g:0.25 m:0.552 ---

atha vṛttayaḥ-
bhāratī sātvatī caiva kaiśiky ārabhaṭīti ca ।
catasro vṛttayas tāsām utpattir vakṣyate sphuṭam ।। 
jagaty ekārṇave jāte bhagavān avyayaḥ pumān ।
bhogi-bhogam adhiṣṭhāya yoga-nidrā-paro' bhavat ।। 
tadā vīrya-madonmattau daityendrau madhu-kaiṭabhau ।
tarasā devadeveśam āgatau raṇa-kāṅkṣiṇau ।। 
vividhaiḥ paruṣair vākyair adhikṣepa-vidhāyinau ।
muṣṭi-jānu-prahāraiś ca yodhayāmāsatur harim ।। 
tan-nābhi-kamalotpannaḥ prajāpatir abhāṣata ।
kim etad bhāratī-vṛttir adhunāpi pravartate ।। 
tad imau naya durdharṣau nidhanaṃ tvarayā vibho ।
iti tasya vacaḥ śrutvā nijagāda janārdanaḥ ।। 
idaṃ kāvya-kriyā-hetor bhāratī nirmitā dhruvam ।
bhāṣaṇād vākya-bāhulyād bhāratīyaṃ bhaviṣyati ।। 
adhunaiva nihanmy etāv ity ābhāṣya vaco hariḥ ।
nirmalair nirvikāraiś ca sāṅga-hārair manoharaiḥ ।। 
aṅgais tau yodhayāmāsa daityendrau yuddha-śālinau ।
bhūmi-sthānaka-saṃyogaiḥ pada-kṣepais tathā hareḥ ।। 
bhūmes tadābhavad bhāras tad-vaśād api bhāratī ।
valgitaiḥ śārṅgiṇas tatra dīptaiḥ sambhrama-varjitaiḥ ।। 
sattvādhikair bāhu-daṇḍaiḥ sātvatvī vṛttir udgatā ।
vicitrair aṅga-hāraiś ca helayā sa tadā hariḥ ।। 
yat tau babandha keśeṣu jātā sā kaiśikī tataḥ ।
sa-saṃrambhaiḥ savegaiś ca citra-cārī-samutthitaiḥ ।। 
niyuddha-karaṇair jātā citrair ārabhaṭī tataḥ ।
yasmāc citrair aṅgahāraiḥ kṛtaṃ dānava-mardanam ।। 
tasmād abja-bhuvā loke niyuddha-samayaḥ kṛtaḥ ।
yaḥ śastrāstrādi-mokṣeṣu nyāyaḥ sa pāribhāṣitaḥ ।। 
nāṭya-kāvya-kriyā-yoge rasa-bhāva-samāśritaḥ ।
sa eva samayo dhātrā vṛttir ity eva saṃjñitaḥ ।। 
hariṇā tena yad vastu valigitair yādṛśaṃ kṛtam ।
tadvad eva kṛtā vṛttir dhātrā tasyāṅga-sambhavā ।। 
ṛgvedāc ca yajurvedāt sāmavedād atharvaṇaḥ ।
bhāraty-ādyā kramāj jātā ity anye tu pracakṣate ।।