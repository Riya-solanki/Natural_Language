--- source: brsvbh1u-Cleaned.txt | block: 316 | label: meter | g:0.307 m:0.552 ---

śāstrapramāṇakatvamuktaṃ brahmaṇaḥ pratijñāmātreṇa,tadanena sūtreṇa pratipādanīyamityutsūtraṃ pūrvapakṣamāracayati bhāṣyakāraḥ-kathaṃ punariti ।
kimākṣepe-śuddhabuddhodāsīnasvabhāvatayopekṣaṇīyaṃ brahma, bhūtamabhidadhatāṃ vedāntānāmapuruṣārthopadeśināmaprayojanatvāpatteḥ, bhūtārthatvena ca pratyakṣādibhiḥ samānaviṣayatayā laukikavākyavattadarthānuvādakatvenāprāmāṇyaprasaṅgāt ।
na khalu laukikāni vākyāni pramāṇāntaraviṣayamarthamavabodhayanti svataḥ pramāṇam, evaṃ vedāntā apītyanapekṣatvalakṣaṇaṃ prāmāṇyameṣāṃ vyāhanyeta ।
na caitairapramāṇairbhavituṃ yuktam ।
na cāprayojanaiḥ, svādhyāyādhyayanavidhyāpāditaprayojanavattvaniyamāt ।
tasmāttattadvihitakarmāpekṣitakartṛdevatādipratipādanaparatvenaiva kriyārthatvam ।
yadi tvasaṃnidhānāttatparatvaṃ na rocayante, tataḥ saṃnihitopāsanādikriyāparatvaṃ vedāntānām ।
evaṃ hi pratyakṣādyanadhigatagocaratvenānapekṣatayā prāmāṇyaṃ ca prayojanavattvaṃ ca sidhyatīti tātparyārthaḥ ।
pāramarṣasūtropanyāsastu pūrvapakṣadārḍhyāya ।
ānarthakyañcāprayojanavattvam, sāpekṣatayā pramānutpādakatvaṃ, cānuvādakatvāditi ।
ataḥ ityādivāntaṃ grahaṇakavākyam ।
asya vibhāgabhāṣyaṃ nahiityādiupapannā vā ityantam ।
syādetat ।
akriyārthatve api brahmasvarūpavidhiparā vedāntā bhaviṣyanti,tathā ca avidhinā tvekavākyatvāt'-iti rāddhāntasūtramanugrahīṣyate ।
na khalvapravṛttapravartanameva vidhiḥ,utpattividherajñātajñāpanārthatvāt ।
vedāntānāṃ cājñātaṃ brahma jñāpayatāṃ tathābhāvādityata āha-na ca pariniṣṭhita iti ।