--- source: brsvbh1u-Cleaned.txt | block: 550 | label: meter | g:0.25 m:0.682 ---

yadyapyapauruṣeya iti ।
śāstrayonitve apīśvarasya pūrvapūrvasṛṣṭiracitasaṃdarbhāpekṣaracanatvenāsvātantryādapauruṣeyatvābhidhānaṃ, tathā cāsvātantryeṇa vivakṣā nāstītyuktam ।
parigrahaparityāgau copādanānupādāne ukte, na tūpādeyatvameva ।
anyathoddeśyatayānapapādeyasya grahāderavivakṣitatvena camasādāvapi saṃmārgaprasaṅgāt ।
tasmādanupādeyatve api graha uddeśyatayā parigṛhīto vivakṣitaḥ ।
tadgataṃ tvekatvamavacchedakatvena varjitamavivakṣitam ।
icchānicche ca bhaktitaḥ ।
tadidamuktam-vedavākyatātparyātātparyābhyāmavagamyete iti ।
yatparaṃ vedavākyaṃ tattenopāttaṃ vivakṣitam, atatpareṇa cānupāttamavivakṣitamityarthaḥ ।।