--- source: simhrs_u-Cleaned.txt | block: 35 | label: meter | g:0.25 m:0.644 ---

so' haṃ kalyāṇa-rūpasya varṇotkarṣaika-kāraṇam ।
vidvat-prasādanā-hetor vakṣye nāṭyasya lakṣaṇam ।।
purā purandarādyās te praṇamya caturānanam ।
kṛtāñjali-puṭā bhūtvā papracchuḥ sarva-vedinam ।।
bhagavan śrotum icchāmaḥ śrāvyaṃ dṛśyaṃ manoharam ।
dharmyaṃ yaśasyam arthyaṃ ca sarva-śilpa-pradarśanam ।।
paraṃ pañcamam āmnāyaṃ sarva-varṇādhikārikam ।
iti pṛṣṭaḥ sa tair brahmā sarva-vedān anusmaran ।।
tebhyaś ca sāram ādāya nāṭya-vedam athāsṛjat ।
adhyāpya bharatācāryaṃ prajāpatir abhāṣata ।।
saha putrair imaṃ vedaṃ prayogeṇa prakāśaya ।
iti tena niyuktas tu bharataḥ saha sūnubhiḥ ।।
prāyojayat sudharmāyām indrasyāgre' psaro-gaṇaiḥ ।
sarva-lokopakārāya nāṭya-śāstraṃ ca nirmame ।।
tathā tad-anusāreṇa śāṇḍilyaḥ kohalo' pi ca ।
dattilaś ca mataṅgaś ca ye cānye tat-tanūdbhavāḥ ।।
granthān nānā-vidhāṃś cakruḥ prakhyātās te mahītale ।
teṣām atigabhīratvād viprakīrṇa-kramatvataḥ ।।
sampradāyasya vicchedāt tad-vidāṃ viralatvataḥ ।
prāyo virala-sañcārā nāṭya-paddhatir asphuṭā ।।
tasmād asmat-prayatno' yaṃ tat-prakāśana-lakṣaṇaḥ ।
sāraika-grāhiṇāṃ cittam ānandayati dhīmatām ।।