--- source: sa_harivaMza-Cleaned.txt | block: 4961 | label: meter | g:0.25 m:0.5 ---

tato dṛṣṭvaiva garuḍam aniruddhaśarīragāḥ 
evaṃ varān bahūṃl labdhvā bāṇaḥ prītimān abhavat । 
jagāma saha rudreṇa mahākālatvam āgataḥ । 
vāsudevo api bahudhā nāradaṃ paryapṛcchata । 
kvāniruddhas tu bhagavān saṃyato nāgabandhanaiḥ । 
śrotum icchāmi tattvena snehaklinnaṃ hi me manaḥ ।। 
aniruddhe hṛte vīre kṣubhitā dvārakā purī । 
śīghraṃ taṃ mokṣayiṣyāmi yad arthaṃ vayam āgatāḥ ।। 
adya taṃ naṣṭaśatruṃ vai draṣṭum icchāmahe vayam । 
sa pradeśas tu bhagavan viditas tava suvrata ।। 
evam uktas tu kṛṣṇena nāradaḥ pratyabhāṣata । 
kanyāpure kumāro asau baddho nāgaiś ca mādhava ।। 
etasminn antare śīghraṃ citralekhā hy upasthitā । 
bāṇasyottamasattvasya daityendrasya mahātmanaḥ । 
idam antaḥpuraṃ deva praviśasva yathāsukham ।। 
tataḥ praviṣṭās te sarve aniruddhasya mokṣaṇe । 
balaḥ suparṇaḥ kṛṣṇaś ca pradyumno nāradas tathā । 
vāsudevo api sahasā viveśāntaḥpure ripoḥ । 
śararūpā mahāsarpā veṣṭayitvā tanuṃ sthitāḥ ।।