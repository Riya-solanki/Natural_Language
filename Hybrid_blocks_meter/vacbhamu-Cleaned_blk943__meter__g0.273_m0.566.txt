--- source: vacbhamu-Cleaned.txt | block: 943 | label: meter | g:0.273 m:0.566 ---

tenaikavākyatānupapatteḥ saṃnihitasya tūpāsanāvidheḥ kiṃ viṣayasamarpaṇenopayujyatāmuta stutyeti viśaye viṣayasamarpaṇena yathārthavattvaṃ naivaṃ stutyā bahiraṅgatvāt ।
agatyā hi sā ।
tasmādupāsanārthā iti siddham ।
akuryātkriyeta kartavyaṃ bhavetsyāditi pañcamam ।
etatsyātsarvavedeṣu niyataṃ vidhilakṣaṇam ।।
a bhāvanāyāḥ khalu kartṛsamīhitānukūlatvaṃ vidhirniṣedhaśca karturahitānukūlatvam ।
yathāhuḥ-'kartavyaśca sukhaphalo akartavyo duḥkhaphalo akartavyo duḥkhaphalaḥ' iti ।
etaccāsmābhirupapāditaṃ nyāyakaṇikāyām ।
kriyā ca bhāvanā tadvacanāśca karotyādayaḥ ।
yathāhuḥ-kamabhvastayaḥ kriyāsāmānyavacanā iti ।
ata eva kṛbhvastīnudāhṛtavān ।
sāmānyoktau tadviśeṣāḥ pacedityādayo api gamyanta iti tatra kuryādityākṣiptakartṛkā bhāvanā ।
kriyeteti ākṣiptakarmikā bhāvanā ।
kartavyamiti tu karmabhūtadravyopasarjanabhāvanā ।
evaṃ daṇḍī bhaveddaṇḍinā bhavitavyaṃ daṇḍinā bhūyetetyekadhātvarthaviṣayā vidhyupahitā bhāvanā udāhāryāḥ ।
bhavatiścaiṣa janmani ।
yathā kulālavyāpārādghaṭo bhavati bījādaṅkuro bhavatīti prayuñjate ।
naca bījādaṅkuro astīti prayuñjate ।
tasmādasti sattāyāṃ na janmanīti ।।