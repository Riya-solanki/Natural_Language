--- source: brssbh2u-Cleaned.txt | block: 228 | label: meter | g:0.284 m:0.798 ---

atrocyate- na ।
ekatvādeva tapyatāpakabhāvānupapatteḥ ।
bhavedeṣa doṣo yadyekātmatāyāṃ tapyatāpakāvānyonyasya viṣayaviṣayibhāvaṃ pratipadyeyātām ।
natvetadastyekatvādeva ।
nahyagnirekaḥ sansvamātmānaṃ dahati prakāśayati vā satyapyauṣṇyaprakāśādidharmabhede pariṇāmitve ca ।
kiṃ kūṭasthe brahmaṇyekasmiṃstapyatāpakabhāvaḥ saṃbhavet ।
kva punarayaṃ tapyatāpakabhāvaḥ syāditi ।