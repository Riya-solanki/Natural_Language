--- source: brssgo2u-Cleaned.txt | block: 377 | label: meter | g:0.338 m:0.633 ---

apica vaināśikāḥ kalpayanti buddhibodhyaṃ trayādanyatsaṃskṛtaṃ kṣaṇikaṃ ceti ।
tadapi ca kṣayaṃ pratisaṃkhyāpratisaṃkhāyānirodhāvakāśaṃ cetyācakṣate ।
trayamapi caitadavastvabhāvamātraṃ nirupākhyamiti manyante, buddhipūrvakaḥ kila vināśo bhāvānāṃ pratisaṃkhyānirodho nāma bhāṣyate, tadviparīto apratisaṃkhyānirodhaḥ āvaraṇabhāvamātramākāśamiti ।
teṣāmākāśaṃ parastātpratyākhyāsyati ।
nirodhadvayamidānīṃ pratyācaṣṭe ।
pratisaṃkhyāpratisaṃkhyānirodhayoraprāptiḥ ।
asaṃbhava ityarthaḥ ।
kasmāt ।
avicchedāt ।
etau hi pratisaṃkhyāpratisaṃkhyānirodhau saṃtānagocarau vā syātāṃ bhāvagocarau vā ।
na tāvatsaṃtānagocarau saṃbhavataḥ ।
sarveṣvapi saṃtāneṣu saṃtānināmavicchinnena hetuphalabhāvena saṃtānavicchedasyāsaṃbhavāt ।
nāpi bhāvagocarau saṃbhavataḥ ।
nahi bhāvānāṃ niranvayo nirupākhyo vināśaḥ saṃbhavati, sarvāsvapyavasthāsu pratyabhijñānabalenānvayyavicchedadarśanāt ।
aspaṣṭapratyabhijñānāsvapyavasthāsu kvaciddṛṣṭenānvayyavicchedenānyatrāpi tadanumānāt ।
tasmātparaparikalpitasya nirodhadvayasyānupapattiḥ ।।