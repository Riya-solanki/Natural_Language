--- source: sa_harivaMza-Cleaned.txt | block: 961 | label: meter | g:0.345 m:0.5 ---

ity ukto vibhunā rājā baliḥ śāntiṃ parāṃ yayau 
tasya te tanayāḥ sarve kṣetrajāmunipuṃgavāḥ । 
saṃbhūtā dīrghatapasaḥ sudeṣṇāyāṃ mahaujasaḥ । 
balis tān abhiṣicye ha pañca putrān akalmaṣān ।। 
kṛtārthaḥ so api yogātmā yogam āśritya sa prabhuḥ । 
adhṛṣyaḥ sarvabhūtānāṃ kālāpekṣī caraty uta । 
kālena mahatā rājan svaṃ ca sthānam upāgamat ।।