--- source: sa_harivaMza-Cleaned.txt | block: 720 | label: meter | g:0.25 m:0.5 ---

tata eva hi dharmasya buddhir nirvartate śanaiḥ 
pīḍayāpy atha dharmasya kṛte śrāddhe purānagha ।। 
yat prāptaṃ brāhmaṇaiḥ pūrvaṃ tan nibodha narottama । 
tato ahaṃ nātidharmiṣṭhān kurukṣetre pitṛvratān 
sanatkumāranirdiṣṭān apaśyaṃ sapta vai dvijān ।। 
divyena cakṣuṣā tena yān uvāca purā vibhuḥ । 
vāgduṣṭaḥ krodhano hiṃsraḥ piśunaḥ kavir eva ca 
khasṛmaḥ pitṛvartī ca nāmabhiḥ karmabhis tathā ।।