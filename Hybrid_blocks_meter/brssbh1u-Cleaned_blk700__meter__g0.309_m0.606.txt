--- source: brssbh1u-Cleaned.txt | block: 700 | label: meter | g:0.309 m:0.606 ---

anye tu varṇayanti- dvividhaṃ hi śarīraṃ sthūlaṃ sūkṣmaṃ ca ।
sthūlaṃ yadidamupalabhyate ।
sūkṣmaṃ yaduttaratra vakṣyate- atadantarapratipattau raṃhati saṃpariṣvaktaḥ praśnanirūpaṇābhyām' iti ।
taccobhayamapi śarīramaviśeṣātpūrvatra rathatvena saṃkīrtitam ।
iha tu sūkṣmamavyaktaśabdena parigṛhyate ।
sūkṣmasyāvyaktaśabdārhatvāt ।
tadadhīnatvācca bandhamokṣavyavahārasya jīvāttasya paratvam ।
yathārthādhīnatvādindriyavyāpārasyendriyebhyaḥ paratvamarthānāmiti ।
taistvetadvaktavyaṃ, aviśeṣeṇa śarīradvayasya pūrvatra rathatvena saṃkīrtitatvātsamānayoḥ prakṛtapariśiṣṭatvayoḥ kathaṃ sūkṣmameva śarīramiha gṛhyate na punaḥ sthūlamapīti ।
āmnātasyārthaṃ pratipattuṃ prabhavāmo nāmnātaṃ paryanuyoktum ।
āmnātaṃ cāvyaktapadaṃ sūkṣmameva pratipādayituṃ śaknoti netaradvyaktatvāttasyeti cet ।