--- source: nysvbh_u-Cleaned.txt | block: 35 | label: meter | g:0.253 m:0.995 ---

etasmānmithyājñānādanukūleṣu rāgaḥ, pratikūleṣu ca dveṣaḥ।
rāgadveṣādhikārāccāsatyerṣyāsūyāmānalobhādayo doṣā bhavanti।
doṣaiḥ prayuktaḥ śarīreṇa pravartamāno hiṃsāsteyapratiṣiddhamaithunānyācarati।
vācā anṛtaparūṣasūcanāsambaddhāni।
manasā paradrohaṃ paradravyābhīpsāṃ nāstikyaṃ ceti।
seyaṃpāpātmikā pravṛttiradharmāya।।