--- source: brssbh2u-Cleaned.txt | block: 354 | label: meter | g:0.329 m:0.571 ---

kiṃ bahunā ।
sarvaprakāreṇa yathāyathāyaṃ vaināśikasamaya upapattimattvāya parīkṣyate tathātathā sikatākūpavadvidīryata eva ।
na kāñcidapyatropapattiṃ paśyāmaḥ ।
ataścānupapanno vaināśikatantravyavahāraḥ ।
apica bāhyārthavijñānaśūnyavādatrayamitaretaraviruddhamupadiśatā sugatena spaṣṭīkṛtamātmano asaṃbaddhapralāpitvaṃ, pradveṣo vā prajāsu viruddhārthapratipattyā vimuhyeyurimāḥ prajā iti ।
sarvathāpyanādaraṇīyo ayaṃ sugatasamayaḥ śreyaskāmairityabhiprāyaḥ ।।