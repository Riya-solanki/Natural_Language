--- source: brsvbh3u-Cleaned.txt | block: 30 | label: meter | g:0.292 m:0.55 ---

sābhāvyāpattirupapatteḥ ।
yadyapi yathetamākāśamākāśādvāyumityato na tādātmyaṃ sphuṭamavagamyate tathāpi vāyurbhūtvetyādeḥ sphuṭataraṃ tādātmyāvagamādyathetamākāśamityetadapi tādātmya evāvatiṣṭhate ।
na cānyasyānyabhāvānupapattiḥ ।
manuṣyaśarīrasya nandikeśvarasya devadeharūpapariṇāmasmaraṇāddevadehasya ca nahuṣasya tiryaktvasmaraṇāt ।
tasmānmukhyārthaparityāgena na gauṇī vṛttirāśrayaṇīyā ।
gauṇyāṃ ca vṛttau lakṣaṇāśabdaḥ prayukto guṇe lakṣaṇāyāḥ saṃbhavāt ।
yathāhuḥ-'lakṣyamāṇaguṇairyogādvṛtteriṣṭā tu gauṇatā'iti ।
evaṃ prāpte brūmaḥ-sābhāvyāpattiḥ ।
samāno bhāvo rūpaṃ yeṣāṃ te sabhāvāsteṣāṃ bhāvaḥ sābhāvyaṃ sārūpyaṃ sādṛśyamiti yāvat ।
kutaḥ-upapatteḥ ।
etadeva vyatirekamukhena vyācaṣṭe-nahyanyasyānyabhāvo mukhya upapadyate ।
yuktametadyaddevaśarīramajagarabhāvena pariṇamate, devadehasamaye ajagaraśarīrasyābhāvāt ।
yadi tu devājagaśarīre samasamaye syātāṃ na devaśarīramajagaraśarīraṃ śilpiśatenāpi kriyate ।
nahi dadhipayasī samasamaye parasparātmanī śakye saṃpādayituṃ, tathehāpi sūkṣmaśarīrākāśayoryugapadbhāvānna parasparātmatvaṃ bhavitumarhati ।
evaṃ vāyvādiṣvapi yojyam ।
tathāca tadbhāvastatsādṛśyenaupacāriko vyākhyeyaḥ ।
nanvākāśabhāvena saṃyogamātraṃ lakṣyatāṃ kiṃ sādṛśyenetyata āha-vibhutvāccākāśeneti ।।