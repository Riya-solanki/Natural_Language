--- source: sastrdiu-Cleaned.txt | block: 36 | label: meter | g:0.263 m:0.636 ---

yadi paramadhyāpanasyādhyayanamantareṇāsaṃbhavāttadarthādhyayanamākṣipyate, tathāsatyavihitena laukikenādhyayanena tatsaṃbhavānna vihitasyādhyayanasya niyogatastatprayuktiḥ ।
naca prayuktilāghavādapi vihitopajīvanam ।
tadupajīvane api prayuktyanavalopāt ।
vihitamapyadhyayanamadhyāpanavidhinaiva tvanmate prayujyate na svavidhinā ।
tasmāllaukikamevādhyayanamupanītānāmadhyāpanavidhirākṣipet ।
vidhivihitamadhyayanaṃ paraprayuktyabhāvādadhikāraṃ prakalpayet ।।