--- source: simhrs_u-Cleaned.txt | block: 371 | label: meter | g:0.25 m:0.664 ---

atha sātvatī -
sāttvikena guṇenātityāga-śauryādinā yutā ।
harṣa-pradhānā santyakta-śoka-bhāvā ca yā bhavet ।। 
sātvatī nāma sā vṛttiḥ proktā lakṣaṇa-kovidaiḥ ।
aṅgāny asyās tu catvāri saṃlāpottāpakāv api । 
saṅghātyaḥ parivartaś cety eṣāṃ lakṣaṇam ucyate ।।
īrṣyā-krodhādibhir bhāvai rasair vīrādbhutādibhiḥ । 
parasparaṃ gabhīroktiḥ saṃlāpa iti śabdyate ।। athānargha-rāghave, rāmaḥ-
bandīkṛtya jagad-vijitvara-bhuja-stambhaugha-duḥsañcaraṃ
rakṣo-rājam api tvayā vidadhatā sandhyā-samādhi-vratam ।
pratyakṣīkṛta-kārtavīrya-caritām unmucya revāṃ samaṃ
sarvābhir mahiṣībhir ambu-nidhayo viśve' pi vismāpitāḥ ।।