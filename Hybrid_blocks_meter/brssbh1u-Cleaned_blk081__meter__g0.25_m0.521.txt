--- source: brssbh1u-Cleaned.txt | block: 81 | label: meter | g:0.25 m:0.521 ---

na sāṃkhyaparikalpitamacetanaṃ pradhānaṃ jagataḥ kāraṇaṃ śakyaṃ vedānteṣvāśrayitum ।
aśabdaṃ hi tat ।
kathamaśabdatvaṃ, īkṣateḥ- īkṣitṛtvaśravaṇātkāraṇasya ।
katham ।
evaṃhi śrūyate- asadeva somyedamagra āsīdekamevādvitīyam' ।
ityupakramya atadaikṣata bahu syāṃ prajāyeyeti tattejo asṛjata' iti ।
tatredaṃśabdavācyaṃ nāmarūpavyākṛtaṃ jagatprāgutpatteḥ sadātmanāvadhārya tasyaiva prakṛtasya sacchabdavācyasyekṣaṇapūrvakaṃ tejaḥprabhṛteḥ sraṣṭṛtvaṃ darśayati ।
tathānyatra- aātmā vā idameka evāgra āsīt ।
nānyatkiñcana miṣat ।
sa īkṣata lokānnu sṛjā iti ।
sa imāṃlokānasṛjata' itīkṣāpūrvikāmeva sṛṣṭimācaṣṭe ।
Dvacicca ṣoḍaṣakalaṃ puruṣaṃ prastutyāha- asa īkṣāñcakre ।
sa prāṇamasṛjata' iti ।
īkṣateriti ca dhātvarthanirdeśo abhipretaḥ, yajateritivat ।
na dhātunirdeśaḥ ।
tena ayaḥ sarvajñaḥ sarvavidyasya jñānamayaṃ tapaḥ ।
tasmādetadbrahma nāma rūpamannaṃ na jāyate' ityevamādīnyapi sarvajñeśvarakāraṇaparāṇi vākyānudāhartavyāni ।
yattūktaṃ sattvadharmeṇa jñānena sarvajñaṃ pradhānaṃ bhaviṣyatīti, tannopapadyate ।
nahi pradhānāvasthāyāṃ guṇasāmyātsattvadharmo jñānaṃ saṃbhavati ।