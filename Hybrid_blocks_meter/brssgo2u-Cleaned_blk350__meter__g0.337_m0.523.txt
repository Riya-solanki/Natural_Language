--- source: brssgo2u-Cleaned.txt | block: 350 | label: meter | g:0.337 m:0.523 ---

na kevalamaṇuvādasyāyuktatvādupekṣā kintu śiṣṭabahiṣkṛtatvādgranthator'thataścāgrāhyatvamityāha-aparigrahācceti ।
cakārārthaṃ prapañcayitumupakramate-api ceti ।
atyantabhedajñāpakamāha-bhinnalakṣaṇāniti ।
dravyaguṇakarmaṇāṃ dravyaguṇatvakarmatvajātayo lakṣaṇāni, guṇāśrayatvādyupādhayo vā, nirguṇatve sati jātimadakriyatvaṃ guṇalakṣaṇam, saṃyogavibhāgayornirapekṣakāraṇaṃ karma, nityamekamanekasamavetaṃ sāmānyam, nityadravyavṛttayo viśeṣāḥ, nityaḥ saṃbandhaḥ samavāya iti bhinnāni lakṣaṇāni ।
tairmitho atyantabhedasiddhirityarthaḥ ।
tathātvamatyantabhinnatvam ।
tena viruddho yo dharmadharmibhāvaḥ ।
guṇādayo nadravyadharmāḥ syuḥ, tato atyantabhinnatvāt, śaśakuśādivadityarthaḥ ।
bhedābādhakatvamupanyasyābhedamāha-atha bhavatīti ।
guṇādiṣu tadadhīnatvaṃ tāvadanvayavyatirekasiddhaṃ, tathā ca guṇādayo dravyābhinnāḥ, dravyādhīnatvāt, yadyasmādbhinnaṃ tanna tadadhīnaṃ, yathā śaśabhinnaḥ kuśa ityarthaḥ ।
abhede dravyaṃ guṇa iti śabdapratyayabhedaḥ kathaṃ, tatrāha-dravyamiti ।
kalpitabhedo apyastītyāśayaḥ ।
anyathātyantabhedavadatyantābhede api dharmadharmitvāyogāditi mantavyam ।
astu guṇādīnāṃ dravyatādātmyamiti vadantaṃ tārkikamanyaṃ pratyāha-tathā satīti ।
sāṃkhyo atra vedāntī grāhyaḥ ।
yadvā kāpilasyāpi tādātmyasiddhānta iti sāṃkhyagrahaṇam ।
yadyapi tadadhīnatvaṃ taddharmatvaṃ, tacca dhūme nāsti, agniṃ vināpi bhāvāt, tathāpi tatkāryatvaṃ tadadhīnatvaṃ matvā vyabhicāraṃ śaṅkate-nanviti ।
kāryatvamanyatvaṃ cāṅgīkaroti-satyamiti ।
tathāpi tādātmyena pratīyamānatvasya hetorvivakṣitatvānna vyabhicāra ityāśayaḥ ।
asya hetoranyathāsiddhimāśaṅkate-guṇādīnāmiti ।
guṇādīnāṃ dravyeṇābhedābhāve apyayutasiddhatvena tādātmyapratītisiddhirityarthaḥ ।
dūṣayituṃ vikalpayati-tatpunariti ।
śauklyasya paṭaniṣṭhatvāt paṭasya tantudeśatvāt paṭaśauklyayorapṛthagdeśatvābhāvācchuklaḥ paṭa iti sāmānādhikaraṇyapratītirna syādityādyaṃ dūṣayati-apṛthagdeśatva iti ।
kāṇādasūtradvayaṃ vyācaṣṭe-tantavo hīti ।
svabhāvo hi svarūpaṃ tasyāpṛthaktve asmadiṣṭābhedasiddhirityāha-apṛthaktvabhāvatva iti ।
abhede yuktimāha-tasyeti-guṇasyetyarthaḥ ।
evaṃ ṣaṭpadārthā atyantabhinnā iti siddhānto anubhavavirodhena dūṣitaḥ ।
siddhāntāntaraṃ dūṣayati-yuteti ।
ayutasiddhatvaṃ kimubhayorutānyatarasya ।
nādya ityāha-prāgiti ।
dvitīyamāśaṅkya dūṣayati-athetyādinā ।
kāraṇasya pṛthaksiddhatve akāryamapṛthaksiddhamityuktamupetya saṃbandho asiddhasya siddhasya veti vikalpyādyaṃ dvitīyaṃ śaṅkate-siddhaṃ bhūtveti ।
satoraprāptayoḥ prāptiḥ saṃyoga ityabhyupagamāttantupaṭayorapi saṃyogāpattirityapasiddhāntaḥ syādityarthaḥ ।
sadyojātapaṭasya kriyābhāvāt kathaṃ saṃyogaḥ, tatrāha-yatheti ।
kiñca saṃbandhasyāpi saṃbandhe anavasthānādasaṃbaddhasyāniyāmakatvāt saṃbandho api durnirūpa ityāha-nāpīti ।
saṃbandhaḥ saṃbandhibhinnaḥ, tadvilakṣaṇaśabdadhīgamyatvāt, vastvantaravaditi śaṅkate-saṃbandhīti ।
kalpitabhedasādhane siddhasādhanatā, vastubhedasādhane tu vyabhicāra iti samādhatte-na ।
ekatve apīti ।
svarūpeṇaiva manuṣyādiśabdabhāgeva putrādyapekṣayā pitetyādivilakṣaṇaśabdadhīgamyo bhavati, naca bhidyata iti vyabhicāra ityarthaḥ ।
phalitamāha-ityupalabdhīti ।
vilakṣaṇaśabdadhīgamyatvādityupalabdhighaṭitena-lakṣaṇena siṅgena prāptasya vastvantarasya saṃyogādeḥ saṃbandhivyatirekeṇānupalabdherabhāvo niścīyata ityarthaḥ ।
na hyaṅgulidvayasya nairantaryātirekeṇa saṃyoga upalabhyate ।
samavāyastu na kasyāpi kvacidapyanubhavamārohatīti bhāvaḥ ।
saṃbandhasya saṃbandhyabhede saṃbandhinaḥ sadā sattvātsarvadā saṃbandhabuddhiprasaṅga iti śaṅkāṃ niṣedhati-nāpīti ।
parāpekṣayā nairantaryāvasthāyāmaṅgulyoḥ rūparūpiṇośca saṃbandhidhīḥ na svata ityuktamityarthaḥ ।
pūrvaṃ paramāṇvoḥ saṃyoganirāsena dvyaṇukādisṛṣṭirnirastā, saṃpratyadṛṣṭavadātmanāṇūnāṃ saṃyogo aṇuṣu kriyāhetuḥ ātmamanoḥ saṃyogo buddhyādyasamavāyikāraṇaṃ nirasyate-tathāṇvātmeti ।
nirastamapi kalpitapradeśapakṣamatiprasaṅgākhyadoṣāntaraṃ vaktuṃ punarudbhāvayati-kalpitā iti ।
kalpanamūhaḥ ।
ūhitārthāḥ santo asanto vā ।
dvitīye na saṃyogasiddhiḥ svasvābhāvayorekatra vṛttyavacchedakāsattvāt ।
ādye tūhamātreṇa sarvārthasiddhiprasaṅgaḥ, ūhasya svādhīnatvāt ।
prabhūtatvaṃ niravadhitvaṃ tatsaṃbhavāccetyarthaḥ ।
yadyūhātsarvasiddhistadā padārthabandhamuktiniyamā lupyerannityāha-na cetyādinā ।
saṃyogaṃ dūṣayitvā samavāyaṃ dūṣayati-kiñcānyaditi ।
tanmate dūṣaṇāntaramucyata ityarthaḥ ।
saṃśleṣaḥ saṃgrahaḥ ।
yata ekākarṣaṇenāparākarṣaṇaṃ tasyānupapattirityarthaḥ ।
dvyaṇukaṃ niravayavāsamavetaṃ, sāvayavatvāt, ākāśāsamavetabhūmivaditi bhāvaḥ ।
nanu dvyaṇukasyāsamavetatve tadāśritatvaṃ na syāt, saṃbandhaṃ vinā tadayogāt ।
naca saṃyogādāśritatvaṃ kāryadravyasya prakṛtyasaṃyogāditi śaṅkate-kāryeti ।
prakṛtivikārayorabhedādāśrayāśrayibhāvānupapattiriṣṭeti pariharati-neti ।
bhedāttadbhāva iti vadantaṃ pratyāha-itaretarāśrayatvāditi ।
kathaṃ tarhi kāryasya kāraṇāśritatvavyavahāraḥ kalpitabhedādityāha-kāraṇasyaiveti ।
paramāṇūnāṃ niravayavatvamapyayuktamityāha-kiñceti ।
paramāṇavaḥ sāvayavāḥ, alpatvāt, ghaṭavat ।
vipakṣe teṣāṃ digbhedāvadhitvaṃ na syādātmavadityarthaḥ ।
nanuparamāṇvapekṣayā yo ayaṃ prācī dakṣiṇetyādidigbhedavyavahārastadavadhitvena ye avayavāstvayocyante ta eva mama paramāṇavaste api sāvayavāścet tadavayavā eveti evaṃ yataḥ paraṃ na vibhāgaḥ sa eva niravayavaḥ paramāṇuriti śaṅkati-yāṃstvamiti ।
pariharati-na ।
sthūleti ।
ayamarthaḥ-yatsavātmanāvibhāgāyogyaṃ vastu sa paramāṇuriti yadyucyeta tarhi brahmaṇa eva paramāṇusaṃjñā kṛtā syāt, tadanyasyālpasya digvibhāgārhatvenāvayavavibhāgāvaśyaṃ bhāvāt ।
yadi pṛthivyādijātīyo alpaparimāṇaviśrāntibhūmiryaḥ sa paramāṇurityucyeta tarhi tasya na mūlakāraṇatvaṃ, vināśitvāt, ghaṭavat ।
naca hetvasiddhiḥ, aṇavo vināśinaḥ, pṛthivyādijātīyatvāt, ghaṭavaditi sādhanāditi ।
saṃprati niravayavadravyasya nāśahetvabhāvādātmavadavināśa ityāśaṅkya pūrvoktaṃ parihāraṃ smārayati-vinaśyanta ityādinā ।
brahmātiriktasyājñānikatvācca dravyasya niravayavatvamasiddham ।
nimittādṛṣṭādināśādvināśaḥ pralaye saṃbhavati, muktau jñānādajñānanāśe tatkāryāṇunāśasaṃbhava iti bhāvaḥ ।
yaduktaṃ yatkāryadravyaṃ tatsaṃyogasacivānekadravyārabdhamiti, tannetyāha-tathā kāryārambho apīti ।
kaivalyaṃ pradhānyam ।