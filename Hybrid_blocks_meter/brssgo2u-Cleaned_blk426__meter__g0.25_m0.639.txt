--- source: brssgo2u-Cleaned.txt | block: 426 | label: meter | g:0.25 m:0.639 ---

anupalabhyamāneṣu tvartheṣu kiṃnimittā vicitrā vāsanā bhaveyuḥ ।
anāditve apyandhaparaṃparānyāyenāpratiṣṭhaivānavasthā vyavahāralopinī syānnābhiprāyasiddhiḥ ।
yāvapyanyavyatirekāvarthāpalāpinopanyastau vāsanānimittamevedaṃ jñānajātaṃ nārthanimittamiti, tāvapyevaṃsati pratyuktau draṣṭavyau ।
vinār'thopalabdhyā vāsanānupapatteḥ ।
apica vināpi vāsanābhirarthopalabdhyupagamādvinā tvarthopalabdhyā vāsanotpattyanabhyupagamādarthasadbhāvamevānvayavyatirekāvapi pratiṣṭhāpayataḥ ।
apica vāsanā nāma saṃskāraviśeṣāḥ ।
saṃskārāśca nāśrayamantareṇāvakalpyante ।
evaṃ loke dṛṣṭatvāt ।
naca tava vāsanāśrayaḥ kaścidasti pramāṇato anupalabdheḥ ।।