--- source: vampsm_u-Cleaned.txt | block: 31 | label: meter | g:0.25 m:0.522 ---

ṛṣaya ūcuḥ
kāmyakasya tu pūrveṇa kuñjaṃ devairniṣevitam ।
tasya tīrthasya saṃbhūtiṃ vistareṇa bravīhi naḥ ।।
lohamarṣaṇa uvāca
śṛṇvantu munayaḥ sarve tīrthamāhātmyamuttamam ।
ṛṣīṇāṃ caritaṃ śrutvā mukto bhavati kilbiṣaiḥ ।।
naimiṣeyāśca ṛṣayaḥ kurukṣetre samāgatāḥ ।
sarasvatyāstu snānārthaṃ praveśaṃ te na lebhire ।।
tataste kalpayāmāsustīrthaṃ yajñopavītikam ।
śeṣāstu munayastatra na praveśaṃ hi lebhire ।।
rantukasyāśramāttāvad yāvattīrthaṃ sacakrakam ।
brāhmaṇaiḥ paripūrṇaṃ tu dṛṣṭvā devī sarasvatī ।।
hitārthaṃ sarvaviprāṇāṃ kutvā kuñjāni sā nadī ।
prayātā paścimaṃ mārgaṃ sarvabhūtahite sthitā ।।
pūrvapravāhe yaḥ snāti gaṅgasnānaphalaṃ labhet ।
pravāhe dakṣiṇe tasyā narmadā saritāṃ varā ।।
paścime tu diśābhāge yamunā saṃśritā nadī ।
yadā uttarato yāti sindhurbhavati sā nadī ।।
evaṃ diśāpravāheṇa yāti puṇyā sarasvatī ।
tasyāṃ snātaḥ sarvatīrthe snāto bhavati mānavaḥ ।।
tato gacched dvijaśreṣṭhā madanasya mahātmanaḥ ।
tīrthaṃ trailokyavikhyātaṃ vihāraṃ nāma nāmataḥ ।।
yatra devāḥ samāgamya śivadarśanakāṅkṣiṇaḥ ।
samāgatā na cāpaśyan devaṃ devyā samanvitam ।।
te stuvanto mahādevaṃ nandinaṃ gaṇanāyakam ।
tataḥ prasanno nandīśaḥ kathayāmāsa ceṣṭitam ।।
bhavasya umayā sārdhaṃ vihāre krīḍitaṃ mahat ।
tacchratvā devatāstatra patnīrāhūya krīḍitāḥ ।।
teṣāṃ krīḍāvinodena tuṣṭaḥ provaca śaṅkaraḥ ।
yo asmiṃstīrthenaraḥ snātivihāre śraddhayānvitaḥ ।।
dhanadhānyapriyairyukto bhavate nātra saṃsayaḥ ।
durgātīrthaṃ tato gacched durgayā sevitaṃ mahat ।।
yatra snātvā pitṛn pūjya na durgatimavāpḥṛyāt ।
tatrāpi ca sarasvatyāḥ kūpaṃ trailokyaviśrutam ।।
darśanānmuktimāpnoti sarvapātakavarjitaḥ ।
yastatra tarpayet devān pitṝṃś ca śraddhayāntavitaḥ ।।
akṣayyaṃ labhate sarvaṃ pitṛtīrthaṃ viśiṣyate ।
mātṛhā pitṛhā yaśca brahmahā gurutalpagaḥ ।।
snātvā śuddhimavāpnoti yatra prācī sarasvatī ।
devamārgapraviṣṭā ca devamārgeṇa niḥsṛta ।।
pracī sarasvatī puṇyā api duṣkṛtakarmaṇām ।
trirātraṃ ye kariṣyanti prācīṃ prāpya sarasvatīm ।।
na teṣāṃ duṣkutaṃ kiñcid dehamāśritya tiṣṭhati ।
naranārāyaṇau devau brahmā sthāṇustathā raviḥ ।।
pracīṃ diśaṃ niṣevante sadā devāḥ savāsavāḥ ।
ye tu śrāddhaṃ kariṣyanti prācīmāśritya mānavāḥ ।।
teṣāṃ na durlabhaṃ kiñcidiha loke paratra ca ।
tasmāt prācī sadā sevyā pañcamyāṃ ca viśeṣataḥ ।।
pañcamyāṃ sevamānastu lakṣmīvān jāyate naraḥ ।
tatra tīrthamauśanaṃ trailokyasyāpi durlabham ।।
uśanā yatra saṃsiddha ārādhya parameśvaram ।
grahamadhyeṣu pūjyate tasya tīrthasya sevanāt ।।
evaṃ śukreṇa muninā sevitaṃ tīrthamuttamam ।
ye sevante śraddadhānāste yānti paramāṃ gatim ।।
yastu śrāddhaṃ naro bhaktyā tasmiṃstīrthe kariṣyati ।
pitarastāritāstena bhaviṣyanti na saṃśayaḥ ।।
caturmukhaṃ brahmatīrthaṃ saro maryādayā sthitam ।
ye sevante caturdaśyāṃ sopavāsā vasanti ca ।।
aṣṭamyāṃ kṛṣṇapakṣasya caitre māsi dvijottamāḥ ।
te paśyanti paraṃ sūkṣmaṃ yasmānnāvartate punaḥ ।।
sthāṇutīrthaṃ tato gacchet sahasraliṅgaśobhitam ।
tatra sthāṇuvaṭaṃ dṛṣṭvā mukto bhavati kilbiṣaiḥ ।।
iti śrīvāmanapurāṇe saromāhātmye ekaviśo adhyāyaḥ