--- source: kunvjivu-Cleaned.txt | block: 157 | label: meter | g:0.298 m:0.936 ---

amlānapratibhodbhinnanavaśabdārthasundaraḥ ।
ayatnavihitasvalpamanohārivibhūṣaṇaḥ ।।
bhāvasvabhāvaprādhānyanyakkṛtāhāryakauśalaḥ ।
rasādiparamārthajñamanaḥ saṃvādasundaraḥ ।।
avibhāvitasaṃsthānarāmaṇīyakarañjakaḥ ।
vidhivaidagdhyaniṣpannanirmāṇātiśayopamaḥ ।।
yad kiñcanāpi vaicitryaṃ tatsarvaṃ pratibhodbhavam ।
saukumāryaparispandasyandi yatra virājate ।।
sukumārābhidhaḥ so ayaṃ yena satkavayo gatāḥ ।
mārgeṇotphullakusumakānaneneva ṣaṭpadāḥ ।।