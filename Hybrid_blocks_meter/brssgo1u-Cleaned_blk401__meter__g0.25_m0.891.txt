--- source: brssgo1u-Cleaned.txt | block: 401 | label: meter | g:0.25 m:0.891 ---

bahupramāṇasaṃvādastātparyānugrāhaka iti nyāyānugṛhītābhyāmātmabrahmaśrutibhyāṃ dṛśyaliṅgaṃ bādhyamityāha-saṃyadvāmeti ।
vāmāni karmaphalānyetamakṣipuruṣamabhilakṣya saṃyanti utpadyante ।
sarvaphalodayaheturityarthaḥ ।
lokānāṃ phaladātāpyayamevetyāha-vāmanīriti ।
nayati phalāni lokānprāpayatītyarthaḥ ।
bhāmāni bhānāni nayatyayamityāha-bhāmanīriti ।
sarvārthaprakāśaka ityarthaḥ ।।