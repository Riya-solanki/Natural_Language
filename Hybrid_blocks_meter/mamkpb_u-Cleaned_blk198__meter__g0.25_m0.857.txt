--- source: mamkpb_u-Cleaned.txt | block: 198 | label: meter | g:0.25 m:0.857 ---

avataṃsādīni karṇādyābharaṇānyevocyante tatra karṇādiśabdāḥ karṇādisthitipratipattaye ।
yathā asyāḥ karṇāvataṃsena jitaṃ sarvaṃ vibhūṣaṇam ।
tathaiva śobhate atyarthamasyāḥ śravaṇakuṇḍalam ।।
apūrvamadhurāmodapramoditadiśastataḥ ।
āyayurbhṛṅgamukharāḥ śiraḥśekharaśālinaḥ ।।
atra karṇaśravaṇaśiraḥśabdāḥ saṃnidhānapratītyarthāḥ ।।
vidīrṇābhimukhārātikarāle saṃgarāntare ।
dhanurjyākiṇacihvena doṣṇā visphuritaṃ tava ।।
atra dhanuḥśabda ārūḍhatvāvagataye ।
anyatra tu jyābandhaniṣpandabhujena yasya viniśvasadvattkaparaṃpareṇa ।
kārāgṛhe nirjitavāsavena laṅkeśvareṇoṣitamā prasādāt ।।
ityatra kevalo jyāśabdaḥ ।
prāṇeśvarapariṣvaṅgavibhramapratipattibhiḥ ।
muktāhāreṇa lasatā hasatīva stanadvayam ।।
atra muktānāmanyaratnāmiśritatvabodhanāya muktāśabdaḥ ।
saundaryasaṃpat tāruṇyaṃ yasyāste te ca vibhramāḥ ।
ṣaṭpadān puṣpamāleva kān nākarṣati sā sakhe ।।
atrotkṛṣṭapuṣpaviṣaye puṣpaśabdaḥ ।
nirupapado hi mālāśabdaḥ puṣpasrajamevābhidhatte ।।