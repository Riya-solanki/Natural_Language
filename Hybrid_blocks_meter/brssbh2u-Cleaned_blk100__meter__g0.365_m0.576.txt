--- source: brssbh2u-Cleaned.txt | block: 100 | label: meter | g:0.365 m:0.576 ---

neti brūmaḥ ।
nahyayamatyantāsatvābhiprāyeṇa prāgutpatteḥ kāryasyāsadvyapadeśaḥ,kiṃ tarhi vyākṛtanāmarūpatvāddharmādavyākṛtanāmarūpatvaṃ dharmāntaraṃ tena dharmāntareṇāyamasadvyapadeśaḥ prāgutpatteḥ sata eva kāryasya kāraṇarūpeṇānanyasya ।
kathametadavagamyate ।
vākyaśeṣāt ।
yadupakrame saṃdigdhārthaṃ vākyaṃ taccheṣānniścīyate ।
iha ca tāvat aasadevedamagra āsīt' ityasacchabdenopakrame nirdiṣṭaṃ yattadeva punastacchabdena parāmṛśya saditi viśinaṣṭi atatsadāsīt' iti ।
asataśca pūrvāparakālāsaṃbandhādāsīcchabdānupapatteśca ।
aasadvā idamagra āsīt' ityatrāpi atadātmānaṃ svayamakuruta' iti vākyaśeṣe viśeṣaṇānnātyantāsattvam ।
tasmāddharmāntareṇaivāyamasadvyapadeśaḥ prāgutpatteḥ kāryasya ।
nāmarūpavyākṛtaṃ hi vastu sacchabdārhaṃ loke prasiddham ।
ataḥ prāṅnāmarūpavyākaraṇādasadivāsīdivāsīdityupacaryate ।।