--- source: brssbh1u-Cleaned.txt | block: 191 | label: meter | g:0.385 m:0.542 ---

nacānyadapi kiñcitsvavākye prāṇākāśavajjyotiṣo asti brahmaliṅgam ।
naca pūrvasminnapi vākye brahma nirdiṣṭamasti, agāyatrī vā idaṃ sarvaṃ bhūtam' iti chandonirdeśāt ।
athāpi kathañcitpūrvasminvākye brahma nirdiṣṭaṃ syādevamapi na tasyeha pratyabhijñānamasti ।
tatra hi atripādasyāmṛtaṃ divi' iti dyauradhikaraṇatvena śrūyate ।
atra punaḥ aparo divo jyotiḥ' iti dyaurmaryādātvena ।
tasmātprākṛtaṃ jyotiriha grāhyamityevaṃ prāpte brūmaḥ-jyotiriha brahma grāhyam ।
kutaḥ caraṇābhidhānāt ।
pādābhidhānādityarthaḥ ।
pūrvasminhi vākye catuṣpādbrahma nirdiṣṭam- atāvānasya mahimā tato jyāyāṃśca pūruṣaḥ ।
pādo asya sarvā bhūtāni tripādasyāmṛtaṃ divi' ityanena mantreṇa ।
tatra yaccatuṣpādo brahmaṇastripādamṛtaṃ dyusaṃbandhirūpaṃ nirdiṣṭaṃ tadeveha dyusaṃbandhānnirdiṣṭamiti pratyabhijñāyate ।
tatparityajya prākṛtaṃ jyotiḥ kalpayataḥ prakṛtahānāprakṛtaprakriye prasajyeyātām ।
na kevalaṃ pūrvavākyājjyotirvākya eva brahmānuvṛttiḥ, parasyāmapi śāṇḍilyavidyayāmanuvartiṣyate brahma ।
tasmādiha jyotiriti brahma pratipattavyam ।