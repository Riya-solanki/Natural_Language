--- source: brssgo2u-Cleaned.txt | block: 528 | label: meter | g:0.295 m:0.749 ---

saṃprati pūrvapakṣayati sūtrakāraḥ-asti tviti ।
ekavākyatvena prāmāṇyasaṃbhave kimiti śrutyoraprāmāṇyamiti śaṅkate-nanvekavākyateti ।
ekavākyatvāsaṃbhavādaprāmāṇyaṃ yuktamityāha-satyamityādinā ।
ekasya yugapatkāryadvayāsaṃbandhe api krameṇa saṃbandhasaṃbhavādekavākyateti mukhyasiddhāntī śaṅkate-nanu sakṛditi ।
aprāmāṇyavādī dūṣayati-naivamiti ।
kramo na yujyate dvayoḥ śrutaprāthamyabhaṅgāpatterityarthaḥ ।
ekasmāddvidalabījāddaladvayavadastūbhayaṃ prathamajamityata āha-naceti ।
vāyoragniriti kramaśrutibhaṅgāditi śeṣaḥ ।
chāndogyaśrutestittiriśrutiviruddhārthatvamuktvā tittiriśrutestadviruddhārthatvamāha-eteneti ।
etatpadārthamāha-tasmāditi ।
chāndogye api śrutaṃ tejasaḥ prāthamyamatra duryojyamityarthaḥ ।
kiñca satpadārtha ātmā chāndogye tejasa upādānaṃ śrūyate, atra tu vāyuriti naikavākyatetyāha-vāyoriti ।।