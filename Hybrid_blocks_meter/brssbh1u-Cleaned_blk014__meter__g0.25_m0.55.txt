--- source: brssbh1u-Cleaned.txt | block: 14 | label: meter | g:0.25 m:0.55 ---

ucyate- asti tāvadbrahma nityaśuddhabuddhamuktasvabhāvaṃ, sarvajñaṃ, sarvaśaktisamanvitam ।
brahmaśabdasya hi vyutpādyamānasya nityaśuddhatvādayor'thāḥ pratīyante, bṛhaterdhātorarthānugamāt ।
sarvasyātmatvācca brahmāstitvaprasiddhiḥ ।
sarvo hyātmāstitvaṃ pratyeti, na nāhamasmīti ।
yadi hi nātmāstitvaprasiddhiḥ syāt sarvo loko nāhamasmīti pratīyāt ।
ātmā ca brahma ।