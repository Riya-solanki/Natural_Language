--- source: grasht_u-Cleaned.txt | block: 1069 | label: meter | g:0.25 m:0.521 ---

krāmati tato hi sūto janayati putrāṃśca devagarbhābhān ।
strīṣu ca niścalakāmo bhavati valīpalitanirmuktaḥ ।।
buddhirbalaṃ prabhāvaḥ saha cāyuṣā vardhate rasāyaninaḥ ।
prāptasya divyabuddhiṃ divyāśca guṇāḥ pravardhante ।।
evaṃ rasasaṃsiddho duḥkhajarāmaraṇavarjito guṇavān ।
khegamanena ca nityaṃ saṃcarate sakalabhuvaneṣu ।।
dātā bhuvanatritaye sraṣṭā so'pīha padmayoniriva ।
bhartā viṣṇuriva syātsaṃhartā rudravadbhavati ।।