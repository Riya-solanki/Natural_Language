--- source: sastrdiu-Cleaned.txt | block: 240 | label: meter | g:0.25 m:0.502 ---

dṛṣṭāntadharmiṣveva bahuśo agnisāhityamupalabdhavato anagnau ca kvacidapi prayatnenānviṣyamāṇe dhūmadṛṣṭavataḥ sādhyadharmiṣvagnimattājñānamutpadyate ।
āha ca- sāhitye mitadeśatvātprasiddhe vahnidhūmayoḥ ।।
vyatirekasya cādṛṣṭergamakatvaṃ prakalpyate iti ।
mamatvadṛṣṭimātreṇa gamakaḥ sahācāriṇaḥ ithi ca ।
tataścānumitsatā na sarveṣāṃ dhūmavatāmagnimattāvagantavyā ।
nāpi sarvatrānagnau dhūmasyābhāvaḥ ।
bhūyo agnisāhityaṃ vyabhicārādarśanamityetāvadevānumānārthibhirabhyarthanīyaṃ nādhikaṃ kiñcit ।
yattvidaṃ yatra yatra dhūmastatratatrāgniriti jñānaṃ tadanumānameveti tatraivoktam ।।