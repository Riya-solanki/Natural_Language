--- source: brsvbh3u-Cleaned.txt | block: 242 | label: meter | g:0.289 m:0.667 ---

pradānavad eva tad uktam ।
tattacchrutyarthālocanayā vāyuprāṇayoḥ svarūpābhede siddhe tadadhīnanirūpaṇatayā tadviṣayopāsanāpyabhinnā na cādhyātmādhidaivaguṇabhedādbhedaḥ ।
nahi guṇabhede guṇavato bhedaḥ ।
nahyagnihotraṃ juhotītyutpannasyāgnihotrasya taṇḍulādiguṇabhedādbhedo bhavati ।
utpadyamānakarmasaṃyukto hi guṇabhedaḥ karmaṇo bhedakaḥ ।
yathāmikṣāvājinasaṃyuktayoḥ karmaṇoḥ ।
notpannakarmasaṃyuktaḥ ।
adhyātmādhidaivopadeśeṣu cotpannopāsanāsaṃyogaḥ ।
tathopakramopasaṃhārālocanayā vidyaikatvaviniścayādekaiva sakṛtpravṛttiriti pūrvapakṣaḥ ।
rāddhāntastu-satyaṃ vidyaikatvaṃ tathāpi guṇabhedātpravṛttibhedaḥ ।
sāyaṃprātaḥkālaguṇabhedādyathaikasminnapyagnihotre pravṛttibhedaḥ evamihāpyadhyātmādhidaivaguṇabhedādupāsanasyaikasyāpi pravṛttibheda iti siddham ।
ādhyānārtho hyayamadhyātmādhidaivavibhāgopadeśa iti ।
agnihotrasyevādhyānasya kṛte tadhitaṇḍulādivadayaṃ pṛthagupadeśaḥ ।
etena vratopadeśa iti ।
etena tattvābhedena ।
evakāraśca vāgādivratanirākaraṇārthaḥ ।
nanvetasyai devatāyai iti devatāmātraṃ śrūyate na tu vāyustatkathaṃ vāyuprāptimāhetyata āha-
devatetyatra vāyuriti ।
vāyuḥ khalvagnyādīnsaṃvṛṇuta ityagnyādīnapekṣyānavacchinno agnyādayastutenaivāvacchinnā iti saṃvarṇaguṇatayā vāyuranavacchinnā devatā ।
sarveṣāmabhigamayanniti ।
militānāṃ śravaṇāviśeṣādindrasya devatāyā abhedātrayāṇāmapi puroḍāśānāṃ sahapradānāśaṅkāyāmutpattivākya eva rājādhirājasvarājaguṇabhedādyājyānuvākyāvyatyāsavidhānācca yathānyāsameva devatāpṛthaktvātpradānapṛthaktvaṃ bhavati ।
sahapradāne hi vyatyāsavidhānamanupapannam ।
kramavati pradāne vyatyāsavidhirarthavān ।
tathāvidhasyaiva kramasya vivakṣitatvāt ।
sugamamanyat ।।