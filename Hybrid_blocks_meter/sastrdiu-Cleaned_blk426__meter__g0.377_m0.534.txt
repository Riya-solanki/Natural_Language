--- source: sastrdiu-Cleaned.txt | block: 426 | label: meter | g:0.377 m:0.534 ---

yattu kārtsnyena vā avayavaśo vā vṛttiriti vikalpitam, tadapyayuktam ।
bhedāpekṣaṃ hi kārtsnyaṃ na ca sāmānyasya svarūpato avayavato vā bhedosti ekatvādanavayavatvācca ।
niravayavatvādevāvayavavaśo api vṛttirabhāvyaiva ।
tasmādvyaktiṣu jātirvartata ityetāvadevātra vaktuṃ śakyate pramāṇato avagamāt, na kārtsnyabhāgavibhāgaḥ pramāṇābhāvādasaṃbhāvācca ।
tathāvayavino apyavayaveṣu na kārtsnyaṃ saṃbhavati bahutvābhāvāttadepakṣatvācca kṛtsnatvavyavahārasya ।
avayavaśo vṛttirapyavayavāntarābhāvādayuktaiva ।
kimidānīmekarūpaiva sāmānyasya vyaktiṣvavayaveṣu cāvayavino vṛttiḥ ।
netyucyate ।
sāmānyaṃ pratyekaṃ vartata, avayavīṃ tu vyāsajyetyevaṃ viśeṣaḥ ।
vyaktyantaramanapekṣyaiva vyaktyantare vartamānā svānurūpāṃ buddhiṃ janayantī jātiḥ pratyekaṃ ityucyate na tu kātsnyena vṛttiḥ ।
avayavī tvavayavāntarāṇyapekṣyāvāntare vartamānaḥ svākāraṃ buddhiṃ janayan vyāsajya vartata iti vyapadiśyate ।
nahyekasyāmeva vyaktau gobuddhivadekasminneva tantau paṭabuddhirutpadyate ।।