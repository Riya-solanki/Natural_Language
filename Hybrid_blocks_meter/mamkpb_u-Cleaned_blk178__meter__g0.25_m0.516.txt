--- source: mamkpb_u-Cleaned.txt | block: 178 | label: meter | g:0.25 m:0.516 ---

na tu śabdacitre arthasyācitratvam arthacitre vā śabdasya ।
tathā coktam "rūpakādiralaṃkārastasyānyairbahudhoditaḥ ।
na kāntamapi nirbhūṣaṃ vibhāti vanitānanam ।।
rūpakādimalaṃkāraṃ bāhyamācakṣate pare ।
supāṃ tiṅāṃ ca vyutpattiṃ vācāṃ vāñchantyalaṃkṛtim ।।
tadetadāhuḥ sauśabdyaṃ nārthanyutpattirīdṛśī ।
śabdābhidheyālaṃkārabhedādiṣṭaṃ dvayaṃ tu naḥ" ।।
iti ।।
śabdacitraṃ yathā prathamamaruṇacchāyastāvattataḥ kanakaprabha- stadanu virahottāmyattanvīkapolataladyutiḥ ।
udayati tato dhvāntadhvaṃsakṣamaḥ kṣaṇadāmukhe sarasabisinīkandacchedacchavirmṛgalāñchanaḥ ।।
arthacitraṃ yathā te dṛṣṭimātrapatitā api kasya nātra kṣobhāya pakṣmaladṛśāmalakāḥ khalāśva ।
nīyāḥ sadaiva savilāsamalīkalagnā ye kālatāṃ kuṭilatāmiva na tyajanti ।।
yadyapi sarvatra kāvye antataḥ, vibhāvādirūpatayaiva paryavasānam tathāpi sphuṭasya rasasyānupalambhādavyaṅgyametatkāvyadvayamuktam ।
atra ca śabdārthālaṃkārabhedādbahavo bhedāḥ, te cālaṃkāranirṇaye nirṇeṣyante ।।