--- source: sastrdiu-Cleaned.txt | block: 320 | label: meter | g:0.337 m:0.533 ---

prameyābhāvātṣaṣṭhaṃ pramāṇaṃ nāstītyāha tasya dṛśyādarśanānantaraṃ nāstīha bhūtale ghaṭa ityevamupajāyamānasya jñānasya kimālambanam ।
na bhūtalam ।
satyapi ghaṭe prasaṅgāt ।
tathā gavi yo aśvo na bhavatīti pratyayo rūpe ca raso na bhavatīti tasya kimālambanam ।
na gorūpam ।
tasya pratiyogyanapekṣapratītikatvāt ।
aśvo na bhavatīti jñānasya pratiyogyapekṣatvāt ।
gorūpālambanatve siṃhādāvaśvo ayaṃ na bhavatīti pratyayo na syāt gorūpasya tatrābhāvāt ।।