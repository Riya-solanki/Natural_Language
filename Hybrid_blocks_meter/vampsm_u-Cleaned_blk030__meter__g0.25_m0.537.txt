--- source: vampsm_u-Cleaned.txt | block: 30 | label: meter | g:0.25 m:0.537 ---

lomaharṣaṇa uvāca ।
samudrāstatra catvāro darviṇā āha-tāḥ purā ।
pratyekaṃ tu naraḥ snāto gosahasraphalaṃ labhet ।।
yatkiñcit kriyate tasmiṃstapastīrthe dvijottamāḥ ।
paripūrṇaṃ hi tatsarvamapi duṣkṛtakarmaṇaḥ ।।
śatasāhasrikaṃ tīrthaṃ tathaiva śatikaṃ dvijāḥ ।
ubhayorhi naraḥ snāto gosahasraphalaṃ labhet ।।
somatīrthaṃ ca tatrāpi sarasvatyāstaṭe sthitam ।
yasmin snātastu puruṣo rājasūyaphalaṃ labhet ।।
reṇukāśramamāsādya śraddadhāno jitendriyaḥ ।
mātṛbhaktyā ca yatpuṇyaṃ tatphalaṃ prāpnuyānnaraḥ ।।
ṛṇairmukto bhavennityaṃ devarṣipitṛsaṃbhavaiḥ ।
kumārasyābhiṣekaṃ ca ojasaṃ nāma viśrutam ।।
tasmin snātastu puruṣo yaśasā ca samanvitaḥ ।
kumārapuramāpnoti kṛtvā śrāddhaṃ tu mānavaḥ ।।
caitraṣaṣṭhyāṃ site pakṣe yastu śrāddhaṃ kariṣyati ।
gayāśrāddhe ca yatpuṇyaṃ tatpuṇyaṃ prāpnuyānnaraḥ ।।
saṃnihityāṃ yathā śrāddhaṃ rāhugraste divākare ।
tathā śrāddhaṃ tatra kṛtaṃ nātra kāryā vicāraṇā ।।
ojase hyakṣayaṃ śrāddhaṃ vāyunā kathitaṃ purā ।
tasmāt sarvaprayatnena śrāddhaṃ tatra samācaret ।।
yastu snānaṃ śraddadhānaścaitraṣaṣṭhyāṃ kariṣyati ।
akṣayyamudakaṃ tasya pitṝṇāmupajāyate ।।
tatra pañcavaṭaṃ nāma tīrthaṃ trailokyaviśrutam ।
mahādevaḥ sthito yatra yogamūrtidharaḥ svayam ।।
tatra snātvār'cayitvā va devadevaṃ maheśvaram ।
gāṇapatyamavāpnoti daivataiḥ saha modate ।।
kurutīrthaṃ ca vikhyātaṃ kuruṇā yatra vai tapaḥ ।
taptaṃ sughoraṃ kṣetrasya karṣaṇārthaṃ dvijottamāḥ ।।
tasya ghoreṇa tapasā tuṣṭa indrobravīd vacaḥ ।
rājarṣe parituṣṭo asmi tapasānena suvrataḥ ।।
yajñaṃ ye ca kurukṣetre kariṣyanti śatakratoḥ ।
te gamiṣyanti sukṛtāṃllokān pāpavivarjitān ।।
avahasya tataḥ śakro jagāma tridivaṃ prabhuḥ ।
āgamyāgamya caivainaṃ bhūyo bhūyo avahasya ca ।।
śatakraturanirviṇṇaḥ pṛṣṭvā pṛṣṭvā jagāma ha ।
yadā tu tapasogreṇa cakarṣa dehamātmanaḥ ।
tataḥ śakro abravīt prītya brūhi yatte cikīrṣitam ।।
kururuvāca
ye śraddadhānāstīrthe asmin mānavā nivasanti ha ।
te prāpnuvantu sadanaṃ brahmaṇaḥ paramātmanaḥ ।।
anyatra kṛtapāpā ye pañcapātakadūṣitāḥ ।
asmistīrthe narāḥ snātvā muktā yāntu parāṃ gatim ।।
kurukṣetre puṇyatamaṃ kurutīrthaṃ dvijottamāḥ ।
te dṛṣṭvā pāpamuktastu paraṃ padamavāpnuyāt ।।
kurutīrthe naraḥ snāto mukto bhavati kilviṣaiḥ ।
kuruṇā samanujñātaḥ prāpnoti paramaṃ padam ।।
svargadvāraṃ tato gacchet śivadvāre vyavasthitam ।
tatra snātvā śivadvāre prāpnoti paramaṃ padam ।।
tato gacchedanarakaṃ tīrthaṃ trailokyaviśrutam ।
yatra pūrve sthito brahma dakṣiṇe tu maheśvaraḥ ।।
rudrapatnī paścimataḥ padmanābhottare sthitaḥ ।
madhye anarakaṃ tīrthaṃ trailokyasyāpi durlabham ।।
yasmin snātastu mucyeta pātakairupapātakaiḥ ।
vaiśākhe ca yadā ṣaṣṭhī maṅgalasya dinaṃ bhavet ।।
tadā snānaṃ tatra kṛtvā mukto bhavati pātakaiḥ ।
yaḥ prayaccheta karakāṃścaturo bhakṣyasaṃyutān ।।
kalaśaṃ ca tathā dadyādapūpaiḥ pariśobhitam ।
devatāḥ prīmayet pūrvaṃ karakairannasaṃyutaiḥ ।।
tatastu kalaśaṃ dadyāt sarvapātakanāśanam ।
anenaiva vidhānena yastu snānaṃ samācaret ।।
sa muktāḥ kaluṣaiḥ sarvaiḥ prayāti paramaṃ padam ।
anyatrāpi yadā ṣaṣṭhī maṅgalena bhaviṣyati ।।
tatrāpi muktiphaladā kriyā tasmin bhaviṣyati ।
tīrthe ca sarvatīrthānāṃ yasmin snāto dvijottamāḥ ।।
sarvadevairanujñātaḥ paraṃ padamavāpnuyāt ।
kāmyakaṃ ca vanaṃ puṇyaṃ sarvapātakanāśanam ।।
yasmin praviṣṭamātrastu mukto bhavati kilbiṣaiḥ ।
yamāśritya vanaṃ puṇyaṃ savitā prakaṭaḥ sthitaḥ ।।
pūṣā nāma dvijaśreṣṭha darśanānmuktimāpnuyāt ।
ādityasya dine prāpte tasmin snātastu mānavaḥ ।
viśuddhadeho bhavati manasā cintitaṃ labhet ।।
iti śrīvāmanapurāṇe saromāhātmye viśo adhyāyaḥ