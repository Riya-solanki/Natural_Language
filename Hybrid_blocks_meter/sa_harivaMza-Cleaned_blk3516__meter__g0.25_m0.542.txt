--- source: sa_harivaMza-Cleaned.txt | block: 3516 | label: meter | g:0.25 m:0.542 ---

rāmakṛṣṇau vyapāśritya hate kaṃse durātmani 
ugraseno abhavad rājā bhojavṛṣṇyandhakair vṛtaḥ ।। 
madhurāṃ pālayām āsa keśavānumate sthitaḥ । 
duhitṛbhyāṃ jarāsaṃdhaḥ priyābhyāṃ balavān nṛpaḥ 
priyārthaṃ vīrapatnībhyām upāyān mathurāṃ tataḥ 
sa tad apriyam ākarṇya śokāmarṣayuto nṛpaḥ । 
ayādavīṃ mahīṃ kartuṃ cakre paramam udyamam ।। 
akṣauhiṇībhir viṃśatyā tisṛbhiś cāpi saṃyutaḥ । 
yadurājadhānīṃ mathurāṃ roddhum abhyāgato nṛpaḥ । 
kṛtvā sarvasamudyogaṃ krodhād abhiyayau yadūn ।।