--- source: brssbh3u-Cleaned.txt | block: 64 | label: meter | g:0.299 m:0.523 ---

tuśabdaḥ pakṣaṃ vyāvartayati ।
naitadasti sarve candramasaṃ gacchantīti ।
etatkasmāt ।
yato bhogāyaiva candrārohaṇaṃ na niṣprayojanam ।
nāpi pratyavarohāyaiva ।
yathā kaścidvṛkṣamārohati puṣpaphalopādānāyaiva na niṣprayojanaṃ nāpi patanāyaiva ।
bhogaścāniṣṭādikāriṇāṃ candramasi nāstītyuktam ।
tasmādiṣcādikāriṇa eva candramasamārohanti netare ।
te tu saṃyamanaṃ yamālayamavagāhya svaduṣkṛtānurūpā yāmīryātanā anubhūya punarevemaṃ lokaṃ pratyavaronti ।
evaṃbhūtau teṣāmārohāvarohau bhavataḥ ।
kutaḥ - tadgatidarśanāt ।
tathāhi yamavacanasarūpā śrutiḥ prayatāmaniṣṭādikāriṇāṃ yamavaśyatāṃ darśayati- ana sāṃparāyaḥ pratibhāti bālaṃ pramādyantaṃ vittamohena mūḍham ।
ayaṃ loko nāsti para iti mānī punaḥ punarvaśamāpadyate me' iti ।
avaivasvataṃ saṃgamanaṃ janānām' ityevañjātīyakaṃ ca bahveva yamavaśyatāprāptiliṅgaṃ bhavati ।।