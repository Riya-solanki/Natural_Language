--- source: brssgo1u-Cleaned.txt | block: 714 | label: meter | g:0.304 m:0.508 ---

tuśabdaḥ pūrvapakṣaṃ vyavartayati ।
bādarāyaṇastvācāryo bhāvamadhikārasya devādīnāmapi manyante ।
yadyapi madhvādividyāsu devatādivyāmiśrāsvāsaṃbhavo adhikārasya tathāpyasti hi śuddhāyāṃ brahmavidyāyāṃ saṃbhavaḥ ।
arthitvasāmarthyapratiṣedhādyapekṣatvādadhikārasya ।
naca kvacidasaṃbhava ityetāvatā yatra saṃbhavastatrāpyadhikāro apodyeta ।
manuṣyāṇāmapi na sarveṣāṃ brāhmaṇādīnāṃ sarveṣu rājasūyādiṣvadhikāraḥ saṃbhavati ।
tatra yo nyāyaḥ so atrāpi bhaviṣyati ।
brahmavidyāṃ ca prakṛtya bhavati darśanaṃ śrautaṃ devādyadhikārasya sūcakam- atadyo yo devānāṃ pratyabudhyata sa eva tadabhavattatharṣīṇāṃ tathā manuṣyāṇām' iti ।
ate hocurhanta tamātmānamanvicchāmo yamātmānamanviṣya sarvāṃśca lokānāpnoti sarvāṃśca kāmān' iti ।
aindro ha vai devānāmabhipravrāja virocana'surāṇām' ityādi ca ।
samārtamapi gandharvayājñavalkyasaṃvādādi ।
yadapyuktaṃ jyotiṣi bhāvācceti ।
atra brūmaḥ jyotirādiviṣayā api ādityādayo devatāvacanāḥ śabdāścetanāvantamaiśvaryādyupetaṃ taṃ taṃ devatātmānaṃ samarpayanti, mantrārthavādādiṣu tathā vyavahārāt ।
asti hyaiśvaryayogāddevatānāṃ jyotirādyātmabhiścāvasthātuṃ yatheṣṭaṃ ca taṃ taṃ vigrahaṃ grahītuṃ sāmarthyam ।
tathāhi śrūyate subrahmaṇyārthavāde- medhātithermeṣeti ।
amedhātithiṃ ha kāṇvāyanamindro meṣo bhūtvā jahāra' iti ।
smaryate ca- aādityaḥ puruṣo bhūtvā kuntīmupajagāma ha' iti ।
mṛdādiṣvapi cetanā adhiṣṭhitāro abhyupagamyante- mṛdabravīdāpobruvannityādidarśanāt ।
jyotirādestu bhūtadhātorādityādiṣvacetanatvamabhyupagamyate ।
cetanāstvadhiṣṭhitāro devatātmano mantrārthavādādivyavahārādityuktam ।
yadapyuktaṃ mantrārthavādayoranyāyārthatvānna devatāvigrahādiprakāśanasāmarthyamiti ।
atra brūmaḥ - pratyayāpratyayau hi sadbhāvāsadbhāvayoḥ kāraṇaṃ, nānyarthatvamananyārthatvaṃ vā ।
tathāhyanyārthamapi prasthitaḥ pathi patitaṃ tṛṇaparṇādyastītyeva pratipadyate ।
atrāha- viṣama upanyāsaḥ ।
tatra hi tṛṇaparṇādiviṣayaṃ pratyakṣaṃ pravṛttamasti yena tadastitvaṃ pratipadyate ।
atra punarvidhyuddeśaikavākyabhāvena stutyarther'thavādena pārthagarthyena vṛttāntaviṣayā pravṛttiḥ śakyādhyavasātum ।
nahi ana surāṃ pibet' iti nañvati vākye padatrayasaṃbandhātsurāpānapratiṣedha evaikor'tho avagamyate ।
na punaḥ surāṃ pibediti padadvayasaṃbandhātsurāpānavidhirapīti ।
atrocyate- viṣama upanyāsaḥ ।
yuktaṃ yatsurāpānapratiṣedhe padānvayasyaikatvādavāntaravākyārthasyāgrahaṇam ।
vidhyuddeśārthavādayostvarthavādasthāni padāni pṛthaganvayavṛttāntaviṣayaṃ pratipadyānantaraṃ kaimarthyavaśena kāmaṃ vidheḥ stāvakatvaṃ pratipadyante ।
yathāhi- avāyavyaṃ śvetamālabheta bhūtikāmaḥ' ityatra vidhyuddeśavartināṃ vāyavyādipadānāṃ vidhinā saṃbandhaḥ, naivaṃ avāyurvai kṣepiṣṭhā devatā vāyumeva svena bhāgadheyenopadhāvati sa evainaṃ bhūtiṃ gamayati' ityeṣāmarthavādagatānāṃ padānām ।
nahi bhavati vāyurvā ālabheteti kṣepiṣṭhā devatā vā ālabhetetyādi ।
vāyusvabhāvasaṃkīrtanena tvavāntaramanvayaṃ pratipadyaivaṃ viśiṣṭadaivatyamidaṃ karmeti vidhiṃ stuvanti ।
tadyatra so avāntaravākyārthaḥ pramāṇāntaragocaro bhavati tatra tadanuvādenarthavādaḥ pravartate ।
yatra pramāṇāntaraviruddhastatra guṇavādena ।
yatra tu tadubhayaṃ nāsti tatra kiṃ pramāṇāntarābhāvādguṇavādaḥ syādāhosvitpramāṇāntarāvirodhādvidyamānavāda iti pratītiśaraṇairvidyamānavāda āśrayaṇīyo na guṇavādaḥ ।
etena mantro vyākhyātaḥ ।
apica vidhibhirevendrādidaivatyāni havīṃṣi codayadbhirapekṣitamindrādīnāṃ svarūpam ।
nahi svarūparahitā indrādayaścetasyāropayituṃ śakyante ।
naca cetasyanārūḍhāyai tasyai tasyai devatāyai haviḥ pradātuṃ śakyate ।
śrāvayati ca- ayasyai devatāyai havirgṛhītaṃ syāttāṃ dhyāyedvaṣaṭkariṣyan' iti ।
naca śabdamātramarthasvarūpaṃ saṃbhavati, śabdārthayorbhedāt ।
tatra yādṛśaṃ mantrārthavādayorindrādīnāṃ svarūpamavagataṃ na tattādṛśaṃ śabdapramāṇakena pratyākhyatuṃ yuktam ।
itihāsapurāṇamapi vyākhyātena mārgeṇa saṃbhavanmantrārthavādamūlatvātprabhavati devatāvigrahādi sādhayitim ।
pratyakṣādimūlamapi saṃbhavati ।
bhavati hyasmākamapratyakṣamapi cirantanānāṃ pratyakṣam ।
tathāca vyāsādayo devādibhiḥ pratyakṣaṃ vyavaharantīti smaryate ।
yastu brūyādidānīntanānāmiva pūrveṣāmapi nāsti devādibhirvyavahartuṃ sāmarthyamiti sa jagadvaicitryaṃ pratiṣedhet ।
idānīmiva ca nānyadapi sārvabhaumaḥ kṣatriyo astīti brūyāt ।
tataśca rājasūyādicodanoparundhyāt ।
idānīmiva ca kālāntare apyavyavasthitaprāyānvarṇāśramadharmānpratijānīta ।
tataśca vyavasthāvidhāyi śāstramanarthakaṃ syāt ।
tasmāddharmotkarṣavaśāccirantanā devādibhiḥ pratyakṣaṃ vyavajahnuriti śliṣyate ।
apica smaranti- asvādhyāyādiṣṭadevatāsaṃprayogaḥ' ityādi ।
yogo apyaṇimādyaiśvaryarprāptiphalaḥ smaryamāṇo na śakyate sāhasamātreṇa pratyākhyātum ।
śrutiśca yogamāhātmyaṃ prakhyāpayati- apṛthivyaptejo anilakhe samutthite pañcātmake yogaguṇe pravṛtte ।
na tasya rogo na jarā na mṛtyuḥ prāptasya yogāgnimayaṃ śarīram'' iti ।
ṛṣīṇāmapi mantrabrāhmaṇadarśināṃ sāmarthyaṃ nāsmadīyena sāmarthyenopamātuṃ yuktam ।
tasmātsamūlamitihāsapurāṇam ।
lokaprasiddhirapi na sati saṃbhave nirālambanādhyavasātuṃ yuktā ।
tasmādupapanno mantrādibhyo devādīnāṃ vigrahavattvādyavagamaḥ ।
tataścārthitvādisaṃbhavādupapanno devādīnāmapi brahmavidyāyāmadhikāraḥ ।
kramamuktidarśanānyapyevamevopapadyante ।।