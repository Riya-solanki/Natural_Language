--- source: bhgank_u-Cleaned.txt | block: 6 | label: meter | g:0.25 m:0.603 ---

ajñānahānyadharmasya hāniḥ saṅgakarasya ca ।
cyutihāniḥ paśutvasya śuddhiḥ pañcavidhā smṛtā ।। 
[
ajñānahānir adharmasya iti prāpte chandobhaṅgaparihārārtham ajñānahānyadharmasyety uktam ।। 
ārṣatvān na doṣa iti ।। 
ajñānaṃ ca vakṣyamāṇakaṃ tasya hāniḥ sabījasyātyantocchedaḥ ।। 
adharmo api vakṣyamāṇakas tasya hāniḥ savikārasyātyantocchedaḥ ।। 
adharmavat saṅgakarasyāpi hānir vyākhyātā ।। 
cakāro hānipadasyānukarṣaṇārthaḥ ।। 
cyuteḥ khalu vakṣyamāṇikāyāḥ saha bījenātyantocchedaś cyutihānir ity ucyate ।। 
paśutvasyeti ṣaṣṭyantatvābhidhānād anantaroktahānipadena sambandhaḥ ।। 
ḍamarukamaṇinyāyena vā madhyoktaṃ hānipadaṃ cyutipaśutvābhyāṃ sambadhyate ।। 
cakāro vā saṅgakarapadāntokto atrānuvṛttaḥ ।। 
sa na kevalaṃ hānipadānukarṣakaḥ śuddhīnāṃ nyūnādhikabhāvaṃ vyavacchinatti ।। 
paśutvasya māheśvaraiśvaryasambandhād ātyantiko nirodhaḥ paśutvahānir ity ucyate ।। 
śuddhiḥ pañcavidhā ity upasaṃhāraḥ ।। 
smṛtā ity āptoktatvapradarśanārtham ।। 
kiṃ punar etāḥ śatrunivṛttayo balāni cāvasthābhedabhinnasya sampadyante athaikāvasthasyeti ।। 
kutaḥ saṃśayaḥ ubhayathā darśanād viṣṇucakravat ।। 
ucyate prāyeṇa tāvad avasthābhedabhinnasya yasmād avasthābhedam āha ।। ]