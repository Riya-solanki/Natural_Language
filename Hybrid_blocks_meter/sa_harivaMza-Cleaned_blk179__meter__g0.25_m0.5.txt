--- source: sa_harivaMza-Cleaned.txt | block: 179 | label: meter | g:0.25 m:0.5 ---

yathoktaṃ vai maghavatā tathaiva maruto abhavan 
mā rodīr iti yac chabdas tvayoktaḥ pākaśāsana । 
maruto nāma teneme bhavantu yadi manyase । 
devāsureṣu yuddheṣu bhṛtyās tava kṛte vibho । 
pṛṣṭhato anugamiṣyanti vaśagās te puraṃdara ।। 
evaṃ bruvāṇāṃ tāṃ devīṃ prāha śakras tv idaṃ vacaḥ । 
devā ekonapañcāśat sahāyā vajrapāṇinaḥ ।।