--- source: brssgo2u-Cleaned.txt | block: 822 | label: meter | g:0.282 m:0.558 ---

ābhāsa eva caiṣa jīvaḥ parasyātmano jalasūryakādivatpratipattavyaḥ ।
na sa eva sākṣāt ।
nāpi vastvantaram ।
ataśca yathā naikasmiñjalasūryake kampamāne jalasūryakāntaraṃ kampate, evaṃ naikasmiñjīve karmaphalasaṃbandhini jīvāntarasya tatsaṃbandhaḥ ।
evamapyavyatikara eva karmaphalayoḥ ।
ābhāsasya cāvidyākṛtatvāttadāśrayasya saṃsārasyāvidyākṛtatvopapattiriti ।
tadvyudāsena ca pāramārthikasya brahmātmabhāvasyopadeśopapattiḥ ।
yeṣāṃ tu bahava ātmānaste ca sarve sarvagatāsteṣāmevaiṣa vyatikaraḥ prāpnoti ।
katham ।
bahavo vibhavaścātmānaścaitanyamātrasvarūpā nirguṇā niratiśayāśca tadarthaṃ sādhāraṇaṃ pradhānaṃ tannimittaiṣāṃ bhogāpavargasiddhiriti sāṃkhyāḥ ।
sati bahutve vibhutve ca ghaṭakuḍyādisamānā dravyamātrasvarūpāḥ svato acetanā ātmanastadupakaraṇāni cāṇūni manāṃsyacetanāni ।
tatrātmadravyāṇāṃ manodravyāṇāṃ ca saṃyogānnavecchādayo vaiśeṣikā ātmaguṇā utpadyante ।
te cāvyatirekeṇa pratyekamātmasu samavayanti sa saṃsāraḥ ।
teṣāṃ navānāmātmaguṇānāmatyantānutpādo mokṣa iti kāṇādāḥ ।
tatra sāṃkhyānāṃ tāvaccaitanyasvarūpatvātsarvātmanāṃ saṃnidhānādyaviśeṣāccaikasya sukhaduḥkhasaṃbandhe sarveṣāṃ sukhaduḥkhasaṃbandhaḥ prāpnoti ।
syādetat ।
pradhānapravṛtteḥ paruṣakaivalyārthatvādvyavasthā bhaviṣyati ।
anyathā hi svavibhūtikhyāpanārthā pradhānapravṛttiḥ syāt ।
tathācānirmokṣaḥ prasajyeteti ।
naitatsāram ।
nahyabhilaṣitasiddhinibandhanā vyavasthā śakyā vijñātum ।
upapattyā tu kayācidvyavasthocyeta ।
asatyāṃ punarupapattau kāmaṃ mā bhūdabhilaṣitaṃ puruṣakaivalyaṃ, prāpnoti tu vyavasthāhetvabhāvādvyatikaraḥ ।
kāṇādānāmapi yadaikenātmanā manaḥ saṃyujyate tadātmāntarairapi nāntarīyakaḥ saṃyogaḥ syātsaṃnidhānādyaviśeṣāt ।
tataśca hetvaviśeṣātphalāviśeṣa ityekasyātmanaḥ sukhaduḥkhayoge sarvātmanāmapi samānaṃ sukhaduḥkhitvaṃ prasajyeta ।।