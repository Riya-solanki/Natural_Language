--- source: bhgank_u-Cleaned.txt | block: 8 | label: meter | g:0.276 m:0.542 ---

dravyaṃ kālaḥ kriyā mūrtir guruś caiveha pañcamaḥ ।। 
[
atra vidyākalāpaśusaṃjñitaṃ vividhaṃ kāryaṃ dravyam ity ucyate ।। 
tatra vidyā tāvac chiṣyagatā dīkṣāṅgaṃ yayā śiṣyo dīkṣādhikṛto bhavati ।। 
yayā tv ācāryaḥ sampūrṇāṃ dīkṣāṃ nirvartayati sācāryagatā vidyā ।। 
kalā darbhādyā dīkṣāṅgam ।। 
uktaṃ hi darbhāḥ punar bhasma candanaṃ sūtram eva ca ।। 
puṣpāṇi ca punar dhūpam eṣa kramaḥ smṛtaḥ ।। 
paśuḥ saṃskartavyo brāhmaṇaḥ ।। 
itthaṃ vyākhyānakaraṇād upakaraṇāder api saṃgraha ity ato na saṃskārakārikāvirodhaḥ ।। 
kālaḥ pūrvāhṇaḥ ।। 
kāraṇamūrtiśiṣyayoḥ saṃskārakarma kriyety ucyate ।। 
tatkramaś ca saṃskārakārikāyāṃ draṣṭavyaḥ ।। 
mūrtiśabdena yad upahārasūtre mahādevejyāsthānam ūrdhvaliṅgādilakṣaṇaṃ vyākhyātaṃ tatsamīpadakṣiṇabhūpradeśaḥ kuṭyādyavyavahito atrābhipretaḥ ।। 
gurur ācāryaḥ sa dvividhaḥ parāparabhedāt ।। 
tatrāparaḥ pañcārthajñānamaryādānvitaḥ ।। 
tathā coktam ।
śāstrānuge pracāre yo abhiniviṣṭaḥ prakṛṣṭadhīḥ kuśalaḥ ।
sa bhavati mataḥ kila satām ācāryo jñānahetuś ca ।। 
tathā ।
ācāre sthāpayan śiṣyān yasmād ācarati svayam ।
ācinoti ca śāstrārthān ācāryas tena kīrtyate ।। 
tasyādhiṣṭhātā bhagavān maheśvaraḥ paro gurus tathā caivaṃ varṇite nimittam apy atra nānuktaṃ bhavati ।। 
caśabdo nyūnādhikavyavacchedasūcakaḥ ।। 
evaśabdo guroḥ prādhānyam avadhārayati ।। 
iha iti svasiddhāntanirdeśaḥ ।। 
pañcama ity upasaṃhāraḥ ।। 
athavā eva iha padayoḥ pāṭhaviparyayaṃ kṛtvānyathārthaḥ pradarśyate ।। 
ihaiva pāśupatadarśane evaṃviśiṣṭāni dīkṣānimittāni nānyatra ।। 
tataś ca niṣpādyā dīkṣāpy atraiva viśiṣṭāsti nānyatrety uktaṃ bhavati ।। 
atha kiṃ kāraṇaviśeṣair eveyaṃ dīkṣā viśiṣyate na kiṃ tarhi phalaviśeṣair api ।। 
yasmāt tadartham idam āha ।। ]