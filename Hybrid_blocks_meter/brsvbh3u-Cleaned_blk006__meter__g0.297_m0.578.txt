--- source: brsvbh3u-Cleaned.txt | block: 6 | label: meter | g:0.297 m:0.578 ---

tejasaḥ kāryamaśitapītāhāraparipākaḥ ।
apāṃ kāryaṃ snehasvedādi ।
pṛthivyāḥ kāryaṃ gandhādi ।
yastu gandhasvedapākaprāṇāvakāśadānadarśanāddehasya pāñcabhautikatvaṃ paśyaṃstejobannātmakatvena tryātmakatve na parituṣyati, taṃ pratyāha-punaśca tryātmaka iti ।
vātapittaśleṣmabhistribhirdhātubhiḥ śarīradhāraṇātmakaistridhātutvāt ।
ato na sa deho bhūtāntarāṇi pratyākhyāya kevalābhiradbhirārabdhuṃ śakyate ।
abgrahaṇaniyamastarhi kasmādityata āha-tasmādbhūyastvāpekṣa iti ।
pṛthivīdhātuvarjamitaratejaḥādyapekṣayā kāryasya śarīrasya lohitādidravabhūyastvāttatkaraṇayoścopādānanimittayordravabhūyastvādapāṃ puruṣavacastvoktirna punarbhūtāntaranirāsārthā ।।