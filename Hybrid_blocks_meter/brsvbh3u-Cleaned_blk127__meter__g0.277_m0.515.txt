--- source: brsvbh3u-Cleaned.txt | block: 127 | label: meter | g:0.277 m:0.515 ---

pradhānaṃ ca prakṛtamucyate nopasarjanam ।
prāmāṇike ca vidhikalpanāgaurave abhyupetavye eva pramāṇasya tattvaviṣayatvāt ।
tasmādyatheha pūrvakarmāsaṃbhavino guṇātkarmabheda evamihāpi pañcāgnividyāyāḥ ṣaḍagnividyā bhinnā, evaṃ prāṇasaṃvādeṣūnādhikabhāvena vidyābheda iti ।
tathā dharmaviśeṣo api karmabhedasya pratipādaka iti ।
tathāhi-kārīrivākyānyadhīyānāstaittirīyā bhūmau bhojanamācaranti nācarantyanye ।
tathāgnimadhīyānāḥ kecidupādhyāyasyodakumbhamāharanti nāharantyanye ।
tathāśvamedhamadhīyānāḥ kecidaśvasya ghāsamānayanti nānayantyanye ।
kecittvācarantyanyameva dharmam ।
naca tānyeva karmāṇi bhūmibhojanādijanitamupakāramākāṅkṣanti nākāṅkṣanti ceti yujyate ।
ato avagamyate bhinnāni tāsu śākhāsu karmāṇīti ।
astu prastute kimāyātamityata āha-
asti cātreti ।
anyeṣāṃ śākhināṃ nāstīti śeṣaḥ ।
evaṃ punaruktyādayo apīti ।
asamidho yajati'ityādiṣu pañcakṛtvo abhyasto yajatiśabdaḥ ।
tatra kimekā karmabhāvanā kiṃvā pañcaiveti ।
kiṃ tāvatprāptaṃ, dhātvarthānubandhabhedena śabdāntarādhikaraṇe bhāvanābhedābhidhānāddhātvarthasya ca dhātubhedamantareṇa bhedānupapatteḥ asamidho yajati'iti prathamabhāvinā vākyena vihitā karmabhāvanā viparīvartamānoparitanairvākyairanūdyate ।
naca prayojanābhāvādananuvādaḥ pramāṇasiddhasyāprayojanasyānanuyojyatvāt ।
karmabhāvanābhede cānekāpūrvakalpanāprasaṅgādekāpūrvavāntaravyāpāramekaṃ karmeti prāptam ।
evaṃ prāpta ucyate-parasparānapekṣāṇi hi samidādivākyānīti ।
sarvāṇyeva prāthamyārhaṇyapi yugapadadhyayanānupapatteḥ krameṇādhītānīti ।
na tvayameṣāṃ prayojakaḥ kramaḥ ।
parasparāpekṣāṇāmekavākyatve hi prayojakaḥ syāt ।