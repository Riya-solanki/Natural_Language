--- source: brssbh3u-Cleaned.txt | block: 55 | label: meter | g:0.273 m:0.544 ---

naiṣa doṣaḥ ।
kutaḥ - tadapekṣitatvāt ।
iṣṭādi hi karmajātaṃ caraṇāpekṣam ।
nahi sadācārahīnaḥ kaścidadhikṛtaḥ syāt- aācārahīnaṃ na punanti vedāḥ' ityādismṛtibhyaḥ puruṣārthatve apyācārasya nānarthakyam ।
iṣṭādau hi karmajāte phalamārabhamāṇe tadapekṣa evācārastatraiva kañcidatiśayamārapsyate ।
karma ca sarvārthakārīti śrutismṛtiprasiddhiḥ ।
tasmātkarmaiva śīlopalakṣitamanuśayabhūtaṃ yonyāpattau kāraṇamiti kārṣṇājinermatam ।
nahi karmaṇi saṃbhavati śīlādyonyāpattiryuktā ।
nahi padbhyāṃ palāyituṃ pārayamāṇo jānubhyāṃ raṃhitumarhatīti ।।