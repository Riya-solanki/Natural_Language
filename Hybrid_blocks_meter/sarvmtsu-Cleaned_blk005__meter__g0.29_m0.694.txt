--- source: sarvmtsu-Cleaned.txt | block: 5 | label: meter | g:0.29 m:0.694 ---

āgamanirūpaṇam ।
śabdavijñānāt samyagasannikṛṣṭārthānubhava āgamaḥ ।
pratyakṣavyavacchedārthamasannikṛṣṭetyuktam ।
vipralambhakadākyīyajñānavyavacchedārthaṃ samyagiti ।
[]
anumānavyavacchedārthaṃ śabdavijñānāditi ।
viṣaṃ piba ākāśaṃ bhakṣayetyādivyavacchedāyārtheti ।
yathāhuḥ-
"śabdavijñānajā yārthe asannikṛṣṭe suniścitā ।
buddhistacchābdamānaṃ hi saṅgirante vipaścitaḥ" ।।
iti ।
sa āgamo dvividhaḥ pauruṣeyāpauruṣeyabhedāt ।
apauruṣeyo vedaścaturvidhaḥ ṛgyajuḥsāmātharvabhedāt ।
ṣaṭ ca teṣāmaṅgāni śīkṣāvyākaraṇaniruktacchandojyotiḥkalpabhedāt ।
pauruṣeyastrividhaḥ pañcamavedopavedasmṛtibhedāt ।
tatra pañcamaveda itihāsapurāṇabhedena dvividhaḥ ।
itihāso mahābhāratātmā ।
purāṇānyaṣṭādaśavidhāni ।
tathāca vāyavīye-
"daśadhā cāṣṭadhā caitat purāṇamupadiśyate ।
brāhmaṃ pādmaṃ vaiṣṇavaṃ ca śaivaṃ bhāgavataṃ tathā ।।
bhaviṣyad nāradīyaṃ ca mārkaṇḍeyamataḥ param ।
āgneyaṃ brahmavaivarttaṃ laiṅgaṃ vārāhameva ca ।।
skāndaṃ ca vāmanaṃ caiva kaurmaṃ mātsyaṃ ca gāruḍam ।
brahmāṇḍaṃ ceti puṇyo ayaṃ purāṇānāmanukramaḥ" ।।
iti ।
upavedaścaturvidhaḥ āyurvedadhanurvedārthavedagāndharvavedabhedāt ।
manvādipraṇītāni varṇāśramadharmaśāstrāṇi smṛtayaḥ ।
manvatriviṣṇuhārītā yājñavalkyośanāṅgirāḥ ।
yamāpastambasaṃvarttāḥ kātyāyanabṛhaspatī ।।
[]
parāśaravyāsaśaṅkhalikhitā dakṣagautamau ।
śātātapo vasiṣṭhaśca dharmaśāstrapravarttakāḥ ।।
yaḥ punarṛgādilakṣaṇaścaturvidho vedaḥ, sa pūrvottarakāṇḍātmanā pratyekaṃ dvividhaḥ dharmabrahmaviṣayabhedāt ।
evaṃ pañcamavedo api, tadvyākhyānarūpatvāt ।
yathoktaṃ vāyavīye-
"yo vidyāccaturo vedān sāṅgopaniṣadān dvijaḥ ।
na cet purāṇaṃ saṃvidyānnaiva sa syād vicakṣaṇaḥ ।।
itihāsapurāṇābhyāṃ vedaṃ samupabṛṃhayet ।
bibhetyalpaśrutāda vedo māmayaṃ pratariṣyati" ।।
iti ।
tatra dharmasya śubhakarmasaṃskārākārasyānātmatve na rūparahitatvena cakṣurādyagrāhyatvādasannikṛṣṭatvam ।
abhyudayaniḥśreyasanimittatvādarthatvam ।
brahmaṇa ātmatvenendriyādhyakṣasya tadgrāhyatvāsaṃbhavādasannikṛṣṭatvam, ānandarūpatvādarthatvamiti vivekaḥ ।
anayośca dharmasya parokṣasvabhāvatvāt tajjñānaparokṣam ।
brahmaṇo nityāparokṣātmatattvalakṣaṇatvāt tajjñānamaparokṣam ।
anyathā ubhayajñānasyāyathārthatvāpatteḥ ।
tatrāpi abhūtaṃ bhavyāyopadiśyata'; iti nyāyena mantrārthatvādasahakṛtavidhirūpācchabdāt samyagasannikṛṣṭārthānubhavo dharmajñānam ।
abhavyaṃ bhūtāyopadiśyata iti nyāyena vidhyarthavādamantrarūpaśrutinivahakṛtānmahāvākyarūpācchabdāt samyagasannikṛṣṭāthārnubhavo brahmajñānam ।
[]
dharmaśca iṣṭāniṣṭaprāptiparihāropāyatvena dvidhā bhidyate ।
tatra darśapūrṇamāsādayaḥ svargādīṣṭaprāptisādhanam ।
sarvabhūtāhiṃsāvidhilakṣaṇo aniṣṭaparihārasādhanam ।
tataśca kṛtiyogyeṣṭāniṣṭaprāptiparihārasādhanaṃ vidhiniṣedhārtho na kāryamātraṃ, viṣaṃ bhuṅkṣveti vidhau buddhipūrvakāriṇāmapravṛtteḥ ।
nāpīṣṭāniṣṭaprāptiparihārasādhanam ।
udgata uḍupatiriti vākyādapravṛtteḥ ।
vatsa! stanaṃ piba, agniṃ mā spṛśetyādilaukikavākyeṣvapyeṣaiva rītiḥ ।
evañca śabdaśaktigrahaṇamapi kṛtiyogyahitopāya eva, na kārye ।
yathā gāmānayetyatra tadgrahaṇaṃ hitopāyamātra eva, yathā putraste jāta ityatra tadgrahaṇam ।
tataśca siddhe brahmaṇi vedāntānāṃ prāmāṇye na vivaditavyam ।
vidhivākyāni ca dṛṣṭādṛṣṭaphalatvena dvividhāni ।
tatra pūrvakāṇḍe kārīrīṣṭyādīni dṛṣṭaphalāni ।
uttarakāṇḍe ātmadarśanāya bhavaṇādividhāyakavākyāni dṛṣṭaphalāni ।
tatprāmāṇyadarśanādanyeṣāṃ ca vedatvaliṅgena prāmāṇyamanumeyam ।
brahma ca saguṇanirguṇabhedena dvividham ।
saguṇaṃ ca jīveśvarabhedena dvividham ।
tatra satyajñānānantādilakṣaṇatvena śrutyupadiṣṭaṃ nirguṇam ।
jagatkāraṇatvādirūpeṇopadiṣṭaṃ saguṇamaiśvaram ।
svasṛṣṭaprapañcapraveṣṭṛtvādirūpeṇopadiṣṭaṃ jīvarūpam ।
tairetaistattvapadārthapariśodhanaparairupakṛtāni tattvamasyādimahāvākyāni pramāṇāntarānavagataṃ paramapuruṣārthaprayojanaṃ ca brahmātmaikyamupadiśanti ।
[]
tadavagamāt paramapuruṣārthalābhaṃ ca tānyevopadiśanti ।
evaṃ pūrvottarakāṇḍātmanā bhinnasya vedasyādhyayanavidhiparigṛhītatvād vivakṣitārthatvena niścitasyārthavicārāya mīmāṃsāśāstraṃ pravṛttam ।
tacca viṃśatyadhyāyaparimitaṃ kāṇḍatrayātmakaṃ bhavati ।
tatra pūrvamīmāṃsā dvādaśādhyāyamitā karmakāṇḍaniṣṭhā ।
tatsūtrakarttā jaiminiḥ ।
bhāṣyakāraḥ śabarasvāmī ।
tadvyākhyātārau bhaṭṭakumāraprabhākarau ।
tayorbhaṭṭakumāreṇa vidhivākyāni bhāvanāparatayā vyākhyātāni, prabhākareṇa niyogaparatayā ।
uttaramīmāṃsā tu dvirūpā saguṇanirguṇabrahmaniṣṭhā aṣṭādhyāyamitā vyāsapraṇītā ।
tatra saguṇabrahmaniṣṭhā devatākāṇḍātmikādhyāyacatuṣṭayavatī ।
iha bhāṣyakāraḥ saṅkarṣaḥ ।
tatra prathame adhyāye sarveṣāṃ mantravipraśeṣāṇāṃ devatātattvapratipādane tātparyamiti pratipāditam ।
dvitīye vidhyarthavādādervedaśeṣasya mantradevatāśeṣatvamupapādyate ।
tṛtīye devatātattvaṃ svecchāvigrahatvādiguṇagaṇālaṅkṛtamiti darśitam ।
caturthe tattaddevatāprasādatastattallokaveṣavibhūṣaṇaiśvaryānandāvāptilakṣaṇaṃ devatopāsanaphalaṃ nirṇītam ।
evaṃ madhyamamīmāṃsā sarvadevatātmano hareḥ pratipādiketi saguṇabrahmaparā bhavati ।
jñānakāṇḍātmikā tu nirguṇabrahmaniṣṭhā ।
sāpi caturadhyāyamitā ।
asyā bhāṣyakāraḥ śaṅkarabhagavatpādaḥ ।
[]
tadekadeśinaśca brahmadattabhāskararāmānujānandatīrthādayo matabhedena tadbhāṣyābhāsān racayāñcakuḥ ।
iha prathamādhyāyena sarveṣāṃ vedāntānāṃ pratyaktattave brahmaṇi samanvayaḥ pradarśitaḥ ।
dvitīyena tatra pratyakṣādipramāṇāntaravirodhaḥ parāstaḥ ।
tṛtīyena brahmajñānasyāntaraṅgasādhanāni śravaṇamanananididhyāsanāni samūlānyupadiṣṭāni ।
caturthādhyāyena sadyaḥ krameṇa vā muktilakṣaṇaṃ jñānaphalamupāsanāphalaṃ copavarṇitam ।
muktiścātmavidyāstamaya eva ।
tataścātmajijñāsāmapāsyātmanaḥ sukhaduḥkhaprāptiparihāropāyamātramanvicchantamajñaṃ pumāṃsaṃ prati karmakāṇḍaṃ pravṛttam ।
brahmaviṣṇurudrendrasomasūryānilānalādidevatāsālokyādisukhakāmaṃ prati devatākāṇḍaṃ pravṛttam ।
aśeṣaviṣayasukhaviraktaṃ bandhamokṣasukhameva kāṅkṣamāṇamātmatattvajijñāsuṃ puruṣapravaramadhikṛtya brahmakāṇḍaṃ pravṛttamityalamativistareṇa ।
anāptavākyatvaparasparaviruddhārthatvādibhirbauddhādyāropitāprāmāṇyaśaṅkāpaṅkaparikṣālanaparatvāt tadapekṣitapramāṇaprameyapramātrādilakṣaṇanirūpakatvācca tarkaśāstraṃ vedopāṅgaṃ bhavati ।
tat tu naiyāyikavaiśeṣikabhedena dvividham ।
tatra naiyāyikaṃ ṣoḍaśapadārthaniṣṭhamakṣapādopajñam ।
vaiśeṣikaṃ ṣaṭpadārthaniṣṭhaṃ kaṇādopajñam ।
yat tu nirīśvaraseśvarabhedena dvividhaṃ sāṅkhyaśāstraṃ, taditihāsapurāṇe antarbhūtamiti na pṛthag gaṇyate ।
[]
anayornirīśvarasāṅkhyaṃ pañcaviṃśatitattvaniṣṭhaṃ kapilaśca kāra ।
seśvarasāṅkhyaṃ ṣaḍviṃśatitattvaniṣṭhaṃ patañjalirakarod, yena pāṇinipraṇītasyāṣṭādhyāyamitasya vyākaraṇasya bhāṣyamanugṛhītam ।
evamaṣṭādaśa vidyāsthānāni ।
tānyetāni kalpādau paramapuruṣeṇa brahmaṇe anugṛhītāni ।
tathāca śrīvāyavīye-
"aṅgāni vedāścatvāro mīmāṃsā nyāyavistaraḥ ।
purāṇaṃ dharmaśāstraṃ ca vidyāṃ hyetāścaturdaśa ।।
āyurvedo dhanurvedo gāndharvaścetyanukramāt ।
arthaśāstraṃ paraṃ tasmād vidyāstvaṣṭādaśa smṛtāḥ ।।
aṣṭādaśānāmetāsāṃ vidyānāṃ bhinnavartmanām ।
ādikarttā kaviḥ sākṣācchūlapāṇiriti śrutiḥ ।।
sa hi sarvajagannāthaḥ sisṛkṣurakhilaṃ jagat ।
brahmāṇaṃ vidadhe sākṣāt putramagre sanātanam ।।
tasmai prathamaputrāya brahmaṇe viśvayonaye ।
vidyāścemā dadau pūrvaṃ viśvasthityarthamīśvaraḥ" ।।
iti ।
tāni ca vidyāsthānāni marīcyādimukhena brahmaṇā asmiṁlloke pravarttitāni yuge asminnalpāyuṣyālpabuddhitvādidoṣād manuṣyaiḥ sākalyena dhārayitumaśakyānīti parameśvaraḥ svayameva vyāsarūpī bhūtvā saṃkṣiptavān ।
yathoktaṃ dvitīyaskandhe-
[]
"kālena mīlitadṛśāmavamṛśya nṛṇāṃ stokāyuṣāṃ svanigamo bata dūrapāraḥ ।
āvirhitastvanuyugaṃ sa hi satyavatyāṃ vedadrumaṃ viṭapaśo vibhajiṣyati sma" ।।
iti ।
evamāgamapramāṇaṃ nirūpitam ।