--- source: vampsm_u-Cleaned.txt | block: 14 | label: meter | g:0.25 m:0.701 ---

lomaharṣaṇa uvāca ।
iti daityapatiḥ śrutvā vacanaṃ raudramapriyam ।
prasādayāmāsa guruṃ praṇipatya punaḥ punaḥ ।।
baliruvāca
prasīda tāta mā kopaṃ kuru mohahate mayi ।
balāvalepamūḍhena mayaitadvākyamīritam ।।
mohāpahatavijñānaḥ papo ahaṃ ditijottama ।
yacchapto asmi durācārastatsādhu bhavatā kṛtam ।।
rājyabhraṃśaṃ yaśobhraṃśaṃ prapsyāmīti tatastvaham ।
viṣaṇṇo asi yathā tāta tathaivāvinaye kṛte ।।
trailokyarājyamaiśvaryamanyadvā nātidurlabham ।
sasāre durlabhāstāta guravo ye bhavadvidhāḥ ।।
prasīda tāta mā kopaṃ kartumarhasi daityapa ।
tvatkopaparidagdho ahaṃ paritapye divāniśam ।।
prahlāda uvāca
vatsa kopena me moho janitastena te mayā ।
śāpo datto vivekaśca mohenāpahṛto mama ।।
yadi mohena me jñānaṃ nākṣiptaṃ syānmahāsura ।
tatkathaṃ sarvagaṃ jānan hariṃ kaccicchapāmyaham ।।
yo yaḥ śāpo mayā datto bhavato asurapuṅgava ।
bhāvyametena nūnaṃ te tasmāttvaṃ mā viṣīda vai ।।
adyaprabhṛti deveśe bhagavatyacyute harau ।
bhavethā bhaktimānīśe sa te trātā bhaviṣyati ।।
śāpaṃ prāpya ca me vīra deveśaḥ saṃsmṛtastvayā ।
tathā tathā vadiṣyāmi śreyastvaṃ prāpsyase yathā ।।
lomaharṣaṇa uvāca
aditirvaramāsādya sarvakāmasamṛddhidam ।
krameṇa hyudare devo vṛddhiṃ prāpto mahāyaśāḥ ।।
tato māse atha daśame kāle prasava āgate ।
ajāyata sa govindo bhagavān vāmanākṛtiḥ ।।
avatīrṇe jagannāthe tasmin sarvāmareśvare ।
devāśca mumucurduḥkhaṃ devamātāditistathā ।।
vavurvātāḥ sukhaspārśā nīrajaskamabhūnnabhaḥ ।
dharme ca sarvabhūtānāṃ tadā matirajāyata ।।
nodvegaścāpyabhūd dehe manujānāṃ dvijottamāḥ ।
tadā hi sarvabhūtānāṃ dharme matirajāyata ।।
taṃ jātamātraṃ bhagavān brahma lokapitāmahaḥ ।
jātakarmādikāṃ kṛtvā kriyāṃ tuṣṭāva ca prabhum ।।
brahmovāca
jayādhīśa jayājeya jaya viśvaguro hare ।
janmamṛtyujarātīta jayānanta jayācyuta ।।
jayājita jayāśeṣa jayāvyaktasthite jaya ।
paramārthārtha sarvajña jñānajñeyārthaniḥsṛta ।।
jayāśeṣa jagatsākṣiñjagatkartarjagadguro ।
jagato ajagadanteśa sthitau pālayate jaya ।।
jayākhila jayāśeṣa jaya sarvahṛdisthita ।
jayādimadhyāntamaya sarvajñānamayottama ।।
mumukṣubhiranirdeśya nityahṛṣṭa jayeśvara ।
yogibhirmuktikāmaistu damādighuṇabhūṣaṇa ।।
jayātisūkṣma durjñeya jaya sthūla jaganmaya ।
jaya sūkṣmātisūkṣma tvaṃ jayānindriya sendriya ।।
jaya svamāyāyogastha śeṣabhoga jayākṣara ।
jayaikadaṃṣṭraprāntena samuddhṛtavasuṃdhara ।।
nṛkesarin surārātivakṣasthalavidāraṇa ।
sāmprataṃ jaya viśvātman māyāvāmana keśava ।।
nijamāyāparicchinna jagaddhātarjanārdana ।
jayācintya jayānekāsvarūpaikavidha prabho ।।
varddhasva vardhitānekavikāraprakṛte hare ।
tvayyeṣā jagatāmīśe saṃsthitā dharmapaddhatiḥ ।।
na tvāmahaṃ na ceśāno nendrādyāstridaśā hare ।
jñātumīśā na munayaḥ sanakādyā na yoginaḥ ।।
tvaṃ māyāpaṭasaṃvīto jagatyatra jagatpate ।
kastvāṃ vetsyati sarveśa tvatprasādaṃ vinā naraḥ ।।
tvamevārādhito yasya prasādasumukhaḥ prabho ।
sa eva kevalaṃ devaṃ vetti tvāṃ netaro naja ।।
tadīśvareśvareśāna vibho varddhasva bhāvana ।
prabhavāyāsya viśvasya viśvātman pṛthulocana ।।
lomaharṣaṇa uvāca
elaṃ stuto hṛṣīkeśaḥ sa tadā vāmanākṛtiḥ ।
prahasya bhāvagambhīramuvācārūḍhasaṃpadam ।।
stuto ahaṃ bhavatā pūrvamindrādyaiḥ kaśyapena ca ।
mayā ca vaḥ pratijñātamindrasya bhuvanatrayam ।।
bhṛyaścahaṃ stuto adityā tasyāścāpi mayāśrutam ।
yathā śakrāya dāsyāmi trailokyaṃ hatakaṇṭakam ।।
so ahaṃ tathā kariṣyāmi yathendro jagataḥ patiḥ ।
bhaviṣyati sahasrākṣaḥ satyametad bravīmi vaḥ ।।
tataḥ kṛṣṇājinaṃ brahma hṛṣīkeśāya dattavān ।
yajñopavītaṃ bhagavān dadau tasya bṛhaspatiḥ ।।
āṣāḍhamadadād daṇḍaṃ marīcirbrahmaṇaḥ sutaḥ ।
kamaṇḍaluṃ vasiṣṭhaśca kauśaṃ cīramathāṅgirāḥ ।
āsanaṃ caiva pulahaḥ pulastyaḥ pītavāsasī ।।
upatasthuśca taṃ vedāḥ praṇavasvarabhūṣaṇāḥ ।
śāstrāṇyaśeṣāṇi tathā sāṃkhyayogoktayaśca yāḥ ।।
sa vāmano jaṭī daṇḍī chatrī dhṛtakamaṇḍaluḥ ।
sarvadevamayo devo baleradhvaramabhyagāt ।।
yatra yatra padaṃ viprā bhūbhāge vāmano dadau ।
dadāti bhūmirvivaraṃ tatra tatrābhipīḍitā ।।
sa vāmano jaḍagatirmṛdu gacchan saparvatām ।
sābdhidvīpavatīṃ sarvāṃ cālayāmāsa bhedinīm ।।
bṛhaspatistu śanakairmārgaṃ darśayate śubham ।
tathā krīḍāvinodārthamatijāḍyagato abhavat ।।
tataḥ śeṣo mahānāgo niḥsṛtyāsau rasātalāt ।
sāhāyyaṃ kalpayāmāsa devadevasya cakriṇaḥ ।।
tadadyāpi ca vikhyātamahervilamanuttamam ।
tasya saṃdarśanādeva nāgebhyo na bhayaṃ bhavet ।।