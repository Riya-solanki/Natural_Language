--- source: brssbh1u-Cleaned.txt | block: 159 | label: meter | g:0.374 m:0.653 ---

apica yatra tu nirastasarvaviśeṣaṃ pārameśvaraṃ rūpamupadiśyate, bhavati tatra śāstram- aśabdarmasparśamarūpamavyayam' ityādi ।
sarvakāraṇattvāttu vikāradharmairapi kaiścidviśiṣṭaḥ parameśvara upāsyatvena nirdiśyate- asarvakarmā sarvakāmaḥ sarvagandhaḥ sarvarasaḥ' ityādinā ।
tathā hiraṇyaśmaśrutvādinirdeśo api bhaviṣyati ।
yadapyādhāraśravaṇānna parameśvara iti, atrocyate- svamahimapratiṣṭhasyāpyādhāraviśeṣopadeśa upāsanārtho bhaviṣyati, sarvagatatvādbrahmaṇo vyomavatsarvāntaratvopapatteḥ ।
aiśvaryamaryādāśravaṇamapyadhyātmādhidaivatavibhāgāpekṣamupāsanārthameva ।
tasmātparameśvara evākṣyādityayorantarupadiśyate ।।