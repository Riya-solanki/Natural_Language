--- source: simhrs_u-Cleaned.txt | block: 156 | label: meter | g:0.261 m:0.884 ---

atha abhisārikā -
madanānala-santaptā yābhisārayati priyam । 
jyotsnā-tāmasvinī yāna-yogyāmbara-vibhūṣaṇā ।।
svayaṃ vābhisared yā tu sā bhaved abhisārikā । 
asyāḥ santāpa-cintādyā vikriyās tu yathocitam ।।
kāntābhisaraṇae svīyā lajjānāśādi-śaṅkayā । 
vyāghra-huṅkāra-santrasta-mṛga-śāva-vilocanā ।।
nīlyādi-rakta-vasana-racitāṅgāvaguṇṭhanā । 
svāṅge vilīnāvayavā niḥśabdaṃ pāda-cāriṇī ।।
susnigdhaika-sakhī-mātra-yuktā yāti samutsukā । 
mṛṣā priye tu nidrāṇe pārśve tiṣṭhati niścalā ।।
garvātireka-nibhṛtā śītaiḥ srag-dāma-candanaiḥ । 
bhāvajñā bodhayaty enaṃ tad-bhāvāvekṣaṇotsukā ।।