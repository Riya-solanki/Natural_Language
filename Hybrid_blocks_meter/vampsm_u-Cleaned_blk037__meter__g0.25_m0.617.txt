--- source: vampsm_u-Cleaned.txt | block: 37 | label: meter | g:0.25 m:0.617 ---

sanatkumāra uvāca
sthāṇorvaṭasyottarataḥ sukratīrthaṃ prakīrtitam ।
sthāṇorvaṭasya pūrveṇa somatīrthaṃ dvijottama ।।
sthāṇorvaṭaṃ dakṣiṇato dakṣatīrthamudāhṛtam ।
sthāṇorvaṭāt paścimataḥ skandatīrthaṃ pratiṣṭhitam ।।
etāni puṇyatīrtāni madhye sthāṇuriti smṛtaḥ ।
tasya darśanamātreṇa prāpnoti paramaṃ padam ।।
aṣṭamyāṃ ca caturdaśyāṃ yastvetāni parikramet ।
pade pade yajñaphalaṃ sa prāpnoti na śaṃśayaḥ ।।
etāni munibhiḥ sādhyairādityairvasubhistadā ।
marudbhirvahnibhiścaiva sevitāni prayatnataḥ ।।
anye ye prāṇinaḥ kecit praviṣṭāḥ sthāṇumuttamam ।
sarvapāpavinirmuktāḥ prayānti paramāṃ gatim ।।
asti tatsaṃnidhau liṅgaṃ devadevasya śūlinaḥ ।
umā ca liṅgarūpeṇa harapārśvaṃ na muñcati ।।
tasya darśanamātreṇa siddhiṃ prāpnoti mānavaḥ ।
vaṭasya uttare pārśve takṣakeṇa mahātmanā ।।
pratiṣṭhitaṃ mahāliṅgaṃ sarvakāmapradāyakam ।
vaṭasya pūrvadigbhāge viśvakarmakṛtaṃ mahat ।।
liṅgaṃ pratyaṅmukhaṃ dṛṣṭvā siddhimāpnoti mānavaḥ ।
tatraiva liṅgarūpeṇa sthitā devī sarasvatī ।।
praṇamya tāṃ prayatnena buddhiṃ medhāṃ ca vindati ।
vaṭapārśve sthitaṃ liṅgaṃ brahmaṇā tat pratiṣṭhitam ।।
dṛṣṭvā vaṭeśvaraṃ devaṃ prayāti paramaṃ padam ।
tataḥ sthāṇuvaṭaṃ dṛṣṭvā kṛtvā cāpi pradakṣiṇam ।।
pradikṣiṇīkṛtā tena saptadvīpā vasuṃdharā ।
sthāṇoḥ paścimadigbāge nakulīśo gaṇaḥ smṛtaḥ ।।
tamabhyarcya prayatnena sarvapāpaiḥ pramucyate ।
tasya dakṣiṇadigbhāge tīrthaṃ rudrakaraṃ smṛtam ।।
tasmin snātaḥ sarvatīrthe snāto bhavati mānavaḥ ।
tasya cottaradigbhāge rāvaṇena mahātmanā ।।
pratiṣṭhitaṃ mahāliṅgaṃ gokarṇaṃ nāma nāmataḥ ।
āṣāḍhamāse yā kṛṣṇā bhaviṣyati caturdaśī ।
tasyāṃ yor'cati gokarṇaṃ tasya puṇyaphalaṃ śṛṇu ।।
kāmato akāmato vāpi yat pāpaṃ tena saṃcitam ।
tasmād vimucyate pāpāt pūjayitvā haraṃ śuciḥ ।।
kaumārabrahmacaryeṇa yatpuṇyaṃ prāpyate naraiḥ ।
tatpuṇyaṃ sakalaṃ tasya aṣṭamyāṃ yor'cayecchivam ।।
yadīcchet paramaṃ rūpaṃ saubhāgyaṃ dhanasaṃpadaḥ ।
kumāreśvaramāhātmyāt siddhyate nātra saṃśayaḥ ।
tasya cottaradigbāge liṅgaṃ pūjya vibhīṣaṇaḥ ।
ajaraścāmaraścaiva kalpayitvā babhūva ha ।।
āṣāḍhasya tu māsasya śuklā yā cāṣṭamī bhavet ।
tasyāṃ pūjya sopavāso hyamṛtatvamavāpnuyāt ।।
khareṇa pūjitaṃ liṅgaṃ tasmin sthāne dvijottama ।
taṃ pūjayitvā yatnena sarvakāmānavāpnuyāt ।।
dūṣaṇastriśirāścaiva tatra pūjya maheśvaram ।
yathābhilaṣitān kāmānāpatustau mudānvitau ।।
caitramāse site pakṣe yo narastatra pūjayet ।
tasya tau varadau devau prayacchete abhivāñchitam ।।
sthāṇorvaṭasya pūrvoṇa hastipādeśvaraḥ śivaḥ ।
taṃ dṛṣṭvā mucyate pāpairanyajanmani saṃbhavaiḥ ।।
tasya dakṣiṇato liṅgaṃ hārītasya ṛṣeḥ sthitam ।
yat praṇaṇya prayatnena siddhiṃ prāpnoti mānavaḥ ।।
tasya dakṣiṇapārśve tu vāpītasya mahātmanaḥ ।
lihgaṃ trailokyavikhyātaṃ sarvapāpaharaṃ śivam ।।
kaṅgālarūpiṇā cāpi rudreṇa sumahātmanā ।
pratiṣṭhitaṃ mahāliṅgaṃ sarvapāpapraṇaśanam ।।
bhuktidaṃ muktidaṃ proktaṃ sarvakilbiṣanāśanam ।
liṅgasya darśanāccaiva agniṣṭomaphalaṃ labhet ।।
tasya paścimadigbhāge liṅgaṃ siddhapratiṣṭhitam ।
siddheśvaraṃ tu vikhyātaṃ sarvasiddhipradāyakam ।।
tasya dakṣiṇadigbāge mṛkaṇḍena mahātmanā ।
tatra pratiṣṭhitaṃ liṅgaṃ darśanāt siddhidāyakam ।।
tasya pūrve ca digbhāge ādityena mahātmanā ।
pratiṣṭhitaṃ liṅgavaraṃ sarvakilbiṣanāśanam ।।
citrāṅgadastu gandharvo rambhā cāpsarasāṃ varā ।
parasparaṃ sānurāgau sthāṇudarśanakāṅkṣiṇau ।।
dṛṣṭvā sthāṇuṃ pūjayitvā sānurāgau parasparam ।
ārādhya varadaṃ devaṃ pratiṣṭhāpya maheśvaram ।।
citrāṅgadeśvaraṃ dṛṣṭvā tathā rambheśvaraṃ dvija ।
subhago darśanīyaśca kule janma samāpnuyāt ।।
tasya dabhiṇato liṅgaṃ vajriṇā sthāpitaṃ purā ।
tasya prasādāt prāpnoti manasā cintitaṃ phalam ।।
parāśareṇa muninā tataivārādhya śaṅkaram ।
prāptaṃ kavitvaṃ paramaṃ darśanācchaṅkarasya ca ।।
vedavyāsena muninā ārādhya parameśvaram ।
sarvajñatvaṃ brahmajñānaṃ prāptaṃ devaprasādataḥ ।।
sthāṇoḥ paścimadigbhāge vāyunā jagadāyunā ।
pratiṣṭhitaṃ mahāliṅgaṃ darśanāt pāpanāśanam ।।
tasyāpi dakṣiṇe bhāge liṅgaṃ himavateśvaram ।
pratiṣṭhitaṃ puṇyakṛtāṃ darśanāt siddhikārakam ।।
tasyāpi paścime bhāge kārtavīryeṇa sthāpitam ।
liṅgaṃ pāpaharaṃ sadyo kārtanāt puṇyamāpnuyāt ।।
tasyāpyuttaradigbhāgo supārśve sthāpitaṃ punaḥ ।
ārādhya hanumāṃścāpa siddhiṃ devaprasādataḥ ।।
tasyaiva pūrvadigbhāge viṣṇunā prabhaviṣṇunā ।
ārādhya varadaṃ devaṃ cakraṃ labdhaṃ sudarśanam ।।
tasyāpi pūrvādighbhāge mitreṇa varuṇena ca ।
pratiṣṭhitau liṅgavarau sarvakāmapradāyakau ।।
etāni munibhiḥ sādhyairādityairvasubhistathā ।
sevitāni prayatnena sarvapāpaharāṇi vai ।।
kharṇaliṅgasya paścāttu ṛṣibhistattvadarśibhiḥ ।
pratiṣṭhitāni liṅgāni yeṣāṃ saṃkhyā na vidyate ।।
tathā hyuttaratastasya yāvadoghavatī nadī ।
sahasramekaṃ liṅgānāṃ devapaścimataḥ sthitam ।।
tasyāpi pūrvadigbhāge bālakhilyairmahātmabhiḥ ।
pratiṣṭhitā rudrakoṭiryāvatsaṃnihitaṃ saraḥ ।।
dakṣiṇena tu devasya gandharvairyakṣakinnaraiḥ ।
pratiṣṭhitāni liṅgāni yeṣāṃ saṃkhyā na vidyate ।।
tisraḥ koṭyor'dhakoṭī ca liṅgānāṃ vāyurabravīt ।
asaṃkhyātāḥ sahasrāṇi ye rudrāḥ sthāṇumāśritāḥ ।।
etajjñātvā śraddadhānaḥ sthāṇuliṅgaṃ samāśrayet ।
yasya prasādāt prāpnoti manasā cintitaṃ phalam ।।
akāmo vā sakāmo vā praviṣṭaḥ sthāṇumandiram ।
vimuktaḥ pātakairghoraiḥ prāpnoti paramaṃ padam ।।
caitre māse trayodaśyāṃ divyanakṣatrayogataḥ ।
śukrārkacandrasaṃyoge dine puṇyatame śubhe ।।
pratiṣṭhitaṃ sthāṇuliṅgaṃ brahmaṇā lokadhāriṇā ।
ṛṣibhirdevasaṃghaiśca pūjitaṃ śāśvatīḥ samāḥ ।।
tasmin kāle nirāhārā mānavāḥ śraddhayānvitāḥ ।
pūjayanti śivaṃ ye vai te yānti paramaṃ padam ।।
tadārūḍhamidaṃ jñātvā ye kurvanti pradakṣiṇam ।
pradakṣiṇīkṛtā taistu saptadvīpā vasuṃdharā ।।