--- source: simhrs_u-Cleaned.txt | block: 1117 | label: meter | g:0.25 m:0.788 ---

tathā ca bhāva-prakāśikāyām-
śṛṅgāro hāsya-bhūyiṣṭhaḥ śṛṅgārābhāsa īritaḥ ।
hāsyo bībhatsa-bhūyiṣṭho hāsyābhāsa itīritaḥ ।।
vīro bhayānaka-prāyo vīrābhāsa itīritaḥ ।
adbhutaḥ karuṇāśleṣād adbhutābhāsa ucyate ।।
raudraḥ śoka-bhayāśleṣād raudrābhāsa itīritaḥ ।
karuṇo hāsya-bhūyiṣṭhaḥ karuṇābhāsa ucyate ।।
bībhatso' dbhuta-śṛṅgārī bībhatsābhāsa ucyate ।
sa syād bhayānakābhāso raudra-vīropasaṅgamāt ।। iti ।