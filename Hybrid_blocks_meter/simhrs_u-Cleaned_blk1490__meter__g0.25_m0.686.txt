--- source: simhrs_u-Cleaned.txt | block: 1490 | label: meter | g:0.25 m:0.686 ---

atha sandhy-antarāṇi-
mukhādi-sandhiṣv aṅgānām aśaithilya-pratītaye ।
sandhy-antarāṇi yojyāni tatra tatraikaviṃśatiḥ ।। 
ācāryāntara-saṃmatyā camatkārodayād api ।
vakṣye lakṣaṇam eteṣām udāhṛtim api sphuṭam ।। 
sāma-dāne bheda-daṇḍau pratyutpanna-matir vadhaḥ ।
gotra-skhalitam ojaś ca dhīḥ krodhaḥ sāhasaṃ bhayam ।। 
māyā ca saṃvṛtir bhrāntir dūtyaṃ hetv-avadhāraṇam ।
svapna-lekhau madaś citram ity etāny ekaviṃśatiḥ ।।