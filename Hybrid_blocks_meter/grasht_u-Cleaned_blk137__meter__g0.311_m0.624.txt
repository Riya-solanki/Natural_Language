--- source: grasht_u-Cleaned.txt | block: 137 | label: meter | g:0.311 m:0.624 ---

sarvotkṛṣṭatvena gaganagrāsasādhanam āha kṣāretyādi ।।
kṣudbodho rasarājasya jāyate iti śeṣaḥ ।।
kaiḥ kṛtvā kṣārauṣadhipaṭvamlaiḥ kṣārauṣadhayo ahimārādayaḥ paṭu saindhavam amlam amlavetasādi etaiḥ kṣudutpattir bhaved ityarthaḥ ।।
kṣārauṣadhayo yathā ।
ahimāramapāmārge taṇḍulīyakasaṃyutam ।
snuhyarkakaravīraṃ ca lāṅgalīkṣīrakandau ।।
karkoṭīṃ kañcukīṃ tumbāṃ palāśaṃ cāgnimanthakam ।
karīraṃ citrakaṃ śigruṃ varuṇaṃ vetasaṃ vaṭam ।।
paṭolyarjunakūṣmāṇḍakadalīvajrakandakam ।
aśvatthaṃ sūraṇaṃ jālīṃ dahet kandān anekaśaḥ ।।
antardhūmena sarvāṃśca devadālīṃ dahettathā ।
auṣadhikṣāranāmāsau gaṇastu parikīrtitaḥ ।।
iti ।।
amlaṃ yathā ।
amlavetasajambīraṃ lakucaṃ bījapūrakam ।
cāṅgerī caṇakāmlaṃ ca nāraṅgaṃ tittiḍī tathā ।।
ambaṣṭhā karamardaśca kapitthaḥ karaṇādikaḥ ।
pañcāmlasaṃyuto vā syādamlavargaḥ prakīrtitaḥ ।।
caṇakāmlaṃ ca sarveṣām ekameva praśasyate ।
amlavetasamekaṃ vā sarveṣāmuttamottamam ।।
iti ।।
ityetaiḥ kṣārauṣadhipaṭvamlaiḥ kṣudbodho bhavet rāgabandhane ca bhavetāṃ rāgo rañjanaṃ bandhanaṃ pūrvam upavarṇitam ।।
kuto hetoḥ etaiḥ pūrvoktaiḥ karaṇarūpaiḥ svedāt ।।
punariti viśeṣaṇe ।।
pakṣacchedaḥ rasapakṣāpakartanaṃ yathā sthiro bhavati dravyatvaṃ guṇavattvaṃ vā gaganamabhrakaṃ vinā na bhavatītyarthaḥ ।।