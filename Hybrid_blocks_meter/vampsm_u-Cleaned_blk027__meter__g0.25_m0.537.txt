--- source: vampsm_u-Cleaned.txt | block: 27 | label: meter | g:0.25 m:0.537 ---

ṛṣaya ūcuḥ ।
kathaṃ maṅkaṇakaḥ siddhaḥ kasmājjāto mahānṛṣiḥ ।
nṛtyamānastu devena kimarthaṃ sa nivāritaḥ ।।
lomaharṣaṇa uvāca
kaśyapasya suto jajñe mānaso maṅkaṇomuniḥ ।
snānaṃ kartuṃ vyavasito gṛhītvā valkalaṃ dvijaḥ ।।
tatra gatā hyapsaraso rambhādyāḥ priyadarśanāḥ ।
snāyanti rucirāḥ snigdhāstena sārdhamaninditāḥ ।।
tato munestadā kṣobhādretaḥ skannaṃ yadambhasi ।
tadretaḥ sa tu jagrāha kalaśe vai mahātapāḥ ।।
saptadhā pravibhāgaṃ tu kalaśasthaṃ jagāma ha ।
tatrarṣayaḥ spata jātā viduryān marutāṃ gaṇān ।
vāyuvego vāyubalo vāyuhā vāyumaṇḍalaḥ ।
vāyujvalo vāyureto vāyucakraśca vīryavān ।।
ete hyapatyāstasyarṣerdhārayanti carācaram ।
purā maṅkaṇakaḥ siddhaḥ kuśāgreṇeti me śrutam ।।
kṣataḥ kila kare viprāstasya śākaraso asravat ।
sa vai śākarasaṃ dṛṣṭvā harṣāviṣṭaḥ pranuttavān ।।
tataḥ sarvaṃ pranṛttaṃ ca sathāvaraṃ jaṅmaṃ ca yat ।
pranuttaṃ ca jagad dṛṣṭvā tejasā tasya mohitam ।।
brahmādibhiḥ suraistatra ṛṣibhiśca tapodhanaiḥ ।
vijñapto vai mahādevo munerarthe dvijottamāḥ ।।
nāya nṛtyed yathā deva tathā tvaṃ kartumarhasi ।
tato devo muniṃ dṛṣṭvā harṣāviṣṭamatīva hi ।।
suraṇāṃ hitakāmārthaṃ mahādevo abhyabhāṣata ।
harṣasthānaṃ kimarthaṃ ca tavedaṃ munisattama ।
tapasvino dharmapathe sthitasya dvijasattama ।।
kiṃ na paśyasi me brahman karācchākarasaṃ srutam ।
yaṃ dṛṣṭvāhaṃ pranutto vai harṣeṇa mahatānvitaḥ ।।
taṃ prahasyābravīd devo muniṃ rāgema mohitam ।
ahaṃ na vismayaṃ vipra gacchāmīha prapaśyatām ।।
evamuktvā muniśreṣṭhaṃ devadevo mahādyutiḥ ।
aṅgulyagreṇa viprendrāḥ svāṅguṣṭhaṃ tāḍayad bhavaḥ ।।
tato bhasma kṣatāt tasmānnirgataṃ himasannibham ।
tad dṛṣṭvā vrīḍitovipraḥ pādayoḥ patito abravīt ।।
nānyaṃ devādahaṃ manye śūlapāṇermahātmanaḥ ।
carācarasya jagato varastvamasi śūladhṛk ।।
tvadāśrayāśca dṛśyante surā brahmādayo anagha ।
pūrvastvamasi devānāṃ kartā kārayitā mahat ।।
tvatprasādāt surāḥ sarve modante hyakulobhayāḥ ।
evaṃ stutvā mahādevamṛṣiḥ sa praṇato abravīt ।।
bhagavaṃstvaprasādāddhi tapo me na kṣayaṃ vrajet ।
tato devaḥ prasānnātmā tamṛṣiṃ vākyamabravīt ।।
īśvara uvāca
tapaste varddhatāṃ vipra matprasādāt sahasradhā ।
āśrame ceha vatsyāmi tvayā sārddhamahaṃ sadā ।।
saptasārasvate snātvā yo mamarciṣyate naraḥ ।
na tasya durlabhaṃ kiñcidiha loke paratra ca ।।
sārasvataṃ ca taṃ lokaṃ gamiṣyati na saṃśayaḥ ।
śivasya ca prasādena pāpnoti paramaṃ padam ।।
iti śrīvāmanapurāṇe saromāhātmye saptadaśodhyāyaḥ