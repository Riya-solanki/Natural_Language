--- source: brssgo2u-Cleaned.txt | block: 73 | label: meter | g:0.253 m:0.631 ---

vilakṣaṇatvāditarkāṇāmapratiṣṭhitatve api vyāptipakṣadharmatāsaṃpannaḥ kaścittarkaḥ pratiṣṭhito bhaviṣyati tena pradhānamanumeyamityarthaḥ ।
nanu so apyapratiṣṭhitaḥ tarkajātīyatvāt vilakṣaṇatvādivadityata āha-nahīti ।
tarkajātīyatvāditi tarkaḥ pratiṣṭhito na vā ।
ādye atraivāpratiṣṭhitatvasādhyābhāvādvayabhicāraḥ ।
dvitīye api na sarvatarkāṇāmapratiṣṭhitatvaṃ hetvabhāvādityabhisaṃdhimānāha-etadapīti ।
kiñcānāgatapāka iṣṭasādhanaṃ, pākatvāt, atītapākavadityādiṣṭasādhanānumānātmakatarkasya pravṛttinivṛttivyavahārahetutvānnāpratiṣṭhetyāha-sarvatarketi ।
adhvā viṣayaḥ pākabhojanādirviṣabhakṣaṇādiśca, tatsāmānyena pākatvādinānāgataviṣaye pākādau sukhaduḥkhahetutvānumityā pravṛttyādirityarthaḥ ।
kiñca pūrvottaramīmāṃsayostarkeṇaiva vākyatātparyanirṇayasya kriyamāṇatvāttarkaḥ pratiṣṭhita ityāha-śrutyartheti ।
manurapi keṣāñcittarkāṇāṃ pratiṣṭhāṃ manyata ityāha-manuriti ।
dharmasya śuddhiradharmādbhedanirṇayaḥ ।
kasyacittarkasyāpratiṣṭhitatvamaṅgīkaroti-ayameveti ।
sarvatarkāṇāṃ pratiṣṭhāyāṃ pūrvapakṣa eva na syāditi bhāvaḥ ।
pūrvapakṣatarkavatsiddhāntatarko apyapratiṣṭhitaḥ, tarkatvāviśeṣāditi vadantamupahasati-nahīti ।
kvacittarkasya pratiṣṭhāyāmapi jagatkāraṇaviśeṣe tarkasya svātantryaṃ nāstīti sūtraśeṣaṃ vyācaṣṭe-yadyapītyādinā ।
atigambhīratvaṃ brahmaṇo vedānyamānāgamyatvam ।
bhāvasya jagatkāraṇasya yāthātmyamadvayatvam ।
muktinibandhanaṃ muktyālambanam ।
brahmaṇo vedānyamānāgamyatvaṃ darśayati-rūpāditi ।
avimokṣo muktyabhāva ityarthāntaramāha-apicetyādinā ।
ekarūpavastujñānasya samyagjñānatve api tarkajanyatvaṃ kiṃ na syādityata āha-tatraivaṃ satīti ।
tarkotthajñānānāṃ mitho vipratipatterna samyagjñānatvam ।
samyagjñāne vipratipattyayogādityarthaḥ ।
ekarūpeṇānavasthito viṣayo yasya tattarkaprabhavaṃ kathaṃ samyagjñānaṃ bhavediti yojanā ।
nanu sāṃkhyasya śreṣṭhatvāttañjñānaṃ samyagityāśaṅkya hetvasiddhimāha-naca pradhāneti ।
nanu sarvatārkikairmilitvā niścitatarkotthā matirmuktiheturityata āha-naca śakyanta iti ।
tasmāt tarkotthajñānānmuktyayogāt tarkeṇa vedāntasamanvayabādho na yuktaḥ, tadbādhe samyagjñānālābhenānirmokṣaprasaṅgāditi sūtrāṃśārthamupasaṃharati-ato anyatreti ।
samanvayasya tarkeṇāvirodhe phalitamadhikaraṇārthamupasaṃharati-ata āgameti ।।