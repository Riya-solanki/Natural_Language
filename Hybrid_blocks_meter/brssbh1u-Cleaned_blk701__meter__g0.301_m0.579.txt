--- source: brssbh1u-Cleaned.txt | block: 701 | label: meter | g:0.301 m:0.579 ---

na ।
ekavākyatādhīnatvādarthapratipatteḥ ।
nahīme pūrvottare āmnāte ekavākyatāmanāpadya kañcidarthaṃ pratipādayataḥ, parakṛtahānāprakṛtaprakriyāprasaṅgāt ।
nacākāṅkṣāmantareṇaikavākyatāpratipattirasti ।
tatrāvaśiṣṭāyāṃ śarīradvayasya grāhyatvākāṅkṣāyāṃ yathākāṅkṣaṃ saṃbandhe anabhyupagamyamāna ekavākyataiva bādhitā bhavati kuta āmnātasyārthapratipattiḥ ।
nacaivaṃ mantavyaṃ duḥśodhatvātsūkṣmasyaiva śarīrasyeha grahaṇaṃ, sthūlasya tu dṛṣṭabībhatsatayā suśodhatvādagrahaṇamiti ।
yato naiveha śodhanaṃ kasyacidvivakṣyate ।
nahyatra śodhanavidhāyi kiñcidākhyātamasti ।
anantaranirdiṣṭatvāttu kiṃ tadviṣṇoḥ paramaṃ padamitīdamiha vivakṣyate ।
tathāhīdamasmātparamidamasmātparamityuktvā apuruṣānna paraṃ kiñcit' ityāha ।
sarvathāpi tvānumānikanirakaraṇopapattestathā nāmāstu, na naḥ kiñcicchidyate ।।