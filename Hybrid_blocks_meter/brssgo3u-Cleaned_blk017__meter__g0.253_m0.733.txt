--- source: brssgo3u-Cleaned.txt | block: 17 | label: meter | g:0.253 m:0.733 ---

naiṣa doṣaḥ ।
itarāpekṣayāpyapā bāhulyaṃ bhaviṣyati ।
dṛśyate ca śukraśoṇitalakṣaṇe api dehabīje dravabāhulyam ।
karma ca nimittakāraṇaṃ dehāntarārambhe ।
karmāṇi cāgnihotrādīni somājyapayaḥprabhṛtidravadravyavyapāśrayāṇi ।
karmasamavāyiścāpaḥ śraddhāśabdoditāḥ saha karmabhirdyulokākhye agnau hūyanta iti vakṣyati ।
tasmādapyapāṃ bāhulyaprasiddhiḥ ।
bāhulyāccāpśabdena sarveṣāmeva dehabījānāṃ bhūtasūkṣmāṇāmupādānamiti niravadyam ।।