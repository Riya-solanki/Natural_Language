--- source: brssbh2u-Cleaned.txt | block: 398 | label: meter | g:0.316 m:0.54 ---

itaścānupapattistārkikaparikalpitasyeśvarasya ।
sa hi sarvajñastairabhyupagamyate anantaśca ।
anantaṃ ca pradhānamanantāśca puruṣā mitho bhinnā abhyupagamyate ।
tatra sarvajñeśvareṇa pradhānasya puruṣāṇāmātmanaśceyattā paricchidyeta vā na vā paricchidyeta ।
ubhayathāpi doṣo anuṣakta eva ।
katham ।
pūrvasmiṃstāvadvikalpa iyattāparicchinnatvātpradhānapuruṣeśvarāṇāmantavattvamavaśyaṃ bhāvyevaṃ loke dṛṣṭatvāt ।
yaddhi loka iyattāparicchinnaṃ vastu paṭādi tadantavaddṛṣṭaṃ tathā pradhānapuruṣeśvaratrayamapīyattāparicchinnatvādantavatsyāt ।
saṃkhyāparimāṇaṃ tāvatpradhānapuruṣeśvaratrayarūpeṇa paricchinnam ।
svarūpaparimāṇamapi tadgatamīśvareṇa paricchidyeteti ।
puruṣagatā ca mahāsaṃkhyā ।
tataśceyattāparicchinnānāṃ madhye ye saṃsāriṇaḥ saṃsārānmucyante teṣāṃ saṃsāro antavānsaṃsāritvaṃ ca teṣāmantavat ।
evamitareṣvapi krameṇa mucyamāneṣu saṃsārasya saṃsāriṇāṃ cāntavattvaṃ syāt ।
pradhānaṃ ca savikāraṃ puruṣārthamīśvarasyādhiṣṭheyaṃ saṃsāritvenābhimataṃ tacchūnyatāyāmīśvaraḥ kimadhitiṣṭhet ।
kiṃviṣaye vā sarvajñateśvarate syātām ।
pradhānapuruṣeśvarāṇāṃ caivamantavattve satyādimattvaprasaṅgaḥ ।
ādyantavattve ca śūnyavādaprasaṅgaḥ ।
atha mā bhūdeṣa doṣa ityuttaro vikalpo abhyupagamyeta na pradhānasya puruṣāṇāmātmanaśceyatteśvareṇa paricchidyata iti, tata īśvarasya sarvajñatvābhyupagamahāniraparo doṣaḥ prasajyeta ।
tasmādapyasaṃgatastārkikaparigṛhīta īśvarakāraṇavādaḥ ।।