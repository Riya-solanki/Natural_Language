--- source: brssbh2u-Cleaned.txt | block: 77 | label: meter | g:0.341 m:0.521 ---

atrocyate- naiṣa doṣaḥ ।
sarvavyavahārāṇāmeva prāgbrahmātmatāvijñānātsatyatvopapatteḥ ।
svapnavyavahārasyeva prākprabodhāt ।
yāvaddhi na satyātmaikatvapratipattistāvatpramāṇaprameyaphalalakṣaṇeṣu vikāreṣvanṛtatvabuddhirna kasyacidutpadyate ।
vikārāneva tvahaṃ mametyavidyāyāmātmīyena bhāvena sarvo jantuḥ pratipadyate svābhāvikīṃ brahmātmatāṃ hitvā ।
tasmātprāgbrahmātmatāpratibodhādupapannaḥ sarvo laukiko vaidikaśca vyavahāraḥ ।
yathā suptasya prākṛtasya janasya svapna uccāvacānbhāvānpaśyato niścitameva pratyakṣābhimataṃ vijñānaṃ bhavati prākprabodhāt, naca pratyakṣābhāsābhiprāyastatkāle bhavati, tadvat ।