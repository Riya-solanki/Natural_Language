--- source: brsvbh3u-Cleaned.txt | block: 93 | label: meter | g:0.25 m:0.69 ---

jagatastanmaryādānāṃ ca vidhārakatvaṃ ca setusāmānyam ।
yathā hi tantavaḥ paṭaṃ vidhārayanti tadupādānatvādevaṃ brahmāpi jagadvidhārayati tadupapādakatvāt ।
tanmaryādānāṃ ca vidhārakaṃ brahma ।
itarathāticapalasthūlabalavatkallolamālākalilo jalanidhirilāparimaṇḍalamavagilet ।
vaḍavānalo vā visphurjitajvālājaṭilo jagadbhasmasādbhāvayet ।
pavanaḥ pracaṇḍo vākāṇḍameva brahmāṇḍaṃ vighaṭayediti ।
tathāca śrutiḥ-'bhīṣāsmādvātaḥ pavate'ityādikā ।।