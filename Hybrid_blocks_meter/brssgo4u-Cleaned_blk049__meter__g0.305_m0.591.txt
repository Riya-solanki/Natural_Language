--- source: brssgo4u-Cleaned.txt | block: 49 | label: meter | g:0.305 m:0.591 ---

brahmadṛṣṭirutkarṣāt ।
ekaviṣayatvaṃ saṃgatiḥ ।
praśnapūrvakaṃ saṃśayabījamāha-kuta ityādinā ।
sāmānādhikaraṇyaṃ śrutaṃ tanna tāvanmukhyaṃ, brahmavikārayorgavāśvayorivābhedāyogāt ।
nāpi prakṛtivikārabhāvanibandhanaṃ, vākyasya vikārabādhena brahmaparatvāpātāt ।
na ceṣṭāpattiḥ ।
nāma brahmetyupāsīteti vidhiśrutivirodhāt, parimitanāmagrahaṇānarthakyāpātācca ।
brahmaparatve sarvaṃ brahmeti vaktavyatvāt ।
ataḥ pariśeṣādadhyāsa eva sāmānādhikaraṇyakāraṇam adhyāse ca niyāmakābhāvātsaṃśaya ityarthaḥ ।
utkṛṣṭanikṛṣṭayornikṛṣṭamapyupāsyaṃ phalavattvāditi nyāyo niyāmaka ityarucerāha-athaveti ।
atra vikāradṛṣṭibhirbrahmopāstisiddhiḥ phalaṃ, siddhānte tu vikāradṛṣṭyā brahmaṇa upāsyatve nikarṣaprāptau satyāṃ phalavattvāsiddhervikārā evotkṛṣṭabrahmadṛṣṭyopāsyā iti phalam ।
kiñca laukikanyāyāviruddhārthasaṃbhave viruddhārtho na grāhyaḥ pratyavāyaprasaṅgāt ।
kiñca prathamaśrutānāmādityādipadānāmasaṃjātavirodhitayā mukhyārthatvagraho nyāyyaḥ, brahmaśabde ca dṛṣṭilakṣaṇāgrahaḥ, tathā cādityādayo brahmadṛṣṭyopāsyā ityeva vākyārtha ityāha-prāthamyācceti ।
brahmaśabdasyaiva dṛṣṭyarthatve hetvantaramāha-itiparatvāditi ।
itiśabdaśiraskaḥ śabdaḥ samabhivyāhṛtakriyālakṣaka iti loke prasiddhamityarthaḥ ।
dvitīyāśruteścādityādīnāmevopāstikarmatvamityāha-vākyaśeṣo apīti ।
utkṛṣṭamevopāsyamiti nyāyamuktamanuvadati-yattūktamiti ।
dvitīyetiśrutibhyāṃ laukikanyāyāccoktanyāyabādha ityāha-taditi ।
brahmaṇo anupāsyatve kathaṃ phaladātṛtvaṃ, tatrāha-phalaṃ tviti ।
kiñca yaddṛṣṭyā vikārasyotkarṣaḥ tasya brahmaṇo viśeṣaṇatve apyupāsyatvaṃ cātītyāha-īdṛśaṃ ceti ।।