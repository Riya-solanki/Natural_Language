--- source: vampsm_u-Cleaned.txt | block: 23 | label: meter | g:0.25 m:0.578 ---

lomaharṣaṇa uvāca ।
tato rāmahṛdaṃ gacchet tīrthasevī dvijottamaḥ ।
yatra rāmeṇa vipreṇa tarasā dīptatejasā ।।
kṣatramutsādya vīreṇa hradāḥ pañca niveśitāḥ ।
pūrayitvā naravyāghra rudhireṇeti naḥ śrutam ।।
pitarastarpitāstena tathaiva ca pitāmahāḥ ।
tataste pitaraḥ prītā rāmamūcurdvijottamāḥ ।।
rāma rāma mahābāho prītāḥ smastava bhārgava ।
anayā pitṛbhaktyā ca vikrameṇa ca te vibho ।।
varaṃ vṛṇīṣva bhadraṃ te kimicchasi mahāyaśaḥ ।
evamuktastu pitṛbhī rāmaḥ prabhavatāḥ paraḥ ।।
abravīt prāñjalirvākyaṃ sa pitṛn gagane sthitān ।
bhavanto yadi me prītā yadya nugrāhyatā mayi ।।
pitṛprasādādiccheyaṃ tapasāpyāyanaṃ punaḥ ।
yacca poṣābhibhūtena kṣatramutsāditaṃ mayā ।।
tataśca pāpānmucyeyaṃ yuṣmākaṃ tejasā hyaham ।
hradāścaite tīrthabhūtā bhaveyurbhuvi viśrutāḥ ।।
evamuktāḥ śubhaṃ vākyaṃ rāmasya pitarastadā ।
pratyūcuḥ paramaprītā rāmaṃ harṣapuraskṛtāḥ ।।
tapaste varddhūtāṃ putra pitṛbhaktyā viśeṣataḥ ।
yacca roṣābhibhūtena kṣatramutsāditaṃ tvayā ।।
tataśca pāpānmuktastvaṃ pātitāste kvakarmabhiḥ ।
hradāśca tava tīrthatvaṃ gamīṣyanti na saṃśayaḥ ।।
hradeṣveteṣu ye snātvā svān pitṝṃstarpayanti ca ।
tebhyo dāsyanti pitaro yathābhilaṣitaṃ varam ।।
īpsitān mānasān kāmān svargavāsaṃ ca śāśvatam ।
evaṃ dattvā varān viprā rāmasya pitarastadā ।।
āmantrya bhārgavaṃ prītāstatraivāntarhitāstadā ।
evaṃ rāmahradāḥ puṇyā bhārgavasya mahātmanaḥ ।।
snātvā hradeṣu rāmasya brahmacārī śucivrataḥ ।
rāmamabhyarcya śraddhāvān vinded bahu suvarṇakam ।।
vaṃśamūlaṃ samāsādya tīrthasevī susaṃyataḥ ।
svavaṃśasiddhaye viprāḥ snātvā vai vaṃśamūlake ।।
kāyaśodhanamāsādya tīrthaṃ trailokyaviśrutam ।
śarīrasuddhimāpnoti snātastasmin na saṃśayaḥ ।।
suddhadehaśca taṃ yāti yasmānnāvartate punaḥ ।
tāvad bhramanti tīrtheṣu siddhāstīrthaparāyaṇāḥ ।
yāvanna prāpnuvantīha tīrthaṃ tatkāyaśodhanam ।।
tasmistīrthe ca saṃplāvya kāyaṃ saṃyatamānasaḥ ।
paraṃ padamavāpnoti yasmānnāvartate punaḥ ।
tato gaccheta viprendrāstīrthaṃ trailokyaviśrutam ।
lokā yatroddhatāḥ sarve viṣṇunā prabhaviṣṇunā ।।
lokoddhāraṃ sāmāsādya tīrthasmaraṇatatparaḥ ।
snātvātīrthavare tasmin lokān paśyati śāśvatān ।।
yatra viṣṇuḥ sthito nityaṃ śivo devaḥ sanātanaḥ ।
tau devau praṇipātena prasādya muktimāpnuyāt ।।
śrītīrthaṃ tu tato gacchet śālagrāmamanuttamam ।
tatra snātasya sānnidhyaṃ sadā devī prayacchati ।।
kapilāhradamāsādya tīrthaṃ trailokyaviśrutam ।
tatra snātvār'cayitvā ca daivatāni pitṛstathā ।।
kapilānāṃ sahasrasya phalaṃ vindati mānavaḥ ।
tatra sthitaṃ mahādevaṃ kāpilaṃ vapurāsthitam ।।
dṛṣṭvā muktimavāpnoti ṛṣibhiḥ pūjitaṃ śivam ।
sūryatīrthaṃ samāsādya snātvā niyatamānasaḥ ।।
arcayitvā pitṛn devānupavāsaparāyaṇaḥ ।
agniṣṭomamavāpnoti sūryalokaṃ ca gacchati ।।
sahasrakiraṇaṃ devaṃ bhānuṃ trailokyaviśrutam ।
dṛṣṭvā muktimavāpnoti naro jñānasamanvitaḥ ।।
bhavānīvanāmāsādya tīrthasevī yathākramam ।
tatrābhiṣekaṃ kurvāṇo gosahasraphalaṃ labhet ।।
pitāmahasya pibato hyamṛtaṃ pūrvameva hi ।
udgārāt surabhirjātā sā ca pātālamāśritā ।।
tasyāḥ surabhayo jātāḥ tanayā lokamātaraḥ ।
tābhistatsakalaṃ vyāptaṃ pātālaṃ sunirantaram ।।
pitāmahasya yajato dakṣiṇārthamupāhṛtāḥ ।
āhutā brahmaṇā tāśca vibhrāntā vivareṇa hi ।।
tasmin vivaradvāre tu sthito gaṇapatiḥ svayam ।
yaṃ dṛṣṭvā sakalān kāmān prāpnotisaṃyatendriyaḥ ।।
saṃginīṃ tu samāsādya tīrthaṃ muktisamāśrayam ।
devyāstīrthe naraḥ snātvā labhate rūpamuttamam ।।
anantāṃ śriyamāpnoti putrapautrasamanvitaḥ ।
bhogāṃśca vipulān bhuktvā prāpnoti paramaṃ padam ।।
brahmāvarte naraḥ snātvā brahmajñānasamanvitaḥ ।
bhavate nātra sandehaḥ prāṇān muñcati svecchayā ।।
tato gaccheta viprendrā dvārapālaṃ tu rantukam ।
tasya tīrthaṃ sarasvatyāṃ yakṣendrasya mahātmanaḥ ।।
tatra snātvā mahāprājña upavāsaparāyaṇaḥ ।
yakṣasya ca prasādena labhate kāmikaṃ phalam ।।
tato gaccheta viprendrā brahmavartaṃ munistutam ।
brahmāvarte naraḥ snātvā brahma cāpnoti niścitam ।।
tato gaccheta viprendrāḥ sutīrthakamanuttamam ।
tatra saṃnihitā nityaṃ pitaro daivataiḥ saha ।।
tatrābhiṣekaṃ kurvīta pitṛdevārcane rataḥ ।
aśvamedhamavāpnoti pitṛn prīṇāti śāśvatān ।।
tato ambuvanaṃ dharmajña samāsādya yathākramam ।
kāmeśvarasya tīrthaṃ tu snātvā śraddhāsamanvitaḥ ।।
sarvavyādhivinirmukto brahmavāptirbhaved dhruvam ।
mātṛtīrthaṃ ca tatraiva yatra snātasya bhaktitaḥ ।।
prajā vivarddhate nityamanantāṃ cāpnubhācchriyam ।
tataḥ śītavanaṃ gacchenniyato niyatāśanaḥ ।।
tīrthaṃ tatra mahāviprā mahadanyatra durlabham ।
punāti darśanādeva daṇḍakaṃ ca dvijottamāḥ ।।
keśānabhyukṣya vai tasmin pūto bhavati pāpataḥ ।
tatra tīrthavaraṃ cānyat svānulomāyanaṃ mahat ।।
tatra viprā mahāprājñā vidvāṃsastīrthatatparāḥ ।
svanulomāyane tīrthe viprāstrailokyaviśrute ।।
prāṇāyāmairniharanti svalomāni dvijottamāḥ ।
pūtātmānaśca te viprāḥ prayānti paramāṃ gatim ।।
daśāśvamedhikaṃ caiva tatra tīrthaṃ suviśrutam ।
tatra snātvā bhaktiyuktastadeva labhate phalam ।।
tato gaccheta śraddhāvān mānuṣaṃ lokaviśrutam ।
darśanāt tasya tīrthasya mukto bhavati kilbiṣaiḥ ।।
purā kṛṣṇamṛgāstatra vyādhena śarapīḍitāḥ ।
vigāhya tasmin sarasi mānuṣatvamupāgatāḥ ।।
tato vyādhāśca te sarve tānapṛcchan dvijottamān ।
mṛgā anena vai yātā asmābhiḥ śarapīḍitāḥ ।।
nimagnāste saraḥ prāpya kva te yātā dvijottamāḥ ।
te abruvaṃstatra vai pṛṣṭā vayaṃ te ca dvijottamāḥ ।।
asya tīrthasya māhātmyān mānuṣatvamupāgatāḥ ।
tasmād yūyaṃ śraddadhānāḥ snātvā tīrthe vimatsarāḥ ।।
sarvapāpavinirmuktā bhaviṣyatha na saṃśayaḥ ।
tataḥ snātāśca te sarve śuddhadehā divaṃ gatāḥ ।।
etat tīrthasya māhātmyaṃ mānuṣasya dvijottamāḥ ।
ye śṛṇvanti śraddadhānāste api yānti parāṃ gatim ।।