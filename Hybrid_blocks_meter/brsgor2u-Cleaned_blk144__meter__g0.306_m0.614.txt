--- source: brsgor2u-Cleaned.txt | block: 144 | label: meter | g:0.306 m:0.614 ---

evamādyasūtrābhyāṃ samudāyo nirastaḥ ।
uttarasūtrābhyāṃ kāryakāraṇabhāvakṣaṇikatve niraste ।
saṃprati tadabhimataṃ dvividhaṃ vināśaṃ dūṣayati- pratisaṃkhyeti ।
saṃskṛtamutpādyaṃ buddhibodhyaṃ prameyamātraṃ, trayāttuccharūpādanyadityarthaḥ ।
kiṃ tatrayaṃ, tadāha- tadapīti ।
nirupākhyaṃ niḥsvarūpam ।
pratīpā pratikūlā saṃkhyā santaṃ bhāvamasantaṃ karomītyevaṃrūpā buddhiḥ pratisaṃkhyā, tayā nirodhaḥ kasyacidbhāvasya bhavati ।