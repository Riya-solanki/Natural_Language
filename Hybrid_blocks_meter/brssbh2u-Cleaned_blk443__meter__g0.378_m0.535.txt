--- source: brssbh2u-Cleaned.txt | block: 443 | label: meter | g:0.378 m:0.535 ---

ityārabhyāprapāṭhakaparisamāpteḥ ।
tadyadyākāśaṃ na brahmakāryaṃ syānna brahmaṇi vijñāta ākāśaṃ vijñāyeta, tataśca pratijñāhāniḥ syāt ।
naca pratijñāhānyā vedasyāprāmāṇyaṃ yuktaṃ kartum ।
tathāhi- prativedāntaṃ te te śabdāstena tena dṛṣṭāntena tāmeva pratijñāṃ khyapayanti aidaṃ sarvaṃ yadayamātmā' ,' brahmaivedamamṛtaṃ purastāt' ityevamādayaḥ ।
tasmājjvalanādivadeva gaganamapyutpadyate ।
yaduktamaśruterna viyadutpadyata iti, tadayuktaṃ, viyadutpattiviṣayaśrutyantarasya darśitatvāt atasmādvā etasmādātmana ākāśaḥ saṃbhūtaḥ' iti ।
satyaṃ darśitam ।
viruddhaṃ tu atattejo asṛjata' ityanena śrutyantareṇa ।
na ।
ekavākyatvātsarvaśrutīnām ।
bhavatyekavākyatvamaviruddhānām ।
iha tu virodha uktaḥ, sakṛcchrutasya sraṣṭuḥ sraṣṭavyadvayasaṃbandhāsaṃbhavāddvayośca prathamajatvāsaṃbhavādvikalpāsaṃbhavācceti ।