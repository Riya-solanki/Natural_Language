--- source: gp01-11u-Cleaned.txt | block: 956 | label: meter | g:0.056 m:0.62 ---

[] tataś ca saṅkrīḍati śakaṭa-varge saṅkrīḍamāne sati,
śakaṭa-gṛhāṭana-caryāṃ paryākalayan vidūra-go lokaḥ ।
vyatiṣajyāvadad etad grāmaḥ kaścic cariṣṇur astīti ।। [gīti]
pathi tu,
eko dhāvati kaścanāhvayati ko' py atrottaraṃ bhāṣate
kaścit tatra nivṛtya gacchati nijaṃ sambhālayaty anyakaḥ ।
sarvo gāyati kṛṣṇa-bālya-caritaṃ bāṣpāyate stambhate
svidyaty ejati romaharṣam ayate vaivarṇyam āsīdati ।। [śārdūla]