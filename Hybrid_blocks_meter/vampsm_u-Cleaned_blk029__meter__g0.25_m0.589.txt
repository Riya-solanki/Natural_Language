--- source: vampsm_u-Cleaned.txt | block: 29 | label: meter | g:0.25 m:0.589 ---

ṛṣaya ūcuḥ ।
vasiṣṭhasyāpavāho asau kathaṃ vai saṃbabhūva ha ।
kimarthaṃ sā saricchreṣṭhā tamṛṣiṃ pratyavāhayat ।।
lomaharṣaṇa uvāca
viśvāmitrasya rājarṣervasiṣṭhasya mahātmanaḥ ।
bhṛśaṃ vairaṃ babhūveha tapaḥsparddhākṛte mahat ।।
āśramo vai vasiṣṭhasya sthāṇutīrthe babhūva ha ।
tasya paścimadigbhāge viśvāmitrasya dhīmataḥ ।।
yatreṣṭvā bhagavān sthāṇuḥ pūjayitvā sarasvatīm ।
sthāpayāmāsa deveśo liṅgākārāṃ sarasvatīm ।।
vasiṣṭhastatra tapasā ghorarūpeṇa saṃsthitaḥ ।
tasyeha tapasā hīno viśvāmitro babhūva ha ।।
sarasvatīṃ samāhūya idaṃ vacanamabravīt ।
vasiṣṭhaṃ munisārdūlaṃ svena vegena ānaya ।।
ihāhaṃ taṃ dvijaśreṣṭhaṃ haniṣyāmi na saṃśayaḥ ।
etacchratvā tu vacanaṃ vyathitā sā mahānadī ।।
tathā tāṃ vyathitāṃ dṛṣṭvā vepamānaṃ mahānadīm ।
viśvāmitro abravīt kruddho vasiṣṭhaṃ śīghramānaya ।।
tato gatvā saricchreṣṭhā vasiṣṭhaṃ munisattamam ।
kathayāmāsa rudatī viśvāmitrasya tad vacaḥ ।।
tapaḥkriyāviśīrṇāṃ ca bhṛśaṃ śokasamanvitām ।
uvāca sa saricchreṣṭhāṃ viśvāmitrāya māṃ vacaḥ ।।
tasya tad vacanaṃ śrutvā kṛpāśīlasya sā satit ।
cālayāmāsa taṃ stānāt pravāheṇāmbhasastadā ।।
sa ca kūlāpahārema mitrāvaruṇayoḥ sutaḥ ।
uhyamānaśca tuṣṭāva tadā devīṃ sarasvatīm ।।
pitāmahasya sarasaḥ pravṛttāsi sarasvati ।
vyāptaṃ tvayā jagat sarvaṃ tavaivāmbhobhiruttamaiḥ ।।
tvamevākāśagā devī megheṣu sṛjase payaḥ ।
sarvāstvāpastvameveti tvatto vayamadhīmahe ।।
puṣṭirdhṛtistathā kīrtiḥ siddhiḥ kāntiḥ kṣamā tathā ।
svadhā svāhā tathā vāṇī tavāyattamidaṃ jagat ।।
tvameva sarvabhūteṣu vāṇīrūpeṇa saṃsthitā ।
evaṃ sarasvatī tena stutā bhagavatī tadā ।।
sukhenovāha taṃ vipraṃ viśvāmitraśramaṃ prati ।
nyavedayattadā khinnā viśvāmitrāya taṃ munim ।।
tamānītaṃ sarasvatyā dṛṣṭvā kopasamanvitaḥ ।
athānviṣat praharaṇaṃ vasiṣṭhāntakaraṃ tadā ।।
taṃ tu kruddhamabhiprekṣya brahmahatyābhayānnadī ।
apovāha vasiṣṭhaṃ taṃ madhye caivāmbhasastadā ।
ubhayoḥ kurvatī vākyaṃ vañcayitvā ca gādhijam ।।
tato apavāhitaṃ dṛṣṭvā vasiṣṭhamṛṣisattamam ।
abravīt krodharaktākṣo viśvāmitro mahātapāḥ ।।
yasmānmāṃ saritāṃ śreṣṭhe vañcayitvā vinirgatā ।
śoṇitaṃ vaha kalyāṇi rakṣogrāmaṇisaṃyutā ।।
tataḥ sarasvatī śaptā viśvāmitreṇa dhīmatā ।
avahacchoṇitonmiśraṃ toyaṃ saṃvatsaraṃ tadā ।।
atharṣayaśca devāśca gandharvāpsarasastadā ।
sarasvatīṃ tadā dṛṣṭvā bhabhūvurbhṛśaduḥkhitāḥ ।।
tasmintīrthavare puṇye śoṇitaṃ samupāvahat ।
tato bhūtapiśācāśca rākṣasāśca samāgatāḥ ।।
tatasto śoṇitaṃ sarve pibantaḥ sukhamāsate ।
tṛptāśca subhṛśaṃ tena sukhitā vigatajvarāḥ ।
nṛtyantaśca hasantaśca yathā svargajitastathā ।।
kasyacittvatha kālasya ṛṣayaḥ satapodhanāḥ ।
tīrthayātrāṃ samājagmuḥ sarasvatyāṃ tapodhanāḥ ।।
tāṃ dṛṣṭvā rākṣasaighoraiḥ pīyamānāṃ mahānadīm ।
paritrāṇe sarasvatyāḥ paraṃ yatnaṃ pracakrire ।।
te tu sarve mahābhāgāḥ samāgamya mahāvratāḥ ।
āhūya saritāṃ śreṣṭhāmidaṃ vacanamabravan ।।
kiṃ kāraṇaṃ saricchreṣṭhe śoṇitena hlado hyayam ।
evamākulatāṃ yātaḥ śrutvā vetsyāmahe vayam ।।
tataḥ sā sarvamācaṣṭa viśvāmitraviceṣṭitam ।
tataste munayaḥ prītāḥ sarasvatyāṃ samānayan ।
aruṇāṃ puṇyatoyaughāṃ sarvaduṣkṛtanāśanīm ।।
dṛṣṭvā toyaṃ sarasvatyā rākṣasā duḥkhitā bhṛśam ।
ūcustān vai munīn sarvān dainyayuktāḥ punaḥ punaḥ ।।
vayaṃ hi kṣudhitāḥ sarve dharmahīnāśca śāśvatāḥ ।
na ca naḥ kāmakāroyaṃ yad vayaṃ pāpakāriṇaḥ ।।
yuṣmākaṃ cāprasādena duṣkṛtena ca karmaṇā ।
pakṣo ayaṃ vardhate asmākaṃ yataḥ smo brahmarākṣasāḥ ।।
evaṃ vaiśyāśca śūdrāśca kṣatriyāśca vikarmabhiḥ ।
ye brāhmaṇān pedviṣanti te bhavantīha rākṣasāḥ ।।
yoṣitāṃ caiva pāpānāṃ yonidoṣeṇa varddhate ।
iyaṃ saṃtatirasmākaṃ gatireṣā sanātanī ।।
śaktā bhavantaḥ sarveṣāṃ lokānāmapi tāraṇe ।
teṣāṃ te munayaḥ śrutvā kṛpāśīlāḥ punaśca te ।।
ūcuḥ parasparaṃ sarve tapyamānāśca te dvijāḥ ।
kṣutakīṭāvapannaṃ ca yaccocchiṣṭāśitaṃ bhavet ।।
keśāvapannamādhūtaṃ mārutaśvāsadvaṣitam ।
ebhiḥ saṃsṛṣṭamannaṃ ca bhāgaṃ vai rakṣasāṃ bhavet ।।
tasmājjñātvā sadā vidvān annānyetāni jarjayet ।
rākṣasānāmasau bhuṅkte yo bhuṅkte annamīdṛśam ।।
śodhayitvā tu tattīrthamṛṣayaste tapodhanāḥ ।
mokṣārthaṃ rakṣasāṃ teṣāṃ saṃgamaṃ tatra kalpayan ।।
aruṇāyāḥ sarasvatyāḥ saṃgame lokaviśrute ।
trirātropoṣitaḥ snāto mucyate sarvakilbiṣaiḥ ।।
prāpte kaliyuge ghore adharme pratyupasthite ।
aruṇāsaṃgame snātvā muktimāpnoti mānavaḥ ।।
tataste rākṣasāḥ sarve snātāḥ pāpavivarjitāḥ ।
dviyāmālyambaradharāḥ svargasthitisamanvitāḥ ।।
iti śrīvāmanapurāṇe saromāhātmye ekonaviṃśo adhyāyaḥ