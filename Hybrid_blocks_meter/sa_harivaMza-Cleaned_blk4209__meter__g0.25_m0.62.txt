--- source: sa_harivaMza-Cleaned.txt | block: 4209 | label: meter | g:0.25 m:0.62 ---

satyabhāmottamā strīṇāṃ saubhāgyenābhavat tadā 
kuṭumbasyeśvarī tv āsīd rukmiṇī bhīṣmakātmajā ।। 
sarvakāryasamādhyakṣā keśavasyātivallabhā । 
tāsāṃ yathārhaṃ harmyāṇi prāsādaśikharāṇi ca 
ādideśa gṛhān kṛṣṇaḥ paribarhāṃś ca puṣkalān ।। 
satyabhāmā sadā viṣṇoḥ pārśvasthā saṃsadi priyā । 
tataḥ saṃpūjya garuḍaṃ vāsudevo anumānya ca 
sakhivac copagṛhyainam anujajñe gṛhaṃ prati ।।