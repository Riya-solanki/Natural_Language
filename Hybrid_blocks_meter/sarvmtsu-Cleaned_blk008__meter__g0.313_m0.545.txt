--- source: sarvmtsu-Cleaned.txt | block: 8 | label: meter | g:0.313 m:0.545 ---

cārvākamatanirūpaṇam ।
tatra pratyakṣaikapramāṇavādino lokāyataśāstrapravartakasya cārvākasya manuṣyo ahaṃ sthūlo ahaṃ kṛśo ahamiti pratyakṣasiddhaścaitanyaguṇāśrayo deha eva pramātā ।
uccāvacadeharūpeṇa saṃbhavādeva saṃhatiṃ punarvihītaṃ ca pratipadyamānāni pṛthivīvārivahnivāyulakṣaṇāni catvāri tattvāni prameyam ।
arthakāmāveva puruṣārthau, na dharmaḥ ।
tanniṣṭhāvarthagāndharvavedāveva ca vedau ।
dharmābhāvānnādharmo api kaścit ।
atastatphalatvena svarganarakāvapi na staḥ ।
tadabhāvād dehināṃ tatkalpako na parameśvaro api kaścit ।
maraṇameva ca mokṣaḥ ।
arthakāmaśāstraṃ lokāyataśāstraṃ ca pratyakṣamūlatvāt tatraivāntarbhūtam ।
idamannaṃ kṣunnivartakam annatvān hyastanānnavadityādyanumānaṃ ca tatraivāntarbhavati, pratyakṣamūlatvāviśeṣāt ।
abhyudayaniḥśreyasaphalo dharmabrahmaviṣayo vedastvatīndriyārthaniṣṭhatvādapramāṇameveti siddhānta ।
tathāca tadvacanam-
"agnihotraṃ trayo vedāstripuṇḍraṃ bhasmaguṇṭhanam ।
buddhipauruṣahīnānāṃ jīviketi bṛhaspatiḥ ।।
trayo vedasya kartāro munibhaṇḍaniśācarāḥ ।
svargaḥ kartṛkriyādravyanāśe api yadi yajvanām ।।
[]
bhaved dāvāgnidagdhānāṃ phalaṃ syād bhūribhūruhām ।
pratyakṣādipramāsiddhaviruddhārthābhidhāyinaḥ ।।
vedāntā yadi śāstrāṇi bauddhaiḥ kimaparādhyate" ।
ityādi ।।