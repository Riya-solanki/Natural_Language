--- source: brsgor2u-Cleaned.txt | block: 184 | label: meter | g:0.294 m:0.535 ---

cakṣurādau vyabhicāramāśaṅkya niṣedhati- karaṇavaditi ।
rūpamudbhūtaṃ nāstītyapratyakṣatvaṃ sphuṭayati- rūpeti ।
svabhogāhetutve satīti viśeṣaṇānna vyabhicāra ityāha- tathāpīti ।
bhogaḥ sukhaduḥkhānubhavaḥ ।
ādipadādviṣayānubhavagrahaḥ ।
naca yadyenādhiṣṭheyaṃ tattadīyabhogahetutve sati pratyakṣamiti vyatirekavyāptau karaṇeṣu vyabhicāratādavasthyamiti vācyaṃ, bhogāhetutvaviśiṣṭāpratyakṣatvasya hetutvāt, karaṇeṣu ca viśeṣaṇābhāvena viśiṣṭasya hetorabhāvāt ।
naca viśeṣyavaiyarthyaṃ, parārthapācakādhiṣṭheyakāṣṭhādau vyabhicārāt ।
naca pradhānāderīśvarapratyakṣatvādviśeṣyāsiddhiḥ, atīndriyatvarūpāpratyakṣatvasya sattvādityabhiprāyaḥ ।
jīve karaṇakṛtā bhogadayo dṛśyante, īśvare tu pradhānakṛtāste na dṛśyanta ityakṣarārthaḥ ।
vipakṣe doṣaṃ vadannaprayojakatvaṃ hetornirasyati- karaṇeti ।
pradhānādeḥ preryatvāṅgīkāre prerakabhogahetutvaṃ syāt ।
atīndriyasya preryasya bhogahetutvaniyamādityarthaḥ ।
sūtradvayasyārthāntaramāha- anyathā veti ।
yaḥ pravartakaścetanaḥ sa śarīrīti loke vyāptidṛṣṭerīśvarasya ca śarīrānupapatterna pravartakatvamiti sūtrārthamāha- itaśceti ।
kimataṃ seśvaraṃ, kāryatvāt, rāṣṭravaditi kalpayato rājavatsaśarīra eveśvaraḥ syādityuktam ।
tatreṣṭāpattiṃ nirasyati- naca tadvarṇayitumiti ।
naca nityaṃ śarīraṃ sargātprāgapi saṃbhavatīti vācyaṃ, śarīrasya bhautikatvaniyamādityarthaḥ ।
astvaśarīra eveśvara ityata āha- niradhiṣṭhānatve ceti ।
jīvasyaiva śarīraṃ bhautikamīśvarasya tu svecchānirmitaṃ prāgapi syādityāśaṅkāṃ nirasyati- karaṇavaditi ।
karaṇānyatra santīti karaṇavaccharīram ।
icchāmayaśarīrakalpanaivānupapannā, mānābhāvāddṛṣṭabhautikatvaniyamavirodhācceti mantavyam ।।