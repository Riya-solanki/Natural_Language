--- source: brssbh2u-Cleaned.txt | block: 305 | label: meter | g:0.25 m:0.536 ---

kṣaṇabhaṅgavāde pūrvakṣaṇo nirodhagrastatvānnottarasya kṣaṇasya heturbhavatītyuktam ।
athāsatyeva hetau phalotpattiṃ brūyāt, tataḥ pratijñoparodhaḥ syāt ।
caturvidhānhetūnpratītya cittacaittā utpadyanta itīyaṃ pratijñā hīyeta ।
nirhetukāyāṃ cotpattāvapratibandhātsarvaṃ sarvatrotpadyeta ।
athottarakṣaṇotpattiryāvattāvadavatiṣṭhate pūrvakṣaṇa iti brūyāttato yaugapadyaṃ hetuphalayoḥ syāt ।
tathāpi pratijñoparodha eva syāt ।
kṣaṇikāḥ sarve saṃskārā itīyaṃ pratijñoparudhyeta ।।