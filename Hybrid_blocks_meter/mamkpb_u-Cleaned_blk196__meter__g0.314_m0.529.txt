--- source: mamkpb_u-Cleaned.txt | block: 196 | label: meter | g:0.314 m:0.529 ---

duṣṭa iti saṃbadhyate ।
krameṇodāharaṇam ativitatagaganasaraṇiprasaraṇaparimuktavikṣamānandaḥ ।
marudullāsitasaurabhakamalākarahāsakṛdravirjayati ।।
atrātivitatatvādayo anupādāne api pratipādyamānamarthaṃ na bādhanta ityapuṣṭāḥ, na tvasaṃgatāḥ punaruktā vā ।।
sadā madhye yāsāmiyamamṛtanisyandasurasā sarasvatyuddāmā vahati bahumārgā parimalam ।
prasādaṃ tā etā ghanaparicitāḥ kena mahatāṃ mahākāvyavyomni sphuritamadhurā yāntu rucayaḥ ।।
atra yāsāṃ kavirucīnāṃ madhye sukumāravicitramadhyamātmakatrimārgā bhāratī camatkāraṃ vahati tāḥ, gambhīrakāvyaparicitāḥ kathamitarakāvyavat prasannā bhavantu ।
yāsāmādityaprabhāṇāṃ madhye tripathagā vahatitāḥ, meghaparicitāḥ kathaṃ prasannā bhavantīti saṃkṣepārthaḥ ।।
jagati jayinaste te bhāvā navendukalādayaḥ prakṛtimadhurāḥ santyevānye mano madayanti ye ।
mama tu yadiyaṃ yātā loke vilocanacandrikā nayanaviṣayaṃ janmanyekaḥ sa eva mahotsavaḥ ।।
atrendukalādayo yaṃ prati paspaśaprāyāḥ sa eva candrikātvamutkarṣārthamāropayatīti vyāhatatvam ।।
kṛtamanumatamityādi ।।
atrārjunārjuneti bhavadbhiriti cokte sabhīmakirīṭināmiti kirīṭipadārthaḥ punaruktaḥ ।
yathā vā astrajvālāvalīḍhapratibalajaladherantaraurvāyamāṇe senānāthe sthite asminmama pitari gurau sarvadhanvīśvarāṇām ।
karṇālaṃ kaṃbhrameṇa vraja kṛpa samaraṃ muñca hārdikya śaṅkāṃ tāte cāpadvitīye vahati raṇadhuraṃ ko bhayasyāvakāśaḥ ।।
atra caturthapādavākyārthaḥ punaruktaḥ ।।
bhūpālaratna nirdainyapradānaprathitotsava ।
viśrāṇaya turaṅgaṃ me mātaṅgaṃ vā madālasam ।।
atra mātahgasya prāṅnirdeśo yuktaḥ ।
svapiti yāvadayaṃ nikaṭe janaḥ svapimi tāvadahaṃ kimapaiti te ।
tadayi sāṃpratamāhara kūrparaṃ tvaritamūrumudañcaya kuñcitam ।।
eṣo avidagdhaḥ ।।
mātsaryamutsāryetyādi ।।
atra prakaraṇādyabhāve saṃdehaḥ śāntaśṛṅgāryanyatarābhidhāne tu niśvayaḥ ।।
gṛhītaṃ yenāsīḥ paribhavabhayānnocitamapi prabhāvādyasyābhūnna khalu tava kaśvinna viṣayaḥ ।
parityaktaṃ tena tvamasi sutaśokānna tu bhayā- dvimokṣye śastra tvāmahamapi yataḥ svasti bhavate ।।
atra śastramocane heturnopāttaḥ ।।
idaṃ te kenoktaṃ kathaya kamalātaṅkavadane yadetasmin hemnaḥ kaṭakamiti dhatse khalu dhiyam ।
idaṃ tadduḥsādhākramaṇaparamāstraṃ smṛtibhuvā tava prītyā cakraṃ karakamalamūle vinihitam ।।
atra kāmasya cakra loke aprasiddham ।
yathā vā upaparisaraṃ godāvaryāḥ parityajatādhvagāḥ saraṇimaparo mārgastāvadbhavādbhirihekṣyatām ।
iha hi vihito raktāśokaḥ kayāpi hatāśayā caraṇanalinanyāsodañcannavāṅkurakañcukaḥ ।।
atra pādāghātenāśokasya puṣpodghamaḥ kaviṣu prasiddho na punaraṅkurodgamaḥ ।
(susitavasanālaṃkārāyāṃ kadāyana kaumudī- mahasi sudṛśi svairaṃ yāntyāṃ gato astamabhūdvidhuḥ ।
tadanu bhavataḥ kīrtiḥ kenāpyagīyata yena sā priyagṛhamagānmuktāśaṅkā kva nāsi śubhapradaḥ ।।
atrāmūrtāpi kīrtiḥ jyotsnāvatprakāśarūpā kathiteti lokaviruddhamapi kaviprasiddherna dupṭam ।।
sadā snātvā niśīthinyāṃ sakalaṃ vāsaraṃ budhaḥ ।
nānāvidhāni śāstrāṇi vyācaṣṭe ca śṛṇoti ca ।।
grahoparāgādikaṃ vinā rātrau snānaṃ dharmaśāstreṇa viruddham ।
ananyasadṛśaṃ yasya balaṃ bāhvoḥ samīkṣyate ।
ṣāḍguṇyānusṛtistasya satyaṃ sā niṣprayojanā ।।
etat arthaśāstreṇa ।
vidhāya dūre keyūramanaṅgāṅgaṇamahganā ।
babhāra kāntena kṛtāṃ karajollekhamālikām ।।
atra keyūrapade nakhakṣataṃ na vihitamiti, etatkāmaśāstreṇa ।
aṣṭāṅgayogapariśīlanakīlanena duḥsādhasiddhisavidhaṃ vidadhadvidūre ।
āsādayannabhimatāmadhunā vivekakhyātiṃ samādhidhanamaulimaṇirvimuktaḥ ।।
atra vivekakhyātistataḥ saṃprajñātasamādhiḥ paśvādasaṃprajñātastato muktirna tu vivekakhyātau etat yogaśāstreṇa ।
evaṃ vidyāntarairapi viruddhamudāhāryam ।।
prāptāḥ śriyaḥ sakalakāmadughāstataḥ kiṃ dattaṃ padaṃ śirasi vidviṣatāṃ tataḥ kim ।
saṃtarpitāḥ praṇayino vibhavaistataḥ kiṃ kalpaṃ sthitaṃ tanubhṛtāṃ tanubhistataḥ kim ।।
atra tataḥ kimiti na navīkṛtam ।
(tattu yathā yadi dahatyanalo atra kimadbhutaṃ yadi ca gauravamadriṣu kiṃ tataḥ ।
lavaṇamambu sadaiva mahodadheḥ prakṛtireva satāmaviṣāditā ।।)।।
yatrānullikhitārthameva nikhilaṃ nirmāṇametadvidhe- rutkarṣapratiyogikalpanamapi nyakkārakoṭiḥ parā ।
yātāḥ prāṇabhṛtāṃ manorathagatīrullahghya yatsaṃpada- stasyābhāsamaṇīkṛtāśmasu maṇeraśmatvamevocitam ।।
atra "chāyāmātramaṇīkṛtāśmasu maṇestasyāśmataivocitā'; iti saniyamatvaṃ vācyam ।।
vaktrāmbhojaṃ sarasvatya dhivasati sadā śoṇa evādharaste bāhuḥ kākutsthavīryasmṛtikaraṇapaṭurdakṣiṇaste samudraḥ ।
vāhinyaḥ pārśvametāḥ kṣaṇamapi bhavato naiva muñcantyabhīkṣṇaṃ svacche antarmānase asmin kathamavanipate te ambupānābhilāṣaḥ ।।
atra "śoṇa eva'; iti niyamo na vācyaḥ ।।
śyāmāṃ śyāmalimānamānayata bhoḥ sāndrairmaṣīkūrcakair- mantraṃ tantramatha prayujya harata śvetotpalānāṃ śriyam ।
candraṃ cūrṇayata śraṇācca kaṇaśaḥ kṛtvā śilāpaṭṭake yena draṣṭumahaṃ kṣame daśa diśastadvakrmudrāṅkitāḥ ।।
atra "jyautsnīm'; iti śyāmāviśeṣo vācyaḥ ।।
klalolavellitadṛṣatparuṣaprahārai ratnānyamūni makarālaya māvamaṃsthāḥ ।
kiṃ kaustubhena vihito bhavato na nāma yācñāprasāritakaraḥ puruṣottamo api ।।
atra "ekena kiṃ na vihito bhavataḥ sa nāma'; iti sāmānyaṃ vācyam ।
arthitve prakaṭīkṛte api na phalaprāptiḥ prabhoḥ pratyuta druhyan dāśarathirviruddhacarito yuktastayā kanyayā ।
utkarphaṃ ca parasya mānayaśasorvisraṃsanaṃ cātmanaḥ strīratnaṃ ca jagatpatirdaśamukho devaḥ kathaṃ mṛṣyate ।।
atra strīratnam "upekṣitum'; ityākāṅkṣati ।
nahi parasyetyanena saṃbandho yogyaḥ ।।
ājñā śakraśikhāmaṇipraṇayinī śāsrāṇi cakṣurnavaṃ bhaktirbhūtapatau pinākini padaṃ laṅketi divyā purī ।
utpattirdruhiṇānvaye ca tadaho nedṛgvaro labhyate syāccedeṣa na rāvaṇaḥ kva nu punaḥ sarvatra sarve guṇāḥ ।।
atra "syāccedeṣa na rāvaṇaḥ'; ityatra, eva samāpyam ।
śrutena buddhirvyasanena mūrkhatā madena nārī salilena nimnagā ।
niśā śaśāṅkena dhṛtiḥ samādhinā nayena cālaṃkriyate narendratā ।।
atra śrutādibhirutkṛṣṭaiḥ sahacaritairvyasanamūrkhatayornikṛṣṭayorbhinnatvam ।
lagnaṃ rāgāvṛtāṅgyā- ।।
ityatra viditaṃ te astvityanena śrīstasmādapasaratīti viruddhaṃ prakāśyate ।।
prayatnaparibodhitaḥ stutibhiradya śeṣe niśā- makeśavamapāṇḍavaṃ bhubanamadya niḥsomakam ।
iyaṃ parisamāpyate raṇakathādya do aśālinā- mapaitu ripukānanātigururadya bhāro bhuvaḥ ।।
atra "śayitaḥ prayatnena bodhyase'; iti vidheyam ।
yathā vā vātāhāratayā jagadviṣadharairāśvāsya niḥśeṣitaṃ tegrastāḥ punarabhratoyakaṇikātīvravratairbarhibhiḥ ।
te api krūracamūrucarmavasanairnītāḥ kṣayaṃ lubdhakai- rdambhasya sphuritaṃ vidannapi jano jālmo guṇānīhate ।।
atra vātāhārāditrayaṃ vyutkrame vācyam ।
are rāmāhastābharaṇa bhasalaśreṇiśaraṇa smārakrīḍāvrīḍāśamana virahiprāṇadamana ।
sarohaṃsottaṃsa pracaladala nīlotpala sakhe sakhedo ahaṃ mohaṃ ślathaya kathaya kvenduvadanā ।।
atra "virahiprāṇadamana'; iti nānuvādyam ।।
lagnaṃ rāgāvṛtāṅgyetyādi ।।
atra "viditaṃ te astu'; ityupasaṃhṛto api tenetyādinā punarupāttaḥ ।।
hantumeva pravṛttasya stabdhasya vivaraiṣiṇaḥ ।
yathāsya jāyate pāto na tatā punarunnatiḥ ।।
atra puṃvyajjanasyāpi pratītiḥ ।
yatraiko doṣaḥ pradarśitastatra doṣāntarāṇyapi santi tathāpi teṣāṃ tatrāprakṛtatvātprakāśanaṃ na kṛtam ।।