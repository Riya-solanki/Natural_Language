--- source: brsgor2u-Cleaned.txt | block: 129 | label: meter | g:0.25 m:0.689 ---

yadyasmādadhikaguṇavattattasmātsthūlamiti vyāptimuktvā vikalpayati- tadvaditi ।
pārthivaḥ paramāṇūradhikaguṇastata ekaikanyūnaguṇā jalādiparamāṇava iti kalpyate, na vā ।
ādye doṣamāha- kalpyamāna iti ।
mūrtyupacayāt sthaulyādityarthaḥ ।
pārthivo aṇurāpyāt sthūlaḥ, adhikaguṇatvāt, ghaṭavadityevaṃ prayoktavyaḥ ।
aprayojakatvaṃ nirasyati- na cāntareṇeti ।
dṛṣṭavirodhaḥ syāditi bhāvaḥ ।
neti pakṣe sarveṣāmāṇūnāṃ sāmyārthamekaikaguṇavattvaṃ vā syāccaturguṇavatvaṃ vā ।
ubhayathāpi doṣamāha- akalpyamāne tvityādinā ।।