--- source: sa_vAmana-kAvyAlaMkArasUtra-Cleaned.txt | block: 39 | label: meter | g:0.351 m:0.557 ---

।।
kavitvabījaṃ pratibhānam ।।
kavitvasya bījaṃ kavitvabījaṃ janmāntarāgatasaṃskāraviśeṣaḥ kaścit, yasmādvinā kāvyaṃ na niṣpadyate, niṣpannaṃ vāvahāsāyatanaṃ syāt ।। 
cittaikāgryamavadhānam ।।
cittasyaikāgryaṃ bāhyārthanivṛttiḥ tadavadhānam । avahitaṃ hi cittamarthān paśyati ।।
taddeśakālābhyām ।।tat avadhānaṃ deśātkālācca samutpadyate ।।
kau punardeśakālāvityatrāha 
vivikto deśaḥ ।।vivikto nirjanaḥ ।।rātriyāmasturīyaḥ kālaḥ ।।
rātreryāmo rātriyāmaḥ praharaḥ turīyaścaturthaḥ kāla iti । tadvaśādviṣayoparataṃ cittaṃ prasannamavadhatte ।।