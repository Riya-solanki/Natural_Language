--- source: brsvbh2u-Cleaned.txt | block: 378 | label: meter | g:0.299 m:0.586 ---

māṃsādi bhaumaṃ yathāśabdamitarayośca ।
atra bhāṣyakṛtottarasūtraśeṣatayā sūtrametadviṣayopadarśanaparatayā vyākhyātam ।
śaṅkānirākaraṇārthatvamapyasya śakyaṃ vaktum ।
tathāhi-yo annasyāṇiṣṭho bhāgastanmanastejasastu yo aṇiṣṭho bhāgaḥ sa vāgityatra hi kāṇādānāṃ sāṃkhyānāṃ cāsti vipratipattiḥ ।
tatra kāṇādā mano nityamācakṣate ।
sāṃkhyāstvāhaṅkārike vāṅmanase ।
annabhāgatāvacanaṃ tvasyānnasaṃbandhalakṣaṇārtham ।
annopabhoge hi manaḥ svasthaṃ bhavati ।
evaṃ vāco api pāṭavena tejaḥsāmyamabhyūhanīyam ।
tatredamupatiṣṭhate-māṃsāditi ।
vāṅmanasa iti vaktavye māṃsādyabhidhānaṃ siddhena saha sādhyasyopanyāso dṛṣṭāntalābhāya ।
yathā māṃsādi bhaumādyevaṃ vāṅmanase api taijasabhaume ityarthaḥ ।
etaduktaṃ bhavati-na tāvadbrahmavyatiriktamasti kiñcinnityam ।
brahmajñānena sarvajñānapratijñāvyāghātāt, bahuśrutivirodhācca nāpyāhaṅkārikam, ahaṅkārasya sāṃkhyābhimatasya tattvasyāprāmāṇikatvāt ।
tasmādasati bādhake śrutirāñjasī nānyathā kathañcinnetumuciteti kañciddoṣamityuktaṃ taṃ doṣaṃ darśayannāha pūrvapakṣī-yadi sarvameva iti ।।