--- source: bhgank_u-Cleaned.txt | block: 7 | label: meter | g:0.29 m:0.545 ---

vyaktāvyaktaṃ jayacchedo niṣṭhā caiveha pañcamī ।
[
prātipadāvasthā khalu vyaktāvasthety uktā ।। 
kasmāt ।। 
pāśupatye ayam iti vyaktinimittatvāt bhasmasnānaśayanānusnānādibhir liṅgadhārīty upadeśād iti ।। 
dvitīyāvasthā tu jātyādivyakter ahetutvād avyaktāvasthety uktā ।। 
kasmāt ।। 
avyaktaliṅgopadeśād vidyādigopanopadeśāc ceti ।। 
tṛtīyāvasthā punar indriyajayārthatvena jayāvasthety ucyate ।। 
devanityasvārthatve apy asyā indriyajayārthataiva prādhānyenoktā sūtrāṇāṃ sambandhakathanadvāreṇācāryabhāṣyakṛteti ।। 
chedāvasānārthāvasthā chedāvasthety uktā ।। 
sarvasya sādhakavyāpārasyātyantoparamo niṣṭhā ।। 
tadupalakṣitāvasthā niṣṭhāvasthety ucyate ।। 
vyaktādiviśeṣaṇābhidhānādyūhādiśaktimatāṃ viśeṣapratipattir bhaviṣyatīty abhiprāyavatātrāvasthāgrahaṇaṃ na kṛtam iti ।। 
caśabdo nyūnādhikavyavacchedasūcakaḥ ।। 
pretonmattamūḍhāvasthāntarasadbhāvād adhikavyavacchedānupapattir iti cen na gopananiyamenāvyaktāvasthāyām evāntarbhāvāt ।। 
jayacchedāvasthayor apy avyaktāvasthātvaprasaṅga iti cen nānayor gopananiyamānabhyupagamān niṣṭhāvasthām anabhyupagamya siddhāvasthāṃ pañcamīm āhuḥ ।। 
kecit tanmatam avadhāraṇenaiva nirācaṣṭe ।। 
niṣṭhā caiveha pañcamī iti ।। 
ihety asmin pañcārthadarśane niṣṭhāvasthaiva pañcamī sūtraprāmāṇyāt pratīyate na siddhāvasthā ।। 
tatra kṣapaṇīyaprāpaṇīyābhāvāt sādhakāvasthāś ceha nirūpyante na tato anyasyeti ।। 
atrāha ।। 
anadhikāriṇo avasthāprāptir ayuktā ।। 
tatra tathā dvitīyādyavasthāprāptau jñānākaluṣatvādayo adhikāritvāpādakāḥ tathā prathamāvasthāprāptau ko hetur ity ucyate ।। 
atrāpi kāraṇaviśeṣotpāditā dīkṣā hetuḥ ।। 
yatas tatkāraṇapratipādanārtham idam āha ।। ]