--- source: mamkpb_u-Cleaned.txt | block: 346 | label: meter | g:0.25 m:0.641 ---

upamānenāntarnigīrṇasyopameyasya yadadhyavasānaṃ saikā ।
yathā kamalamanambhasi kamale ca kuvalaye tāni kanakalatikāyām ।
sā ca sukumārasubhagetyutpātaparaṃparāṃ keyam ।।
atra mukhādi kamalādirūpatayādhyavasitam ।
yacca tadevānyatvenādhyavasīyate sā, aparā ।
yathā aṇṇaṃ laḍahattaṇaaṃ aṇṇā via kā vi vattaṇacchāā ।
sāmā sāmaṇṇapaāvaiṇo reha ccia ṇa hoī ।।
"yadyarthasya'; yadiśabdena cecchabdena vā, uktau yat kalpanam sā tṛtīyā ।
yathā rākāyāmakalaṅkaṃ cedamṛtāṃśorbhavedvapuḥ ।
tasyā mukhaṃ tadā sāmyaparābavamavāpnuyāt ।।
kāraṇasya śīghrakāritāṃ vaktuṃ kāryasya pūrvamuktau caturthī ।
yathā hṛdayamadhiṣṭhitamādau mālatyāḥ kusumacāpabāṇena ।
caramaṃ ramaṇīvallabha locanaviṣayaṃ tvayā bhajatā ।।