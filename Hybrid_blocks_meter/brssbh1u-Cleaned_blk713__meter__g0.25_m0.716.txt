--- source: brssbh1u-Cleaned.txt | block: 713 | label: meter | g:0.25 m:0.716 ---

jñeyatvena ca sāṃkhyaiḥ pradhānaṃ smaryate guṇapuruṣāntarajñānātkaivalyamitivadbhiḥ ।
nahi guṇasvarūpamajñātvā guṇebhyaḥ puruṣasyāntaraṃ śakyaṃ jñātumiti ।
kvacicca vibhūtiviśeṣaprāptaye pradhānaṃ jñeyamiti smaranti ।
nacedagihāvyaktaṃ jñeyatvenocyate ।
padamātraṃ hyavyaktaśabdaḥ ।
nehāvyaktaṃ jñātavyamupāsitavyaṃ ceti vākyamasti ।
nacānupadiṣṭapadārthajñānaṃ puruṣārthamiti śakyaṃ pratipattum ।
tasmādapi nāvyaktaśabdena pradhānamabhidhīyate ।
asmākaṃ tu ratharūpakakḷptaśarīrādyanusaraṇena viṣṇoreva paramaṃ padaṃ darśayitumayamupanyāsa ityanavadyam ।।