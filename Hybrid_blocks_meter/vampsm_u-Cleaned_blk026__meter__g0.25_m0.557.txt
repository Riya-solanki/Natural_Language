--- source: vampsm_u-Cleaned.txt | block: 26 | label: meter | g:0.25 m:0.557 ---

lomaharṣaṇa uvāca ।
pavanasya hrade snātvā dṛṣṭvā devaṃ maheśvaram ।
vimuktaḥ kaluṣaiḥ sarvaiḥ śaivaṃ padamavāpnuyāt ।।
putraśokena pavano yasmillīno babhūva ha ।
tataḥ sabrahmakairdevaiḥ prasādya prakaṭīkṛtaḥ ।।
ato gaccheta amṛtaṃ sthānaṃ tacchūlapāṇinaḥ ।
yatra devaiḥ sagandharvaiḥ hanumān prakaṭīkṛtaḥ ।।
tatra tīrthe naraḥ snātvā amṛtatvamavāpnuyāt ।
kulottāraṇamāsādya tīrthasevī dvijottamaḥ ।।
kulāni tārayet sarvān mātāmahapitāmahān ।
śālihotrasya rājarṣestīrthaṃ trailokyaviśrutam ।।
tatra snātvā vimuktastu kaluṣairdaihasaṃbhavaiḥ ।
śrīkuñjaṃ tu sarasvatyāṃ tīrthaṃ trailokyaviśrutam ।।
tatra snātvā naro bhaktyā agniṣṭomaphalaṃ labhet ।
tato naimiṣakuñjaṃ tu samāsādya naraḥ śuciḥ ।।
naimiṣasya ca snānena yat puṇyaṃ tat samāpnuyāt ।
tatra tīrthaṃ mahākhyātaṃ vedavatyā niṣevitam ।।
rāvaṇena gṛhītāyāḥ keśeṣu dvijasattamāḥ ।
tadvadhāya ca sā prāṇān mumuce śokakarśitā ।।
tato jātā gṛhe rājño najakasya mahātmanaḥ ।
sītā nāmeti vikhyātā rāmapatnī pativratā ।।
sā hṛtā rāvaṇeneha vināśāyātmanaḥ svayam ।
rāmeṇa rāvaṇaṃ hatvā abhiṣicya vibhiṣaṇam ।।
samānītā gṛhaṃ sītā kīrtirātmavatā yathā ।
tasyāstīrthe naraḥ snātvā kanyāyajñaphalaṃ labhet ।।
vimuktaḥ kaluṣaiḥ sarvaiḥ prāpnoti paramaṃ padam ।
tato gaccheta sumahad brahmaṇaḥ sthānamuttamama ।।
yatra varṇāvaraḥ snātvā brāhmaṇyaṃ labhate naraḥ ।
brāhmaṇaśca viśuddhatmā paraṃ padamavāpnuyāt ।।
tato gaccheta somasya tīrthaṃ trailokyadurlabham ।
yatra somastapastaptvā dvijarājyamavāpnuyāt ।।
tatra snātvār'cayitvā ca svapitṝn daivatāni ca ।
nirmalaḥ svargamāyāti kārtikyāṃ candramā yathā ।
saptasārasvataṃ tīrthaṃ trailokyasyāpi durlabham ।
yatra sapta sarasvatya ekībhūtā vahanti ca ।।
suprabhā kāñcanākṣī ca viśālā mānasahradā ।
sarasvatyoghanāmā ca suveṇurvimalodakā ।।
pitāmahasya yajataḥ puṣkareṣu sthitasya ha ।
abruvan ṛṣayaḥ sarve nāyaṃ yajño mahāphalaḥ ।।
na dṛśyate saricchreṣṭhā yasmādiha sarasvatī ।
tachrutvā bhagavān prītaḥ sasmārātha sarasvatīm ।।
pitāmahena yajatā āhūtā puṣkareṣu vai ।
suprabhā nāma sā devī tatra khyātā sarasvatī ।।
tāṃ dṛṣṭvā munayaḥ prītā vegayuktāṃ sarasvatīm ।
pitāmahaṃ mānayantīṃ te tu tāṃ bahu menire ।।
evameṣā saricchreṣṭhā puṣkarasthā sarasvatī ।
samānītā surukṣetre maṅkaṇena mahātmanā ।।
naimiṣe munayaḥ sthitvā śaunakādyāstapodhanāḥ ।
te pṛcchanti mahātmānaṃ paurāṇaṃ lomaharṣaṇam ।।
kathaṃ yajñaphalo asmākaṃ vartatāṃ satpathe bhavet ।
tato abrevīnmahābhāgāḥ praṇamya śirasā ṛtīn ।।
sarasvatī sthitā yatra tatra yajñaphalaṃ mahat ।
etacchrutvā tu manuyo nānāsvādhyāyavedinaḥ ।।
samāgamya tataḥ sarve sasmaruste sarasvatīm ।
sā tu dhyātā tatastatra ṛṣibhiḥ satrayājibhiḥ ।।
samāgatā plāvanārthaṃ yajñe teṣāṃ mahātmanām ।
naimiṣe kāñcanākṣī tu smṛtā maṅkaṇakena sā ।।
samāgatā kurukṣetraṃ puṇyatoya sarasvatī ।
gayasya yajamānasya gayeṣveva mahākratum ।।
āhūtā ca saricchreṣṭhā gayayajñe sarasvatī ।
viśālāṃ nāma tāṃ prāhurṛṣayaḥ saṃśitavratāḥ ।।
sarit sā hi samāhūtā maṅkaṇena mahātmanā ।
kurukṣetraṃ samāyātā praviṣṭā ca mahānadī ।।
uttare kośalābhāge puṇye devarṣisevite ।
uddālakena muninā tatra dhyātā sarasvatī ।।
ājagāma saricchreṣṭhā taṃ deśaṃ munikāraṇāt ।
pūjyamānā munigaṇairvalkalājinasaṃvṛtaiḥ ।।
manohareti vikhyātā sarvapāpakṣayāvahā ।
āhūtā sā kurukṣetre maṅkaṇena mahātmanā ।
ṛṣeḥ saṃmānanārthāya praviṣṭā tīrthamuttamam ।।
suveṇuriti vikhyātā kedāre yā sarasvatī ।
sarvapāpākṣayā jñeyā ṛṣisiddhiniṣevitā ।।
sāpi teneha muninā ārādhya parameśvaram ।
ṛṣīṇāmupakārārthaṃ kurukṣetraṃ praveśitā ।।
dakṣeṇa yajatā sāpi gaṅgādvāre sarasvatī ।
vimalodā bhagavatī dakṣeṇa prakaṭīkṛtā ।।
samāhūtā yayau tatra maṅkaṇena mahātmanā ।
kurukṣetre tu kuruṇā yajitā ca sarasvatī ।।
saromadhye samānītā mārkaṇḍeyena dhīmatā ।
abhiṣṭūya mahābhāgāṃ puṇyatoyāṃ sarasvatīm ।।
yatra maṅkaṇakaḥ siddhaḥ saptasārasvate sthitaḥ ।
nṛtyamānaśca devena śaṅkareṇa nivāritaḥ ।।
iti kṣīvāmanurāṇe saromāhātmye ṣoḍaśo adhyāyaḥ