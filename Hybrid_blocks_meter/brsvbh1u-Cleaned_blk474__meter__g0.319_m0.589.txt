--- source: brsvbh1u-Cleaned.txt | block: 474 | label: meter | g:0.319 m:0.589 ---

satyaṃ, na brahmajñānamātraṃ sāṃsārikadharmanivṛttikāraṇam, api tu sākṣātkāraparyantam ।
brahmasākṣātkāraścāntaḥkaraṇavṛttibhedaḥ śravaṇamananādijanitasaṃskārasacivamanojanmā, ṣaḍjādibhedasākṣātkāra iva gāndharvaśāstraśravaṇābhyāsasaṃskṛtamanoyoniḥ ।
sa ca nikhilaprapañcamahendrajālasākṣātkāraṃ samūlamunmūlayannātmānamapi prapañcatvāviśeṣādunmūlayatītyupapāditamadhastāt ।
tasmādrajjusvarūpakathanatulyataivātreti siddham ।
atra ca vedapramāṇamūlatayā vedapramāṇajanitetyuktam ।
atraiva sukhaduḥkhānutpādabhedena nidarśanadvayamāha-na hi dhanina iti ।
śrutimatrodāharati-taduktamiti ।
codayati-śarīre patite iti ।
pariharati-na saśarīratvasyeti ।
yadi vāstavaṃ saśarīratvaṃ bhavenna jīvatastannivarteta ।
mithyājñānanimittaṃ tu tat ।
taccotpannatattvajñānena jīvatāpi śakyaṃ nivartayitum ।
yatpunaraśarīratvaṃ tadasya svabhāva iti na śakyaṃ nivartayitum, svabhāvahānena bhāvavināśaprasaṅgādityāha-nityamaśarīratvamiti ।
syādetat ।
na mithyājñānanimittaṃ saśarīratvam api tu dharmādharmanimittam,tacca svakāraṇadharmādharmanivṛttimantareṇa na nivartate ।
tannivṛttau ca prāyaṇameveti na jīvato aśarīratvamiti śaṅkate-tatkṛteti ।
tadityātmānaṃ parāmṛśati ।
nirākaroti-na, śarīrasaṃbandhasyeti ।
na tāvadātmā sākṣāddharmādharmau kartumarhati, vāgbuddhiśarīrārambhajanitau hi tau nāsati śarīrasaṃbandhe bhavataḥ,tābhyāṃ tu śarīrasaṃbandhaṃ rocayamāno vyaktaṃ parasparāśrayatvaṃ doṣamāvahati ।
tadidamāha-śarīrasaṃbandhasyeti ।
yadyucyeta satyamasti parasparāśrayaḥ, na tveṣa doṣo anāditvāt, bījāṅkuravadityata āha-andhaparamparaiṣānāditvakalpanā