--- source: vampsm_u-Cleaned.txt | block: 10 | label: meter | g:0.25 m:0.62 ---

lomaharṣaṇa uvāca ।
evaṃ stuto atha bhagavān vāsudeva uvāca tām ।
adṛśyaḥ sarvabhūtānāṃ tasyāḥ saṃdarśane sthitaḥ ।।
śrībhagavānuvāca
manorathāṃstvamadite yānicchasyabhivāñchitān ।
tāṃstvaṃ prāpyasi dharmajñe matprasādānna saṃśayaḥ ।।
śṛṇu tvaṃ ca mahābhāge varo yaste hṛti sthitaḥ ।
maddarśanaṃ hi viphalaṃ na kadācid bhaviṣyati ।।
yaśceha tvadvane sthitvā trirātraṃ vai kariṣyati ।
sarve kāmāḥ samṛdhyante manasā yānihecchati ।।
dūrastho api vanaṃ yastu adityāḥ smarate naraḥ ।
so api yāti paraṃ sthānaṃ kiṃ punarnivasan naraḥ ।।
yaśceha brāhmaṇān pañca trīn vā dvāvekameva vā ।
bhojayecchraddhayā yuktāḥ sa yāti paramāṃ gatim ।।
aditiruvāca
yadi deva prasannastvaṃ bhaktyā me bhaktavatsala ।
trailokyādhipatiḥ putrastadastu mama vāsavaḥ ।।
hṛtaṃ rājyaṃ hṛtaścāsya yajñabhāga ihāsuraiḥ ।
tvayi prasanne parada tat prāpnotu suto mama ।।
hṛtaṃ rājyaṃ na duḥkhāya mama putrasya keśava ।
prapannadāyavibhraṃśo bādhāṃ me kurute hṛti ।।
śrībhagavānuvāca
kṛtaḥ prasādo hi mayā tava devi yathepsitam ।
svāṃśena caiva te garbhe saṃbhaviṣyāmi kaśyapāt ।।
tava garbhe samudbhūtastataste ye tvarātayaḥ ।
tānahaṃ ca haniṣyāmi nivṛttā bhava nandini ।।
aditiruvāca
prasīda devadeveśa namaste viśvabhāvana ।
nāhaṃ tvāmudare voḍhumīśa śakṣyāmi keśava ।
yasmin pratiṣṭhitaṃ sarvaṃ viśvayonistvamīśvaraḥ ।।
ahaṃ tvāṃ ca vahiṣyāmi ātmānaṃ caiva nandini ।
na ca pīḍāṃ kariṣyāmi svasti te astu vrajāmyaham ।।
ityuktvāntarhite deve aditirgarbhaṃ samādadhe ।
garbhasthite tataḥ khṛṣṇe cacāla saralā kṣitiḥ ।
cakampire mahāśailā jagmuḥ kṣobhaṃ mahābdhayaḥ ।।
yato yato aditiryāti dadāti padamuttamam ।
tatastataḥ kṣitiḥ khedānnanāma dvijapuṅgavāḥ ।।
daityānāmapi sarveṣāṃ garbhasthe madhusūdane ।
babhūva tejaso hāniryathoktaṃ parameṣṭhinā ।।