--- source: sypadatu-Cleaned.txt | block: 24 | label: meter | g:0.044 m:0.535 ---

[] ekadvitripādapālaṃkṛtamadhyakoddeśāny uddeśyavṛkṣakaharitakaphalamālyaṣaṇḍamaṇḍitāni puṇḍarīkaśabalitavimalavāpītoyāni toyāntaravihitadāruparvatabhūmilatāgṛhacitraśālālaṃkṛtāni parārdhyamuktāpravālakiṅkiṇījālāviṣkṛtapariṣkarāṇy ucchritasaubhāgyavaijayantīpatākāny utpatantīva gaganatalam avanitalād bhavanavarāvataṃsakāni vāramukhyānām yatraite
āsīnair avalīḍhacakravalayair mīladbhir āvantikair
dhāryārūḍhakirātasaṃgatadhurās tiṣṭhanti karṇīrathāḥ
ete ca dviguṇīkṛtottarakuthā nidrālasādhoraṇāḥ
kāmbojāś ca kareṇavaś ca kathayanty antargatān svāminaḥ
api cāsmin veśe
nayanasalilair yair evaiko vrajann abhivāhyate
pratatavisṛtais tair evānyo gṛhān atinīyate
akṛśavibhaveṣv āsām āsthā tathāpi kṛtavyayāḥ
samanupatitā nirbhartsyante balāt kila mātṛbhiḥ