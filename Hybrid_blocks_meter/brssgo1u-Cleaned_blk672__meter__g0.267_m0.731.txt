--- source: brssgo1u-Cleaned.txt | block: 672 | label: meter | g:0.267 m:0.731 ---

na ।
saṃskārakāryasyāpi smaraṇasya kramavartitvāt ।
tasmātsphoṭa eva śabdaḥ ।
sa caicaikavarṇapratyayāhitasaṃskārabīje antyavarṇapratyayajanitapari pāke pratyayinyekapratyayaviṣayatayā jhaṭiti pratyavabhāsate ।
nacāyamekapratyayo varṇaviṣayā smṛtiḥ ।
varṇānāmanekatvādekapratyayaviṣayatvānupapatteḥ ।
tasya ca pratyuccāraṇaṃ pratyabhijñāyamānatvānnityatvam ।
bhedapratyayasya varṇaviṣayatvāt ।
tasmānnityācchabdasphoṭarūpādabhidhāyakātkriyākārakaphalalakṣaṇaṃ jagadabhidheyabhūtaṃ prabhavatīti ।
varṇā eva tu na śabdaḥ iti bhagavānupavarṣaḥ