--- source: mrgt1chu-Cleaned.txt | block: 260 | label: meter | g:0.298 m:0.556 ---

sa cātmā nāvyāpakaḥ nāpi kṣaṇikaḥ deśakālābhyām anavacchinnatvāt ।। 
tadāhuḥ ।
anavacchinnasadbhāvaṃ vastu yad deśakālataḥ ।
tan nityaṃ vibhu cecchantītyātmano vibhunityate ।। 
iti ।। 
na cāsāv ekaḥ ।
eko vaśī sarvabhūtāntarātmā ।
iti pratipannānāṃ brahmavidāmiva janmamaraṇakaraṇādipratiniyamadarśanasya puruṣabahutvajñāpakasyāpahnotum aśakyatvāt ।। 
na ca naiyāyikavaiśeṣikāṇāmiva jaḍaḥ ।। 
nāpi sāṃkhyānāmivākartā ।। 
na ca keṣāṃcidivāgantunā citā yuktaḥ ।। 
kutaḥ ityāha pāśānte śivatāśruteḥ pāśānāmavidyādīnām ante tatpratibandhakatvavyapagame yato asyātmanaḥ śivatvavyaktiḥ śrūyate ।। 
tathā coktam ।
athātmamalamāyākhyakarmabandhavimuktaye ।
vyaktaye ca śivatvasya śivāj jñānaṃ pravartate ।। 
iti ।। 
na ca tacchivatvam avyāpakatvādidharmayuktaṃ jñatvakartṛtvarahitaṃ vā ।। 
nityaṃ kālānavacchedād vaitatyān na pradeśagam ।। 
ityādinā pratyuta tadvilakṣaṇatvasyopapāditatvāt ।। 
na ca vyāpakatvanityatvāder muktāv evodayāt saṃsāryavasthāyām abhāva iti mantavyam asadutpattyasambhavasyopapādayiṣyamāṇatvād iti ।।