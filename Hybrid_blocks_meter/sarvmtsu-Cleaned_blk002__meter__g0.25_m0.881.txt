--- source: sarvmtsu-Cleaned.txt | block: 2 | label: meter | g:0.25 m:0.881 ---

pramāṇanirūpaṇam ।
iha samyaganubhavaḥ pramāṇam ।
samyagrahaṇaṃ saṃśayaviparyayāpohārtham ।
tatrānavadhāraṇajñānaṃ saṃśayaḥ ।
yathā sthāṇurvā puruṣo vāyamityādi ।
mithyādhyavasāyo viparyayaḥ ।
yathā dvau candramasāvityādi ।
smṛtivyavacchedārthamanubhavagrahaṇam ।
saṃskāramātrajaṃ jñānaṃ smṛtiḥ ।
yathā sā me mātetyādi ।
prācīnānubhavavāsanā saṃskāraḥ ।
sa ca sadṛśavastusandarśanodbuddhaḥ smṛtihetuḥ ।
kathaṃ punaranubhavagrahaṇena smṛtivyavacchedaḥ, smṛtyanyajñānasyānubhavatvāt ।
yathāhuḥ- aanubhūtiḥ pramāṇaṃ sā smṛteranye'ti ।
saṃskāramātrajamiti mātracā pratyabhijñā vyāvartitā ।
saṃskārasamprayogābhyāṃ jāyamānaṃ jñānaṃ pratyabhijñā ।
yathā sa evāyaṃ ghaṭa iti ।
nanvanubhavasyaiva pramāpātve kuta āgamādiṣu pramāṇatvavyavahāraḥ ।
pramāṇajanakatvādeveti brūmaḥ ।
taduktaṃ śrībhagavatpādaiḥ-''atra brahmavidyopeniṣacchabdavācyā ।
tatparāṇāṃ sahetoḥ saṃsārasyātyantāvasādanāt ।
upanipūrvasya sadestadarthatvāt ।
tādarthyād grantho apyupaniṣaducyate iti ।
tacca pramāṇamaṣṭavidhaṃ pratyakṣamanumānamāgama upamānamarthāpattirabhāvaḥ sambhava aitihyamiti ।।
[]