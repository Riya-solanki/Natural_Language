--- source: sa_harivaMza-Cleaned.txt | block: 4912 | label: meter | g:0.291 m:0.51 ---

tatas te yuddhamārgajñās trayas tribhir anuttamaiḥ 
vāyavyāgneyapārjanyair bibhidur dīptatejasaḥ ।। 
tān astrāṃs tribhir evāstrair vinivārya sa pāvakiḥ । śailavāruṇasāvitrais tān sa vivyādha sāyakaiḥ । 
tasya dīptaśaraughasya dīptacāpadharasya ca 
śaraughān astramāyābhir grasanti sma mahātmanaḥ ।। 
bāṇaughe vivṛte tasmin paramakrodhadīpitaḥ । yadā tadā guhaḥ kruddhaḥ prajvalann iva tejasā । 
astraṃ brahmaśiro nāma kālakalpaṃ durāsadam 
saṃdaṣṭauṣṭhapuṭaḥ saṃkhye jagrāha sa guhas tadā ।।