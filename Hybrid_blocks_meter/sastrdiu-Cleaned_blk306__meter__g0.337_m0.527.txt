--- source: sastrdiu-Cleaned.txt | block: 306 | label: meter | g:0.337 m:0.527 ---

kiṃ punaḥ śaktikalpanāṃ vinā nopapadyate bījādiṣu satsvaṅgurādyupapattidarśanāt asatsu cādarśanāt ।
bījādīnāmaṅkurādikāraṇatvamavagamyate ।
satsvapi bījeṣu mūṣikāghrāteṣvaṅkurānutpatterakāraṇatvaṃ pratibhāsate ।
so ayaṃ kāraṇatvākāraṇatvayorvirodhaḥ śaktikalpanayā samādhīyate- nūnamastyatīndriyamapi rūpaṃ yadbhāvāt kadācidaṅkurotpattiḥ yasya ca mūṣikā'ghrāṇena nāśātkadācidanutpattiriti kalpyate ghrāṇābhāvo apyaṅkurasya kāraṇam ।
ghrāṇo ca sati tadabhāvādevānutpattyupapatteralaṃ śaktikalpanayeti cet ।
na ।
ghrāṇakriyāyāḥ kṣaṇikatvāduttarakālaṃ tadabhāve satyapyaṅkurānutpatteḥ ।
prāgabhāvaḥ kāraṇaṃ na pradhvaṃsābhāva iti cet ।
na ।
abhāvatvāviśeṣāt ।
na hi prāgabhāvapradhvaṃsābhāvayoḥ prāgūrdhvakālabhedaṃ muktvā kiñcidapi rūpavailakṣaṇyamasti, nacāvilakṣaṇe kāraṇe kāryavailakṣaṇyaṃ saṃbhavati ।
prāgabhāvasya pradhvaṃsābhāvādvilakṣaṇamasti rūpamiti cet kalpyamevaṃ sati kiñcit ।
taccābhāve kalpyatāṃ bījasvarūpe veti bījasya sākṣādaṅkukāraṇatvāttatraiva kalpayituṃ yuktam ।
evaṃ yāgāderapūrvasvargādisādhanaśaktikalpanamūhanīyam ।
kathaṃ punaḥ śaktimati yāge vinaṣṭe nirādhārā śaktiravatiṣṭhate, na nirādhārā bhaviṣyati ।
ātmādhāratvāt ।
kathamanyaśaktiranyatra syāt tathāvagamāt ।
nāvaśyaṃ svāśrayaiva śaktiriti niyamo asti, sā hi kāryataḥ kalpyamānā yatraiva kāryāya