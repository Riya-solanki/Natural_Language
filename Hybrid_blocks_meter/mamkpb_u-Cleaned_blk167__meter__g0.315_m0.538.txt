--- source: mamkpb_u-Cleaned.txt | block: 167 | label: meter | g:0.315 m:0.538 ---

kāminīkucakalaśavat gūḍhaṃ camatkaroti, agūḍhaṃ tu sphuṭatayā vācyāyamānamiti guṇībhūtameva ।
agūḍhaṃ yathā yasyāsuhṛtkṛtatiraskṛtiretya tapta- sūcīvyadhavyatikareṇa yunakti karṇau ।
kāñcīguṇagrathanabājanameṣa so asmi jīvanna saṃprati bhavāmi kimāvahāmi ।।
atra jīvannityarthāntarasaṃkramitavācyasya ।
unnidrakokanadareṇupiśaṅgitāṅgā gāyānti mañju madhupā gṛhadīrdhikāsu ।
etaccakāsti ca ravernavabandhujīvapuṣpacchadābhamudayācalacumbi bimbam ।।
atra cumbanasyātyantatiraskṛtavācyasya ।
atrāsīt phaṇipāśabandhanavidhiḥ śaktyā bhavaddevare gāḍhaṃ vakṣasi tīḍite hanumatā droṇādriratrāhṛtaḥ ।
divyairindrajidatra lakṣmaṇaśarairlokāntaraṃ prāpitaḥ kenāpyatra mṛgākṣi rākṣasapateḥ kṛttā ca kaṇṭhāṭavī ।।
atra kenāpyatretyarthaśaktimūlānuraṇanarūpasya ।
"tasyāpyatra'; iti yuktaḥ pāṭhaḥ ।
aparasya rasādervācyasya vā aṅgaṃ rasādi, anuraṇanarūpaṃ vā ।
yathā ayaṃ sa raśanotkarṣī pīnastanavimardanaḥ ।
nābhyūrujaghanaruparśī nīvīnisraṃsanaḥ karaḥ ।।
atra śṛhgāraḥ karuṇasya ।
kailāsālayabhālalocanarucā nirvartitālaktaka- vyaktiḥ pādanakhadyutirgiribhuvaḥ sā vaḥ sadā trāyatām ।
spardhābandhasamṛddhayeva sudṛḍhaṃ rūḍhā yayā netrayoḥ kāntiḥ kokanadānukārasarasā sadyaḥ samutsāryate ।।
atra bhāvasya rasaḥ ।
atyuccāḥ paritaḥ sphuranti girayaḥ sphārāstathāmbhodhaya- stānetānapi bibhratī kimapi na klāntāsi tubhyaṃ namaḥ ।
āśvaryeṇa muhurmuhuḥ stutimiti prastaumi yāvadbhuva- stāvadbibhradimāṃ smṛtastava bhujo vācastato mudritāḥ ।।
atra bhūviṣayo ratyākhyo bhāvo rājaviṣayasya ratibhāvasya ।
bandīkṛtya nṛpa dviṣāṃ mṛgadṛśastāḥ paśyatāṃ preyasāṃ śliṣyanti praṇamanti lānti paritaścumbanti tesainikāḥ ।
asmākaṃ sukṛtairdṛśornipatito asyaucityavārāṃnidhe vidhvastā vipado akhilāstaditi taiḥ pratyarthibhiḥ stūyase ।।
atra bhāvasya rasābhāsabhāvābhāsau prathamārdhadvitīyārdhadyotyau ।
aviralakakavālakampanairbhrukuṭītarjanagarjanairmuhuḥ ।
dadṛśe tava vairiṇāṃ madaḥ sa gataḥ kvāpi tavekṣaṇe kṣaṇāt ।।
atra bhāvasya bāvapraśamaḥ ।
sākaṃ kuraṅgakadṛśā madhupānalīlāṃ kartuṃ suhṛdbhirapi vairiṇi te pravṛtte anyābhidhāyi tava nāma vibho gṛhītaṃ kenāpi tatra viṣamāmakarodavasthām ।।
atra trāsodayaḥ ।
asoḍhā tatkālollasadasahabhāvasya tapasaḥ kathānāṃ viśrambeṣvatha ca rasikaḥ śailaduhituḥ ।
pramodaṃ vo diśyāt kapaṭabaṭuveṣāpanayane tvarāśaithilyābhyāṃ yugapadabhiyuktaḥ smaraharaḥ ।।
atrāvegadhairyayoḥ saṃdhiḥ ।।
paśyetkaśviccala capala re kā tvarāhaṃ kumārī hastālambaṃ vitara ha ha hā vyutkramaḥ kvāsi yāsi ।
itthaṃ pṛthvīparivṛḍha bhavadviṣo araṇyavṛtteḥ kanyā kaṃcit phalakisalayānyādadānābhidhatte ।।
atra śaṅkāsūyādhṛtismṛtiśramadainyavibodhautsukyānāṃ śabalatā ।
ete ca rasavadādyalaṃkārāḥ ।
yadyapi bhāvodayabhāvasaṃdhibāvaśabalatvāni nālaṃkāratayā, uktāni tathāpi kaśvit brūyādityevamuktam ।
yadyapi sa nāsti kaśvidviṣayaḥ, yatra dhvaniguṇībhūtavyaṅgyayoḥ svaprabhedādibhiḥ saha saṃkaraḥ saṃsṛṣṭirvā nāsti tathāpi pradhānyena vyapadeśā bhavantīti kvacitkenacidvacavahāraḥ ।
janasthāne bhrāntaṃ kanakamṛgatṛṣṇāndhitadhiyā vaco vaidehīti pratipadamudaśru pralapitam ।
kṛtālaṃkābharturvadanaparipāṭīṣu ghaṭanā mayāptaṃ rāmatvaṃ kuśalavasutā na tvadhigatā ।।
atra śabdaśaktimūlānuraṇanarūpo rāmeṇa sahopamānopameyabhāvo vācyāṅgatāṃ nītaḥ ।
āgatya saṃprati viyogavisaṃṣṭhulāṅgīmambhojinīṃ vsacidapi kṣapitatriyāmaḥ ।
etāṃ prasādayati pasya śanaiḥ prabhāte tanvaṅgi pādapatanena sahasraraśmiḥ ।।
atra nāyakavṛttānto arthaśaktimūlo vasturūpo nirapekṣaravikamalinīvṛttāntādhyāropeṇaiva sthitaḥ ।।
vācyasiddhyaṅgaṃ yathā bhramimaratimalasahṛdayatāṃ pralayaṃ mūrchāṃ tamaḥ śarīrasādam ।
maraṇaṃ ca jaladabhujagajaṃ prasahya kurute viṣaṃ viyoginīnām ।।
atra hālāhalaṃ vyaṅgyaṃ bhujagarūpasya vācyasya siddhikṛt ।
yathā vā gacchāmyacyuta darśanena bhavataḥ kiṃ tṛptirutpadyate kiṃ tvevaṃ vijanasthayorhatajanaḥ saṃbhāvayatyanyathā ।
ityāmantraṇabhahgisūcitavṛthāvasthānakhedālasām āśliṣyan pulakotkarāñcitatanurgopīṃ hariḥ pātu vaḥ ।।
atrācyutādipadavyaṅgyamāmantraṇetyādivācyasya ।
etaccaikatra, ekavaktṛgatatvena, aparatra bhinnavaktṛgatatvenetyanayorbhedaḥ ।
asphuṭaṃ yathā adṛṣṭe darsanotkaṇṭhā dṛṣṭe vicchedabhīrutā ।
nādṛṣṭena na dṛṣṭena bhavatā labhyate sukham ।।
atrādṛṣṭo yatā na bhavasi viyogabhayaṃ ca yathā notpadyate tathā kuryā iti kliṣṭam ।
saṃdigdhaprādhānyaṃ yathā harastu kiṃcitparivṛttadhairyaśvandrodayārambha ivāmburāśiḥ ।
umāmukhe bimbaphalādharoṣṭhe vyāpārayāmāsa vilocanāni ।।
atra paricumbitumaicchaditi kiṃ pratīyamānam kiṃ vā vilocanavyāpāraṇaṃ vācyaṃ pradhānamiti saṃdehaḥ ।
tulyaprādhānyaṃ yathā brāhnaṇātikramatyāgo bhavatāmeva bhūtaye ।
jāmadagnyastathā mitram anyathā durmanāyate ।।
atra jāmadagnyaḥ sarveṣāṃ kṣatriyāṇāmiva rakṣasāṃ kṣaṇāt kṣayaṃ kariṣyatīni vyaṅgyasya vācyasya ca samaṃ prādhānyam ।
kākvākṣiptaṃ yathā mathnāmi kauravaśataṃ samare na kopāta duḥśāsanasya rudhiraṃ na pibāmyurastaḥ ।।
saṃcūrṇayāmi gadayā na suyodhanorū saṃdhiṃ karotu bhavatāṃ nṛpatiḥ paṇena ।।
atra mathnāmyevetyādi vyaṅgyaṃ vācyaniṣedhasahabhāvena sthitam ।
asundaraṃ yathā vāṇīrakuḍaṃguḍḍīṇasauṇikolāhalaṃ suṇaṃtīe ।
gharakammavāvaḍāe bahue sīanti aṃgāiṃ ।।
atra dattasaṃketaḥ kaśvillatāgahanaṃ praviṣṭa iti vyaṅgyāt sīdantyahgānīti vācyaṃ sacamatkāram ।।