--- source: brssgo1u-Cleaned.txt | block: 700 | label: meter | g:0.33 m:0.579 ---

nanu mahāpralaye jāterapyasattvācchabdārthasaṃbandhānityatvamityāśaṅkyāha-samāneti ।
sūtranirasyāṃ śaṅkāmāha-athāpīti ।
vyaktisaṃtatyā jātīnāmavāntarapralaye sattvātsaṃbandhastiṣṭhati, vyavahārāvicchedājjñāyate ceti vedasyānapekṣatvena prāmāṇye na kaścidvirodhaḥ syāt ।
nirlepalaye tu saṃbandhanāśāt punaḥ sṛṣṭau kenacitpuṃsā saṃketaḥ kartavya iti puruṣabuddhisāpekṣatvena vedasyāprāmāṇyaṃ, adhyāpakasyāśrayasya nāśādāśritasya tasyānityatvaṃ ca prāptamityarthaḥ ।
mahāpralaye api nirlepalayo asiddhaḥ, satkāryavādāt ।
tathāca saṃskārātmanā śabdārthatatsaṃbandhānāṃ satāmeva punaḥ sṛṣṭāvabhivyakternānityatvam ।
abhivyaktānāṃ pūrvakalpīyanāmarūpasamānatvānna saṃketaḥ kenacitkāryaḥ ।
viṣamasṛṣṭau hi saṃketāpekṣā na tulyasṛṣṭāviti pariharati-tatredamityādinā ।
nanvādyasṛṣṭau saṃketaḥ kenacitkārya ityata āha-tadāpīti ।
mahāsargapralayapravṛttāvapītyarthaḥ ।
nanvastvanādisaṃsāre saṃbandhasyānāditvaṃ tathāpi mahāpralayavyavadhānādasmaraṇe kathaṃ vedārthavyavahāraḥ, tatrāha-anādau ceti ।
na kaścidvirodhaḥ, śabdārthasaṃbandhasmaraṇāderiti śeṣaḥ ।
svāpaprabodhayorlayasargāsiddhimāśaṅkya śrutimāha-svāpeti ।
atha tadā suṣuptau prāṇe paramātmani jīva ekībhavati enaṃ prāṇaṃ sa jīvaḥ tadaitīti śeṣaḥ ।
etasmātprātmanaḥ ।
āyatanaṃ golakam ।
ānantarye pañcamī ityādyā draṣṭavyā ।