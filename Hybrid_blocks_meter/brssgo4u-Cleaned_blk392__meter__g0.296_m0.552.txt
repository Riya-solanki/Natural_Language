--- source: brssgo4u-Cleaned.txt | block: 392 | label: meter | g:0.296 m:0.552 ---

pradīpavadāveśaḥ ।
saṃkalpamātrānnirmitadehānupajīvya teṣūbhayathādarśanātsaṃśayamāha-bhāvamiti ।
anādiliṅgaśarīrasyaikasminneva śarīre bhāvānnirmitānekadeheṣu bhogāsiddhiḥ pūrvapakṣaphalaṃ, siddhānte tatsiddhiriti matvā sūtraṃ vyācaṣṭe-yathetyādinā ।
sa ekadhā tridhā pañcadhetyādiśrutyā viduṣa evānekadhābhāva uktaḥ ।
vidvāṃstu na deho nāpi cinmātraḥ ।
kintu liṅgopahitātmā ।
naca tasya liṅgabhedaṃ vinānekatvaṃ saṃbhavati ।
ataḥ śrutibalādekasyaivānādiliṅgasyānekadeheṣu praveśena bheda eṣṭavyaḥ ।
yadyapi mūlapradīpasya vartyantareṣūtpannadīpānāṃ cātyantabhedo asti liṅgasya tu dehabhedakṛto bhedo na svataḥ, svato liṅgabhede tadupahitajīvabhedādanusaṃdhānānupapatteḥ ।
āgantukānekaliṅgasṛṣṭāvasatkāryavādāpātācca ।
tathāpi pradīpatvajātyaikyena vyaktiṣvaikyāropāt dṛṣṭāntadārṣṭāntikayoḥ sāmyaṃ dṛṣṭavyam ।
tathāca yathā pradīpo anaikavartiṣu praviśati evaṃ vidyāyogabalādvidvaliṅgasya vyāpitvādanekadeheṣu yugapadāveśa iti sūtrārthaḥ ।
viduṣo anekadhātvaṃ śrutamanyathā na ghaṭata ityāha-naitaditi ।
itaśca sātmakatvamityāha-naca nirātmakānāmiti ।
yadanādi mana ekadehasthaṃ tadanusārīṇi dehāntarasthāpi manāṃsi bhavanti tadavasthānāṃ tanniyamyatvasaṃbhavāditi ।
atra yogaśāstrasaṃmatimāha-eṣaiveti ।
nirmāṇacittānyasmitāmātrātpravṛttibhede prayojakaṃ cittamekamanekeṣāmiti hi bhagavatpatañjalinā sūtritam ।
yogino abhimānamātrānnirmāṇacittāni nirmāṇadeheṣu bhavanti, teṣāṃ niyāmakamanādicittamityarthaḥ ।।