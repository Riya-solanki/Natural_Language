--- source: simhrs_u-Cleaned.txt | block: 910 | label: meter | g:0.25 m:0.573 ---

hetujād itare prokte bhaye soḍhala-sūnunā ।
kṛtrimaṃ tūttama-gataṃ gurv-ādīn pratyavāstavam ।। 
vibhīṣikotthaṃ bālāder vitrāsitakam ity ubhe ।
tatrāntyam antarbhūtaṃ syād ghora-śravaṇaje bhaye ।। 
bhikṣu-bhallūka-corādi-sūcanā-kalpitatvataḥ ।
ādyaṃ tu yukti-kākṣyāyāṃ bhaya-kakṣyāṃ na gāhate ।। 
gurv-ādi-saṃnidhau yasmān nīcaiḥ sthity-ādi-sūcitam ।
bhāvo vinaya eva syād atha syān nāṭake yadi ।। 
avahitthatayā tasya bhayatvaṃ dūrato gatam ।
ato hetujam evaikaṃ bhayaṃ syād iti niścayaḥ ।।