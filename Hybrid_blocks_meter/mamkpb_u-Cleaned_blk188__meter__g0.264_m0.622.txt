--- source: mamkpb_u-Cleaned.txt | block: 188 | label: meter | g:0.264 m:0.622 ---

kecana na punaḥ sarve ।
krameṇodāharaṇam so adhyaiṣṭa vedāṃstridaśānayaṣṭa pitṭṭanatārpsītsamamaṃsta bandhūn ।
vyajeṣṭa ṣaḍvargamaraṃsta nītau samūlaghātaṃ nyavadhīdarīṃśva ।।
sa rātu vo duśvyavano bhāvukānāṃ paraṃparām ।
aneḍamūkatādyaiśva dyatu doṣairasaṃmatān ।।
atra duśvyavana indraḥ, aneḍamūko mūkabadhiraḥ ।।
sāyakasahāyabāhormakaradhvajaniyamitakṣamādhipateḥ ।
abjarucibhāsvaraste bhātitarāmavanipa ślokaḥ ।।
atra sāyakādayaḥ śabdāḥ khaḍgābdhibhūcandrayaśaḥparyāyāḥ śarādyarthatayā prasiddhāḥ ।।
kuvindastvaṃ tāvatpaṭayasi guṇagrāmamabhito yaśo gāyantyete diśi diśi ca nagnāstava vibho ।
śarajjyotsnāgaurasphuṭavikaṭasarvāṅgasubhagā tathāpi tvatkīrtirbhramati vigatācchādanamiha ।।
atra kuvindādiśabdo arthāntaraṃ pratipādayannupaślokyamānasya tiraskāraṃ vyanaktītyunucitārthaḥ ।
prābhrabhrāḍviṣṇudhāmāpya viṣamāśvaḥ karotyayam ।
nidrāṃ sahasraparṇānāṃ palāyanaparāyaṇām ।।
atra prābhrabhrāḍviṣṇudhāmaviṣamāśvanidrāparṇaśabdāḥ prakṛṣṭajaladagaganasaptāśvasaṃkocadalānāmavācakāḥ ।।
bhūpaterupasarpantī kampanā vāmalocanā ।
tattatpraharaṇotsāhavatī mohanamādadhau ।।
atropasarpaṇapraharaṇamohanaśabdā vrīḍādāyitvādaślīlāḥ ।
te anyairvāntaṃ samaśnanti parotsargaṃ ca bhuñcate ।
itarārthagrahe yeṣāṃ kavīnāṃ syātpravartanam ।।
atra vāntotsargapravartanaśabdā jugupsādāyinaḥ ।
pitṛvasatimahaṃ vrajāmi tāṃ saha parivārajanena yatra me ।
bhavati sapadi pāvakānvaye hṛdayamaśeṣitaśokaśalyakam ।।
atra pitṛgṛhamityādau vivakṣite śmaśānādipratītāvamaṅgalārthatvam ।।
surālayollāsaparaḥ prāptaparyāptakampanaḥ ।
mārgaṇapravaṇo bhāsvadbhūtireṣa vilokyatām ।।
atra kiṃ surādiśabdā devasenāśaravibhūtyarthāḥ kiṃ madirādyarthāḥ, iti saṃdehaḥ ।।
tasyādhimātropāyasya tīvrasaṃvegatājuṣaḥ ।
dṛḍhabhūmiḥ priyaprāptau yatnaḥ sa phalitaḥ sakhe ।।
atrādhimātropāyādayaḥ śabdā yogaśāstramātraprayuktatvādapratītāḥ ।।
tāmbūlabhṛtagallo ayaṃ bhallaṃ jalpati mānuṣaḥ ।
karoti khādanaṃ pānaṃ sadaiva tu yathā tathā ।।
atra gallādayaḥ śabdāḥ grāmyāḥ ।।
vastravaidūryacaraṇaiḥ kṣatasacvarajaḥparā ।
niṣkampā racitā netrayuddhaṃ vedaya sāṃpratam ।।
atrāmbāraratnapādaiḥ kṣatatamā, acalā bhūḥ kṛtā netradvandvaṃ bodhayeti neyārthatā ।।
dhammillasya na kasya prekṣya nikāmaṃ kuraṅgaśāvākṣyāḥ ।
rajyatyapūrvabandhavyutpattermānasaṃ śobhām ।।
atra dhammillasya śobhāṃ prekṣya kasya mānasaṃ na rajyatīti saṃbandhe kliṣṭatvam ।।
nyakkāro hyayameva me yadarayastatrāpyasau tāpasaḥ so apyatraiva nihanti rākṣasakulaṃ jīvatyahau rāvaṇaḥ ।
dhigdhik śakrajitaṃ prabodhitavatā kiṃ kumbhakarṇena vā svargagrāmaṭikāviluṇṭhanavṛthocchūnaiḥ kimebhirbhujaiḥ ।।
atra "ayameva nyakkāraḥ'; iti vācyam ।
ucchūnatvamātraṃ cānuvādyam, na vṛthātvaviśeṣitam ।
atra ca śabdaracanā viparītā kṛteti vākyasyaiva doṣo na vākyārthasya ।
yathā vā apāṅgasaṃsargi taraṅgitaṃ dṛśorbhruvorarālāntavilāsi vellitam ।
visāri romāñcanakañcukaṃ tanostanoti yo asau subhage tavāgataḥ ।।
atra yo asāviti padadvayamanuvādyamotrapratītikṛt ।
tathāhiprakrāntaprasiddhānubhūtārthaviṣyastacchabdo yacchabdopādānaṃ nāpekṣate ।
krameṇodāharaṇam ।
kātaryaṃ kevalā nītiḥ śauryaṃ śvāpadaceṣṭitam ।
ataḥ siddhiṃ sametāmyāmubhābyāmanviyeṣa saḥ ।।
dvayaṃ gataṃ saṃprati śocanīyatāṃ samāgamaprārthanayā kapālinaḥ ।
kalā ca sā kāntimatī kalāvatastvamasya lokasya ca netrakaumudī ।।
utkampinī bhayapariskhalitāṃśukāntā te locane pratidiśaṃ vidhure kṣipantī ।
krūreṇa dāruṇatayā sahasaiva dagdhā dhūmāndhitena dahanena na vīkṣitāsi ।।
yacchabdastūttaravākyānugatatvenopāttaḥ sāmarthyātpūrvavākyānugatasya tacchabdasyopādānaṃ nāpekṣate ।
yathā sādhu candramasi puṣkaraiḥ kṛtaṃ mīlitaṃ yadabhirāmatādhike ।
udyatā jayini kāminīmukhe tena sāhasamanuṣṭhitaṃ punaḥ ।।
prāgupāttastu yacchabdastacchabdopādānaṃ vinā sākāṅkṣaḥ ।
yathā atraiva śloke, ādyapādayorvyatayāse ।
dvayorupādāne tu nirākāṅkṣatvaṃ prasiddham ।
anupādāne api sāmarthyātkutraciddvayamapi gamyate ।
yathā ye nāma kecidiha naḥ prathayantyavajñāṃ jānanti te kimapi tān prati naiṣa yatnaḥ ।
utpatsyate asti mama ko api samānadharmā kālo hyayaṃ niravadhirvipulā ca pṛthvī ।।
atra ya utpatsyate taṃ pratīti ।
evaṃ ca tacchabdānupādāne atra sākāṅkṣatvam ।
na cāsāviti tacchabdārthamāha ।
asau maruccumbitacārukesaraḥ prasannatārādhipamaṇḍalāgraṇīḥ ।
viyuktarāmāturadṛṣṭivīkṣito vasantakālo hanumānivāgataḥ ।।
atra hi na tacchabdārthapratītiḥ ।
pratītau vā karakālakarāladoḥsahāyo yudhi yo asau vijayārjunaikamallaḥ ।
yadi bhūpatinā sa tatra kārye viniyujyeta tataḥ kṛtaṃ kṛtaṃ syāt ।।
atra sa ityasyānarthakyaṃ syāt ।
atha yo avikalpamidamarthamaṇḍalaṃ paśyatīśa nikhilaṃ bhavadvapuḥ ।
ātmapakṣaripūrite jagatyasya nityasukhinaḥ kuto bhayam ।।
itīdaṃśabdavadadaḥśabdastacchabdārthamabhidhatte, iti, ucyate ।
tarhyatreva vākyāntare, upādānamarhati na tatraiva ।
yacchabdasya hi nikaṭe sthitaḥ prasiddhiṃ parāmṛśati ।
yathā yattadūrjitamatyugraṃ kṣātraṃ tejo asya bhūpateḥ ।
dīvyatākṣaistadānena nūnaṃ tadapi hāritam ।।
ityatra tacchabdaḥ ।
nanu katham kalyāṇānāṃ tvamasi mahasāṃ bhājanaṃ viśvamūrte dhuryāṃ lakṣmīmatha mayi bhṛśaṃ dhehi deva prasīda ।
yadyatpāpaṃ pratijahi jagannātha namrasya tanme bhadraṃ bhadraṃ vitara bhagavan bhūyase maṅgalāya ।।
atra yadyadityuktvā tanme, ityuktam ।
ucyateyadyaditi yena kenacidrūpeṇa sthitaṃ sarvātmakaṃ vastvākṣiptam tathābhūtameva tacchabdena parāmṛśyate ।
yathā vā kiṃ lobhena vilaṅghitaḥ sa bharato yenaitadevaṃ kṛtaṃ mātrā strīlaghutāṃ gatā kimatha vā mātaiva me madhyamā ।
mithyaitanmama cintitaṃ dvitayamapyāryānujo asau gurur- mātā tātakalatramityanucitaṃ manye vidhātrā kṛtam ।।
atrāryasyeti tātasyeti ca vācyam na tvanayoḥ samāse guṇībhāvaḥ kāryaḥ ।
evaṃ samāsāntare apyudāhāryam ।।
viruddhamatikṛdyathā śritakṣamā raktabhuvaḥ śivāliṅgitamūrtayaḥ ।
vigrahakṣapaṇenādya śerate te gatāsukhāḥ ।।
atra kṣaṇādiguṇayuktāḥ sukhamāsate, iti vivakṣite hatā iti viruddhā pratītiḥ ।।
padaikadeśe yathāsaṃbhavaṃ krameṇodāharaṇam alamaticapalatvātsvapnamāyopamatvāt pariṇativirasatvātsaṃgamenāṅganāyāḥ ।
iti yadi śatakṛtvastacvamālocayāma- stadapi na hariṇākṣīṃ vismaratyantarātmā ।।
atra tvāditi ।
yathā vā tadgaccha siddhyai kuru devakāryamartho ayamarthāntaralabhya eva ।
apekṣate pratyayamaṅgalabdhyai bījāṅkuraḥ prāgudayādivāmbhaḥ ।।
atra ddhyai bdhyai, iti kaṭu ।।
yaśvāpsarovibhramamaṇḍanānāṃ saṃpādayitrīṃ śikharairbibhārti ।
balāhakacchedavibhaktarāgāmakālasaṃdhyāmiva dhātumattām ।।
atra mattāśabdaḥ kṣībārthe nihatārthaḥ ।।
ādāvañjanapujjaliptavapuṣāṃ śvāsānillollāsita- protsarpadvirahānalena ca tataḥ saṃtāpitānāṃ dṛśām ।
saṃpratyeva niṣekamaśrupayasā devasya cetobhuvo bhallīnāmiva pānakarma kurute kāmaṃ kuraṅgekṣaṇā ।।
atra dṛśāmiti bahuvacanaṃ nirarthakam ।
kuraṅgekṣaṇāyā ekasyā evopādānāt ।
na cālasavalitairityādivat vyāpārabhedādbahutvam vyāpārāṇāmanupāttatvāt ।
na ca vyāpāre atra dṛkśabdo vartate ।
atraiva "kurute'; ityātmanepadamapyanarthakam ।
pradhānakriyāphalasya kartrasaṃbandhe kartarabhiprāyakriyāphalābhāvāt ।।
cāpācāryastripuravijayī kārtikeyo vijeyaḥ śastravyastaḥ sadanamudadhirbhūriyaṃ hantakāraḥ ।
astyevaitat kimu kṛtavatā reṇukākaṇṭhabādhāṃ baddhaspardhastava paraśunā lajjate candrahāsaḥ ।।
atra vijeya iti kṛtyapratyayaḥ ktapratyayārthe avācakaḥ ।।
atipelavamatiparimitavarṇaṃ laghutaramudāharati śaṭhaḥ ।
paramārthataḥ sahṛdayaṃ vahati punaḥ kālakūṭaghaṭitamiva ।।
atra pelavaśabdaḥ ।।
yaḥ pūyate surasarinmukhatīrthasārthasnānena śāstrapariśīlanakīlanena ।
saujanyamānyajanirūrjitamūrjitānāṃ so ayaṃ dṛśoḥ patati kasyacideva puṃsaḥ ।।
atra pūyaśabdaḥ ।।
vinayapraṇayaikaketanaṃ satataṃ yo abhavadaṅga tādṛśaḥ ।
kathamadya sa tadvadīkṣyatāṃ tadabhipretapadaṃ samāgataḥ ।।
atha pretaśabdaḥ ।।
kasmin karmaṇi sāmarthyamasya nottapatetarām ।
ayaṃ sādhucarastasmādañjalirbadhyatāmiha ।।
atra kiṃ pūrvaṃ sādhuḥ, uta sādhuṣu caratīti saṃdehaḥ ।।
kimucyate asya bhūpālamaulimālāmahāmaṇeḥ ।
sudurlabhaṃ vacobāṇaistejo yasya vibhāvyate ।।
atra vacaḥśabdena gīḥśabdo lakṣyate ।
atra khalu na kevalaṃ pūrvapadam, yāvaduttarapadamapi paryāyaparivartanaṃ na kṣamate ।
jaladhyādāvuttarapademeva vaḍavānalādau pūrvapadameva ।।
yadyapyasamarthasyaivāprayuktādayaḥ kecana bhedāḥ, tathāpyanyairālaṃkārikairvibhāgena pradarśitā iti bhedapradarśanenodāhartavyā iti ca vibhajyoktāḥ ।।