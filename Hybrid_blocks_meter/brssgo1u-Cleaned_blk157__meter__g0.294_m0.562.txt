--- source: brssgo1u-Cleaned.txt | block: 157 | label: meter | g:0.294 m:0.562 ---

kutaśceti ।
punarapi kasmādhetorityarthaḥ ।
suṣuptau jīvasya sadātmani svasminnapyayaśravaṇātsaccetanameveti sūtrayojanā ।
etatsvapanaṃ yathā syāttathā yatra suṣuptau svapitīti nāma bhavati tadā puruṣaḥ satā saṃpanna ekībhavati ।
sadaikye api nāmapravṛttiḥ kathaṃ, tatrāha-svamiti ।
tatra lokaprasiddhimāha-tasmāditi ।
hi yasmātsvaṃ sadātmānamapīto bhavati tasmādityarthaḥ ।
śrutestātparyamāha-eṣetyādinā ।
kathametāvatā pradhānanirāsa ityata āha-svaśabdeneti ।
eterdhātorgatyarthasyāpipūrvasya layārthatve api kathaṃ nityasya jīvasya laya ityāśaṅkya upādhilayāditi vaktuṃ jāgratsvapnayorupādhimāha-mana iti ।
aindriyakamanovṛttaya upādhayaḥ, tairghaṭādisthūlārthaviśeṣāṇāmātmanā saṃbandhādātmā tānindriyārthānpaśyansthūlaviśeṣeṇa dehenaikyabhrāntimāpanno viśvasaṃjño jāgarti ।
jāgradvāsanāśrayamanoviśiṣṭaḥ saṃstaijasasaṃjñaḥ svapne vicitravāsanāsahakṛtamāyāpariṇāmānpaśyan asomya tanmanaḥ'iti śrutisthamanaḥśabdavācyo bhavati ।
sa ātmā sthūlasūkṣmopādhidvayoparame ahaṃ naraḥ karteti viśeṣābhimānābhavāllīna ityupacaryata ityarthaḥ ।
nanu svapitīti nāmanirukterarthavādatvānna yathārthatetyata āha-yatheti ।
tasya hṛdayaśabdasyaitannirvacanam ।
tadaśitamannaṃ dravīkṛtya nayante jarayantītyāpa evāśanāyāpadārthaḥ ।
tatpītamudakaṃ nayate śoṣayatīti teja evodanyam ।
atra dīrghaśchāndasaḥ ।
evamidamapi nirvacanaṃ yathārthamityāha-evamiti ।
idaṃ ca pradhānapakṣe na yuktamityāha-na ceti ।
svaśabdasyātmanīvātmīye api śaktirastītyāśaṅkyāha-yadīti ।
prājñena bimbacaitanyeneśvareṇa saṃpariṣvaṅgo bhedabhramābhāvenābheda ityarthaḥ ।।