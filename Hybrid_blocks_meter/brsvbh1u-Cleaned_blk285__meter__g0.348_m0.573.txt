--- source: brsvbh1u-Cleaned.txt | block: 285 | label: meter | g:0.348 m:0.573 ---

paramākāśādiva ghaṭākāśādaya ityarthaḥ ।
vipratipattīrupasaṃharan vipratipattibījamāha-evaṃ bahava iti ।
yuktiyuktyābhāsavākyavākyābhāsasamāśrayāḥ santa iti yojanā ।
nanu santu vipratipattayaḥ, tannimittaśca saṃśayaḥtathāpi kimarthaṃ brahmamīmāṃsārabhyata ityata āha-tatrāvicāryeti ।
tattvajñānācca niḥśreyasādhigamo nātattvajñānādbhavitumarhati ।
api ca atattvajñānānnāstikye satyanarthaprāptirityarthaḥ ।
sūtratātparyamupasaṃharati-tasmāditi ।
vedāntamīmāṃsā tāvattarka eva, tadavirodhinaśca ye anye api tarkā adhvaramīmāṃsāyāṃ nyāye ca vedapratyakṣādiprāmāṇyapariśodhanādiṣūktāsta upakaraṇaṃ yasyāḥ sā tathoktā ।
tasmādiyaṃ paramaniḥśreyasasādhanabrahmajñānaprayojanā brahmamīmāṃsārabdhavyeti siddham ।।