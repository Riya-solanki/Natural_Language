--- source: grasht_u-Cleaned.txt | block: 39 | label: meter | g:0.25 m:0.619 ---

adhunā sthiradehasya phalaṃ vyanakti sthiretyādi ।।
pūrvoktasyaiva rasarājasyābhyāsāt sevanāddhetoḥ sthiradehaḥ pumān brahmapadaṃ prāpnoti ।।
brahmapadaṃ paramānandasvarūpam ।।
kiṃkṛtvā jñānaṃ prāpya ।।
kīdṛśaṃ jñānaṃ guṇāṣṭakopetam aṇimādyaṣṭasiddhyupetam ।।
kathaṃ brahmapadaṃ prāpnoti ।।
yathā punaraprathamaṃ bhavāvāsaduḥkhe saṃsāranivāsanatāpatrayātmakakaṣṭe na patatītyarthaḥ ।।
jñānaṃ prāpya brahmapadaṃ prāpnoti ।।
katham ṛte jñānānna muktiriti ।।
anyacca kiṃ mokṣatarorbījaṃ samyagjñānaṃ kriyāsahitam iti praśnottararatnamālāyām ।।