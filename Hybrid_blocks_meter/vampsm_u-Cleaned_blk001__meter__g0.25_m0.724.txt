--- source: vampsm_u-Cleaned.txt | block: 1 | label: meter | g:0.25 m:0.724 ---

devadeva uvāca
sarasvatīdṛṣadvatyorantare kurujāṅgale ।
sunipravaramāsīnaṃ purāṇaṃ lomaharṣaṇam ।
aṣṭacchanta dvijavarāḥ prabhāvaṃ sarasastadā ।।
pramāṇaṃ saraso brūhi tīrthānāṃ ca viśeṣataḥ ।
devatānāṃ ca māhātmyamutpattiṃ vāmanasya ca ।।
etacchrutvā vacasteṣāṃ romaharṣasamanvitaḥ ।
praṇipatya purāṇarṣiridaṃ vacanamavravīt ।।
lomaharṣaṇa uvāca
brahmaṇamagryaṃ kamalāsanasthaṃ viṣṇuṃ tathā lakṣmisamanvitaṃ ca ।
rudraṃ ca devaṃ praṇipatya mūrdhnā tīrthaṃ mahad brahmasaraḥ pravakṣye ।।
rantukādaujasaṃ yāvat pāvanācca caturmukham ।
saraḥ saṃnihitaṃ proktaṃ brahmaṇā pūrvameva tu ।।
kalidvāparayormadhye vyāsena ca mahātmanā ।
saraḥpramāṇaṃ yatproktaṃ tacchṛṇudhvaṃ dvijottamāḥ ।।
viśveśvarādasthipuraṃ rathā kanyā jaradgavī ।
yāvadoghavatī proktā tāvatsaṃnihitaṃ saraḥ ।।
mayā śrutaṃ pramāṇaṃ yat paṭhyamānaṃ tu vāmane ।
tacchṛṇudhvaṃ dvijaśreṣṭhāḥ puṇyaṃ vṛddhikaraṃ mahat ।।
viśveśvarād devavarā nṛpāvanāt sarasvatī ।
saraḥ saṃnihitaṃ jñeyaṃ samantādarthayojanam ।।
etadāśritya devāśca ṛṣayaśca samāgatāḥ ।
sevante muktikāmārthaṃ svargārthe cāpare sthitāḥ ।।
brahmaṇā sevitamidaṃ sṛṣṭikāmena yoginā ।
viṣṇunā sthitikāmena harirūpeṇa sevitam ।।
rudreṇa ca saromadhyaṃ praviṣṭena mahātmanā ।
sevya tīrthaṃ mahātejāḥ sthāṇutvaṃ prāptavān haraḥ ।।
ādyaiṣā brahmaṇo vedistato rāmahṛdaḥ smṛtaḥ ।
karuṇā ca yataḥ kṛṣṭaṃ kurukṣetraṃ tataḥ smṛtam ।।
tarantukārantukayoryadantaraṃ yadantaraṃ rāmahṛdāccaturmukham ।
etkurukṣetrasamantapañcakaṃ pitāmahasyottaravedirucyate ।।
iti śrīvāmanapurāṇe saromāhātmye prathamo adhyāyaḥ