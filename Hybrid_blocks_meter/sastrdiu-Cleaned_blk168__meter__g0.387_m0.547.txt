--- source: sastrdiu-Cleaned.txt | block: 168 | label: meter | g:0.387 m:0.547 ---

pītaśaṅkhajñānasyāpi smṛtitvābhimānādanubhūtitvāparijñānādaprāmāṇyaṃ manyante, ato asmākamapi nāsti virodha iti cet, tadayuktam ।
nahi laukikāḥ śuktirajatajñāne api smṛtitvaṃ manyante, natarāṃ pītaśaṅkhajñāne ।
tasmātsūktam arthe anupalabdhe iti ।
vṛttikārastvanyathedaṃ varṇayāñcakāretyevamādinopavarṣamatena ।
tasya nimittaparīṣṭirityevamādisūtratrayamanyathākṛtvā vyācaṣṭe bhāṣyakāraḥ, tatra nimittasūtreṇa tāvatpratijñātasya codanāprāmāṇyasya parīkṣāpadeśena svataḥprāmāṇyaṃ heturityucyate ।।