--- source: tsc_simu-Cleaned.txt | block: 69 | label: meter | g:0.279 m:0.523 ---

śabdastāvat yathodeṣṭṛpuruṣavākyalakṣaṇaḥ indro devarāḍityādiḥ ।
arthāpattisambhavābhāvaitihyapratibhopamānāni yadi pramāṇāni tarhyatraivāntarbhāvyāni na pṛthak ।
prakṛtipuruṣau vidyamānāvapi nopalabhyete sūkṣmatvāt yathākāśe dhūmoṣmanīhāraparamāṇavaḥ santo api nopalabhyante ।
mahadādikāryadarśanena tatkāraṇamiva pradhānamanumīyate ।
triguṇapradhānajanyaṃ mahadādikāryaṃ kiñcitprakṛtisadṛśaṃ kiñcidvikṛtisadṛśaṃ loke ubhayathā puttrarūpakāryadarśanāt ।
tacca kāryaṃ sat nāsat na sadasat nānirvacanīyam atyantāsattve sikatābhyo api tailamutpadyeta ।
anyau ca pakṣau viruddhāveva avyaktasañjñaṃ pradhānaṃ svatantraṃ vyāpi nityaṃ ca vyaktasañjñaṃ kāryamasvatantramavyāpi anityaṃ ca ।
puruṣaḥ svatantro vyāpī nityaśca ।
trayāṇāṃ lokānāṃ kāraṇaṃ pradhānaṃ taccaikaṃ lāghavāt ।
pralayakāle mahadādikāryaṃ pradhāne līyate ।
tacca pradhānaṃ sattvarajastamomayam ।
guṇatrayasāmyāvasthā prakṛtiḥ ।
pradhānamacetanaṃ puruṣastu cetanaḥ ।
vyaktapradhānavilakṣaṇaḥ śuddho guṇarahitaḥ ।
kāryasya sukhaduḥkhamohajanakatvena tatra kāraṇībhūtāni sattvarajastamāṃsi anumeyāni ।
dṛṣṭaṃ ca yathākramaṃ bhartṛsapatnīviṭeṣu sukhaduḥkhamohajanakatvaṃ kāminyāḥ ।
triguṇamaye api kārye yadā sattvamudriktaṃ bhavati janādṛṣṭāt tadā rajastamasī abhibhūya svakāryaṃ sukhaṃ janayati ।
evaṃ yadā raja udriktaṃ bhavati tadā sattvatamasī abhibhūya svakāryaṃ janayati duḥkham ।
evaṃ yadā tama udriktaṃ bhavati tadā sattvarajasī abhibhūya svakāryaṃ mohaṃ janayati ।।