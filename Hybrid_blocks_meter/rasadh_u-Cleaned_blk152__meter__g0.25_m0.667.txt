--- source: rasadh_u-Cleaned.txt | block: 152 | label: meter | g:0.25 m:0.667 ---

nāgarājistu sāmānyā mākṣikī madhyamā smṛtā ।
uttamā ghoṣarājiśca yaḥ prakāśāttaduttamā ।।
palaikaṃ tīkṣṇalohasya kāṃsyasyāpi paladvayam ।
palāni nava tāmrasya pittalasya palatrayam ।।
śilayā mṛtanāgasya tithisaṃkhyāpalāni ca ।
triṃśatpalāni mūṣāyāḥ prakṣipyāvartayet sudhīḥ ।।
tataḥ suvarṇamākṣīkaṃ sārdhasaptapalāni ca ।
stoke stokena kṣiptvātha śanaiścāvartayet sudhīḥ ।।
yāvatastāmrabhāgasya tatsamānaṃ yadā bhavet ।
stokaḥ prakāśarājiḥ syāt prathamā parikīrtitā ।।