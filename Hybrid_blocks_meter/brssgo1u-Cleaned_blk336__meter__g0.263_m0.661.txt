--- source: brssgo1u-Cleaned.txt | block: 336 | label: meter | g:0.263 m:0.661 ---

vaktumiṣṭā vivakṣitāḥ ।
yadyapyapauruṣeye vede vakturabhāvānneccārthaḥ saṃbhavati tathāpyupādānena phalenopacaryate ।
loke hi yacchabdābhihitamupādeyaṃ bhavati tadvivakṣitamityucyate, yadanupādeyaṃ tadavivakṣitamiti ।
tadamavede apyupādeyatvenābhihitaṃ vivakṣitaṃ bhavati, itaradavivakṣitam ।
upādānānupādāne tu vedavākyatātparyābhyāmavagamyate ।
tadiha ye vivakṣitā guṇā upāsanāyāmupādeyatvenopadiṣṭāḥ satyasaṃkalpaprabhṛtayaste parasminbrahmaṇyupapadyante ।
satyasaṃkalpatvaṃ hi sṛṣṭisthitisaṃhāreṣvapratibaddhaśaktitvātparamātmana evāvakalpate ।
paramātmaguṇatvena ca aya ātmāpahṛtapāpmā' ityatra asatyakāmaḥ satyasaṃkalpa' iti śrutam ।
ākāśātmetyādinākāśavadātmāsyetyarthaḥ ।
sarvagatatvādibhirdharṇaiḥ saṃbhavatyākāśena sāmyaṃ brahmaṇaḥ ।
ajyāyānpṛthivyāḥ' ityādinā caitadeva darśayati ।
yadāpyākāśa ātmā yasyeti vyākhyāyacate, tadapi saṃbhavati sarvajagatkāraṇasya sarvātmano brahma ākāśātmatvam ।