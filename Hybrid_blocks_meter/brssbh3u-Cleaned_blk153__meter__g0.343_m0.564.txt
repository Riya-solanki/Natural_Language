--- source: brssbh3u-Cleaned.txt | block: 153 | label: meter | g:0.343 m:0.564 ---

asti mugdho nāma yaṃ mūrchita iti laukikāḥ kathayanti ।
satu kimavastha iti parīkṣāyāmucyate ।
tisrastāvadavasthāḥ śarīrasthasya jīvasya prasiddhā jāgaritaṃ svapnaḥ suṣuptiriti ।
caturthī śarīrādapasṛptiḥ ।
natu pañcamīkācidavasthā jīvasya śrutau smṛtau vā prasiddhāsti ।
tasmāccatasṛṇāmevāvasthānāmanyatamāvasthā mūrchetyevaṃ prāpte brūmaḥ- na tāvanmugdho jāgaritāvastho bhavitumarhati ।
nahyayamindriyairviṣayānīkṣate ।
syādetat ।
iṣukāranyāyena mugdho bhaviṣyati ।
yatheṣukāro jāgradapīṣvāsaktamanastayā nānyānviṣayānīkṣata evaṃ mugdho musalasaṃpātādijanitaduḥkhānubhavavyagramanastayā jāgradapi nānyānviṣayānīkṣata iti ।