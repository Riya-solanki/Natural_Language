--- source: vampsm_u-Cleaned.txt | block: 4 | label: meter | g:0.25 m:0.641 ---

ṛṣaya ūcuḥ
devānāṃ brūhi naḥ karma yadvṛttāste parājitāḥ ।
kathaṃ devātidevo asau viṣṇurvāmanatāṃ gataḥ ।।
lomaharṣaṇa uvāca।।
balisaṃsthaṃ ca trailokyaṃ dṛṣṭvā devaḥ purandaraḥ।
meruprasthaṃ yayau śakraḥ svamāturnilayaṃ śubham ।।
samīpaṃ prāpya mātuśca kathayāmāsa tāṃ giram ।
ādityāśca yathā yuddhe dānavena parājitāḥ ।।
aditiruvāca।।
yadyevaṃ putra yuṣmābhirna śakyo hantumāhave ।
balirvirocanasutaḥ sarvaiścaiva marudgaṇaiḥ ।।
sahasraśirasā śakyaḥ kevalaṃ hantumāhave ।
tenaikena sahasrākṣa na sa hyanyena śakyate ।।
tadvat pṛcchāmi pitaraṃ kaśyapaṃ brahmavādinam।
parājayārthaṃ daityasya balestasya mahātmanaḥ ।।
tato adityā saha surāḥ paṃprāptāḥ kaśyapāntikam ।
tatrāpaśyanta mārīcaṃ muniṃ dīptataponidhim ।।
ādyaṃ devaguruṃ divyaṃ pradīptaṃ brahmavarcasā ।
tejasā bhāskarākāraṃ sthitamagniśikhopamam ।।
nyastadaṇḍaṃ tapoyuktaṃ baddhakṛṣṇājināmbaram ।
valkalājinasaṃvītaṃ pradīptamiva tejasā ।।
hutāśamiva dīpyantamājyagandhapuraskṛtam ।
svādhyāyavantaṃ pitaraṃ vapuṣmantamivānalam ।।
brahmavādisatyavādisurāsuraguruṃ prabhum ।
brāhmaṇyāpratimaṃ lakṣmyā kaśyapaṃ dīptatejasam ।।
yaḥ sraṣṭā sarvalokānāṃ prajānāṃ patiruttamaḥ ।
ātmabhāvaviśeṣeṇa tṛtīyo yaḥ prajāpatiḥ ।।
atha praṇamya te vīrāḥ sahādityā surarṣabhāḥ ।
ūcuḥ prāñjalayaḥ sarve brahmāṇamiva mānasāḥ ।।
ajeyo yudhi śakreṇa balirdaityo balādhikaḥ ।
tasmād vidhatta naḥ śreyo devānāṃ puṣṭivardhanam ।।
śrutvā tu vacanaṃ teṣāṃ putrāṇāṃ kaśyapaḥ prabhuḥ ।
akarod gamane buddhi brahmalokāya lokakṛt ।।
kaśyapa uvāca
śakra gacchāma sadanaṃ brahmaṇaḥ paramādbhutam ।
tathā parājayaṃ sarve brahmaṇaḥ khyātumudyatāḥ ।।
sahādityā tato devāyātāḥ kāśyapamāśramam ।
prasthitā brahmasadanaṃ maharṣigaṇasevitam ।।
te muhūrtena saṃprāptā brahmalokaṃ suvarcasaḥ ।
divyaiḥ kāmagamairyānairyathārhaiste mahābalāḥ ।।
brahmāṇaṃ draṣṭumicchantastaporāśinamavyāyam ।
adhyagacchanta vistīrṇā brahmaṇaḥ paramāṃ sabhām ।।
ṣaṭpadodgītamadhurāṃ sāmagaiḥ samudīritām ।
śreyaskarīmamitraghnīṃ dṛṣṭvā saṃjahṛṣustadā ।।
ṛco bahvacamukhyaiśca proktāḥ kramapadākṣarāḥ ।
śuśruvurvibudhavyāghrā vitateṣu ca karmasu ।।
yajñavidyāvedavidaḥ padakramavidastathā ।
svareṇa paramarṣiṇāṃ sā babhūva praṇāditā ।।
yajñasaṃstavavidbhiśca śikṣāvidbhistathā dvijaiḥ ।
chandasāṃ caiva cārthajñaiḥ sarvavidyāviśāradaiḥ ।।
lokāyatikamukhyaiśca śuśruvuḥ svaramīritam ।
tatra tatra ca viprendrā niyatāḥ śaṃsitavratāḥ ।।
japahomaparā mukhyā dadṛśuḥ kaśyapātmajāḥ ।
tasyāṃ sabhāyāmāste sa brahma lokapitāmahaḥ ।।
surāsuraguruḥ śrīmān vidyayā vedamāyayā ।
upāsanta ca tatraiva prajānāṃ patayaḥ prabhum ।।
dakṣaḥ pracetāḥ pulaho marīciśca dvijottamāḥ ।
bhṛguratrirvasiṣṭhaśca gautamo nāradastathā ।।
vidyāstathāntarikṣaṃ ca vāyustejo jalaṃ maho ।
śabdaḥ sparśaśca rūpaṃ ca raso gandhastathaiva ca ।।
prakṛtiśca vikāraśca yaccānyat kāraṇaṃ mahat ।
sāṅgopāṅgāśca catvāro vedā lokapatistathā ।।
nayāśca kratavaścaiva saṅkalpaḥ prāṇa eva ca ।
ete cānye ca bahavaḥ svayaṃbhuvamupāsate ।।
artho dharmaśya kāmaśca krodho harṣaśca nityaśaḥ ।
sakro bṛhaspatiścaiva saṃvarta'tha budhastathā ।।
śanāścaraśca rāhuśca grahāḥ sarve vyavasthitāḥ ।
maruto viśvakarmā ca vasavaśca dvijottamāḥ ।।
divākaraśca somaśca divā rātristathaiva ca ।
arddhamāsāśca māsāśca ṛtavaḥ ṣaṭ ca saṃsthitāḥ ।।
tāṃ praviśya sabhāṃ divyāṃ brahmaṇaḥ sarvakāmikām ।
kaśyapastridaśaiḥ sārddha putrairdharmabhṛtāṃ varaḥ ।।
sarvatejomayīṃ divyāṃ brahmarṣigaṇasevitām ।
brāhmyā śriyā sevyamānām acintyāṃ vigataklamām ।।
brahmaṇaṃ prakṣya te sarve paramāsanamāsthitam ।
śirobhiḥ praṇatā devaṃ devā brahmarṣibhiḥ saha ।।
tataḥ praṇamya caraṇau niyatāḥ paramātmanaḥ ।
vimuktāḥ sarvapāpebhyaḥ śāntā vigatakalmaṣāḥ ।।
dṛṣṭvā tu tān surān sarvān kaśyapena sahāgatān ।
āha brahma mahātejā devānāṃ prabhurīśvaraḥ ।।