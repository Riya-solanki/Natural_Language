--- source: sastrdiu-Cleaned.txt | block: 291 | label: meter | g:0.307 m:0.513 ---

yattvāptavākyatvādavisaṃvādānumānaṃ tadvākyārthāvagamottarakālatvānna tasyānumānatvamāpādayati ।
vākyaśravaṇānantarameva hyāptānāprajñānānapekṣaireva padārthairvākyārtho avagamyate ।
atyāntādṛṣṭapuruṣapraṇīte api vākye avagate tu vākyārthe satyāsatyatvasaṃśaye praṇeturāptatvāvagame sati satyatvamanumīyamānaṃ na vākyārthāvagaterāptatvāvadhāraṇānapekṣajanmano anumānatvamāpādayati ।
tasmātpramāṇāntarameva loke śābdamityapauruṣeyasyāpi vedasya siddhaṃ prāmāṇyam ।
ekadeśināṃ tu lokavacasāmanumānatvamaṅgīkurvatāṃ yathā vedaprāmāṇyaṃ na siddhyatitathoktam ।
iti śabdapramāṇavādaḥ ।