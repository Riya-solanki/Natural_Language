--- source: gp01-11u-Cleaned.txt | block: 670 | label: meter | g:0.194 m:0.528 ---

"vṛṣakanyātulāmīnarājeṣu sphuṭamuccagāḥ ।
somasaumyaśanikṣauṇīsutāstajjanmani sthitāḥ ।। [anuṣṭubh]
yasmād viśvāvasau varṣe janma tvajjanmanaḥ śiśoḥ ।
viśvameva vasu śrīmad bhavitāmuṣya tuṣyataḥ ।। [anuṣṭubh]
rohiṇyāṃ janmanā rohiṇyayutānāmasau patiḥ ।
vṛṣalagnaṃ ca tatrāsīd vṛṣakoṭīśitā tataḥ ।। [anuṣṭubh]
āyatiścāsya bhavitā sadaivāyatimaty ataḥ ।
āyatyāṃ munayo' py asmin kuryurmanasa āyatim ।। [anuṣṭubh]
eṣa vakṣyati śāstrāṇi śastrāṇy apy ātmatejasā;
aniṣṭahṛd amitrāṇāṃ mitrāṇāṃ ca vrajādhipa ।। [anuṣṭubh]
bhavatorbhavitā bhavyamasmād iti vṛthā kathā ।
bhāvatkānāṃ ca tad bhavyaṃ bhavasya ca bhavasya ca ।। [anuṣṭubh]
asyāścaryā caryā vahati bahunāṃ kutuhalaṃ bahulam ।
sasurān asurān dunvan bhavati surāṇāṃ purāpy asāv avitā ।। [udgīti]
sahajapremṇāṃ bhavatām amunā kiṃ tāraṇaṃ citram?
tān api kṛtrimahārdān sarvān nistārayed eṣaḥ ।। [āryā]