--- source: simhrs_u-Cleaned.txt | block: 4 | label: meter | g:0.25 m:0.763 ---

śṛṅgāra-vīra-sauhārdaṃ maugdhya-vaiyātya-saurabham ।
lāsya-tāṇḍava-saujanyaṃ dāmpatyaṃ tad bhajāmahe ।।
vīṇāṅkita-karāṃ vande vānīm eṇīdṛśaṃ sadā ।
sadānanda-mayīṃ devīṃ sarojāsana-vallabhām ।।
asti kiñcit paraṃ vastu paramānanda-kandalam ।
kamalākuca-kāṭhinya-kutūhali-bhujāntaram ।।
tasya pādāmbujāj jāto varṇo vigata-kalmaṣaḥ ।
yasya sodaratāṃ prāptaṃ bhagīratha-tapaḥ-phalam ।।
tatra recarlavaṃśābdhi-śarad-rākā-sudhākaraḥ ।
kalā-nidhir udāra-śrīr āsīd dācaya-nāyakaḥ ।।
yasyāsi-dhārā-mārgeṇa durgeṇāpi raṇāṅgaṇe ।
pāṇḍya-rāja-gajānīkāj jaya-lakṣmīr upāgatā ।।
aṅga-nārāyaṇe yasmin bhavati śrīr atisthirā ।
bhūr abhūt kariṇī vaśyā duṣṭa-rāja-gajāṅkuśe ।।
tasya bhāryā mahābhāgyā viṣṇoḥ śrīr iva viśrutā ।
pocamāmbā guṇodārā jātā tāmarasānvayāt ।।