--- source: brssgo2u-Cleaned.txt | block: 558 | label: meter | g:0.347 m:0.632 ---

tuśabdo asaṃbhavāśaṅkāvyāvṛttyarthaḥ ।
na khalvākāśotpattāvasaṃbhavāśaṅkā kartavyā ।
yato yāvatkiñcidvikārajātaṃ dṛśyate ghaṭaghaṭikodañcanādi vā kaṭakakeyūrakuṇḍalādi vā sūcīnārācanistriṃśādi vā tāvāneva vibhāgo loke lakṣyate ।
natvavikṛtaṃ kiñcitkutaścidvibhaktamupalabhyate ।
vibhāgaścākāśasya pṛthivyādibhyo avagamyate ।
tasmātso api vikāro bhavitumarhati ।
etena dikkālamanaḥparamāṇvādīnāṃ kāryatvaṃ vyākhyātam ।