--- source: vampsm_u-Cleaned.txt | block: 32 | label: meter | g:0.25 m:0.596 ---

ṛṣaya ūcuḥ
sthāṇutīrthasya māhātmyaṃ vaṭasya ca mahāmune ।
sānnihatyasarotpattiṃ pūraṇaṃ pāṃśunā tataḥ ।।
liṅgānāṃ darśanāt puṇyaṃ sparśanena ca kiṃ phalam ।
tathaiva saramāhātmyaṃ brūhi sarvamaśeṣataḥ ।।
lomaharṣaṇa uvāca
śṛṇvantu munayaḥ sarve purāṇaṃ vāmanaṃ mahat ।
yacchrutvā muktimāpnoti prasādād vāmanasya tu ।।
sanatkumāramāsīnaṃ sthāṇorvaṭasamīpataḥ ।
ṛṣibhirbālakhilyādyairbrahmaputrairmahātmabhiḥ ।।
mārkaṇḍeyo munistatra vinayenābhigamya ca ।
papraccha saramāhātmyaṃ pramāṇāṃ ca sthitiṃ tathā ।।
mārkaṇḍeya uvāca
brahmaputra mahābhāga sarveśāstraviśārada ।
brūhi me saramāhātmyaṃ sarvapāpakṣayāvaham ।।
kāni tīrthāni dṛśyāni guhyāni dvijasattama ।
liṅgāni hyatipuṇyāni sthāṇoryāni samīpataḥ ।।
yeṣāṃ darśanāmātreṇa muktiṃ prāpnoti mānavaḥ ।
vaṭasya darśanaṃ puṇyamutpatti kathayasva me ।।
pradakṣiṇāyāṃ yatpuṇyaṃ tīrthasnānena yatphalam ।
guhyeṣu caiva dṛṣṭeṣu yatpuṇyamabhijāyate ।।
devadevo yatā sthāṇuḥ saromadhye vyavasthitaḥ ।
kimarthaṃ pāṃśunā śakrastīrthaṃ pūritavān punaḥ ।।
sthāṇutīrthasya māhātmyaṃ cakratīrthasya yatphalam ।
sūryatīrthasya māhātmyaṃ somatīrthasya brūhi me ।।
saṃkarasya ca kuhyāni viṣṇoḥ stānāni yāni ca ।
kathayasya mahābhāga sarasvatyāḥ savistaram ।।
brūhi devādhidevasya māhātmyaṃ deva tattvataḥ ।
viriñjasya prasādena viditaṃ sarvameva ca ।।
lomaharṣaṇa uvāca।
mārkaṇḍeyavacaḥ śrutvā brahmatmā sa mahāmuniḥ ।
atibhaktyā tu tīrthasya pravaṇīkṛtamānasaḥ ।।
paryaṅkaṃ śithilīkṛtvā namaskṛtvā maheśvaram ।
kathayāmāsa tatsarvaṃ yacchrutaṃ brahmaṇaḥ purā ।।
sanatkumāra uvāca
namaskṛtya mahādevamīśānaṃ varadaṃ śivam ।
utpatti ca pravakṣyāmi tīrthānāṃ brahmabhāṣitām ।।
pūrvamekārṇave ghore naṣṭe sthāvarajaṅgame ।
bṛhadaṇḍamabhūdekaṃ prajānāṃ bījasaṃbhavam ।।
tasminnaṇḍe sthito brahmā śayanāyopacakrame ।
sahasrayugaparyantaṃ suptvā sa pratyabudhyata ।।
suptotthitastadā brahmā śūnyaṃ lokamapaśyata ।
sṛṣṭiṃ cintayatastasya rajasā mohitasya ca ।।
rajaḥ sṛṣṭiguṇaṃ proktaṃ sattvaṃ sthitiguṇaṃ viduḥ ।
upasaṃhārakāle ca tamogumaḥ pravartate ।।
guṇātītaḥ sa bhagavān vyāpakaḥ puruṣaḥ smṛtaḥ ।
tenadaṃ sakalaṃ vyāptaṃ yatkiñciñjīvasaṃjñitam ।।
sa brahma sa ca govinda īśvaraḥ sa sanātanaḥ ।
yastaṃ veda mahātmānaṃ sa sarvaṃ veda mokṣavit ।।
kiṃ teṣāṃ sakalaistīrthairāśramairvā prayojanam ।
yeṣāmanantakaṃ cittamātmanyeva vyavasthitam ।।
ātmā nadī saṃyamapuṇyatīrthā satyodakā śīlamādhiyuktā ।
tasyāṃ snātaḥ puṇyakarmā punāti na viriṇā suddhyati cāntarātmā ।।
etatpradhānaṃ puruṣasya karma yadātmasaṃbodhasukhe praviṣṭam ।
jñeyaṃ tadeva pravadanti santastatprāpya dehī vijahāti kāmān ।।
naitādṛsaṃ brāhmaṇasyāsti vittaṃ yathaikatā samatā satyatā ca ।
śīle sthitirdaṇḍavidhānavarjanamakrodhanaścoparamaḥ kriyābhyaḥ ।।
etad brahma samāsena mayoktaṃ te dvijottama ।
yajjñātvā brahma paramaṃ prāpsyasi tvaṃ na saṃśayaḥ ।।
idānīṃ śṛṇu cotpattiṃ brahmaṇaḥ paramātmanaḥ ।
imaṃ codāharantyeva ślokaṃ nārāyaṇaṃ prati ।।
āpo nārā vai tanava ityevaṃ nāma śuśrumaḥ ।
tāsu śete sa yasmācca tena nārāyaṇaḥ smṛtaḥ ।।
vibuddhaḥ salile tasmin vijñāyāntargataṃ jagat ।
aṇḍaṃ bibheda bhagavāṃstasmādomityajāyata ।।
tato bhūrabhavat tasmād bhuva ityaparaḥ smṛtaḥ ।
svaḥ śabdaśca tṛtīyo abhad bhūrbhuvaḥ sveti saṃjñitaḥ ।।
tasmāttejaḥ samabhavat tatsaviturvareṇyaṃ yat ।
udakaṃ śoṣayāmāsa yattejo aṇḍaviniḥsṛtam ।।
tejasā śoṣitaṃ śeṣaṃ kalalatvamupāgatam ।
kalalād budbudaṃ jñeyaṃ tataḥ kāṭhinyatāṃ gatam ।।
kāṭhinyād dharaṇī jñeya bhūtānāṃ dhāriṇī iha sā ।
yasmin stānesthitaṃ hyaṇḍaṃ tasmin saṃnihitaṃsaraḥ ।।
yadādyaṃ niḥsṛtaṃ tejastasmādāditya ucyate ।
aṇḍamadhye samutpanno hrahmā lokapitāmahaḥ ।।
ulbaṃ tasyābhavanmerurjarāyuḥ parvatāḥ smṛtāḥ ।
garbhodakaṃ samudrāśca tathā nadyaḥ sahasraśaḥ ।।
nābhisthāne yadudakaṃ brahmaṇo nirmalaṃ mahat ।
mahatsarastena pūrṇaṃ vimalena varāmbhasā ।।
tasmin madhye sthāṇurūpī vṛṭavṛkṣo mahāmanaḥ ।
tasmād vinirgatā varṇā brāhmaṇāḥ kṣatriyā viśaḥ ।।
śūdrāśca tasmādutpannāḥ śuśrūṣārthaṃ dvijanmanām ।
tataścintayataḥ sṛṣṭiṃ brahmaṇo avyaktajanmanaḥ ।
manasā mānasā jātāḥ sanakādyā maharṣayaḥ ।।
punaścintayatastasya prajākāmasya dhīmataḥ ।
utpannā ṛṣayaḥ sapta te prajāpatayo abhavan ।।
punaścintayatastasya rajasā mohitasya ca ।
bālakhilyāḥ samutpannāstapaḥsvādhyāyatatparāḥ ।।
te sadā snānaniratā devārcanaparāyaṇāḥ ।
upavāsairvrataistīvraiḥ śoṣayanti kalevaram ।।
vānaprasthena vidhinā agnihotrasamanvitāḥ ।
tapasā parameṇeha śoṣayanti kalevaram ।।
divyaṃ varṣasahasraṃ te kṛśā dhamanisaṃtatāḥ ।
ārādhayanti deveśaṃ na ca tuṣyati śaṅkaraḥ ।।
tataḥ kālena mahatā umayā saha śaṅkaraḥ ।
ākāśamārgeṇa tadā dṛṣṭvā devī suduḥkhitāḥ ।।
prasādya devadeveśaṃ śaṅkaraṃ prāha suvratā ।
kliśyante te munigaṇā devadāruvanāśrayāḥ ।।
teṣāṃ kleśakṣayaṃ deva vidhehi kuru me dayām ।
kiṃ vedadharmaniṣṭhanāmanantaṃ deva dṛṣkṛtam ।।
nādyāpi yena śuddhyanti śuṣkasnāyvasthisoṣitāḥ ।
tacchrutvā vacanaṃ devyāḥ pinākī pātitāndhakaḥ ।
provāca prahasan mūrdhni cārucandrāṃśuśobhitaḥ ।।
śrīmahādeva uvāca
na vetsi devi tattvena dharmasya gahanā gatiḥ ।
naite dharmaṃ vijānanti na ca kāmavivarjitāḥ ।।
na ca krodhena nirmuktāḥ kevalaṃ mūḍhabuddhayaḥ ।
etacchrutvābravīd devī mā maivaṃ śaṃsitavratān ।।
deva pradarśayātmānaṃ paraṃ kautūhalaṃ hi me ।
sa ityukta uvācedaṃ devīṃ devaḥ smitānanāḥ ।।
tiṣṭha tvamatra yāsyāmi yatraite munipuṅgavāḥ ।
sādhayanti tapo ghoraṃ darśayiṣyāmi ceṣṭitam ।।
ityuktā tu tato devī śaṅkareṇa mahātmanā ।
gacchasvetyāha muditā bhartaraṃ bhuvaneśvaram ।।
yatra te munayaḥ sarve kāṣṭhaleṣṭasamāḥ sthitāḥ ।
adhīyānā mahābhāgāḥ kṛtāgnisadanakriyāḥ ।।
tān vilokya tato devo nagnaḥ sarvāṅgasundaraḥ ।
vanamālākṛtāpīḍo yuvā bhikṣākapālabhṛt ।।
āśrame paryaṭan bhikṣāṃ munīnāṃ darśanaṃ prati ।
dehi bhikṣāṃ tataścoktvā hyāśramādāśramaṃ yayau ।।
taṃ vilokyāśramagataṃ yoṣito brahmavādinām ।
sakautukasvabhāvena tasya rūpema mohitāḥ ।।
procuḥ parasparaṃ nārya ehi paśyāma bhiśrukam ।
parasparamiti coktvā gṛhya mūlaphalaṃ bahu ।।
gṛhāṇa bhikṣāmūcustāstaṃ devaṃ muniyoṣitaḥ ।
sa tu bhikṣākapālaṃ taṃ prasārya bahu sādaram ।।
dehi dehi śivaṃ vo astu bhavatībhyastapovane ।
hasamānastu devosastatra devyā nirīkṣitaḥ ।
tasmai dattvaiva tāṃ bhikṣāṃ papracchustaṃ smarāturāḥ ।।
nārya ūcuḥ
ko asau nāma vratavidhistvayā tāpasa sevyate ।
yatra nagnena liṅgena vanamālāvibhūṣitaḥ ।
bhavān vai tāpaso hṛdyo hṛdyāḥ smo yadi manyase ।।
ityuktastāpasībhistu provāca hasitānanaḥ ।
idamīdṛg vrataṃ kiñcinna rahasyaṃ prakāśyate ।।
śṛṇvanti bahavo yatra tatra vyākhyā na vidyate ।
asya vratasya subhagā iti matvā gamiṣyatha ।।
evamuktāstadā tena tāḥ pratyūcustadā munim ।
rahasye hi gamiṣyāmo mune naḥ kaitukaṃ mahat ।।
ityuktvā tāstadā taṃ vai jagṛhuḥ pāṇipallavaiḥ ।
kācit kaṇṭhe sakandarpā bāhubhyāmaparāstathā ।।
jānubhyāmaparā nāryaḥ keśeṣu lalitāparāḥ ।
aparāstu kaṭīrandhre aparāḥ pādayorapi ।।
kṣobhaṃ vilokya munaya āśrameṣu svayoṣitām ।
hanyatāmiti saṃbhāṣya kāṣṭhapāṣāṇapāṇayaḥ ।।
pātayanti sma devasya liṅgamuddhṛtya bhīṣaṇam ।
pātite tu tato liṅge gato antardhānamīśvaraḥ ।
devyā sa bhagavān rudraḥ kailāsaṃ nagamāśritaḥ ।
patite devadevasya liṅge naṣṭe carācare ।।
kṣobho babhūva sumahānṛṣīṇāṃ bhāvitātmanām ।
evaṃ deve tadā tatra vartati vyākulīkṛte ।।
uvācaiko munivarastatra buddhimatāṃ varaḥ ।
na vayaṃ vidmaḥ sadbhāvaṃ tāpasasya mahātmanaḥ ।।
viriñciṃ śaraṇaṃ yāmaḥ sa hi jñāsyati ceṣṭitam ।
evamuktāḥ sarva eva ṛṣayo lañjitā bhṛśam ।।
brahmaṇaḥ sadanaṃ jagmur devaiḥ saha niṣevitam ।
praṇipatyātha deveśaṃ lañjayādhomukhāḥ sthitāḥ ।।
atha tān duḥkhitān dṛṣṭvā brahma vacanamabravīt ।
aho mugdhā yadā yūyaṃ krodhena kaluṣīkṛtāḥ ।।
na dharmasya kriyā kācijjñāyate mūḍhabuddhayaḥ ।
śruyatāṃ dharmasarvasvaṃ tāpasāḥ krūraceṣṭitaḥ ।।
viditvā yad budhaḥ kṣipraṃ dharmasya phalamāpnuyāt ।
yo asāvātmani dehe asmin vibhurnityovyavasthitaḥ ।।
so anādiḥ sa mahāsthāṇuḥ pṛthaktve parisūcitaḥ ।
maṇiryathopadhānena dhatte varṇojjvalo api vai ।।
tanmayo bhavate tadvadātmāpi manasā kṛtaḥ ।
manaso bhedamāśritya karmabhiścopacīyate ।।
tataḥ karmavaśād bhuṅkte saṃbhogān svarganārakān ।
tanmanaḥ śodhayed dhīmān jñānayogādyupakramaiḥ ।।
tasmin śuddhe hyantarātmā svayameva nirākulaḥ ।
na śarīrasya saṃkleśairapi nirdahanātmakaiḥ ।।
śuddhimāpnoti puruṣaḥ saṃśuddhaṃ yasya no manaḥ ।
kriyā hi niyamārthāya pātakebhyaḥ prakīrtitāḥ ।।
yasmādatyāvilaṃ dehaṃ na śīghraṃ śuddhyate kila ।
tena lokeṣu mārgo ayaṃ satpathasya pravartitaḥ ।।
varṇāśramavibhāgo ayaṃ lokādhyakṣeṇa kenacit ।
nirmito mohamāhātmyaṃ cihnaṃ cottamabhāginām ।।
bhavantaḥ krodhakāmābhyāmabhibhūtāśrame sthitāḥ ।
jñānināmāśramo veśma anāśramamayoginām ।।
kva ca nyastasamastecchā kva ca nārīmayo bhramaḥ ।
kva krodhamīdṛśaṃ ghoraṃ yenātmānaṃ na jāyatha ।।
yatkrodhano yajati yad dadāti yad vā tapastapatila yajjuhoti ।
na tasya prāpnoti phalaṃ hi loke moghaṃ phalaṃ tasya hi krodhanasya ।।
iti śrīvāmanapurāṇe saromāhātmye dvāviśo adhyāyaḥ