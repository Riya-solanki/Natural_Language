--- source: sastrdiu-Cleaned.txt | block: 297 | label: meter | g:0.312 m:0.634 ---

athocyate ।
nāvinābhāvenānupapattirityucyate kiṃ tu saṃśayāpattiḥ ।
yasya hi jīvanaṃ gṛhasaṃbandhyeva prāyaśo avagataṃ tasya gṛhābhāve dṛṣṭe jīvanaṃ sāṃśayikaṃ bhavadbahirbhāvakalpanayā samādhīyate ।
tataśca prāgbahirbhāvakalpanāyā jīvanasya saṃdigdhatvānna liṅgatvam ।
na hi sandigdhaṃ liṅgaṃ bhavati ।
jīvanarahitañca gṛhābhāvamātraṃ mṛte api sadbhāvādanaikāntikaṃ na bahirbhāvamanumāpayitumalam ।
ato anumānāsaṃbhavātpramāṇāntaramevedam ।
yathā cānumāne niścitaṃ gamakam ।
evamarthāpattau sandigdhaṃ gamakamiti darśanahalādabhyupagamyate ।
saṃśayaścātra pūrvadṛṣṭarūpavisaṃvādāt ।।