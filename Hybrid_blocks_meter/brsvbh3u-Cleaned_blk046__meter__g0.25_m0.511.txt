--- source: brsvbh3u-Cleaned.txt | block: 46 | label: meter | g:0.25 m:0.511 ---

idamatrākūtam ।
na tāvat kṣīrasyeva dadhi rajatasya pariṇāmaḥ śuktiḥ saṃbhavati ।
nahi jātvīśvaragṛhe cirasthitānyapi rajatabhājanāni śuktibhāvamanubhavanti dṛśyante ।
na cetarasya rajatānubhavasamaye anyo anākulendriyo na tasya śuktibhāvamanubhavati pratyeti ca ।
na cobhayarūpaṃ vastu ।
sāmagrībhedāttu kadācidasya toyabhāvo anubhūyate kadācinmarīciteti sāṃpratam ।
pāramārthike hyāsya toyabhāve tatsādhyāmudānyopaśamalakṣaṇārthakriyāṃ kuryānmarīcisādhyāmapi rūpaprakāśalakṣaṇām ।
na marīcibhiḥ kasyacittṛṣṇaja udanyopaśāmyati ।
naca toyameva dvividhamudanyopaśamanamatadupaśamanamiti yuktam ।
tadarthakriyākāritvavyāptaṃ toyatvaṃ mātrayāpi tāmakurvattoyameva na syāt ।
apica toyapratyayasamīcīnatvāyāsya dvaividhyamabhyupeyate taccābhyupagame api na seddhumarhati ।
tathāhi-asamarthavidhāpāti toyametaditi manvāno na tṛṣṇayāpi marīcitoyamabhidhāvet yathā marīcīnanubhavan ।
athāśaktamabhimanyamāno abhidhāvati ।
kimaparāddhaṃ marīciṣu toyaviparyāsena sarvajanīnena yattamatilaṅghya viparyāsāntaraṃ kalpyate ।
naca kṣīradadhipratyayavadācāryamātulabrāhmaṇapratyayavadvā toyamarīcivijñāne samuccitāvagāhinī svānubhavātparasparaviruddhayorbādhyabādhakabhāvāvabhāsanāt ।
tatrāpi rajatajñānaṃ pūrvamutpannaṃ bādhyamuttaraṃ tu bādhakaṃ śuktijñānaṃ prāptipūrvakatvātpratiṣedhasya ।
rajatajñānātprākprāpakābhāvena śukteraprāptāyāḥ pratiṣedhasaṃbhavātpūrvajñānaprāptaṃ tu rajataṃ śuktijñānamapabādhitumarhati ।
tadapabādhātmakaṃ ca svānubhavādavasīyate ।
yathāhuḥ-'āgāmitvādabādhitvā paraṃ pūrvaṃ hi jāyate ।
pūrvaṃ punarabādhitvā paraṃ notpadyate kvacit' ।
naca vartamānarajatāvabhāsi jñānaṃ bhaviṣyattāmasyāgocarayanna bhaviṣyatā svasamayavartinīṃ śuktiṃ gocarayatā pratyayena bādhyate, kālabhedena virodhābhāvāditi yuktam ।
mā nāmāsya jñāsītpratyakṣaṃ bhaviṣyattāṃ tatpṛṣṭhabhāvi tvanumānamupakārabhāvahetumivāsati vināśapratyayopanipāte sthemānamākalayati ।
asati vināśapratyayopanipāte rajatamidaṃ sthiraṃ rajatatvādanubhūtapratyabhijñātarajatavat ।
tathāca rajatagocaraṃ pratyakṣaṃ vastutaḥ sthirameva rajataṃ gocarayet ।
tathāca bhaviṣyacchuktikājñānakālaṃ, rajataṃ vyāpnuyāditi virodhācchuktijñānena bādhyate ।
yathāhuḥ-'rajataṃ gṛhyamāṇaṃ hi cirasthāyīti gṛhyate ।
bhaviṣyacchuktikājñānakālaṃ vyāpnoti tena tat' ।।
iti ।
pratyakṣeṇa cirasthāyīti gṛhyata iti kecidvyācakṣate ।
tadayuktam ।
yadi cirasthāyitvaṃ yogyatā na sā pratyakṣagocaraḥ śakteratīndriyatvāt ।
atha kālāntaravyāpitvaṃ, tadapyayuktaṃ, kālāntareṇa bhaviṣyatendriyasya saṃyogāyogāttadupahitasīmno vyāpitvasyātīndriyatvāt ।
naca pratyabhijñāpratyayavadatrāsti saṃskāraḥ sahakārī yenāvartamānamapyākalayet ।
tasmādatyantābhyāsavaśena pratyakṣānantaraṃ śīghratarotpannavinaśyadavasthānumānasahitapratyakṣābhiprāyameva cirasthāyīti gṛhyata iti mantavyam ।
ata evaitatsūkṣmataraṃ kālavyavadhānamavivecayantaḥ saugatāḥ prāhuḥ, dvividho hi viṣayaḥ pratyakṣasya grāhyaścādhyavaseyaśca ।
grāhyakṣaṇa ekaḥ svalakṣaṇo adhyavaseyaśca ।
saṃtāna iti ।
etena svapnapratyayo mithyātvena vyākhyātaḥ ।
yattu satyaṃ svapnadarśanamuktaṃ tatrāpyākhyātrā brāhmaṇāyanenākhyāte saṃvādābhāvāt ।
priyavratasyākhyātasaṃvādastu kākatālīyo na svapnajñānaṃ pramāṇayitumarhati ।
tādṛśasyaiva bahulaṃ visaṃvādadarśanāt ।
darśitaśca visaṃvādo bhāṣyakṛtā kārtsnyenānabhivyaktiṃ vivṛṇvatā ।
rajanyāṃ supta iti ।
rajanīsamaye api hi bhāratādvarṣāntare ketumālādau vāsaro bhavatīti bhārate varṣa ityuktam ।।