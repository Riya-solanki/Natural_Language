--- source: gp01-11u-Cleaned.txt | block: 1101 | label: meter | g:0.163 m:0.509 ---

mitho' pi snigdha-bhāvānāṃ kṛṣṇa-kautuka-dattaye ।
āhopuruṣikā teṣām āloki spardhanām iva ।। [anuṣṭubh]
jagur eke veṇunā tat-pracchādana-parāḥ pare ।
vādayanto viṣāṇāni hāsayāmāsur acyutam ।। [anuṣṭubh]
vyañjayantas tatra kecit pūrveṣāṃ grāmya-rītitām ।
tān nivārya svayaṃ bhṛṅgair jagus tadvat pikaiḥ pare ।। [anuṣṭubh]
gopālānāṃ javaḥ ślāghyo gānādyaṃ bhikṣutā-param ।
itthaṃ kecid vyañjayantaḥ pakṣi-cchāyena dudruvuḥ ।। [anuṣṭubh]
ke' pi sarvānukartṛtva-sva-guṇādhikya-sūcakāḥ ।
haṃsa-kahva-mayūrāṇāṃ goṣṭhī-madhyaṃ prapedire ।। [anuṣṭubh]
kecid vāṃśa-naṭīṃ vidyām ātmano vyañjituṃ mudā ।
viḍambitaiḥ kīśa-ḍimbaiḥ saha śākhāsu babhramuḥ ।। [anuṣṭubh]
tatra sarva-kaniṣṭhās tu sva-niṣṭhā-mātra-tat-parāḥ ।
sākaṃ bhekair vilaṅghantaḥ saritaḥ srava-samplutāḥ ।। [anuṣṭubh]
vihasantaḥ praticchāyāṃ śapantaś ca pratisvanān ।]
hasantaḥ kṛṣṇa-santoṣaṃ lasantaḥ santataṃ daduḥ ।। [anuṣṭubh]
kartuṃ pratidhvanau śāpaṃ pratibimbe viḍambanam ।
nudan bālān mudaṃ lebhe pratiśāpādito hariḥ ।। [anuṣṭubh]