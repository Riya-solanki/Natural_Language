--- source: brssgo2u-Cleaned.txt | block: 440 | label: meter | g:0.326 m:0.573 ---

nirastaḥ sugatasamayaḥ ।
vivasanasamaya idānīṃ nirasyate ।
sapta caiṣāṃ padārthāḥ saṃmatā jīvājīvāsravasaṃvaranirjarabandhamokṣā nāma ।
saṃkṣepatastu dvāveva padārthau jīvājīvākhyau ।
yathāyogaṃ tayorevetarāntarbhāvāditi manyante ।
tayorimamaparaṃ prapañcamācakṣate pañcāstikāyā nāma- jīvāstikāyaḥ pudgalāstikāyo dharmāstikāyo adharmāstikāya ākāśāstikāyaśceti ।
sarveṣāmapyeṣāmavāntaraprabhedānbahuvidhānsvasamayaparikalpitānvarṇayanti ।
sarvatra cemaṃ saptabhaṅgīnayaṃ nāma nyāyamavatārayanti ।
syādasti, syānnāsti, syādasti ca nāsti ca, syādavaktavyaḥ, syādasti cāvaktavyaśca, syānnāsti cāvaktavyaśca, syādasti ca nāsti cāvaktavyaśceti ।
evamevaikatvanityatvādiṣvapīmaṃ saptabhaṅgīnayaṃ yojayanti ।
atrācakṣmahe- nāyamabhyupagamo yukta iti kutaḥ ।
ekasminnasaṃbhavāt ।
nahyekasmindharmiṇi yugapatsadasattvādiviruddhadharmasamāveśaḥ saṃbhavati śītoṣṇavat ।
ya ete saptapadārthā nirdhāritā etāvanta evaṃrūpāśceti te tathaiva vā syurnaiva vā tathā syuḥ ।
itarathā hi tathā vā syuratathā vetyanirdhāritarūpaṃ jñānaṃ saṃśayajñānavadapramāṇameva syāt ।