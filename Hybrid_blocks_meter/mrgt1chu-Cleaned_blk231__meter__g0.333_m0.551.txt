--- source: mrgt1chu-Cleaned.txt | block: 231 | label: meter | g:0.333 m:0.551 ---

akṣasavyapekṣaṃ hi jñānaṃ pratyakṣamakṣavyāpāraṇāt tadabhāve'bhāvāt tadbhāve bhāvānuvidhāyitvāc ca vyāhatamapi syāt ।। 
na caivaṃ śāmbhavaṃ jñānamato na pratyakṣam nāpyānumānikaṃ tasya pratyakṣādhīnavṛttitvāt śābdatvaṃ tu dūrāpāstam atyantaparokṣārthaviṣayatvāt tasya ।। 
na ca kiṃcidbhagavataḥ parokṣamataḥ sarvaviṣayaṃ tasya jñānaṃ prakāśate ।। 
nanu ।
pañcavaktrastripañcadṛk ।
ityādinā śrūyata evāgameṣvīśvarasya śarīrendriyayogaḥ tatsadbhāve'pi kasmān na tatsavyapekṣe īśvarasya jñānakriye ।। 
nāsya jñānakriyopayogī śarīrendriyayogaḥ svabhāvata eva sarvārthakriyā śaktimattvādicchāmātreṇaiva sargasthityādikaraṇakṣamatvāt ।। 
bhaktānugrahaṇārthaṃ cākāragrahaṇamanyathā nirākāre dhyānapūjādyayogāt ।। 
yaduktaṃ śrīmatpauṣkare ।
sādhakasya tu lakṣyārthaṃ tasya rūpamidaṃ smṛtam ।
sarvataḥ pāṇipādaṃ tatsarvato akṣiśiromukham ।। 
iti ।।