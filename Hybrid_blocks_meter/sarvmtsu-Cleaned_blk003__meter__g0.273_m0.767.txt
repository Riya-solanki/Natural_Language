--- source: sarvmtsu-Cleaned.txt | block: 3 | label: meter | g:0.273 m:0.767 ---

pratyakṣanirūpaṇam ।
tatra samyagaparokṣānubhavaḥ pratyakṣam ।
tad dvividhaṃ savikalpakaṃ nirvikalpakaṃ ceti ।
tatra saṃjñādiviśiṣṭārthaviṣayasavikalpakaṃ, yathā ghaṭo ayamiti ।
tadanulikhitārthaviṣayakaṃ nirvikalpakaṃ, yathedamiti vastumātrānubhavaḥ ।
tat punardvividhaṃ yogipratyakṣamayogipratyakṣaṃ ceti ।
tatrendriyasannikṛṣṭārthaviṣayamayogipratyakṣam ।
dvividhāni cendriyāṇi bāhyābhyantarabhedāt ।
bāhyāni śrotratvakcakṣurjihvāghrāṇākhyāni pañca jñānendriyāṇi ।
āntaraṇi manobuddhyahaṅkāracittākhyāni ।
arthāśca bāhyābhyantarabhedena dvividhāḥ ।
bāhyāḥ śabdādaya ākāśādayaśca ।
āntarāḥ sukhādayo buddhyādayaśca ।
indriyārthasannikarṣastu pañcavidhaḥ saṃyogaḥ saṃyuktasamavāyaḥ saṃyuktasamavetasamavāyaḥ samavāyaḥ samavetasamavāyaśceti ।
ṣaṣṭho api tādātmyalakṣaṇaḥ sambandhaḥ ।
so ayaṃ buddhyātmaniṣṭhaḥ ।
na ca jaḍājaḍayostayostādātmyānupapattiḥ ।
kāṣṭhadahananyāyena tadupapatteḥ ।
tatsambandhasya māyīyatvena durghaṭatāyā bhūṣaṇatvācca ।
tenā mahamasmīti pratyaya utpadyate ।
tatrānidamaṃśa ātmā svato bhāsate, cidekarasatvāt ।
idamaṃśo buddhirātmasaṃvitsambhedātvabhāsate, acitsyabhāvatvāt ।
[]
na cāhamityātmaiva bhāti na buddhirapīti yuktam ।
tasya svaprakāśatvenāhampratyayaviṣayatvāyogāt suṣuptimūrchāmaraṇādiṣvahampratyayaviṣaye apyātmano bhāsamānatvācca ।
na buddhireva bhāsata iti yuktam ।
tasyā jaḍatvenātmasaṃbhedaṃ vinā bhānānupapatteḥ ।
tasmādahamityanyonyatādātmyena buddhyātmānau bhāsete ityāstheyam ।
ātmatādātmyavatyāṃ buddhau samavetatvāt sukhādīnāṃ grahyā sukhyahamityādi ।
ātmatejonuviddhabuddhimaccakṣusaṃyogād ghaṭādidravyagrahaṇam ।
tathāvidhacakṣuḥsaṃyuktasamavāyāt tadgatarūpādigrahaṇaṃ, yathā śuklo mahānayaṃ ghaṭa iti ।
tathāvidhacakṣuḥsaṃyuktasamavetasamavāyād ghaṭarū distharūpatvādisāmānyagrahaṇam ।
ātmābhinnabuddhimacchrotrasamavāyācchabdagrahaṇam ।
tathāvidhaśrotrasamavetasamavāyācchabdatvādisāmānyagrahaṇaṃ, yathā saśabdamidaṃ girigahvaramiti ।
evaṃ cakṣuṣaiva rūpajñānam ।
śrotreṇaiva śabdajñānam ।
tvacaiva sparśajñānam ।
rasanenaiva rasajñānam ।
ghrāṇenaiva gandhajñānam ।
antaḥkaraṇenaiva sukhādijñānam ।
tacca manorūpamarthapratibhāsamātrasādhanam ।
buddhirūpaṃ tanniścayasādhanam ।
ahaṅkārarūpaṃ tasyātmanyāropahetuḥ ।
cittarūpamanusandhānasādhanam ।
yathā ghaṭo ayaṃ, dhaṭa evāyaṃ, ghaṭamahaṃ jānāmi, jñāto mayā ghaṭa iti ca ।
yadā rūpasya cakṣuṣaiva grahaṇaṃ, tadādhārasya dravyasyāpi tenaiva grahaṇam ।
evamanyānyapi ।
śabdāśrayasya tu vyomno manasaiva ।
[]
tattaddravyaguṇasamavāyasyendriyasaṃsṛṣṭaiḥ svasambandhabhiḥ saha viśeṣaṇaviśeṣyabhāvād grahaṇam ।
yathā ghaṭe rūpasamavāyaḥ rūpasamavāyavān ghaṭa iti ।
lokālokatattvasākṣājjñānaṃ yogipratyakṣam ।
tatra samādhidaśāyāṃ cirakālanirantarābhyastabhaktijñānayogānubhāvapariśodhitatimirapaṭalena manaścakṣuṣaivāhaṃ brahmāsmītyalaukikasyātmatattvasyaiva grahaṇam ।
vyavahāradaśāyāṃ bhoktṛbhogyabhojayitrātmakasya lokālokatattvasya yogaparibhāvitamanaḥsanāthena śāstracakṣuṣā grahaṇam ।।