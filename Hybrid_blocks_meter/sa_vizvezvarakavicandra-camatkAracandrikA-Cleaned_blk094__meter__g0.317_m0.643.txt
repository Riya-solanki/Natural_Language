--- source: sa_vizvezvarakavicandra-camatkAracandrikA-Cleaned.txt | block: 94 | label: meter | g:0.317 m:0.643 ---

atra ghanadyuterityasya ghanā sāndrā dyutirasyeti, ghanasya meghasyeva dyutirasyeti vā saṃśaye apyavirodhānna duṣṭatvam ।
vimānavarta nakathāmityatra vigatābhimānavartanasya vā vyomayānavartanasya veti saṃśayepyatyantotkarṣānna doṣaḥ ।
kṣoṇībhṛtāmityatra rājñāṃ girīṇāṃ vetisaṃśaye nāyakakhaḍgavarṇanaprakaraṇāt pratirājalakṣaṇaviśeṣāvagamānna doṣaḥ ।
evaṃ saṃyogaviprayogādibhirapi viśeṣāvagame draṣṭavyam ।।
dūradūro bhavedyasmādarthaḥ kliṣṭaṃ taducyate ।।
yathā
vārāśimitrajanakaprabhavāsahāya- keyūravetanakayānavilocanānām ।
śrīsiṅgabhūvara virodhinṛpāṅganānāṃ vanyasthalī samabhavannijarājadhānī ।।