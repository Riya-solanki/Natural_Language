--- source: brsgor2u-Cleaned.txt | block: 217 | label: meter | g:0.25 m:0.77 ---

netyāha- eteneti ।
ākāśasya kāryatvenānityatvādityarthaḥ ।
śrutistvāpekṣikānantyadvārā mukhyānantyaṃ bodhayatīti bhāvaḥ ।
nyūnatvāccākāśasya na mukhyopamānatvamityāha- jyāyāniti ।
mukhyopamānāsattve śrutiḥ-'na tasya'iti ।
tasmādākāśasyopamānatvamātreṇa nityatvaṃ nāstīti bhāvaḥ ।
anityatvenāsattve śrutimāha- ato anyaditi ।
yattvekasyaiva saṃbhūtaśabdasya gauṇatvaṃ mukhyatvaṃ ceti ।
tanna ।
ākāśe api tasya mukhyatvasaṃbhavādityāha- tapasīti ।
balavattittiriśrutyā chāndogyaśruternayanādekavākyatayā sraṣṭari brahmātmani samanvaya ityupasaṃharati- tasmāditi ।।