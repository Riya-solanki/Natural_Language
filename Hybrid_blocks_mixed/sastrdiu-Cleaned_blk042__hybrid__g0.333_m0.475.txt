--- source: sastrdiu-Cleaned.txt | block: 42 | label: hybrid | g:0.333 m:0.475 ---

sa yodanālakṣaṇaḥ codanaiva tasya lakṣaṇaṃ pramāṇam ।
codanā ca tasya lakṣaṇameveti śrutyā pramāṇavidhāvarthāccodanāgamya evāgnihotrādidharmo nātallakṣaṇaścaityavandanādiriti svarūpamapi siddhyati ।
tathā yaścodanālakṣaṇaḥ sa dharma iti svarūpavidhāvarthatpramāṇasiddhirveditavyā ।।
kaścitvāha- kāryarūpo vedārtho na siddharūpa ityetadanena sūtreṇocyate, codanālakṣaṇaśabdena kāryamucyate, dharmaśabdena vedārtha iti ।
tadayuktam- yāni tāvadvidhivākyāni teṣāṃ vidhāveva prāmāṇyaṃ vastusvarūpaṃ cāprāmāṇyaṃ vispaṣṭameveti na tatra kiñcidvaktavyam ।
kṣepiṣṭādivākyānāmapi vidhyekavākyatayā tatraiva prāmāṇyam ।