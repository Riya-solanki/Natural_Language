--- source: brsvbh2u-Cleaned.txt | block: 2 | label: hybrid | g:0.324 m:0.424 ---

vṛttavartiṣyamāṇayoḥ samanvayavirodhaparihāralakṣaṇayoḥ saṃgatipradarśanāya sukhagrahaṇāya caitanyoḥ saṃkṣepatastātparyārthamāha-prathame adhyāya iti ।
anapekṣavedāntavākyasvarasasiddhasamanvayalakṣaṇasya virodhatatparihārābhyāmākṣepasamādhānakaraṇādanena lakṣaṇenāsti viṣayaviṣayibhāvaḥ saṃbandhaḥ ।
pūrvalakṣaṇārtho hi viṣayastadgocaratvādākṣepasamādhānayoreṣa ca viṣayīti ।
tadevamadhyāyamavatārya tadavayavamadhikaraṇamavatārayati-tatra prathamaṃ tāvaditi ।
tantryate vyutpādyate mokṣasādhanamaneneti tantraṃ, tadevākhyā yasyāḥ sā smṛtistantrākhyā paramarṣiṇā kapilenādividuṣā praṇītā ।
anyāścāsuripañcaśikhādipraṇītāḥ smṛtayastadanusāriṇyaḥ ।
na khalvamūṣāṃ smṛtīnāṃ manvādismṛtivadanyo avakāśaḥ śakyo vaditumṛte mokṣasādhanaprakāśanāt ।
tadapi cennābhidadhyuranavakāśāḥ satyo apramāṇaṃ prasajyeran ।
tasmāttadavirodhena kathañcidvedāntā vyākhyātavyāḥ ।
pūrvapakṣamākṣipati-kathaṃ punarīkṣatyādibhya iti ।
prasādhitaṃ khalu dharmamīmāṃsāyāṃ avirodhe tvanapekṣaṃ syādasati hyanumānam'ityatra, yathā śrutiviruddhānāṃ smṛtīnāṃ durbalatayānapekṣaṇīyatvaṃ tasmānna durbalānurodhena balīyasīnāṃ śrutīnāṃ yuktamupavarṇanam, api tu svataḥsiddhapramāṇabhāvāḥ śrutayo durbalāḥ smṛtīrbādhanta eveti yuktam ।
pūrvapakṣī samādhatte-bhavedayamiti ।
prasādhito apyarthaḥ śraddhājaḍānprati punaḥ prasādhyata ityarthaḥ ।
āpātataḥ samādhānamuktvā paramasamādhānamāha pūrvapakṣī-kapilaprabhṛtīnāṃ cārṣamiti ।
ayamasyābhisaṃdhiḥ-brahma hi śāstrasya kāraṇamuktaṃ aśāstrayonitvāt'iti, tenaiṣa vedarāśirbrahmaprabhavaḥ sannājānasiddhānāvaraṇabhūtārthamātragocaratabuddhipūrvako yathā tathā kapilādīnāmapi śrutismṛtiprathitājānasiddhabhāvānāṃ smṛtayo anāvaraṇasarvaviṣayatadbuddhiprabhavā iti na śrutibhyo amūṣāmasti kaścidviśeṣaḥ ।
na caitāḥ sphuṭataraṃ pradhānādipratipādanaparāḥ śakyante anyathayitum ।
tasmāttadanurodhena kathañcicchrutaya eva netavyāḥ ।
api ca tarko api kapilādismṛtiranumanyate, tasmādapyetadeva prāptam ।
evaṃ prāpta āha-tasya samādhiriti ।
yathā hi śrutīnāmavigānaṃ brahmaṇi gatisāmānyāt, naivaṃ smṛtīnāmavigānamasti pradhāne, tāsāṃ bhūyasīnāṃ brahmopādānatvapratipādanaparāṇāṃ tatra tatra darśanāt ।
tasmādavigānācchrauta evārtha āstheyo na tu smārto vigānāditi ।
tatkimidānīṃ parasparavigānātsarvā eva smṛtayo avaheyā ityata āha-vipratipattau ca smṛtīnāmiti ।
na cātīndriyārthāniti ।
arvāgdṛgabhiprāyam ।
śaṅkate-śakyaṃ kapilādīnāmiti ।
nirākaroti-na ।
siddherapīti ।
na tāvatkapilādaya īśvaravadājānasiddhāḥ, kintu viniścatavedaprāmāṇyānāṃ teṣāṃ tadanuṣṭhānavatāṃ prāci bhave asmiñjanmani siddhiḥ, ata evājānasiddhā ucyante ।
yadasmin janmani na taiḥ siddhadyupāyo anuṣṭhitaḥ prāgbhavīyavedārthānuṣṭhānalabdhajanmatvāttatsiddhīnām ।
tathā cāvadhṛtavedaprāmāṇyānāṃ tadviruddhārthābhidhānaṃ tadapabādhitamapramāṇameva ।
apramāṇena ca na vedārtho atiśaṅkituṃ yuktaḥ pramāṇasiddhatvāttasya ।
tadevaṃ vedavirodhe siddhavacanamapramāṇamuktvā siddhānāmapi parasparavirodhe tadvacanādanāśvāsa iti pūrvoktaṃ smārayati-siddhavyapāśrayakalpanāyāmapīti ।
śraddhājaḍānbodhayati-paratantraprajñasyāpīti ।
nanu śrutiścetkapilādīnāmanāvaraṇabhūtārthagocarajñānātiśayaṃ bodhayati, kathaṃ teṣāṃ vacanamapramāṇaṃ, tadaprāmāṇye śruterapyaprāmāṇyaprasaṅgādityata āha-yā tu śrutiriti ।
na tāvatsiddhānāṃ parasparaviruddhāni vacāṃsi pramāṇaṃ bhavitumarhanti ।
naca vikalpo vastuni, siddhe tadanupapatteḥ ।
anuṣṭhānamanāgatotpādyaṃ vikalpyate, na siddham ।
tasya vyavasthānāt ।
tasmācchutisāmānyamātreṇa bhramaḥ sāṃkhyapraṇetā kapilaḥ śrauta iti ।
syādetat ।
kapila eva śrauto nānye manvādayaḥ ।
tataśca teṣāṃ smṛtiḥ kapilasmṛtiviruddhāvaheyetyata āha-bhavati cānyā manoriti ।
tasyāścāgamāntarasaṃvādamāha-mahābhārate api ceti ।
na kevalaṃ manoḥ smṛtiḥ smṛtyantarasaṃvādinī, śrutisaṃvādinyapītyāha-śrutiśceti ।
upasaṃharati-ata iti ।
syādetat ।
bhavatu vedaviruddhaṃ kāpilaṃ vacastathāpi dvayorapi puruṣabuddhiprabhavatayā ko vinigamanāyāṃ heturyato vedavirodhi kāpilaṃ vaco nādaraṇīyamityata āha-vedasya hi nirapekṣamiti ।
ayamabhisaṃdhiḥ-satyaṃ śāstrayonirīśvarastathāpyasya na śāstrakriyāyāmasti svātantryaṃ kapilādīnāmiva ।
sa hi bhagavān yādṛśaṃ pūrvasmin sarge cakāra śāstraṃ tadanusāreṇāsminnapi sarge praṇītavān ।
evaṃ pūrvatarānusāreṇa pūrvasmin pūrvatāmanusāreṇa ca pūrvatara ityanādirayaṃ śāstreśvarayoḥ kāryakāraṇabhāvaḥ ।
tatreśvarasya na śāstrārthajñānapūrvā śāstrakriyā yenāsya kapilādivatsvātantryaṃ bhavat ।
śāstrārthajñānaṃ cāsya svayamāvirbhavadapi na śāstrakāraṇatāmupaiti, dvayorapyaparyāyeṇāvirbhāvāt ।
śāstraṃ ca svatobodhakatayā puruṣasvātantryābhāvena nirastamastadoṣāśaṅkaṃ sadanapekṣaṃ sākṣādeva svārthe pramāṇam ।
kapilādivacāṃsi tu svatantrakapilādipraṇetṛkāṇi tadarthasmṛtipūrvakāṇi, tadarthasmṛtayaśca tadarthānubhavapūrvāḥ ।
tasmāttāsāmarthapratyayāṅgaprāmāṇyaviniścayāya yāvatsmṛtyanubhavau kalpete tāvatsvataḥ siddhapramāṇabhāvayānepakṣayaiva śrutyā svārtho viniścāyita iti śīghratarapravṛttayā śrutyā smṛtyartho bādhyata iti yuktam ।।