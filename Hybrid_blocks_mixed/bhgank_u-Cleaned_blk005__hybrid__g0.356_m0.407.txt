--- source: bhgank_u-Cleaned.txt | block: 5 | label: hybrid | g:0.356 m:0.407 ---

gurubhaktiḥ prasādaś ca mater dvaṃdvajayas tathā ।
dharmaś caivāpramādaś ca balaṃ pañcavidhaṃ smṛtam ।। 
[
guruḥ ācāryaḥ pañcārthajñānopadeṣṭā ।। 
tasya bhaktiḥ śraddhā sarvaduḥkhābhibhūtasya mamāyam eva trātety eṣā bhāvanā kāryā ।। 
tathā coktam ।
gurur devo guruḥ svāmī ityādi na ca kāraṇapravacanayor bhaktivirodhas tadanumatyaiva tayor bhaktisambhavāt ।। 
yatas tu tayor bhaktiḥ kartavyeti nānumanyate sa gurur eva na bhavati ananugrahakāritvāt ।। 
sā ca gurubhaktis tad anabhipretam pariharatotthānādikaṃ kurvatā ca satataṃ sevanīyā ।। 
jñātvā tadabhiprāyam aśāstroktam api taddhitaṃ kartavyam ।। 
tathā coktam ।
granthārthaviduṣaḥ ityādi ।। 
yad eva hi guror abhipretaṃ tad eva vihitaṃ śāstrānuktam api śreyaskari bhavati rāmasya mātṛvadhavat ।। 
guror vākyāni ca śraddheyāni anyathā doṣaśravaṇāt tattvajñānālābhaprasaṅgāc ca ।। 
bhaktibalavihīno hi grahaṇādyupeto api jñānāvalepenānyathā api śāstrārthaṃ pratipadyata ity ato grahaṇādyupetasya bhaktir eva balam ।। 
bhāṣyavirodho api nāsti ।। 
yato balam aṣṭāṅgaṃ brahmacaryam ity asyāyam arthaḥ ।। 
aṣṭānāṃ grahaṇādīnām aṅgam aṣṭāṅgaṃ bhaktir evocyate vedāṅgavadarthāntarābhidhānāt ।। 
saiva brahmacaryanimittatvāt brahmacaryam ity ucyate ।। 
yadi punar yathāśrutārthaḥ syāt tadā vāsovidhānam ityādijñāpakābhidhānavirodhaḥ syād iti ।। 
vidhāv adhikṛtasya dvitīyaṃ balam āha ।। 
prasādaś ca mateḥ iti ।। 
matiprasādaśabdenākaluṣatvam uktam ।। 
sati hi tasmin matiḥ prasannā bhavati ।। 
tathā ca balam akaluṣatvam iti bhāṣyam ।। 
atrāpi tarhi spaṣṭābhidhānaṃ kim arthaṃ na kṛtam ।। 
matiprasādahetor anyasyāpy āśaucavyāmohādyabhāvasya balatvajñāpanārthaṃ pradhānāpekṣayā tv akaluṣatvam uktam ।। 
caśabdaḥ pūrvoktabalasya vidyamānasyāpi caritārthatvāt tadbalatvaṃ prādhānyān na cintyata iti sūcayati ।
tac cākaluṣatvaṃ dvividhaṃ param aparaṃ ca ।। 
tatra kaluṣatvabījasadbhāve apy utpannakaluṣatvanirodhi yāvad anāgataṃ kaluṣaṃ notpadyate tāvatkālaṃ yad akaluṣatvaṃ tad aparaṃ yad bījakṣayād atyantanimittasadbhāve api kaluṣaṃ notpadyate tat param iti ।। 
yogakriyāyām adhikṛtasya tṛtīyaṃ balam āha ।। 
dvaṃdvajayas tathā iti ।। 
ādhyātmikādhibhautikādhidaivikāni duḥkhasādhanāni dvaṃdvāni teṣāṃ jayaḥ sahiṣṇutvaṃ dvaṃdvānabhibhāvyatvam ity arthaḥ ।। 
tathāśabdaḥ samānārthe ।। 
yathā prāguktabale saty apy acaritārthavidhyadhikṛtasyākaluṣatvam eva balaṃ cintyate tathā baladvayasadbhāve apy acaritārthaṃ dvaṃdvasahiṣṇutvam eva prādhānyena balaṃ cintyata iti ।। 
tad api dvividhaṃ parāparabhedāt yat tāvad akṣapite pāpe yogakriyāyām abhiniviṣṭasya sādhakasya mṛdumadhyamaśītātapādibhir anubhāvyatvaṃ dhyānādyabhyāsas tad aparam ।। 
yat kṣapite niḥśeṣapāpe guhādeśaṃ gatasyātitīvrair api śītādibhir anabhibhāvyasvalakṣaṇaṃ dvaṃdvasahiṣṇutvaṃ tat param ।। 
bhāṣyakṛtā tu param eva gomṛgadharmatvaṃ vyākhyātam ।। 
akaluṣatvavad abhyūhya śiṣyā aparaṃ gomṛgadharmitvaṃ pratipatsyanta ity abhiprāyavatā noktam iti ।। 
sadāsmṛtyadhikṛtasya caturthaṃ balam āha dharmaś caiva iti ।। 
evaśabdo avadhāraṇe ।। 
yadā dharma evāvasthitas tadā balam ity arthaḥ ।। 
īṣadadharmasadbhāve apy avadhāraṇe nāsti doṣaḥ kṛṣṇabindusadbhāve śukla evāyaṃ paṭa iti yathā ।। 
caśabdaḥ pūrvoktabalatrayasadbhāve api dharma evācaritārthatvena balam iti sūcayati ।। 
niṣṭhāyogayuktasya pañcamaṃ balam āha apramāda iti ।। 
viśiṣṭaṃ jñānam evātrāpramāda ity abhipretam ।। 
tathā ca bhāṣyam asya tu jñānam asti yasmād āhāpramādī iti ।। 
caśabdaḥ śarīrendriyadharmādharmavyāvṛttau satyām apramāda eva balam iti sūcayati balānāṃ nyūnādhikabhāvavyavacchedaṃ ceti ।। 
balaṃ pañcavidham ity upasaṃhāraḥ ।। 
smṛtam ity āptoktatvaṃ darśayati ।। 
nanu ca tatra balacintā yujyate yatra tat sampādya śatrukṣaya upapadyate ।। 
atra punar mokṣaśāstre vītarāgasya niṣparigrahasya śatrava eva na vidyante kutaḥ tatkṣaya ity ato atra balacintānupapanneti ।। 
naitad evam ।। 
atrāpi sādhakasyājñānādiśatruhānyupapattes tatpratipādanārtham āha ।। ]