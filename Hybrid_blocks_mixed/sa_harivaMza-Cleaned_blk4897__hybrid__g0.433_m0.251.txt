--- source: sa_harivaMza-Cleaned.txt | block: 4897 | label: hybrid | g:0.433 m:0.251 ---

sa dānavasahasrāṇi tasmin samaramūrdhani 
yugāntāgnir ivārciṣmān dahamāno vyarājata ।। 
tatrāśītisahasrāṇi nāgānāṃ nihatāni ca । lakṣaṃ ca rathavṛndaṃ tu hataṃ keśavasāyakaiḥ ।। aśvānāṃ śatasāhasram ayutaṃ pattināṃ tathā । niḥśeṣitātha sā senā palāyanaparābhavat । 
tāṃ dīryamāṇāṃ mahatīṃ nānāpraharaṇodyatām 
senāṃ bāṇaḥ samāsādya vārayan vākyam abravīt ।।