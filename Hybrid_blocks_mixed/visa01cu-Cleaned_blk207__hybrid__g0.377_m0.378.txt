--- source: visa01cu-Cleaned.txt | block: 207 | label: hybrid | g:0.377 m:0.378 ---

śūnyamiti-śūnyaṃ viviktaṃ vāsagṛhaṃ kelibhavanaṃ vilokya, śayanāt, śayyāyāḥ kiñcidutthāya utthitā bhūtvā śanairmandaṃ niḥ śabdamityarthaḥ ।
bālā nidrāvyājamuphagatasya priyasya mukhaṃ suciraṃ nirvarṇya dīrghakālaṃ vilokya samyak parīkṣya ityarthaḥ ।
viśrabdhaṃ niḥ śaṅkaṃ yathā syāttathā paricumbya āsvādya jātapulakā utphullaromāñcāṅkitāṃ gaṇḍasthalīṃ vilokya lajjānamramukhī vrīḍāvanatavadanā satī hasatā priyeṇa ciraṃ cumbiteti sambandhaḥ ।
nāyikā svīyā, nāyako anukūlaḥ, atra narmagarbhajātiralaṅkāraḥ ।
śūnyabhityādi, atra vilokanaśabdo antarbhūtaṇijarthaḥ, tenālokanam, anayorekakarttṛkatayā pūrvakālīnaktvāpratyayaḥ ।
iha ca nāyako nāyikā cālambanavibhāvau ।
śūnyavāsagṛhādiruddīpanavibhāvaḥ ।
anubhāvā bālāgatavilokanādayaḥ nāyakāgatā vyājanidrādayaśca ।
nidrāyā hi vyājārabdhatayā na vyabhicāritvam, vyabhicāriṇaścanāyikāgatāḥ, vilokanena śaṅkā, utthānena capalatā ।
utthānasya śanaistvena trāsaḥ, ciraṃ nirvarṇanena supto na veti sandehaprabhavo vitarkaḥ, viśrabdhamityanena nidrāniścayajñānena harṣaḥ, paricumbanenautsukyam, ālokanena capalatā, viśrabdhamityanena lajjā nirddiṣṭaiva ।
nāyakagatā ca vyājanidrāśrayeṇa dhṛtiḥ, ciraparicumbanenautsukyaṃ harṣaśca ।
ebhiśca sādhāraṇyenābhivyaktaḥ sāmājikaratibhāvaḥ śṛṅgārasarūpatāṃ bhajate ।
evaṃ vakṣyamāṇodāharaṇoṣvapi vibhāvādiviveko boddhavyaḥ ।