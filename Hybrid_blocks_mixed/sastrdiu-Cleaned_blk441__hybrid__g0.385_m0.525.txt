--- source: sastrdiu-Cleaned.txt | block: 441 | label: hybrid | g:0.385 m:0.525 ---

nanu citraḥ paṭa iti pratīyate na tu śuklaḥ pūta iti vā, tasmāccitrākhyaṃ rūpāntaramatrotpannam ।
naivam ।
citraṃ lokavirodhādevāyuktamaṅgīkartum ।
nānārūpāṇāmapi cāvayavabhedadvāreṇaikasminnapi paṭe samavāyo nānupapannaḥ ।
etena saṃyogajasaṃyogo nirasto veditavyaḥ ।
yathā devadattasaṃyoga eva tasminkuṇḍalisaṃyogo bhavati tathā tantuturīsaṃyoga eva tantau paṭabhāvamāpanne paṭaturīsaṃyogo bhavati na saṃyogāntaraṃ pratītyabhāvādityalamativistareṇa ।
tasmādastyevāvayavī ।
vṛttiḥ svāvayaveṣvasya vyāsajyeti pradarśitam ।।
tenāsyavayavidravyaṃ sāmānyaṃ cāsti sarvagam ।।
ityavayavivādaḥ ।।