--- source: brsvbh2u-Cleaned.txt | block: 260 | label: hybrid | g:0.339 m:0.397 ---

yadyapi avāyoragniḥ'ityapādānapañcamī akārakavibhaktirupapadavibhakterbalīyasī'iti neyamānantaryaparā yuktā, tathāpi bahuśrutivirodhena durbalāpyupapadavibhaktirevātrocitā ।
tataścānantaryadarśanapareyaṃ vāyoragniriti śrutiḥ ।
naca sākṣādbrahmajatvasaṃbhave tadvaṃśyatvena tajjatvaṃ paraṃparayāśrayituṃ yuktam ।
vājapeyasya paśuyūpavaditi prāptam ।
evaṃ prāpte ucyate-yuktaṃ paśuyāgavājapeyoraṅgāṅginornānātvāttatra sākṣādvājapeyāsaṃbandhe kleśena paraṃparāśrayaṇam ।
iha tu vāyorbrahmavikārasyāpi brahmaṇo vastuto ananyatvādvayūpādānatve sākṣādeva brahmopādānatvopapatteḥ kārakavibhakterbalīyastvānurodhenobhayathopapadyamānāḥ śrutayaḥ kāṃsyabhojinyāyena niyamyanta iti yuktamiti rāddhāntaḥ ।
apāramparyajatve api'iti bhedakalpanābhiprāyaṃ yataḥ pāramārthikābhedamāha-vāyubhāvāpannaṃ brahmeti ।
yathā tasyāḥ śṛtamiti tu dṛṣṭāntaḥ paramparāmātrasāmyena na tu sarvathāṃ sāmyeneti sarvamavadātam ।।