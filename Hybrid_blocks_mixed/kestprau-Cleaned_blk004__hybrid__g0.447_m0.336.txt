--- source: kestprau-Cleaned.txt | block: 4 | label: hybrid | g:0.447 m:0.336 ---

durnivāramanastāpanivāraṇapaṭīyasīm ।
jagadānandasandohajananīmahamāśraye ।।
bhaṭṭakeśavasambhūtasadānandātmajaḥ sudhīḥ ।
yajurvit keśavaḥ prāha kiñcit sāṃkhye yathāmati ।।
iha dvividhaṃ tattvaṃ prakṛtiḥ puruṣaśceti ।
prakṛtireva pradhānamityabhidhīyate sattvāditriguṇā nityeti prakṛtisvarūpalakṣaṇam ।
vikārarahitattvācca nityaiveyam ।
puruṣe ativyāptivāraṇāya sattvāditriguṇetyuktam ।
sattvādayastrayo guṇā yasyā iti vigrahaḥ ।
mahadāditattvānāmapi triguṇātmakatvāt tatrātiprasaṅgavāraṇāya nityeti ।
taṭasthalakṣaṇaṃ tu jagadupādānakāraṇaṃ prakṛtiriti ।
tathāhi vimataṃ sukhaduḥkhamohasāmānyopādānakaṃ niyamena tadanvitasvabhāvatvāt yanniyamena yadanvitasvabhāvaṃ tat tatsāmānyopādānakaṃ yathā mṛtsāmānyānvitasvabhāvaṃ ghaṭaśarāvādi tathāhi kācana taruṇī kasyacit kāntasya sukhamutpādayati kasyacinmohaṃ kasyaciddveṣamiti tatkasya hetostaṃ taṃ prati sukhaduḥkamohātmakasattvarajastamasāmāvirbhāvāt ।