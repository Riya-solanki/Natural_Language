--- source: vamjanmu-Cleaned.txt | block: 1 | label: hybrid | g:0.438 m:0.058 ---

sāndrodrekakṣubhitam abhitaḥ svāntam antar niyamya prāyo dhatte navanavarasollekham ānandakandam ।। 
bhūyo bhūyaḥ pralayavibhavoddāmaduḥkhāntarāyo yo asāv antar jayati hṛdaye ko api saṃvidvikāsaḥ ।। 
iha khalu nikhilajagadātmā sarvottīrṇaś ca sarvamayaś ca vikalpāsaṃkucitasaṃvitprakāśarūpaḥ anavacchinnacidānandaviśrāntaḥ prasaradaviralavicitrapañcavāhavāhavāhinīmahodadhiḥ niratiśayasvātantryasīmani pragalbhamānaḥ sarvaśaktikhacita eka eva asti saṃvid ātmā maheśvaraḥ ।। 
tasya prakāśarūpatā cicchaktiḥ svātantryam ānandaśaktiḥ taccamatkāraḥ icchāśaktiḥ āmarśātmakatā jñānaśaktiḥ sarvākārayogitvaṃ kriyāśaktiḥ iti ।। 
itthaṃ sarvaśaktiyoge api ābhir mukhyābhiḥ śaktibhir upacaryate sa ca bhagavān svātantryaśaktimahimnā svātmānaṃ saṃkucitam iva ābhāsayan aṇuḥ iti ucyate ।। 
yathoktam vyāpako hi śivaḥ svecchākḷptasaṃkocamudraṇāt ।। 
vicitraphalakarmaughavaśāt tattaccharīrabhāk ।। 
iti nijasvarūpagopanakelilolam evaṃ māheśaśaktiparispandaṃ pravaraguravaḥ pratipedire ।। 
tathā ca āhuḥ atidurghaṭakāritvāt svācchandyanirmalād asau ।। 
svātmapracchādanakrīḍāpaṇḍitaḥ parameśvaraḥ ।। 
anāvṛte svarūpe api yadātmācchādanaṃ vibhoḥ ।। 
saivāvidyā yato bheda etāvān viśvavṛttikaḥ iti ।। 
na ca etāvatā bhagavato deśakālākāropādhivirahitaniratiśayānandaparisyandātmakasya kācid api kṣatiḥ pratyuta paramamahimnaḥ paripuṣṭir ity uktam ।। 
asthāsyad ekarūpeṇa vapuṣā cen maheśvaraḥ ।। 
maheśvaratvaṃ saṃvittvaṃ tad atyakṣyad ghaṭādivat ।। 
paricchinnaprakāśatvaṃ jaḍasya kila lakṣaṇam ।। 
jaḍād vilakṣaṇo bodho yato na parimīyate ।। 
tena bodhamahāsindhor ullāsinyaḥ svaśaktayaḥ ।। 
āśrayanty ūrmaya iva svātmasaṃghaṭṭacitratām ।। 
ityādi ।। 
tad evam asau bhagavān svamāyāśaktyākhyena avyabhicaritasvātantryaśaktimahimnā svātmanaiva ātmānaṃ saṃkucitam iva avabhāsayan vijñānākalaḥ pralayākalaḥ sakalaś ca sampadyate ।। 
tatra āṇavena ekenaiva malena saṃyukto vijñānākala ucyate dvābhyām āṇavamāyī yābhyām apavedyaḥ pralayākalaḥ tribhir āṇavamāyīyakārmaiḥ saṃvedyaḥ tair eva kalādidharaṇyantatattvamayaḥ sakalaḥ tadartham eva ayam arthasargaḥ ।। 
tatra sṛṣṭyunmukho bhagavān śuddhādhvani vartamānaḥ svaśaktibhiḥ māyāṃ vikṣobhya kalātattvaṃ kiṃcitkartṛtvalakṣaṇaṃ pudgalasya sṛjati tato api kiṃcid avabodhākhyaṃ vidyātattvaṃ kiṃcid abhilāṣarūpaṃ ca rāgatattvaṃ tad etat sarāgaṃ kartṛtattvaṃ bhūtabhaviṣyadvartamānatayā tridhā avacchidyate tat kālatattvaṃ tulyatve api rāge yena kartṛtvasya avacchedaḥ kriyate tat niyatitattvaṃ tad etat kañcukaṣaṭkam antarmalāvṛtasya pudgalasya bahir ācchādakam uktaṃ ca cillācakreśvaramate māyā kalā śuddhavidyā rāgakālau niyantraṇā ।। 
ṣaḍ etāny āvṛtivaśāt kañcukāni mitātmanaḥ ।। 
evaṃ ca pudgalasyāntarmalaḥ kañcukavat sthitaḥ ।। 
tuṣavat kañcukāni syus tasmāj jñānakriyojjhitaḥ ।। 
iti ।। 
sā ca kalā puruṣasya parimitaṃ kartṛtvaṃ prakāśya sukhaduḥkhamoharūpaṃ bhogyam avyaktatvaṃ sṛjati tato api aṣṭaguṇaṃ buddhitattvam utpannaṃ tato api sāttvikarājasatāmasabhedabhinnaṃ triskandham ahaṃkāratattvam tatra pūrvasmāt ahaṃkārāt mano jātam aparasmāt indriyāṇi tṛtīyāt tanmātrāṇi ebhyo bhūtāni ity evam ayam ekasyaiva ādidevasya svātantryamahimnā saṃsāre saṃsarataḥ parimitapramātṛtām avalambamānasya tattvaprasaraḥ uktaṃ ca bhūtāni tanmātragaṇendriyāṇi mūlaṃ pumān kañcukayuk suśuddham ।। 
vidyādiśaktyantam iyān svasaṃvitsindhos taraṃgaprasaraprapañcaḥ ।। 
tathā saala utta puriṣuṇṇa u saallutta uttiṇṇa ।। 
pari āṇaha attāṇa u pari masiveṇa samāṇa u ।। 
iti ।। 
eteṣāṃ ca uktarūpāṇāṃ tattvānāṃ pramātṛbhede vaicitryāt prameyavaicitryaṃ bhavati iti śrīpūrvaśāstre kathitam tathā hi śaktimacchaktibhedena dharātattvaṃ vibhidyate ।। 
svarūpasahitaṃ tac ca vijñeyaṃ daśapañcadhā ।। 
anenaiva vidhānena puṃstattvāt tu kalāntikam ।। 
trayodaśavidhaṃ jñeyaṃ rudravat pralayākalaḥ ।। 
tadvan māyāpi vijñeyā navadhā jñānakevalaḥ ।। 
mantrāḥ saptavidhās tadvat pañcadhā mantranāyakāḥ ।। 
tridhā mantreśvareśānāḥ śivaḥ sākṣān na bhidyate ।। 
yaḥ punaḥ sarvatattvāni vetty etāni yathārthataḥ ।। 
sa gurur matsamaḥ prokto mantravīryaprakāśakaḥ ।। 
dṛṣṭāḥ sambhāṣitās tena spṛṣṭāś ca prīticetasā ।। 
narāḥ pāpaiḥ pramucyante saptajanmakṛtair api ।। 
iti ।। 
tad evam anekāvasāyo ayaṃ tattvakramaḥ ।। 
eteṣāṃ ca tattvānāṃ vargaśo yad anugāmi rūpam ekarūpam ekarūpakalanāsahiṣṇutvāt sā kalā kathyate ।। 
tathā hi nivartante yatas tattvavargāḥ sā nivṛttir nāma kalā ।। 
sā ca pṛthivyām eva vyavasthitā ।। 
kāraṇatve pūraṇāpyāyakāritvāt pratiṣṭhā nāma kalā ucyate ।। 
sā ca jalādimūlāntaṃ vyāpya vyavasthitā ।। 
vedyavilaye saṃvidādhikyāt vidyā nāma kalā ।। 
sā ca pumādimāyāntam adhvānam adhyāste ।। 
kañcukataraṃgopaśamāt śāntā nāma kalā ucyate ।। 
sā ca śuddhavidyādiśaktyante sthitā iti ।। 
etad eva aṇḍacatuṣṭayaṃ pārthivaprākṛtamāyīyaśāktalakṣaṇam ।। 
sarvātītatvāt śivatattve śāntyatītā ।। 
iti ।। 
paraṃ tu tattvaṃ svatantratvāt kalātītam āsām eva kalānāṃ tattvavad antarbhūtāni bhuvanāny api boddhavyāni evaṃ sthūlasūkṣmaparatvena bhuvanatattvakalārūpaṃ trividharūpaṃ prameyam uktam pramāṇam api tathaiva padamantravarṇatayā trividham eva iti ekasyaiva pūrṇapramātuḥ svātantryāt saṃsarataḥ ṣaḍvidhe adhvani viśrāntir uktā ।। 
bhavanti cātra dīkṣāparighaṭanasaṃgrahaślokāḥ padamantravarṇam ekaṃ puraṣoḍaśakaṃ dhareti ca nivṛttiḥ ।। 
tattvārṇam agninayanaṃ rasaśarapuram astramantrapadam anyā ।। 
munitattvārṇaṃ dvikapadamantraṃ vasvakṣibhuvanam aparakalā ।। 
agnyarṇatattvam ekakapadamantraṃ saikabhuvanam iti turyā ।। 
ṣoḍaśa varṇāḥ padamantratattvam ekaṃ ca śāntyatīteyam ।। 
iti ।। 
tad evam āṇavīṃ vṛttim ālambya bhagavān vicitraiḥ jātyāyurbhogaiḥ jarāyujāṇḍajodbhedajasvedajādijātaṃ prādurbhāvayati ।। 
tatra upabhuktasya annapānasya pākavaśāt rasarūpatayā sthitasya raktamāṃsamedo'sthimajjātmanā śukradhātau viśrāntir bhavati tatra imāḥ prajāḥ prajāyante ।। 
tathā coktaṃ sauśrute iha khalu pāñcabhautikasya caturvidhasya āhārasya ṣaḍrasopetasya dvividharasavīryasya aṣṭavidharasavīryasya anekaprakāropabhuktasya pariṇatasya yas tejorūpaḥ sāraḥ sūkṣmaḥ sa rasa ity ucyate tasya hṛdayaṃ sthānaṃ sa ca hṛdayāt caturviṃśatidhamanīr anupraviśya ūrdhvagā daśa daśa ca adhogāminīḥ catasraḥ tiryaggāḥ sakalaṃ śarīram aharahas tarpayati jīvayati dhārayati vardhayati adṛṣṭanimittena karmaṇā sa khalu āpyo raso yakṛtplīhādiṃ prāpya rāgam upaiti bhavanti vā atra ślokāḥ ।। 
rañjitās tejasā tv āpaḥ śarīrasthena dehinām ।। 
avyāpannāḥ prasannena raktam ity eva tad viduḥ ।। 
rasād eva striyo raktaṃ rajaḥsaṃjñaṃ pravartate ।। 
tadvaśād dvādaśād ūrdhvaṃ yāti pañcāśatiḥ kṣitim ।। 
ārtavaṃ śoṇitam āgneyam agnīṣomīyatvāt garbhasya ।। 
rasād raktaṃ tato māṃsaṃ māṃsamedaś ca jāyate ।। 
medaso asthi tato majjā majjātaḥ śukrasambhavaḥ ।। 
evaṃ māṃsena śukratvaṃ raso yāti yathākramam ।। 
strīṇāṃ tathaiva māsena bhaved ārtavasambhavaḥ ।। 
iti ।। 
tad evaṃbhūte mātṛpitṛsambandhasambhūte agnīṣomātmake raktaretasī kusumasamayād anantaraṃ jananījaṭhare retaḥ kalilībhavati tato budbudam tataḥ peśī tato ghanaḥ yāvad aṅgaparigrahaḥ aṅgavyaktiḥ saṃvidullāsaḥ sarvāṅgasampattir ojaḥsaṃcāraḥ sukhaduḥkhasaṃvittir iti yāvat prajāyate ।। 
uktaṃ śrīcillācakreśvaramate somasūryarasollāsaparasparanigharṣaṇāt ।। 
jātavedasi saṃjāte madhyadhāmavikāsini ।। 
vīrāruṇaparīṇāmavaśād aṅkurasambhavaḥ ।। 
ekarātroṣitaṃ retaḥ siktaṃ kalilatāṃ vrajet ।। 
budbudaṃ saptarātreṇa peśī māsena jāyate ।। 
dvitīye māsi ca ghanas tṛtīye agniparigrahaḥ ।। 
caturthe vyaṅgatāṅgānāṃ cetanā pañcame bhavet ।। 
ṣaṣṭhe sarvāṅgasambhedaḥ saptame calanodgamaḥ ।। 
tejo aṣṭame saṃcarati navame vedanaṃ bhavet ।। 
sampūrṇadeho daśame māsi jantuḥ prajāyate ।। 
jāto asau vāyunā spṛṣṭo yoniyantraprapīḍitaḥ ।। 
na smaraty ugrasaṃtāpam anekabhavasambhavam ।। 
krameṇa vṛddhim āyānti tasyaite dehahetavaḥ ।। 
rasaḥ sthitiṃ prakurute raktaṃ saṃjīvayaty alam ।। 
māṃsaṃ bṛṃhayati prāyo medaḥ snehayati sphuṭam ।। 
dhārayanti tathāsthīni majjāntaḥsārasaṃśrayā ।। 
harṣotkarṣakaraṃ śukraṃ mūtraṃ kledavivekakṛt ।। 
vāyvagnisaṃrodhakaraṃ purīṣaṃ parikīrtitam ।। 
svedakledopakaraṇaṃ garbhahetur athārtavam ।। 
evaṃ śarīram āsādya ṣāṭkośaṃ tatparigrahāt ।। 
anapekṣya nijaṃ bhāvaṃ pumān bhāvān apekṣate ।। 
iti ।। 
ayam eva ca artho niruktikṛtāpi uktapārthivān aṣṭau guṇān vidyāt trīn mātṛtaḥ trīn pitṛtaḥ ityādy upakramya uktaḥ ।। 
atraiva idaṃ puṃstrīnapuṃsakalakṣaṇaṃ prakṛtitrayakāraṇam somādhikyena puṃjanma sūryādhikyena yoṣitaḥ ।। 
sāmyāt klības tu vātena bhedāt syād bahvapatyatā ।। 
iti ।। 
avayavabhedo api navame daśame māsi prabalaiḥ sūtimārutaiḥ ।। 
niḥsāryate bāṇa iva yantracchidreṇa sajvaraḥ ।। 
tasya ṣoḍhā śarīraṃ tatṣaṭtvaco dhārayanti ca ।। 
asthnāṃ tathā ṣaṣṭyadhikaṃ vinibaddhaṃ śatatrayam ।। 
sthūlaiḥ saha catuḥṣaṣṭir daśanā viṃśatir nakhāḥ ।। 
pāṇipādaśalākāś ca tāsāṃ sthāne catuṣṭayam ।। 
ṣaṣṭyaṅgulīnāṃ dve pārṣṇī gulpheṣu ca catuṣṭayam ।। 
catvāry aratnikāsthīni jaṅghayos tāvad eva tu ।। 
dve dve jānukapoloruphalakāṃsasamudbhave ।। 
akṣisthalūṣake śroṇīphalake ca vinirdiśet ।। 
bhagāsthy ekaṃ tathā pṛṣṭhe catvāriṃśac ca pañca ca ।। 
grīvā pañcadaśāsthīni jatrv ekaṃ ca tathā hanuḥ ।। 
tanmūle dve lalāṭākṣigaṇḍanāsāghanāsthikā ।। 
parśukās talakaiḥ sārdham arbude ca dvisaptatiḥ ।। 
dvau śaṅkhakau kapālāni catvāry eva śiras tathā ।। 
uraḥ pañcadaśāsthīni puruṣasyāsthisaṃgrahaḥ ।। 
iti ।। 
eteṣv eva kapālabharaṇaturuṇḍaruṇḍarucakanalayaṣṭīlanalakabhedena abhidhānāni śāstrāntareṣu uktāni ।। 
sthānāntarāṇi āha vasāvapāvahananaṃ nābhiklomayakṛtplihā ।। 
kṣudrāntravṛkśako vastiḥ purīṣāpāna eva ca ।। 
āmāśayo atha hṛdayaṃ sthūlāntraṃ gudam eva ca ।। 
uttarau ca gudau koṣṭhau vistāro ayam udāhṛtaḥ ।। 
kanīnike sākṣikūṭe śaṣkulī karṇaputrike ।। 
gaṇḍau śaṅkhau bhruvau kaṣṭaveṣṭāvoṣṭhau kukundare ।। 
vaṅkṣaṇau vṛṣaṇau vṛkkau śleṣmasaṃghātikau stanau ।। 
upajihvāsphijau jihvājaṅghe corū ca piṇḍike ।। 
tālūdaravastiśīrṣe cibuke galaśuṇḍike ।। 
akṣipakṣmacatuṣkaṃ ca paddhastahṛdayāni tu ।। 
avaṭuś caivam ādīni sthānāny atra śarīrake ।। 
navacchidrāṇi tāny eva prāṇasyāyatanāni ca ।। 
dhamanīnāṃ śate dve tu pañcapeśīśatāni ca ।। 
iti ।। 
strīṇāṃ ca stanayor gartād aṣṭātriṃśadadhikāḥ sapeśyo dhamanyo bhavanti iti sauśrutaḥ ।। 
ekānnatriṃśallakṣāṇi nava snāyuśatāni ca ।। 
ṣaṭpañcaśāni tu jñeyā sirā dhamanisaṃtatiḥ ।। 
saptottaraṃ marmaśataṃ dve tu saṃdhiśate tathā ।। 
lomnāṃ koṭyas tu pañcāśaccatasraḥ koṭya eva ca ।। 
rasasya nava vijñeyā jalasyāñjalayo daśa ।। 
sapta vai tu purīṣasya raktasyāṣṭau prakīrtitāḥ ।। 
śleṣmā ṣaṭ pañca pittaṃ ca catvāro mūtram eva ca ।। 
vasātrayaṃ ca dvau medo majjaikārdhaṃ ca mastake ।। 
śleṣmaujasas tāvad eva retasas tāvad eva ca ।। 
ity etad asthiraṃ varṣma yasya mokṣāya kṛty asau ।। 
iti svasthasya saumyadhātor evam ।। 
anyathā tu vailakṣaṇyāc charīrāṇām asvasthatvāt tathaiva ca ।।