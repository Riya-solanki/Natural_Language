--- source: sa_harivaMza-Cleaned.txt | block: 1088 | label: hybrid | g:0.295 m:0.437 ---

śyāmaḥ śamīko gaṇḍūṣaḥ pañca cāsya varāṅganāḥ 
pṛthukīrtiḥ pṛthā caiva śrutadevā śrutaśravā 
rājādhidevī ca tathā pañcaitā vīramātaraḥ ।। 
pṛthāṃ duhitaraṃ vavre kuntis tāṃkurunandana । śūraḥ pūjyāya vṛddhāya kuntibhojāya tāṃ dadau । tasmāt kuntīti vikhyātā kuntibhojātmajā pṛthā । 
kuntyasya śrutadevāyām agṛdhnuḥ suṣuve nṛpaḥ 
śrutadevyāṃ kekayas tu pañca putrān akalmaṣān । 
sutardanapurogāṃs tu janayām āsa bhārata ।। 
rājādhidevī rājendra putrau paramadharmikau । 
vindānuvindāv āvantyau suṣuve bharatarṣabha । 
śrutaśravāyāṃ caidyas tu śiśupālo mahābalaḥ ।। 
yo hato rājasūye vai kṛṣṇena sumahātmanā । 
hiraṇyakaśipur yo asau daityarājo abhavat purā 
pṛthukīrtyāṃ tu saṃjajñe tanayo vṛddhaśarmaṇaḥ ।।