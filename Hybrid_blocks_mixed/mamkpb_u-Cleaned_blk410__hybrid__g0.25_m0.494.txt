--- source: mamkpb_u-Cleaned.txt | block: 410 | label: hybrid | g:0.25 m:0.494 ---

asakṛd yad asaṃbhāvyamuttaraṃ syāt taduttaram ।
prativacanopalambhādeva pūrvavākyaṃ yatra kalpyate tadekaṃ tāvaduttaram ।
udāharaṇam vāṇiaa hatthidantā kutto amhāṇa vagghakittī a ।
jāva luliālaamuhī gharammi parisakkae soṇhā ।।
hastidantavyādhrakṛttīnāmahamarthī tāḥ, mūlyena prayaccheti kreturvacanam amunā vākyena samunnīyate ।
na caitat kāvyaliṅgam uttarasya tādrūpyānupapatteḥ ।
nahi praśnasya prativacanaṃ janako hetuḥ ।
nāpīdamanumānam ekadharminiṣṭhatayā sādhyasādhanayoranirdeśādityalaṃkārāntarāmevottaraṃ sādhīyaḥ ।
praśnādanantaraṃ lokātikrāntagocaratayā yat asaṃbhāvyarūpaṃ prativajanaṃ syāt tat aparamuttaram ।
anayośva sakṛdupādāne na cārutāpratītirityasakṛdityuktam ।
udāharaṇam kā visamā devvagaī kiṃ laddhaṃ jaṃ jaṇo guṇaggāhī ।
kiṃ sokhkhaṃ sukalattaṃ kiṃ dukkhaṃ jaṃ khalo loo ।।
praśnaparisaṃkhyāyāmanyavyapohe, eva tātparyam ।
iha tu vācye, eva viśrāntirityanayorvivekaḥ ।।