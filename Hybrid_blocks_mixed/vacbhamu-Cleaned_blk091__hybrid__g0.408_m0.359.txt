--- source: vacbhamu-Cleaned.txt | block: 91 | label: hybrid | g:0.408 m:0.359 ---

prakṛtamupasaṃharati- asyānarthahetoḥ prahāṇāya ।
virodhipratyayaṃ vinā kuto asya prahāṇamityaya uktam- ātmaikatvavidyāpratipattaye ।
pratipattiḥ prāptiḥ, tasyai, na tu japamātrāya, nāpi karmasu pravṛttaye ।
ātmaikatvaṃ vigalitanikhilaprapañcatvam ānandarūpasya sataḥ ।
tatpratipattiṃ nirvicikitsāṃ bhāvayanto vedāntāḥ samūlaghātamadhyāsamupaghnanti ।
etaduktaṃ bhavati- asmatpratyayasyātmaviṣayasya samīcīnatve sati brahmaṇo jñātatvāt niṣprayojanatvācca na jijñāsā syāt; tadabhāve ca na brahmajñānāya vedāntāḥ paṭhyeran; api tu avivakṣitārthā japamātre upayujyeran ।
na hi tadaupaniṣadātmapratyayaḥ pramāṇatāmaśnute ।
na cāsāvapramāṇamabhyasto api vāstavaṃ kartṛtvabhoktṛtvādyātmano apanetumarhati ।
āropitaṃ hi rūpaṃ tattvajñānenāpodyate, na tu vāstavamatattvajñānena ।
na hi rajjvā rajjutvaṃ sahasramapi sarpadhārāpratyayā apavaditumutsahante ।
mithyājñānaprasañjitaṃ tu rūpaṃ śakyaṃ tattvajñānena apavaditum, mithyājñānasaṃskāraśca sudṛḍho api tattvajñānasaṃskāreṇādaranairantaryadīrdhakālāsevitatattvajñānābhyāsajanmaneti ।