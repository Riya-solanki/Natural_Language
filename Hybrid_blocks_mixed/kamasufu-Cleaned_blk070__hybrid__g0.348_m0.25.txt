--- source: kamasufu-Cleaned.txt | block: 70 | label: hybrid | g:0.348 m:0.25 ---

dhana-hīnas tu guṇa-yukto api madhyastha-guṇo hīnāpadeśo vā sadhano vā prātiveśyaḥ mātṛ-pitṛ-bhrātṛṣu ca paratantraḥ bāla-vṛttir ucita-praveśo vā kanyām alabhyatvān na varayet
bālyāt prabhṛti caināṃ svayam evānurañjayet
tathā-yuktaś ca mātula-kulānuvartī dakṣiṇapathe bāla eva mātrā pitrā ca viyuktaḥ paribhūta-kalpo dhanotkarṣād alabhyāṃ mātula-duhitaram anyasmai vā pūrva-dattāṃ sādhayet
anyām api bāhyāṃ spṛhayet
bālāyām evaṃ sati dharmādhigame saṃvananaṃ ślāghyam iti ghoṭakamukhaḥ
tayā saha puṣpāvacayaṃ grathanaṃ gṛhakaṃ duhitṛkā-krīḍāyojanaṃ bhakta-pāna-karaṇam iti kurvīta paricayasya vayasaś cānurūpyāt
ākarṣa-krīḍā paṭṭikā-krīḍā muṣṭi-dyūta-kṣullakādi-dyūtāni madhyamāṅguli-grahaṇaṃ ṣaṭ-pāṣāṇakādīni ca deśyāni tatsātmyāt tad-apta-dāsa-ceṭibhis tayā ca sahānukrīḍeta
kṣveditakāni sunimilita-kām ārabdhikāṃ lavaṇa-vīthikām anila-tāḍitakāṃ godhūma-pañjikām aṅguli-tāḍikāṃ sakhībhir anyāni ca deśyāni
yāṃ ca viśvāsyām asyāṃ manyeta tayā saha nirantarāṃ prītiṃ kuryāt paricayāṃś ca budhyeta
dhātreyikāṃ cāsyāḥ priya-hitābhyām adhikam upagṛhṇīyāt sā hi prīyamāṇā viditākārāpy apratyādiśantī taṃ tāṃ ca yojayituṃ śaknutyāt anabhihitāpi pratyācāryakam
aviditākārāpi hi guṇān evānurāgāt prakāśayet yathā prayojyānurajyeta
yatra yatra ca kautukaṃ prayojyāyās tad anu praviśya sādhayet
krīḍanaka-dravyāṇi yāny apūrvāṇi yāny anyāsāṃ viralaśo vidyeraṃs tāny asyā ayatnena saṃpādayet
tatra kandukam aneka-bhakti-citram alpa-kālāntaritam anyad anyac ca saṃdarśayet tathā sūtra-dāru-gavala-gaja-dantamayīr duhitṛkā madhūcchiṣṭa-piṣṭa-mṛnmayīś ca
bhakta-pākārtham asyā mahānasikasya ca darśanam
kāṣṭha-meḍhrakayoś ca saṃyuktayoś ca strī-puṃsayor ajaiḍakānāṃ deva-kula-gṛhakāṇāṃ ca śuka-parabhṛta-madana-sārikā-lāva-kukkuṭa-tiri-piñjarakāṇāṃ ca vicitrākṛti-saṃyuktānāṃ jala-bhājanānāṃ ca yantrikāṇāṃ vīṇikānāṃ paṭolikānām alaktaka-manaḥśilā-haritāla-hiṅgulaka-śyāmavarṇakādīnāṃ tathā candana-kuṅkumayoḥ pūga-phalānāṃ pattrāṇāṃ kāla-yuktānāṃ ca sakti-viṣaye pracchannaṃ dānaṃ prakāśa-dravyāṇāṃ ca prakāśam yathā ca sarvābhiprāya-saṃvardhakam enaṃ manyeta tathā prayatitavyam
prachanna-dānasya tu kāraṇam ātmano guru-janād bhayaṃ khyāpayet deyasya cānyena spṛhaṇīyatvam iti
vardhamānānurāgaṃ cākhyānake manaḥ kurvatīm anvarthābhiḥ kathābhiś citta-hāriṇībhiś ca rañjayet
vismayeṣu prasahyamānām indra-jālaiḥ prayogair vismāpayet kalāsu kautukinīṃ tat-kauśalena gīta-priyāṃ śruti-harair gītaiḥ āśva-yujyām aṣṭamī-candrake kaumudyām utasaveṣu yātrāyāṃ grahaṇe gṛhācāre vā vicitrair āpīḍaiḥ karṇa-pattra-bhaṅgaiḥ sikthaka-pradhānair vastrāṅgulīyaka-bhūṣaṇa-dānaiś ca no ced doṣa-karāṇi manyeta
anya-puruṣa-viśeṣābhijñatayā dhātreyikāsyāḥ puruṣa-pravṛttau cātuḥ-ṣaṣṭikān yogān grāhayet
tad-grahaṇopadeśena ca prayojyāyāṃ rati-kauśalam ātmanaḥ prakāśayet
udāra-veṣaś ca svayam anupahata-darśanaś ca syāt bhāvaṃ ca kurvatīm iṅgitākāraiḥ sūcayet
yavatayo hi saṃsṛṣṭam abhīkṣṇa-darśanaṃ ca puruṣaṃ prathamaṃ kāmayante kāmayamānā api tu nābhiyuñjata iti prāyovādaḥ