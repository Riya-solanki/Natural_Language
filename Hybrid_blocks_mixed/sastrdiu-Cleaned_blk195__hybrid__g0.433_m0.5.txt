--- source: sastrdiu-Cleaned.txt | block: 195 | label: hybrid | g:0.433 m:0.5 ---

atra vadāmaḥ- syādidaṃ grāhyalakṣaṇaṃ yadyarthasyākārasamarpakatve hetutve vā pramāṇaṃ syāt, natu tadasti, samanantarapratyayaviśeṣādeva vicitrākārodayasaṃbhavāt ।
tathāhi- tvayāpi hi svapnāvasthāyāmasatyapyarthasaṃnidhau jñānavaicitryadarśanādavaśyaṃ samanantarapratyayakṛtatvamaṅgīkartavyam ।
evañcejjāgratpratyayānāmapi tathaivāstu kimarthagrahaṇena, ato na hetutvaṃ grāhyalakṣaṇam ।।