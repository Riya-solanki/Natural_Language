--- source: sa_harivaMza-Cleaned.txt | block: 691 | label: hybrid | g:0.286 m:0.415 ---

tasya vai saṃnateḥ putraḥ kārto nāma mahābalaḥ 
śiṣyo hiraṇyanābhasya kausalyasya mahātmanaḥ । 
caturviṃśatidhā tena proktās tāḥ sāmasaṃhitāḥ । 
smṛtās te prācyasāmānaḥ kārtā nāmnā tu sāmagāḥ ।। 
kārtir ugrāyudhaḥ so atha vīraḥ pauravanandanaḥ । 
babhūva yena vikramya pṛṣatasya pitāmahaḥ 
nīpo nāma mahārāja pāñcālādhipatir hataḥ ।। 
ugrāyudhasya dāyādaḥ kṣemyo nāma mahāyaśāḥ ।। kṣemyāt suvīro nṛpatiḥ suvīrāt tu nṛpaṃjayaḥ । nṛpaṃjayād bahuratha ity ete pauravāḥ smṛtāḥ । 
sa cāpy ugrāyudhas tāta durbuddhir vairakṛt sadā 
pradīptacakro balavān nīpāntakaraṇo abhavat ।। 
ugrāyudhas tu durbuddhiḥ straiṇo duṣṭaḥ sadābhavat । rājakanyāṃ jahārātha munipatnīpradharṣakaḥ । 
sa darpapūrṇo hatvājau nīpān anyāṃś ca pārthivān 
pitary uparate mahyaṃ śrāvayām āsa kilbiṣam ।।