--- source: sastrdiu-Cleaned.txt | block: 21 | label: hybrid | g:0.398 m:0.544 ---

kiñcaivaṃ sakṛduccaritasya liṅpratyayasya vidhyarthatvamanujñārthatvaṃ ceti vairūpyamapi syāt tena saṃśaya evānupapannaḥ ।
tathā siddhānto apyanupapanna eva- pramāṇāntarasiddhatvādarthajñānārthatvaṃ na śāstragocaratāmanubhavatīti ।
tatra yadevāsmadabhipretaṃ vidherniyamārthatvaṃ mahatā prayatnena bhavadbhirdūṣitaṃ tadeva bhavadbhirapi muktalajjairananyagatikatvādāśrayaṇīyamāpannam ।
niyamānaṅgīkāre ca pūrvapakṣa eva śreyānāpadyate ।
ācāryatvasyādṛṣṭatvena prayojanatopapatteḥ ।
arthajñānārthatve cādhyayanaṃ svādhyāyasaṃskāro niyogārthatve tu pradhānakarmeti vairūpyamapi syāt ।।