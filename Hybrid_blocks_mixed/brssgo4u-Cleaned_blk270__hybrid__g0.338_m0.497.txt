--- source: brssgo4u-Cleaned.txt | block: 270 | label: hybrid | g:0.338 m:0.497 ---

yadyanetāro acetanā evārcirādayastarhi mārgatadgantrorubhayorapi vyāmohādajñatvādūrdhvagatirna syādataḥ svayaṃ prayatnaśūnyaścetanāntareṇa neya iti laukikanyāyānugrahāttatsiddhernetṛtvasiddheruktaliṅgaṃ nyāyopedamiti sūtrārthaḥ ।
pūrvapakṣadvayaṃ dūṣayati-anavasthitatvādityādinā ।
arciraharādīnāmasthiratvādrātryādau mṛtasya pratīkṣā nāstītyuktatvācca na mārgacihnatvaṃ bhogyatvaṃ vā, devatātve tvasthiratvadoṣo nāstītyarthaḥ ।
yattūpadeśasvārasyāccihnatvaṃ bhātīti, tatrāha-arciṣo ahariti ।
cihnatvanetṛtvasaṃśayācca vākyaśeṣānnirṇaya ityāha-apiceti ।
yaduktaṃ lokaśabdādbhogyatvamiti tannetyāha-saṃpiṇḍiteti ।
sūtrāntaraṃ gṛhṇāti-kathaṃ punariti ।।