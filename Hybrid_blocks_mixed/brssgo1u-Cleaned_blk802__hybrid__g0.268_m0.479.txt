--- source: brssgo1u-Cleaned.txt | block: 802 | label: hybrid | g:0.268 m:0.479 ---

muktānāṃ ca punaranutpattiḥ ।
kutaḥ ।
vidyayā tasyā bījaśakterdāhāt ।
avidyātmikā hi bījaśaktiravyaktaśabdanirdeśyā parameśvarāśrayā māyāmayī mahāsuptiḥ, yasyāṃ svarūpapratibodharahitāḥ śerate saṃsāriṇo jīvāḥ ।
tadetadavyaktaṃ kvacidākāśaśabdanirdiṣṭam- aetasminnu khalvakṣare gārgyākāśa otaśca protaśca' iti śruteḥ ।
kvacidakṣaraśabdoditam- aakṣarātparataḥ paraḥ' iti śruteḥ ।
kvacinmāyeti sūcitam- amāyāṃ tu prakṛtiṃ vidyānmāyinaṃ tu maheśvaram' iti mantravarṇāt ।
avyaktā hi sā māyā, tattvānyatvanirūpaṇasyāśakyatvāt ।
tadidaṃ amahataḥ paramavyaktam' ityuktamavyaktaprabhavatvānmahataḥ, yadā hairaṇyagarbhī buddhirmahān ।
yadā tu jīvo mahāṃstadāpyavyaktādhīnatvājjīvabhāvasya mahataḥ paramavyaktamityuktam ।
avidyā hyavyaktam ।
avidyāvattvenaiva jīvasya sarvaḥ saṃvyavahāraḥ saṃtato vartate ।
mahataḥ paratvamabhedopacārāttadvikāre śarīre parikalpyate ।
satyapi śarīravadindriyādīnāṃ tadvikāratvāviśeṣe śarīrasyaivābhedopacārādavyaktaśabdena grahaṇaṃ, indriyādīnāṃ svaśabdaireva gṛhītatvātpariśiṣṭatvācca śarīrasya ।