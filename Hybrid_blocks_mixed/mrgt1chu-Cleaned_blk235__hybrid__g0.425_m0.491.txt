--- source: mrgt1chu-Cleaned.txt | block: 235 | label: hybrid | g:0.425 m:0.491 ---

athopalabhya dehādi vastu kāryatvadharmakam ।
kartāramasya jānīmaḥ ।। 
ityādinā tāvadīśvarasya sattā sādhitā ।। 
nityaṃ kālānavacchedādvaitatyān na pradeśagam ।
kramākramasamutpatteḥ kramādyutpattiśaktimat ।। 
iti tatsvarūpamuktam ।। 
karaṇaṃ ca na śaktyanyacchaktir nācetanā citaḥ ।। 
ityanena karaṇaṃ kathitam ।। 
viniyogaphalaṃ muktirbhuktir apyanuṣaṅgataḥ ।। 
ityamunārthaḥ prayojanamupavarṇitam ।। 
jagajjanmasthitidhvaṃsatirobhāvavimuktayaḥ ।
kṛtyam ।। 
ityanena pañcavidhaṃ vidheyamuktam ।। 
dṛkca asya jñānam ।
nādhyakṣaṃ nāpi tallaiṅgam ।
ityādinā nirṇītamiti ।। 
etābhiḥ sattāsvarūpakaraṇārthavidheyadṛgbhiḥ saṃkṣepoktābhir īśatattvaṃ ye viduḥ jānanti te puruṣāḥ saṃsārakardamanimagnān saṃsāriṇo mocayanti na tu vistareṇa paśurūpaṃ pāśarūpaṃ vā īśvaraṃ ye viduḥ yathā ।। 
ātmaivedaṃ sarvam ।
puruṣa evedaṃ sarvam ।। 
ityevaṃvidhapuruṣarūpeśvaravādinaḥ karmakālāvyaktādipāśarūpeśvaravādino vā paśūnāṃ svayam evānādyajñānanimagnatvenākiṃcitkaratvāt pāśānāṃ ca tatpāśana eva caritārthatvāt tattatsaṃyoge viyogādau vā nigalādivat parāpekṣatve satyanīśvaratvāt ।। 
tathāvidheśvarāvabodhāt paramocanaṃ sakalalokopahāsāvahaṃ yataḥ ।। 
paśuśabdaścātra samanantaraprakaraṇopakramyamāṇātmatattvopakṣepāyopahṛtaḥ ।।