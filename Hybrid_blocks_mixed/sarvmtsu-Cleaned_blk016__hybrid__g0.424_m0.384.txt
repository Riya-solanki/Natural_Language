--- source: sarvmtsu-Cleaned.txt | block: 16 | label: hybrid | g:0.424 m:0.384 ---

saguṇabrahmavādimatanirūpaṇam ।
teṣu saguṇaniṣṭhānāṃ jīveśvarajagadbhedaḥ satya eva ।
tannidānabhūtā māyāpi bhagavacchaktitvāt satyaiva ।
satastilādeḥ śaktīnāṃ sadbhāvadarśanāt ।
aghaṭitaghaṭayitṛtvena tasyāṃ māyātvavyavahāraḥ, nāvastutvāt ।
aindro māyābhiḥ pururūpa īyate'; iti śrutestasyāḥ pratijīvaṃ bhedaścāstīti yuge yuge mumukṣavo jīvā vāsudevasaṅkarṣaṇapradyumnāniruddhākhyacaturvyūhātmano bhagavataḥ śravaṇakīrtenadhyānapūjanāni bhaktiśraddhāpūrvamanutiṣṭhanto bhagavatprasādena janmādisaṃsārakartrīṃ tanmāyāmatilaṅghya sevānurūpaṃ sālokyasārūpyasāmīpyasāyujyalakṣaṇaṃ mokṣamicchanti ।
bhagavatprasādaśūnyāstu tanmāyāvyāmohitā iha saṃsarantīti siddhāntasaṅgrahaḥ ।
yathoktaṃ śārīrakasaṅgrahakṛdbhiḥ -
ajñānīni bahūnyasaṃkhyavapuṣo jīvānmumukṣūnapi jñānājñānasamāśrayādanuyugaṃ teṣāṃ ca niḥśreyasam ।
māyāmīśvarasaṃbhayādanugamāt sasārasaṃvardhinīṃ keciddevanighātavighnamanasaḥ saṃcakruralpaśrutāḥ" ।।
iti ।
[]
daivanighātanighnamanaso alpaśrutā iti tanmatasyāvastubhūtajagajjīveśabhrāntimūlatvenopekṣaṇīyatvamabhihitamabhiyuktaiḥ ।