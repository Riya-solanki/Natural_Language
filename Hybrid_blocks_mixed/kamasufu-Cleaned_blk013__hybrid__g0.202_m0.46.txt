--- source: kamasufu-Cleaned.txt | block: 13 | label: hybrid | g:0.202 m:0.46 ---

kāmaś caturṣu varṇeṣu savarṇataḥ śāstrataś cānanya-pūrvāyāṃ prayujyamānaḥ putrīyo yaśasyo laukikaś ca bhavati
tad-viparīta uttama-varnāsu paraparigṛhītāsu ca pratiṣiddho avara-varṇāsv aniravasitāsu veśyāsu punarbhūṣu ca na śiṣṭo na pratiṣiddhaḥ sukhārthatvāt
tatra nāyikās tisraḥ kanyā punarbhūr veśyā ca iti
anya-kāraṇa-vaśāt para-parigṛhītāpi pākṣikī caturthīti goṇikāputraḥ
sa yadā manyate svairiṇīyam anyato api bahuśo vyavasita-cāritrā tasyāṃ veśyāyām iva gamanam uttama-varṇinyām api na dharma-pīḍāṃ kariṣyati punarbhūr iyam
anyapūrvāvaruddhā nātra śaṅkāsti
patiṃ vā mahāntam īśvaram asmad-amitra-saṃsṛṣṭam iyam avagṛhya prabhutvena carati sā mayā saṃsṛṣṭā snehād enaṃ vyāvartayiṣyati
virasaṃ vā mayi śaktam apakartu-kāmaṃ ca prakṛtim āpādayiṣyati
tayā vā mitrī-kṛtena mitra-kāryam amitra-pratīghātam anyad vā duṣpratipādakaṃ kāryaṃ sādhayiṣyāmi
saṃsṛṣṭo vānayā hatvāsyāḥ patim asmad-bhāvyaṃ tad-aiśvaryam evam adhigamiṣyāmi
niratyayaṃ vāsyā gamanam arthānubaddham ahaṃ ca niḥsāratvāt kṣīṇa-vṛtty-upāyaḥ so aham anenopāyena tad-dhanam atimahad akṛcchrād adhigamiṣyāmi
marma-jñā vā mayi dṛḍham abhikāmā sā mām anicchantaṃ doṣa-vikhyāpanena dūṣayiṣyati
asad-bhūtaṃ vā doṣaṃ śraddheyaṃ duṣparihāraṃ mayi kṣepsyati yena me vināśaḥ syāt
āyatimantaṃ vā vaśyaṃ patiṃ matto vibhidya dviṣataḥ saṃgrāhayiṣyati
svayaṃ vā taiḥ saha saṃsṛjyeta mad-avarodhānāṃ vā dūṣayitā patir asyās tad asyāham api dārān eva dūṣayan pratikariṣyāmi
rāja-niyogāc cāntarvartinaṃ śatruṃ vāsya nirhaniṣyāmi
yām anyāṃ kāmayiṣye sāsyā vaśagā tām anena saṃkrameṇādhigamiṣyāmi
kanyām alabhyāṃ vātmādhīnām artha-rūpavatīṃ mayi saṃkrāmayiṣyati
mamāmitro vāsyāḥ patyā sahaikībhāvam upagatas tam anayā rasena yojayiṣyāmīty evamādibhiḥ kāraṇaiḥ para-striyam api prakurvīta
iti sāhasikyaṃ na kevalaṃ rāgād eva
iti para-parigraha-gamaṇa-kāraṇāni
etair eva kāraṇair mahā-mātra-saṃbaddhā rāja-saṃbaddhā vā tatraika-deśa-cāriṇī kā cid anyā vā kārya-saṃpādinī vidhavā pañcamīti cārāyaṇaḥ
saiva pravrajitā ṣaṣṭhīti suvarṇanābhaḥ
gaṇikāyā duhitā paricārikā vānanya-pūrvā saptamīti ghoṭakamukhaḥ
utkrānta-bāla-bhāvā kula-yuvatir upacārānyatvād aṣṭamīti gonardīyaḥ
kāryāntarābhāvād etāsām api pūrvāsv evopalakṣaṇam tasmāc catasra eva nāyikā iti vātsyāyanaḥ
bhinnatvāt tṛtīya-prakṛtiḥ pañcamīty eke
eka eva tu sārvalaukiko nāyakaḥ pracchannas tu dvitīyaḥ viśeṣālābhāt uttamādhama-madhyamatāṃ tu guṇa-guṇato vidyāt tāṃs tūbhayor api guṇāguṇān vaiśike vakṣyāmaḥ
agamyās tv evaitāḥ kuṣṭhiny unmattā patitā bhinna-rahasyā prakāśa-prārthinī gata-prāya- yauvanātiśvetātikṛṣṇā durgandhā saṃbandhinī sakhī pravrajitā saṃbandhi-sakhi-śrotriya- rāja-dārāś ca
dṛṣṭa-pañca-puruṣā nāgamyā kā cid astīti bābhravīyāḥ
saṃbandhi-sakhi-śrotriya-rāja-dāra-varjam iti goṇikāputraḥ
saha-pāṃsu-krīḍitam upakāra-saṃbaddhaṃ samāna-śīla-vyasanaṃ sahādhyāyinaṃ yaś cāsya marmaṇi rahasyāni ca vidyāt yasya cāyaṃ vidyād vā dhātr-apatyaṃ saha-saṃvṛddhaṃ mitram
pitṛ-paitāmaham avisaṃvādakam adṛṣṭa-vaikṛtaṃ vaśyaṃ dhruvam alobha-śīlam aparihāryam amantra-visrāvīti mitra-saṃpat
rajaka-nāpita-mālākāra-gāndhika-saurika-bhikṣuka-gopālaka-tāmbūlika-sauvarṇika-pīṭhamarda- viṭa-vidūṣakādayo mitrāṇi tad-yoṣin mitrāś ca nāgarakāḥ syur iti vātsyāyanaḥ
yad ubhayoḥ sādhāraṇam ubhayatrodāraṃ viśeṣato nāyikāyāḥ suvisrabdhaṃ tatra dūta-karma
paṭutā dhāṣṭryam iṅgitākāra-jñatā pratāraṇa-kāla-jñatā viṣahya-buddhitvaṃ laghvī pratipattiḥ sopāyā ca
iti dūta-guṇāḥ
bhavati cātra ślokaḥ
ātmavān mitravān yukto bhāvajño deśa-kāla-vit alabhyām apy ayatnena striyaṃ saṃsādhayen naraḥ