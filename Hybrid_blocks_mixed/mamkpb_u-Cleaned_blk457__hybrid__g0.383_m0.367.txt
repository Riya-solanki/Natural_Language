--- source: mamkpb_u-Cleaned.txt | block: 457 | label: hybrid | g:0.383 m:0.367 ---

tathāhianuprāsasya prasiddhyabhāvo vaiphalyaṃ vṛttivirodha iti ye trayo doṣāḥ, te prasiddhiviruddhatām apuṣṭārthatvam pratikūlavarṇatāṃ ca yathākramaṃ na vyatikrāmanti tatsvabhāvatvāt krameṇodāharaṇam cakrī cakrārapaṅktiṃ harirapi ca haran dhūrjaṭirdhūrdhvajāgrā- nakṣaṃ nakṣatranātho arūṇamapi varuṇaḥ kūbarāgraṃ kuberaḥ ।
raṃhaḥ saṃghaḥ surāṇāṃ jagadupakṛtaye nityayuktasya yasya stauti prītiprasanno anvahamahimaruceḥ so avatātsyandano vaḥ ।।
atra kartṛkarmapratiniyamena stutiḥ, anuprāsānurodhenaiva kṛtā na purāṇetihāsādiṣu tathā pratīteti prasiddhivirodhaḥ ।।
bhaṇa taruṇi ramaṇamandiramānandasyandisundarendumukhi ।
yadi sallīlollāpini gacchasi tat kiṃ tvadīyaṃ me ।।
anaṇuraṇanmaṇimekhalamavirataśiñjānamañjumañjīram ।
parisaraṇamaraṇe raṇaraṇakamakāraṇaṃ kurute ।।
atra vācyasya vicintyamānaṃ na kiṃcidapi cārutvaṃ pratīyate, ityapuṣṭārthataivānuprāsasya vaikalyam ।।
akuṇṭhotkaṇṭhayā iti ।
atra śṛṅgāre paruṣavarṇāḍambaraḥ pūrvoktarītyā virudhyate, iti paruṣānuprāso atra pratikūlavarṇataiva vṛttivirodhaḥ ।।
yamakasya pādatrayagatatvena yamanamaprayuktatvaṃ doṣaḥ ।।
yathā bhujaṅgamasyeva maṇiḥ sadambhā grāhāvakīrṇeva nadī sadambhāḥ ।
durantatāṃ nirṇayato api jantoḥ karṣanti cetaḥ prasabhaṃ sadambhāḥ ।।
upamāyām upamānasya jātipramāṇagatanyūnatvam adhikatā vā tādṛśī, anucitārthatvaṃ doṣaḥ, dharṇāśraye tu nyūnādhikatve yathākramaṃ hīnapadatvamadhikapadatvaṃ ca na vyabhicarataḥ ।।
krameṇodāharaṇam caṇḍālairiva yuṣmābhiḥ sāhasaṃ paramaṃ kṛtam ।।
vahnisphuliṅga iva bhānurayaṃ cakāsti ।।
ayaṃ pajhāsanāsīnaśvakravāko virājate ।
yugādau bhagavān vedhā vinirmitsuriva prajāḥ ।।
pātālamiva te nābhiḥ stanau kṣitidharopamau ।
veṇīdaṇḍaḥ punarayaṃ kālindīpātasaṃnibhaḥ ।।
atra caṇḍālādibhirupamānaiḥ prastuto artho atyarthameva kadarthita ityanucitārthatā ।।
sa munirlāñchito mauñjyā kṛṣṇājinapaṭaṃ vahan ।
vyarājannīlajīmūtabhāgāśliṣṭa ivāṃśumān ।।
atropamānasya mauñjīsthānīyastaḍillakṣaṇo dharmaḥ kenāpi padena na pratipādita iti hīnapadatvam ।।
sa pītavāsāḥ pragṛhītaśārṅgo manojñamīmaṃ vapurāpa kṛṣṇaḥ ।
śatahradendrāyudhavānniśāyāṃ saṃsṛjyamānaḥ śaśineva meghaḥ ।।
atropameyasya śaṅkhāderanirdeśe śaśino grahaṇamitiricyate, ityadhikapadatvam ।।
liṅgavacanabhedo api, upamānopameyayoḥ sādhāraṇaṃ cet dharmamanyarūpaṃ kuryāt tadā, ekatarasyaiva taddharmasamanvayāvagateḥ saviśeṣaṇasyaiva tasyopamānatvamupameyatvaṃ vā pratīyamānena dharmeṇa pratīyate, iti prakrāntasyārthasya sphuṭamanirvāhādasya bhagnaprakramarūpatvam ।
yathā cintāratnamiva cayuto asi karato dhiṅbhandabhāgyasya me ।।
saktavo bhakṣitā deva śuddhāḥ kulavadhūriva ।।
yatra tu nānātve api liṅgavacanayoḥ sāmānyābhidhāyi padaṃ svarupabhedaṃ nāpadyate na tatraitaddūṣaṇāvatāraḥ, ubhayathāpi, asya, anugamakṣamasvabhāvatvāt ।
yathā guṇairanarghyaiḥ prathito ratnairiva mahārṇavaḥ ।।
tadveṣo asadṛśo anyābiḥ strībirmadhuratābhṛtaḥ ।
dadhate sma parāṃ śobhāṃ tadīyā vibhramā iva ।।
kālapuruṣavidhyādibhede api na tathā pratītiraskhalitarūpatayā viśrāntimāsādayatītyasāvapi bhagnaprakramatayaiva vyāptaḥ ।
yathā atithiṃ nāma kākutsthāt putramāpa kumudvatī ।
paśvimāt yāminīyāmāt prasādamiva cetanā ।।
atra cetanā prasādamāpnoti na punarāpeti kālabhedaḥ ।
pratyagramajjanaviśeṣaviviktamūrtiḥ kausumbharāgarucirasphuradaṃśukāntā ।
vibhrājase makaraketanamarcayantī bālapravālaviṭapaprabhavā lateva ।।
atra latā vibhrājate na tu vibhrājase, iti saṃbodhyamānaniṣṭhasya parabhāgasya, asaṃbodhyamānaviṣayatayā vyatyāsāt puruṣabhedaḥ ।
gaṅgeva pravahatu te sadaiva kīrtiḥ ।।
ityādau ca gaṅgā pravahati na tu pravahatu, iti, apravṛttapravartanātmano vidheḥ ।
evaṃjātīyakasya cānyasyārthasya, upamānagatasyāsaṃbhavādvidhyādibhedaḥ ।।
nanu samānam uccāritaṃ pratīyamānaṃ vā dharmāntaramupādāya paryavasitāyām upamāyām upameyasya prakṛtadhamābisaṃbandhānna kaśvitkālādibhedo asti ।
yatrāpyupāttenaiva sāmānyadharmeṇa, upamā, avagamyate yathā "yudhiṣṭhira ivāyaṃ satyaṃ vadati'; iti tatra yudhiṣṭhira iva satyavādyayaṃ satyaṃ vadatīti pratipatsyāmahe ।
satyāvādī satyaṃ vadatīti ca na paunaruktayam āśaṅkanīyam raipoṣaṃ puṣṇātītivat yudhiṣṭhira iva satyavadanena satyavādyayamityarthāvagamāt ।
satyametat kiṃ tu sthiteṣu prayogeṣu samarthanamidaṃ na tu sarvathā niravadyam prastutavastupratītivyāghātāditi sacetasa evātra pramāṇam ।।
asādṛśyāsaṃbavāvapyupamāyām anucitārthatāyāmeva paryavasyataḥ ।
yathā grathnāmi kāvyaśaśinaṃ vitatārtharaśmim ।।
atra kāvsya śaśinā, arthānāṃ ca raśmibhiḥ sādharmyaṃ kutrāpi na pratītamityanucitārthatvam ।
nipeturāsyādiva tasya dīptāḥ śarā dhanurmaṇḍalamadhyabhājaḥ ।
jājvalyamānā iva vāridhārā dinārdhabhājaḥ pariveṣiṇo arkāt ।।
atrāpi jvalantyo ambudhārāḥ sūryamaṇḍalāt niṣpatantyo na saṃbhavantītyupanibadhyamāno artho anaucityameva puṣṇāti ।।
utprekṣāyāmapi saṃbhāvanaṃ dhruvevādaya eva śabdā vaktuṃ sahante na yathāśabdo api kevalasyāsya sādharmyameva pratipādayituṃ paryāptatvāt tasya cāsyāmavivakṣitatvāditi tatrāśaktirasyāvācakatvaṃ doṣaḥ ।
yathā udyayau dīrghikāgarbhāt mukulaṃ mecakotpalam ।
nārīlocanacāturyaśṅkāsaṃkucitaṃ yathā ।।
utprekṣitamapi tācvikena rupeṇa parivarjitatvāt nirupākhyaprakhyam tatsamarthanāya yat arthāntaranyāsopādānam tat ālokhyamiva gaganatale atyantamasamīcīnamiti nirviṣayatvametasya, anucitārthataiva dauṣaḥ ।
yathā divākarādrakṣati yo guhāsu līnaṃ divā bhītamivāndhakāram ।
kṣudre api nūnaṃ śaraṇaṃ prapanne prapanne mamatvamuccaiḥ śirasāmatīva ।।
atrācetanasya tamaso divākarāttrāsa eva na saṃbhavatīti kuta eva tatprayojitamadriṇā paritrāṇam ।
saṃbhāvitena tu rūteṇa pratibhāsamānasyāsya na kācidanupapattiravataratīti vyartha eva tatsamarthanāyāṃ yatnaḥ ।
sādhāraṇaviśeṣaṇavaśādeva samāsoktiranuktamapi, upamānaviśeṣaṃ prakāśayatīti tasyātra punarupādāne prayojanābhāvāt anupādeyatvaṃ yat tat apuṣṭārthatvaṃ punaruktaṃ vā doṣaḥ ।
yathā spṛśati tigmarucau kakubhaḥ karairdayitayeva vijṛmbhitatāpayā ।
atanumānaparigrahayā sthitaṃ rucirayā cirayāpi dinaśriyā ।।
atra tigmaruceḥ kakubhāṃ ca yathā sadṛśaviśeṣaṇavaśena vyaktiviśeṣaparigraheṇa ca nāyakatayā nāyikātvena ca vyaktiḥ, tathā grīṣmadivasaśriyo api pratīnāyikātvena bhaviṣyatīti kiṃ dayitayeti svaśabdopādānena ।।
śleṣopamāyāstu sa viṣayaḥ, yatropamānasyopādānamantareṇa sādhāraṇeṣvapi viśeṣaṇeṣu na tathā pratītiḥ ।
yathā svayaṃ ca pallavātāmrabhāsvatkaravirājitā ।
prabhātasaṃdhyevāsvāpaphalalubdhehitapradā ।।
iti ।।
aprastutapraśaṃsāyāmapi upameyam anayaiva rītyā pratītaṃ na punaḥ prayogeṇa kadarthatāṃ neyam ।
yathā āhūteṣu vihaṃgameṣu maśako nāyān puro vāryate madhyevāridhi vāvasaṃstṛṇamaṇirdhatte maṇīnāṃ rucam ।
khadyoto api na kampate pracalituṃ madhye api tejasvināṃ dhik sāmānyamacetanaṃ prabhumivānāmṛṣṭatacvāntaram ।।
a acetanasya prabhoraprastutaviśiṣṭasāmānyadvāreṇābhivyaktau na yuktameva punaḥ kathanam ।।
tadete alaṃkāradoṣāḥ, yathāsaṃbhavino anye apyevaṃjātīyakāḥ pūrvoktayaiva doṣajātyā, antarbhāvitāḥ, na pṛthak pratipādanamarhantīti saṃpūrṇamidaṃ kāvyalakṣaṇam ।।
ityeṣa mārgo viduṣāṃ vibhinno apyabhinnarūpaḥ pratimāsate yat ।
na tadvicitraṃ yadamutra samyagvinirmitā saṃghaṭanaiva hetuḥ ।।