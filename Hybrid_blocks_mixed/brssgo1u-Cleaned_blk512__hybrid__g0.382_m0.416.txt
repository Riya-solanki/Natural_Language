--- source: brssgo1u-Cleaned.txt | block: 512 | label: hybrid | g:0.382 m:0.416 ---

idaṃ śrūyate- ayasmindyauḥ pṛthivī cāntarikṣamotaṃ manaḥ saha prāṇaiśca sarvaiḥ ।
tamevaikaṃ jānatha ātmānamanyā vāco vimucyathāmṛtasyaiṣa setuḥ' iti ।
atra yadetaddyuprabhṛtīnāmotatvavacanādāyatanaṃ kiñcidavagamyate, tatkiṃ paraṃ brahma syādāhosvidarthāntaramiti saṃdihyate ।
tatrārthāntaraṃ kimapyāyatanaṃ syāditi prāptam ।
kasmāt, aamṛtasyaiṣa setuḥ' iti śravaṇāt ।
pāravānhi loke setuḥ prakhyātaḥ ।
naca parasya brahmaṇaḥ pāravattvaṃ śakyamabhyupagantuṃ, aanantamapāram' iti śravaṇāt ।
arthāntare cāyatane parigṛhyamāṇe smṛtiprasiddhaṃ pradhānaṃ parigrahītavyaṃ, tasya kāraṇatvādāyatanatvopapatteḥ ।
śrutiprasiddho vā vāyuḥ syāt, avāyurvai gautama tatsūtraṃ vāyunā vai gautama sūtreṇāyaṃ ca lokaḥ sarvāṇi ca bhūtāni saṃdṛbdhāni bhavanti' iti vāyorapi vidhāraṇatvaśravaṇāt ।
śārīro vā syāt ।
tasyāpi bhoktṛtvādbhogyaṃ prapañcaṃ pratyāyatanatvopapatterityevaṃ prāpta idamāha- dyubhvādyāyatanamiti ।
dyauśca bhūśca dyubhuvau dyubhuvāvādī yasya tadidaṃ dyubhvādi ।
yadetadasminvākye dyauḥ pṛthivyantarikṣaṃ manaḥ prāṇā ityevamasmākaṃ jagadotatvena nirdiṣṭaṃ tasyāyatanaṃ paraṃ brahma bhavitumarhati ।
kutaḥ ।
svaśabdāt, ātmaśabdādityarthaḥ ।
ātmaśabdo hīha bhavati- atamevaikaṃ jānatha ātmānam' iti ।
ātmaśabdaśca paramātmaparigrahe samyagavakalpate nārthāntaraparigrahe ।
kvacicca svaśabdenaiva brahmaṇa āyatanatvaṃ śrūyate-' sanmūlāḥ somyemāḥ sarvāḥ prajāḥ sadāyatanāḥ satpratiṣṭhāḥ' iti ।
svaśabdenaiva ceha purastādupariṣṭācca brahma saṃkīrtyate- apuruṣa evedaṃ viśvaṃ karma tapo brahma parāmṛtam' iti ।
abrahmaivedamamṛtaṃ purastādbrahma paścādbrahma dakṣiṇaścottareṇa' iti ca ।
tatra tvāyatanāyatanayadbhāvaśravaṇāt ।
sarvaṃ brahmeti ca sāmānādhikaraṇyāt ।
yathānekātmako vṛkṣaḥ śākhā skandho mūlaṃ cetyevaṃ nānāraso vicitra ātmetyāśaṅkā saṃbhavati, tāṃ nivartayituṃ sāvadhāraṇamāha- atamevaikaṃ jānatha ātmānam' iti ।
etaduktaṃ bhavati- na kāryaprapañcaviśiṣṭo vicitra ātmā vijñeyaḥ ।
kintarhyavidyākṛtaṃ kāryaprapañcaṃ vidyayā pravilāpayantastamevaikamāyatanabhūtamātmānaṃ jānathaikarasamiti ।
yathā yasmānnāste devadattastadānayetyukta āsanamevānayati na devadattam ।
tadvadāyatanabhūtasyaivaikarasasyātmano vijñeyatvamupadiśyate ।
vikārānṛtābhisaṃdhasya cāpavādaḥ śrūyate- amṛtyoḥ sa mṛtyumāpnoti ya iha nāneva paśyati' iti ।
sarvaṃ brahmeti tu sāmānādhikaraṇyaṃ prapañcapravilāpanārthaṃ nānekarasatāpratipādanārtham ।
asa yathā saindhavaghano anantaro abāhyaḥ kṛtsno rasaghana evaivaṃ vā are ayamātmānantaro abāhyaḥ kṛtsnaḥ prajñānaghana eva' ityekarasatāśravaṇāt ।
tasmāddyubhvādyāyatanaṃ paraṃ brahma ।
yattūktaṃ, setuśruteḥ setośca pāravattvopapatterbrahmaṇor'thāntareṇa dyubhvādyāyatanena bhavitavyamiti ।
atrocyate- vidhāraṇatvamātramatra setuśrutyā vivakṣyate na pāravattvādi ।
nahi mṛddārumayo loke seturdṛṣṭa ityatrāpi mṛddārumaya evaseturabhyupagamyate ।
setuśabdārtho api vidhāraṇatvamātrameva na pāravattvādi ṣiño bandhanakarmaṇaḥ setuśabdavyutpatteḥ ।
apara āha- atamevaikaṃ jānatha ātmānam' iti yadetatsaṃkīrtitamātmajñānaṃ, yaccaitat aanyā vāco vimuñcatha' iti vāgvimocanaṃ, tadatrāmṛtatvasādhanatvāt, aamṛtasyaiṣa setuḥ' iti setuśrutyā saṃkīrtyate na tu dyubhvādyāyatanam ।
tatra yaduktaṃ setuśruterbrahmaṇor'thāntareṇa dyubhvādyāyatanena bhāvyamityetadayuktam ।।