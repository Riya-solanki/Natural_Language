--- source: tsc_simu-Cleaned.txt | block: 75 | label: hybrid | g:0.337 m:0.378 ---

ayamarthaḥ ।
vaikārikasya bhūtādeśca svasvapravṛttidharmakakāryadvayasya yathāsaṃkhyaṃ janane taijasāhaṃkārasya sāhāyyam ।
taijasāhaṃkārasya sāhāyyakaraṇādeva etadgaṇadvayalakṣaṇakakāryasya pravṛttidharmakatvam ।
buddhijanakānīndriyāṇi buddhīndriyāṇi tāni cakṣuḥśrotraghrāṇarasanatvagindriyāṇi ।
teṣāṃ ca viṣayāḥ rūpaśabdagandharasasparśāḥ ।
karma kurvantīti karmendriyāṇi tāni ca vākpāṇipādapāyūpasthāni ।
teṣāṃ ca viṣayāḥ vāgvadanādānagamanotsargānandāḥ ।
mano buddhīndriyaṃ karmendriyaṃ ca yato buddhīndriyāṇāṃ vṛttiṃ saṃkalpayati karmendriyāṇāṃ ca ata ubhayātmakaṃ manaḥ ।
mano api vibhu dharmādharmavāsanāśrayataḥ pratipuruṣamantaḥkaraṇaṃ nityamākāśavat ।
na ca prakṛtidharmā eva santvadṛṣṭādaya iti vācyam anyaniṣṭhādṛṣṭādibhiranyatra sukhaduḥkhādyutpāde atiprasaṅgāt ।
tacca nāṇu saṃbhavati yogināṃ sarvāvacchedena ekadā akhilasākṣātkārāsambhavāt ।
na ca yogināṃ yogajadharma eva pratyāsattiḥ syāt saṃyogasaṃyuktasamavāyādilaukikapratyāsattyaivopapattau sannikarṣāntarakalpane mānābhāvāt gauravācca anyonyavyabhicārācca ।
sākṣātkāreṣvavāntarajātikalpane jātisāṅkaryāt atigauravācca ।
yogimate sarvārthagrahaṇasamarthasyāntaḥkaraṇasya tamaākhyāvaraṇabhaṅga eva yogajadharmādibhiḥ kriyate suṣuptau tamaso vṛttipratibandhakatvasiddheriti nāpyantaḥkaraṇaṃ madhyamaparimāṇamātraṃ sambhavati pralaye vināśenādṛṣṭādyādhāratānupapatteḥ ataḥ pariśeṣato antaḥkaraṇaṃ vibhveva sidyati taduktam ।