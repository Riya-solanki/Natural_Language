--- source: sarvmtsu-Cleaned.txt | block: 9 | label: hybrid | g:0.396 m:0.541 ---

kṣapaṇakamatanirūpaṇam ।
pratyakṣānumānavādinoḥ kṣapaṇakabauddhayormadhye kṣapaṇakasyāyaṃ siddhāntaḥ - mamāyaṃ deha ityanubhavāddehaḥsvavyatiriktadraṣṭṛkaḥ, dṛśyatvādbhautikatvādvā ghaṭavadityanumānāt prāṇaceṣṭācaitanyasmṛtyādīnāṃ mṛtaśarīre anupalabdheśca dehavyatiriktastatparimāṇo aṇuparimāṇo vā prakāśadravyaviśeṣa ātmākhyaḥ pramātā ।
atīndriyārtho nābhyupeyaḥ, atiprasaṅgāditi na yuktam ।
pratyakṣaprāmāṇyasyātīndriyatvenābhyupeyatvāpatteḥ ।
tenārhanmunipraṇītāgamaprāmāṇyād dhamādharmasvarganarakā api santi ।
dharmāśca keśolluñchanabhikṣāṭanamayūrapiñchadhāraṇabrahmacaryānaśanānācchādanāmalasnānārhannamanataptaśilārohaṇādayaḥ ।
agnihotrādayastu vedoditā dharmābhāsā eva, carācaraprāṇipīḍāsādhyatvāt ।
anāptavākyatvaparasparaviruddhā rthatvādibhirvedasyāprāmāṇyanirṇayācca ।
adharmaḥ prāṇihiṃsādilakṣaṇaḥ ।
pārthivāpyataijasavāyavyaparamāṇubhiḥ pudgalāparanāmadheyaiḥ dharmādharmākhyaprāṇikarmapreritairārabdhāni carācaraśarīrāṇi sakāraṇāni prameyam ।
paramāṇavaścā numānataḥ sidhyanti ।
[]
tathāca prayogaḥ-aṇuparimāṇatāratamyaṃ kvacid viśrāntaṃ, parimāṇataratamabhāvatvād, mahatparimāṇataratamabhāvavaditi ।
cetanācetanātmakaṃ cedaṃ jagadanekāntam ।
tajjñānādahiṃsādidharmaniṣṭhānāṃ dehināṃ satatordhvagatilakṣaṇo mokṣaḥ sidhyatīti ।
yathāhuḥ -
"syādvādaḥ sarvadaikāntatyāgāt kiṃvṛttacidvidheḥ ।
saptabhaṅgīnayāpekṣastattvajñānāya kalpate" ।।
iti ।
anaikāntikatvaṃ cāstināstyādirūpeṇāniyatākāratvam ।
tacca saptabhaṅgīnayena sidhyati ।
katham ।
syādasti, syānnāsti, syādavaktavyaṃ, syādasti ca nāsti ca, syādasti cāvaktavyaṃ ca, syānnāsti cāvaktavyaṃ ca, syādasti ca nāsti cāvaktavyaṃ ceti saptabhaṅgīnyāyaḥ ।
syādityanaikāntikatvadyotako nipātaḥ ।
kiṃ cetanācetanātmakaṃ jagadastīti pṛṣṭo asau brūte-syādastīti ।
asktitvenāniścitaṃ, janmādimattvādityarthaḥ ।
evaṃ syānnāstītyādāvapi draṣṭavyam, anubhūyamānatvānnāstitvāniścayaḥ ।
nīlasukhādiśabdavācyatvādavācyatvāniścayaḥ ।
astitvanāstitvayorviruddhatvenaikādhikaraṇyāyogādubhayātmakatvāniścayaḥ ।
nāstītyapi vaktuṃ yogyatvādasti cāvaktavyaṃ niścayaḥ ।
[]
astītyapi vaktumucitatvānnāsti cāvaktavyaṃ cetyaniścayaḥ ।
astīti nāstīti ca vaktumucitatvādasti ca nāsti cāvaktavyaṃ cetyaniścayaḥ ।
evamekāntasthitiśūnyaṃ viśvamavadhārya tato nirvedaṃ prāptaḥ pumān yogabalena satatordhvagatilakṣaṇāṃ muktimupaitīti ।