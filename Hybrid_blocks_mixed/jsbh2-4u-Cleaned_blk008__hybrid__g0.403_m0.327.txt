--- source: jsbh2-4u-Cleaned.txt | block: 8 | label: hybrid | g:0.403 m:0.327 ---

( adhikaraṇam । ) (a pā adhi) nāma ।
agnihotrādau satsvapi bhedakapramāṇeṣu na karmabhedaḥ ।
bhedakapramāṇairhi svavākyasya karmotpattiparatvāvagaterutpannasyotpattyayogātkarmāntaratvasiddhiḥ ।
prakṛte tūktapramāṇairutpattiparatvāvagame api puruṣabhedāttattacchākhādhyāyipuruṣān pratyekasyaiva karmaṇaḥ sarvatrotpattisaṃbhavānna karmabhedaḥ ।
nahi sarvaśākhāḥ sarvapuruṣairadhyeyāḥ, svādhyāyavidhau "adhvaryuṃ vṛṇīte" itivatsvīyatvaikatvayorvivakṣitatvenānekaśākhādhyayanānupapatteḥ ।
nacaivaṃ vedāntarasthaśākhādhyayanasyāpyanāpattiḥ "vedānadhītya" ityādivacanāntarānurodhena vedatrayagataikaikaśākhādhyayanasyaivāvaśyakatvāvagateḥ ।
ata eva vedabhede puruṣābhedādekatraivotpattiraparatra guṇārthaṃ śravaṇabhityatra niyāmakaṃ vakṣyate ।
vedaikatve tu pratiśākhaṃ puruṣabhedāt satyapi sarveṣāmutpattiparatve na karmabhedaḥ ।
ata evaikasmin karmaṇi viruddhānāṃ nānāśākhāgatāṅgānāṃ vikalpaḥ ।
sa ca na tattatpuruṣabhedena vyavasthitaḥ ।
tattadaṅgānāṃ tattadadhyetrarthatve pramāṇābhāvena prakaraṇācchruddhakratvarthatvāvagateḥ ।
aviruddhāṅgeṣu samuccayaḥ ।
śākhāntarīyāṅgajñānaṃ ca kalpasūtrādibhiḥ sulabham ।
yattu "bahnalpaṃ vā svagṛhyoktaṃ" ityādivacanantat sarvāṅgopasaṃhārāsaṃbhave anukalpavidhānārthamiti kaustubhe draṣṭavyam ।
tadevaṃ śabdāntarābhyāsasaṅkhyāsaṃjñāguṇaprakaraṇāntarairnirūpitaḥ karmaṇāṃ bhedaḥ ।
ataḥ paraṃ teṣāṃ viniyogo nirūpayiṣyate ।। iti dvitīyaṃ śākhāntarādhikaraṇam ।।
iti śrīkhaṇḍadevaviracitāyāṃ bhāṭṭadīpikāyāṃ dvitīyādhyāyasya caturthaḥ pādaḥ ।।
adhyāyaśca samāptaḥ ।। (lakṣaṇānantarasaṃgatinirūpaṇam) pūrvamutpattiprayogaviniyogabhedakatvenoktānāṃ ṣaṇṇāṃ pramāṇānāṃ nirūpaṇe kṛte saṃpratyekavedagatanānāśākhāgatakarmavidhiṣu śabdāntarasaṃjñāsaṃkhyānāṃ pramāṇānāṃ bhedakatvāyoge api saṃbhavadbhedakatvānāṃ guṇābhyāsaprakaraṇāntarāṇāṃ bhedakatvavicārāllakṣaṇasaṅgatiṃ tathānantarādhikaraṇopanyastaviniyogabhedakatvasyāpya- pavādādāpavādikīṃ cānantarasaṅgatiṃ spaṣṭatvāttathā pūrvapakṣaṃ cātiphalgutvādanuktvodāharaṇapūrvakaṃ siddhāntamevāha śākhābhedeneti ।।
ekavedagateti śeṣaḥ ।
ataeva vedāntaragate "bhūyastvenobhayaśrutī"titārtīyanyāyena yatra vede dravyadevatāśravaṇāt rūpalābhastatraivotpattiḥ, netaratra, tatra guṇārthaṃ punaḥśravaṇamityarthasya siddhāntayiṣyamāṇatvāttatra bhedaśaṅkānupapatternodāharaṇatvam ।
ato yatrobhayatra rūpalābhenotpattividhibhedasaṃbhavaḥ, tatraiva bhedaśaṅkotthānāt teṣāmevodāharaṇatvamityarthaḥ ।
satsvapīti ।।
(saṃjñāśabdāntasaṅkhyānāmabhedakatvepi abhyāsaguṇādeḥ bhedakatvasaṃbhavena pūrvapakṣaḥ) yadapi kāṭhakaṃ kālāpakamityādisaṃjñāyāḥ karmabhedakatvaṃ sūtrakāreṇoktam ।
tatra tasyā granthaparatvena karmaparatvābhāvāt, vede anāmnānenotpattigatatvābhāvācca na bhedakatvasaṃbhavaḥ, sūtre tadupapādanantvabhyuccayamātreṇa jñeyam ।
tathā śabdāntarasyāpi samānadhātvarthakatvāt itaradhātvarthāpekṣayā bhedakatvasya siddhānte apīṣṭatvānnabhedakatvam ।
tathā saṅkhyāyāḥ svasamavāyibhedakatvāccāsaṃbhavaḥ, evaṃ saṃjñāśabdāntarasaṅkhyānāmasaṃbhave apyananyaparavidhipunaḥśravaṇarūpābhyāsasya aindrāgnaikādaśakapālatvādiguṇāvarodhe vacanāntarāmnātadvādaśakapālatvādiguṇāntarasya niveśāyogāt guṇasya dūrasthatvenāsannidherupādeya- guṇasāmānyābhāvācca prakaraṇāntarasyaca bhedakatvasaṃbhavābhiprāyeṇa bhedakapramāṇeṣviti bahuvacanopādānaṃ kṛtam ।
tadevopapādayati bhedakapramāṇairhīti ।।
(svādhyāyasyādhyayanavidhyuddeśyatvepi kalpyavidhāvupādeyatvātsvīyatvaikatvayorvivakṣaṇam) adhvaryuṃ vṛṇīta itivaditi ।।
anenaca svādhyāyasyādhyayanaṃ pratyuddeśyatvāduddeśyasvādhyāyagataikatvāvivakṣāśaṅkāyāḥ yathaivādhvaryuṃ vṛṇīte ityatra satyapyadhvaryoruddeśyatve vṛtenādhvaryuṇā svakāryaṃ kuryāditi kalpyavidhāvupādeyatayā śravaṇādekatvavivakṣā, tathehāpyadhītena svādhyāyenārthajñānaṃ bhāvayediti kalpyaviniyogavidhau upādeyatvaśravaṇāt tadvivakṣeti nirāsaḥ sūcitaḥ ।
svairadhīyate asau svādhyāya iti vyutpattyādhyāyagatasvaparaṃparāgatapuruṣaparigraharūpasvīyatvokteḥ svīyatvetyuktam ।।
(svādhyāya ityadhyāyasya vedatvavyāpyaśākhāparatvavyavasthāpanam ।।
"anayā trayyā vidyayā lokaṃ jayati" "vedānadhītya vedau vā vedaṃ vāpi yathākrama" mityādiśrutismṛtibhirvedāntaragataśākhādhyayanasyābhyanujñānāt tadanurodhenādhyāyapadamapi ṛgvedatvādivyāpyaśākhā- parameva; tatraivaca svīyatvaikatvayorviśeṣaṇatvāt ।
ṛgvedatvādivyāpyāyā ekaikapitryādiparamparāgatāyāḥ śākhāyā adhyayananiyamakaraṇena tadvyāpyaśākhāntarasyaivādhyayanavidhāne api na vedāntaragatāyāstannivṛttirityabhipretya samādhatte vedāniti ।।
(vedabhede karmabhedaḥ na śākhābheda ityupapādanam) puruṣābhedāditi ।।
vedabhedena tadadhyayanasya sarvapuruṣān pratyavirodhāt tadgatavidhipunaḥ śravaṇasyādhyetṛbhedapuraskāreṇa jñānārthatvena parihārāsaṃbhavāt ubhayotpattau prāptāyāṃ bhūyodharmāmnānaṃ yatra tatrotpattiritaratra guṇārthaṃ śravaṇamityarthabhūyastvaṃ niyāmakaṃ tṛtīye vakṣyata ityarthaḥ ।
evaṃ yatra sāmavede ekasyāmeva śākhāyāṃ pañcaviṃśaṣaṅviṃśākhyabrāhmaṇabhedastatrāpyadhyetṛbhedābhāvādekatra vidhiraparatrānuvādo bādhakāsattve, tadabhāvetu karmāntaramevābhyāsādityapi jñeyam ।
utpattiparatveneti ।।
tattadadhyetṝn prati ajñātotpattijñāpakatayā vidhipunaḥśravaṇopapatterna karmabheda ityarthaḥ ।।
evaṃ vidhipunaḥ śravaṇasyānyaparatvādabhyāsasya bhedakatve niraste tenaivānupasthitirūpaprakaraṇāntarasya pramātṛbhedenotpattyākṣepakatve api bhedākṣepakatvābhāvāt bhedakatvāsiddhimabhipretyāvaśiṣṭaṃ guṇakṛtabhedaṃ nirasitumāha ataeveti ।।
yato adhyetṛbhedena dvayorapyutpattiparatvāt naikatarasyotpattiśiṣṭatvamutpannaśiṣṭatvaṃ vā, ata eva ekatareṇaikatarasya bādhāyogādekārthatve sati vrīhiyavayoriva vikalpa ityarthaḥ ।
kāṭhakādisamākhyānāṃ śākhāsviva karmaṇyapi prayogāt tābhirādhvaryavādisamākhyāvat puruṣaviśeṣaniyamopapattyāśaṅkāmabhipretya pariharati saceti ।।
karmaṇi prayogasya kaṭhaproktagranthavihitasaṃbandhanimittakasya kartṛtāsaṃbandhena kaṭhādiniyāmakatvāyogāt na tena vyavasthāsiddhirityarthaḥ ।।
(śākhāntarīyāṅgānuṣṭhānopāyanirūpaṇam) nanu śākhāntarīyāṅgānāṃ pradhānānāṃ vādhyayanavidhisiddhajñānābhāvāt kathamanuṣṭhānopapattirityāśaṅkāṃ kratuvidhīnāṃ svakartṛśākhārthaviṣaye adhyayanavidhisiddhajñānalābhena tadupāyānākṣepakatve api śākhāntaravṛttisvānuṣṭheyārthaviṣaye tadvidhisiddhajñānābhāve sati tadupāyākṣepakatvopapatteḥ kalpasūtrādhyayanena tajjñānasaṃbhavenānuṣṭhānopapattyā nirasyati śākhāntarīyeti ।।
(kratuvidhīnāṃ śūdrādhikārākṣepakatvanirāsaḥ) śūdrasya tadākṣepasaṃbhave api tadupāyādhyayananiṣedhānna taditi vaiṣamyamiti bhāvaḥ ।।
(bahvalpaṃ vetivacanavirodhaparihāraḥ) nanu śākhāntarīyāṅgopasaṃhāre "bahvalpaṃ vā svagṛhyoktaṃ yasya yāvat prakīrttitaṃ ।
tasya tāvati śāstrārthe kṛte sarvaḥ kṛto bhave" diti vacanena svagṛhyapadasyopalakṣaṇatayā svagṛhyoktasya svaśākhāvagatasya vānuṣṭhānaniyamavidhānāt tena virodha ityāśaṅkānirāsāyāha yattviti ।।
(pūrvottarapakṣaprayojananirūpaṇam) prayojanaṃ śākhāntaragatāṅgānāṃ na vikalpasamuccayau pūrvapakṣe ।
siddhānte tāviti pūrvamevoktaprāyatvānnoktam ।।
(adhyāyārthopasaṃhāraḥ ।
uttarādhyāyārthasaṃgrahaśca) eteṣāñca pramāṇānāmekaviṣayopanipāte anadhigatārthagantṛtvatadabhāvarūpaprāmāṇyāprāmāṇyaviśeṣe api virodhābhāvānna balābalānveṣaṇaṃ kāryamityabhipretya tadavaśiṣṭasya vicāraṇīyasyābhāvāt adhyāyārthamupasaṃharati tadevamiti ।।
śrotṝṇāmaudāsīnyavāraṇena sukhagrahaṇārthamuttarādhyāyārthaṃ saṃgṛhṇāti ataḥparamiti ।।
teṣāmiti bahuvacanena ataḥ paramityanenaca sūcitottarādhyāyārthanirūpaṇaṃ pratyetadadhyāyārthanirūpaṇasya hetuhetumadbhāvarūpā saṅgatiruttaratra spaṣṭībhaviṣyati ।।
।। iti dvitīyaṃ śākhāntarādhikaraṇam ।।
iti kavimaṇḍana-khaṇḍadevaśiṣya-śuṃbhubhaṭṭaviracitāyāṃ bhāṭṭadīpikāvyākhyāyāṃ prabhāvalyāṃ dvitīyādhyāyasya caturthaḥ pādaḥ ।।
atra dvitīyādhyāyassamāptaḥ ।।