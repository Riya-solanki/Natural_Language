--- source: jsbh3-1u-Cleaned.txt | block: 12 | label: hybrid | g:0.287 m:0.361 ---

yadyapi pārārthyamaṅgatvaṃ tathāpi na yāgāderlakṣyatā ।
samānapadaśrutyā yāgādereva bhāvanābhāvyatvena tasya svargoddeśena vihitatvābhāvāt ।
vidheḥ svarūpayogyatvenaiva liṅarthatayā iṣṭasādhanatvānākṣepakatvāt ।
ākṣepakatve api bhramapramāsādhāraṇyeneṣṭasādhanatvajñānasyaiva kāraṇatayeṣṭasādhanatvasiddhau pramāṇābhāvācca ।
svargakāmapadasya tu strīkāmaḥ prāyaścittaṃ kuryāditivat kartṛparatvādināpyupapatterna bhāvyaparatvāvaśyakatā ।
ato na yāgāderlakṣyatvam ।
vastutastu upakārakatvameva śeṣatvam; tadarthe apyapakārake śeṣatvavyavahārābhāvāt ।
tacca śrutiliṅgavākyarūpapramāṇatrayameva ।
ataeva vrīhyāderdravyasyāruṇyāderguṇasyāvaghātādeḥ saṃskārasya copakārakatvadarśanāccheṣatvam ।
prokṣaṇādisaṃskārasya tu liṅgenāṅgatvāsaṃbhave api śrutivākyābhyāmaṅgatvapratītestadbalenaiva upakārakalpanayā śeṣatvopapattiriti teṣāmeva lakṣyatvamiti prāpte nopakārakatvaṃ śeṣatvam, godohanadadhyānayanāderapi praṇayanavājinayāgāṅgatvāpatteḥ, api tu pārārthyameva ।
apakārakasthale tu tadapakārasyaiveṣṭatvenoddeśyatā na tu tasyeti na tadarthe apyapakārake śeṣatvavyavahāraḥ ।
tadapi śrutyādiṣaṭpramāṇagamyamiti vakṣyate ।
ataśca vākyādyāgo api phalaṃ pratyaṅgam ।
tathāhi yadyapi vidheḥ svarūpayogyatayaiva pravṛttyanukūlatvaṃ liṅāvagamyate; tathāpi kadācit pravṛttyabhāve vidhivaiyarthyāpatteravaśyaṃ kadācittayā bhavitavyam ।
tadā ceṣṭasādhanatājñānaṃ vinā tadasaṃbhavāttasya ca bādhakābhāve bhramatvāyogādiṣṭasādhanatvaṃ tāvadyāgasyavidhibalādavagamyate, iṣṭaviśeṣasādhanatvaṃ ca svargakāmādipadasamabhivyāhārāditi yāgasya svargāṅgatvasiddhiḥ ।
evaṃ phalasyāpi bhoktṛpuruṣāṅgatvam ।
bhoktā cotsargato vidhivaśātkāmanāvaśādātmanepadavaśācca kartaiva, pramāṇasattve tvanyaḥ ।
atrāṅgatvavyavahāro bhākta iti tu dhyeyam ।
puruṣaḥ punaḥ kartṛtvādinā yāgādyuddeśyakakṛtikārakatvādvākyādeva tadaṅgaṃ ityavivādameva ।।
।। iti tṛtīyaṃ yāgaphalapuruṣāṇāṃ svargapuruṣādyaṅgatādhikaraṇam ।।