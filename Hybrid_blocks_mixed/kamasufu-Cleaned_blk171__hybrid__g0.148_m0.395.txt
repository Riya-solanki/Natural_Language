--- source: kamasufu-Cleaned.txt | block: 171 | label: hybrid | g:0.148 m:0.395 ---

vyākhyātaṃ ca kāma-sūtram
tatroktes tu vidhibhir abhipretam artham anadhigacchan aupaniṣadikam ācaret
rūpaṃ guṇo vayas-tyāga iti subhagaṃ-karaṇam
tagara-kuṣṭha-tālīsa-pattrakānulepanaṃ subhagaṃ-karaṇam
etair eva supiṣṭair vartim ālipyākṣa-tailena narakapāle sādhitam añjanaṃ ca
punar navāsahadevīsārivākuraṇṭotpala-pattraiś ca siddhaṃ tailam abhyañjanam
tad-yuktā eva srajaś ca
padmotpala-nāgakesarāṇāṃ śoṣitānāṃ cūrṇaṃ madhu-ghṛtābhyām avalihya subhago bhavati
tāny eva nagaratālīsa-tamāla-pattra-yuktāny anulipya
mayūrasyākṣi tarakṣor vā suvarṇenāvalipya dakṣiṇa-hastena dhārayed
iti subhagaṃ-karaṇam 
tathā bādara-maṇiṃ śaṅkha-maṇiṃ ca tathaiva teṣu cātharvaṇān yogān gamayet
vidyā-tantrāc ca vidyā-yogāt prāpta-yauvanāṃ paricārikāṃ svāmī saṃvatsara-mātram anyato vārayet tato vātitāṃ bālāṃ vāmatvāl lālasībhūteṣu gamyeṣu yo asyai saṃgharṣeṇa bahu dadyāt tasmai visṛjed iti saubhāgya-vardhanam
gaṇikā prāpta-yauvanāṃ svāṃ duhitaraṃ tasyā vijñāna-śīla-rūpānurūpyeṇa tān abhinimantrya sāreṇa yo asyā idam idaṃ ca dadyāt sa pāṇiṃ gṛhṇīyād iti saṃbhāṣya rakṣayed iti
sā ca mātur aviditā nāma nāgarika-putrair dhanibhir atyarthaṃ prīyeta
teṣāṃ kalā-grahaṇe gandharva-śālāyāṃ bhīkṣukī-bhavane tatra tatra ca saṃdarśana-yogāḥ
teṣāṃ yathokta-dāyināṃ mātā pāṇiṃ grāhayet
tāvad artham alabhamānā tu svenāpy eka-deśena duhitra etad dattam aneneti khyāpayet
ūḍhāyā vā kanyā-bhāvaṃ vimocayet
pracchannaṃ vā taiḥ saṃyojya svayam ajānatī bhūtvā tato viditeṣv etaṃ dharmastheṣu nivedayet
sakhyaiva tu dāsyā vā mocita-kanyā-bhāvāṃ sugṛhīta-kāma-sūtrām ābhyāsikeṣu yogeṣu pratiṣṭhitāṃ pratiṣṭhite vayasi saubhāgye ca duhitaram avasṛjanti gaṇikā iti prācyopacārāḥ
pāṇi-grahaś ca saṃvatsaram avyabhicāryas tato yathā kāminī syāt
ūrdhvam api saṃvatsarāt pariṇītena nimantryamāṇā lābham apy utsṛjya tāṃ rātriṃ tasyāgacchet
iti veśyāyāḥ pāṇi-grahaṇa-vidhiḥ saubhāgya-vardhanaṃ ca
etena raṅgopajīvināṃ kanyā vyākhyātāḥ
tasmai tu tāṃ dadyur ya eṣāṃ tūrye viśiṣṭam upakuryāt