--- source: brssgo1u-Cleaned.txt | block: 81 | label: hybrid | g:0.328 m:0.448 ---

na ।
vailakṣaṇyāt ।
kriyā hi nāma sā yatra vastusvarūpanirapekṣaiva codyate, puruṣacittavyāpārādhīnā ca ।
yathā yasyai devatāyai havirgṛhītaṃ syāttāṃ manasā dhyāyedvṣaṭkariṣyan iti ।
asaṃdhyāṃ manasā dyāyet' iti caivamādiṣu ।
dhyānaṃ cintanaṃ yadyapi mānasaṃ tathāpi puruṣeṇa kartumakartumanyathā vā kartuṃ śakyaṃ, puruṣatantratvāt ।
jñānaṃ tu pramāṇajanyam ।
pramāṇaṃ ca yathābhūtavastuviṣayamato jñānaṃ kartumakartumanyathā vā kartumaśakyaṃ, kevalaṃ vastutantrameva tat ।
na codanātantram ।।
nāpi puruṣatantram ।
tasmānmānasatve api jñānasya mahadvailakṣaṇyam ।
yathāca apuruṣo vāva gautamāgniḥ', ayoṣā vāva gautamāgniḥ ityatra yoṣitpuruṣayoragnibuddhirmānasī bhavati ।
kevacodanājanyatvātkriyaiva sā puruṣatantrā ca ।
yā tu prasiddhe agnāvagnibuddhirna sā codanātantrā ।
nāpi puruṣatantrā ।
kiṃ tarhi pratyakṣavastutantraiveti jñānamevaitanna kriyā ।
evaṃ sarvapramāṇaviṣayavastuṣu veditavyam ।
tatraivaṃ sati yathābhūtabrahmātmaviṣayamapi jñānaṃ na codanātantram ।
tadviṣaye liṅāgādayaḥ śrūyamāṇā apyaniyojyaviṣayatvātkuṇṭhībhavantyupalādiṣu prayuktakṣurataikṣṇyādivat, aheyānupādeyavastuviṣayatvāt ।
kimarthāni tarhi aātmā vāre draṣyavyaḥ śrotavyaḥ' ityādīni vidhicchāyāni vacanāni ।
svābhāvikapravṛttiviṣayavimukhīkaraṇārthānīti brūmaḥ ।
yo hi bahirmukhaḥ pravartate puruṣaḥ iṣṭaṃ me bhūyādadaniṣṭaṃ mābhūditi, naca tatrātyantikaṃ puruṣīrthaṃ labhate, tamātyantikapuruṣārthavāñchinaṃ svābhāvikakāryakaraṇasaṃghātapravṛttigocarādvimukhīkṛtya pratyagātmasrotastayā pravartayanti aātmā vā are draṣṭavyaḥ'