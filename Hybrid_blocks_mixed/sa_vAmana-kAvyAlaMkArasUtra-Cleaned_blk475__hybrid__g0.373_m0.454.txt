--- source: sa_vAmana-kAvyAlaMkArasUtra-Cleaned.txt | block: 475 | label: hybrid | g:0.373 m:0.454 ---

ityapi bhavati ।। 
hānivadādhikyamapyaṅgānāṃ vikāraḥ ।।
yenāṅgavikāraḥ ityatra sūtre yathāṅgānāṃ hānistathādhikyamapi vikāraḥ । yathā akṣṇāḥ kāṇaḥ iti bhavati, tathā mukhena vilocanaḥ ityapi bhavati ।।
na kṛmikīṭānāmiti, ekavadbhāvaprasaṅgāt ।।
āyuṣaḥ kṛmikīṭānāmalaṅkaraṇamalpatā ityatra kṛmikīṭānāmiti prayogo na yuktaḥ । kṣudrajantavaḥ ityekavadbhāvaprasaṅgāt । na ca madhyamapadalopī samāso yuktaḥ । tasyāsarvaviṣayatvāt ।।
na kharoṣṭrau, uṣṭrakharamiti pāṭhāt ।।
kharoṣṭrau vāhanaṃ yeṣāṃ ityatra kharoṣṭrāviti prayogo na yuktaḥ । gavāśvaprabhṛtiṣu uṣṭrakharam iti pāṭhāt ।।
āsetyasateḥ ।।
lāvaṇyamutyādya ivāsa yatnaḥ ityatrāsetyasaterdhātoḥ, asa gatidīptyādāneṣu ityasya prayogaḥ, nāsteḥ; bhūbhāvavidhānāt ।।
yudhyediti yudhaḥ kyaci ।।
yo bhartṛpiṇḍasya kṛte na yuddhyed