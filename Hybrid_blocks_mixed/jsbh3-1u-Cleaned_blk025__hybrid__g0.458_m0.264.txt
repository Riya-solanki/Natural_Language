--- source: jsbh3-1u-Cleaned.txt | block: 25 | label: hybrid | g:0.458 m:0.264 ---

ānarthakyāpattyā śrutakriyānvayāyogena tadaṅgāvatāre sthite tadviśeṣacintātvenottarādhikaraṇadvayasyānantarasaṅgatau spaṣṭāyāṃ yadyapyabhikramaṇopavyānayostadaṅgāvatāre sati saṃskāratvāpatteḥ saṃmārgākhyasaṃskāracintānantarameveyaṃ cintā kartuṃ yuktā; tathāpi kriyāyāḥ sākṣāt kriyānvayāyogāt guṇavatkriyāsādhanadravyadvārā kriyānvayenārthāt dravyasaṃskāratvāvagame guṇacintānantaramapyasau yukteti saṅgatimabhipretya viṣayapradarśanapūrvakaṃ pūrvapakṣamāha darśeti ।।
anvayānupapatteriti ।।
kārakatvābhāvenānvayānupapatterityarthaḥ ।
dravyaparicchedadvārā kriyāyā api kārakatvenānvayopapattiṃ nirasyati āruṇyavacceti ।।
"avyayakṛto bhāve bhavantī"tyanuśāsanena avyayatvāṇṇamulo bhāvamātravācitvāvagamena samānādhikaraṇakartṛrūpadravyānupādānāt dravyaviṣayaniyamecopapattibhūtasya sādhyakriyāsaṃbandhasya ṇamuluktasamānakartṛtvapūrvakālatvānyathānupapattisādhyatvena kartṛbhūtadravyānvayāt prāganavasaterdravyaniyamopapattintvāyogādaparicchedakatvenaca kriyāyā guṇavat kriyāsādhanadravyopādānānaupayikatvāt adhvaryākhyasya ca dravyasya dvāratvenābhimatasyānekakriyāsādhāraṇyenaikahāyanīvat vyavasthitakriyādvārakatvāyogācca na vākyīyakriyānvaya āruṇyavadityarthaḥ ।
etena aruṇādhikaraṇena gatārthatvamapi nirastam ।
nanu prākaraṇikasarvahomāṅgatve api ārādupakārakatayaivāṅgatvāpattirityata āha tadīyeti ।।
"ābhīkṣṇye ṇamulce"ti smṛtervīpsārthasyāvṛttirūpasyābhīkṣṇyasya ṇamulopādānādārādupakārakatveca tantratvādāvṛttyanupapatteḥ saṃskārasyatu kāryayogyatādhānārthatvāt pratikāryamāvṛttyanupapatteḥ kartṛsaṃskāratvameva; so api ca dṛṣṭarūpa evetyarthaḥ ।।
anupāttasyāpīti ।।
ṇamulo bhāvārthakatvāt samānakartṛkayorityanuśāsanasya saṃmārgānuśāsanamātraparatvena ṇamulastadapratītimabhipretyākhyātagamyasyetyuktam ।
ataeva pūrvakālatādisaṃbandhenetyatrādipadena samānakartṛtvasaṃbandhasaṃgrahaḥ ।।
vākyīyajuhotyanvayavicchedena bhāṣye kṛtasya pūrvapakṣasyātitucchatvenāyuktatāṃ darśayitvā vārtikakāroktarītyā vicāraṃ darśayati taditi ।।
pūrvapakṣamāha satyapīti ।।
yadyapi ṇamulaḥ kārakatvānabhidhāyakatvena mukhyaśrutitvāsaṃbhavāt dhātusaṃbandhasyāpyaṅgatvarūpasya saṃsargavidhayā bhānena ṣaṣṭhīvat gauṇaśrutitvasyāpyanupapatterdvārībhūtakartraṅgatvasya liṅgagamyatvānna śrutiviniyogopayogivicāratvena pādārthatayāyaṃ vicāraḥ saṅgatastathāpi ṇamulabhāve vākyenāṅgatvāyogāt ṇamulśrutyunneyatvena śrautatvopacārātsaṅgatiḥ satyapītyapiśabdena sūcitā ।
anantarā tu sākṣātpradhānāṅge homāṅgatvaśravaṇena bādhite tadviśeṣacintātvādavasararūpā spaṣṭaiva ।
tatra homāṅgatve pramite api tatsvarūpe ānarthakyaprasaktau pradhānādhikārākhyaprakaraṇena kartṛsaṃskāradvārā pradhānāpūrvasaṃbandhihomatvasyoddeśyatāvacchedakatvāvagateḥ kartuścāṅgapradhānasādhāraṇasya dvāratvena pradhānasaṃbandhitvasyāpi sākṣātparamparāsādhāraṇyenaiva vivakṣitatvātprakṛtasarvahomāṅgatvam, athavā vākyasaṃkoce pramāṇābhāvāt aṅgādhikārasyāpi pradhānādhikāravat apūrvasādhanatvalakṣaṇātātparyagrāhakatvāt prakṛtasarvahomārthatvamityabhipretya pūrvapakṣamāha saṃkoca iti ।
yadi hīti ।।
yadyabhikrāmatītyeva śrūyate, tadā vākyavyāpārābhāvāt tena prayājamātrāṅgameva śrūyate, tadā vākyavyāpārābhāvāt tena prayājamātrāṅgameva syādityarthaḥ ।
yadi pradhānetikartavyatākāṅkṣāyā prayājānāmaṅgatvena grahaṇe tena kratūpakārabhāvyakatvāvagatesteṣāmitikartavyatākāṅkṣā kalpyeta, tadā prathamapravṛttayā pradhānākāṅkṣyā prayājānāmivābhikramaṇasyāpi pradhānamātrāṅgatvāpattiḥ ।
evaṃ satyapi tadākāṅkṣyā gṛhyeta, tadā bādhakamāha anyatheti ।।
nanu bhāvanāsvābhāvyena utpadyamānaprayājādīnāmaṅgākāṅkṣā upajīvyena prathamapravattena pradhānakathaṃbhāvena pratibaddheti na tayā parasparāṅgatvam ।
āvaśyakaśrutyāditrayaviniyuktenāṅgenaca pratibandhakanirodhe satyujjīvitayā tayābhikramaṇasyāpi tatsaṃdaṃśapatitasya grahaṇopapattirityata āha vācaniketi ।।
vācanikāṅgasaṃbandhasidhyarthaṃ kalpyasya pratibandhakanirodhasya dharmigrāhakapramāṇena pratyekameva kalpayitumucitatvāt abhikramaṇasya tannirodhakalpane pramāṇābhāvenānujjīvitayā prayājākāṅkṣyā grahaṇānupapattirityarthaḥ ।।
atideśeneti ।।
dīkṣaṇīyāvaimṛthādiṣvityarthaḥ ।।
svasaṃpādaneneti ।।
yāgasvarūpasaṃpādakadravyadevatādinetyarthaḥ ।।
tadvadiheti ।।
loke uttejakena uttejanākaraṇe api vahnimātreṇa dāhadarśanāt prathamatṛtīyakṣaṇayoḥ uttejakasattve dvitīyakṣaṇe maṇimātreṇa pratibandhadarśanācca vyabhicāreṇottejakasya na uttejanaṃ kāryam, apitu uttejakavirahaviśiṣṭamaṇeḥ pratibandhakatvam ।
tadabhāvaścāgneḥ sahakārīti kalpyate, prakṛte tvādyākāṅkṣāyā abhāve pradhānagataphalavattvapratibaddhaprayājākāṅkṣyā vācanikādyāṅgagrahaṇadarśanāt vyabhicārābhāvāt pratibaddhākāṅkṣottejanamevojjīvanāparaparyāyaṃ kāryaṃ kalpyate, natu tasya tasya uttejakatā prakalpyate ।
tattaduttejakakūṭābhāvakūṭasya pratibandhakatāvacchedake praveśe gauravāpatteḥ, apitu ādyottejakasya uttejanajanakatvamantimena ca taduttejananāśastadvirahaviśiṣṭasyaiva mahāprakaraṇasya pratibandhakatvam ।
tadabhāvasya sahakārikāraṇatvamiti kalpanānmadhyatanāṅgākāṅkṣāṇāṃ pratyekamuttejakatvakalpane pramāṇābhāvāt uttejitākāṅkṣālakṣaṇāvāntaraprakaraṇapatitasyābhikramaṇasyāpi tadaṅgatvam ।
ataeva uttejitāṅgādhikārasyaivāpūrvasādhanatvalakṣaṇātātpayargrāhakatvādaprat ibaddhaparotpattyā pūrvapravṛttapradhānādhikārabādhena tasya tallakṣaṇātātparyagrāhakatvāsaṃbhavāt dīkṣaṇīyāvāṅniyamanyāyena prayājārthatvasiddhirityarthaḥ ।
asticātreti ।।
iḍākhyatṛtīyaprayājānantaraṃ bahirākhyacaturthaprayājaṃ prati upabhṛtaḥ sakāśāt juhvāmaupabhṛdājyasya prayājānūyājārthatvāt tatraca prayājārthasyaiva samāneyatvāt prayājāṅgakīrtanasiddhirityavirodhaḥ ।।
nanu prayājeṣu pratyakṣato juhoteraśravaṇāt "caturgṛhītaṃ juhotī" tyanārabhyavākyena home caturgṛhītasya sādhanatvena vidhānāddhomatvābhāvāt kathaṃ tadanuvādena vidhīyamānābhikramaṇasya tadaṅgatvam? ataeva "caturavattaṃ juhotī" tyanena pradhāneṣu caturavattasaṃskārakatayā haimavidhānāttadaṅgatvameva yuktamityāśaṅkya pariharati naceti ।
prakṣepāṅgaketi ।।
vistareṇa caitadagre tṛtīye pratipādayiṣyate ।।
prayojanaṃ pratihomaṃ kartṛsaṃskārakatvādabhikramaṇānuṣṭhānamaprayājavikṛtiṣvapi atideśaśca pūrvapakṣe ।
siddhāntetu prayājārthameva tadanatideśaśceti spaṣṭatvānnoktam ।।
iti daśamaṃ abhikramaṇaprayājāṅgatādhikaraṇam ।।
---- ( adhikaraṇam । ) (a pā adhi) sandigdhe tu ।।
darśapūrṇamāsayoḥ "pañcadaśa sāmidhenīranubrūyā" dityanena sāmidhenīrvidhāya tāsāṃ vācanikā guṇā vihitāḥ ।
tato nivido nāma mantrā "devaiddha" ityādayaḥ ।
tata "ekaviṃśatiranubrūyāt pratiṣṭhākāmasye" tyādayaḥ kāmyāḥ sāmidhenīkalpāḥ ।
tataḥ "upavītaṃ upavyayate devalakṣmameva tatkuruta" iti ।
tataḥ punaḥ sāmidhenīguṇā "antarānūcyaṃ sadevatvāye" tyādayaḥ ।
tatropavītaṃ sāmidhenyaṅgam; tadavāntaraprakaraṇāt ।
na ca tadavāntaraprakaraṇasya kāmyakalpairnivinmatrairvā vicchedaḥ, godohanādīnāṃ darśapūrṇamāsaprakaraṇāvicchedakatvavat kāmyānāmapi tadvicchedakatvānupapatteḥ, pūṣānumantraṇamantravannivinmatrasyāpi tadanupapatteśca ।
vastutastu liṅgādagnisamiddhatvarūpasāmidhenīphalaprakāśakānāmapi avāntaraprakaraṇāt sāmidhenyaṅgatvopapatterna vicchedaśaṅkā ।
iṣyata eva aganmeti mantrasya yāgajanyaphalaprakāśakatvena yāgāṅgatvamiti prāpte nividbhirvyavadhānānnopavītasya sāmidhenyaṅgatā ।
naca pūṣānumantraṇamantranyāyaḥ; yatra hyuttarakālaṃ bahūni vācanikānyaṅgāni tatraivaikasya pūṣānumantraṇamantrādeḥ paraprakaraṇasthatvakalpanā ।
yatra tu vicchedakāni bahūni uttarakalañca vācanikāṅgaṃ svalpaṃ, tatra vācanikāṅgasyaivānārabhyādhītanyāyenāṅgatvopapatterna prakaraṇānuvṛttikalpanā; anyathā viśvajidāderapi darśāṅgatvāpatteḥ ।
prakṛte ca nivinmantrāṇāṃ bahutvādvācanikottarāṅgānāṃ svalpatvena na prakaraṇānuvṛttikalpanā ।
vastutastu nāntarānūcyamityādīnāṃ sāmidhenīmātroddeśena vidhānaṃ pramāṇābhāvādapi tvanuvacanasāmānyoddeśena ।
ataśca sāmidhenīnāṃ viśiṣyopasthityabhāvānna prakaraṇānuvṛttiḥ ।
yattvante "devā vai sāmidhenīranūcye" tyādisaṃkīrtanam, tadāghārārthavādatvādasādhakam ।
ata evānte vācanikāṅgābhāvādeva na nividāṃ sābhidhenyaṅgatvaśaṅkā ।
saṃnidhimātreṇa tadaṅgatvaśaṅkā tu parasparāṅgatvānupapatteḥ prakaraṇena bādhāccāyuktā ।
nacaivaṃ āśrayābhāvātkāmyeṣu guṇaphalasaṃbandhānupapattiḥ; tatrānuvacanāntarasyaiva phaloddeśena vihitatvāt, tasya ca saṅkhyāyuktānuvatvanasāmānyātpañcadaśasaṅkhyākanityānuvacanaprakṛtikatvāvagatestadīya- dharmāṇāṃ trirabhyāsādīnāṃ tadīyarcāṃ ca prāpternādharmakatvam ।
nacarcāmanuvacanaṃ prati prādhānyātkathamatideśaḥ; prakṛtau trirabhyāsayuktapāṭhādeva tāvatsaṅkhyākarcāmarthāccānuvacanasya ca prāptyupapatteḥ "pañcadaśa sāmidhenīranubrūyādi"ti vacanavaiyarthyāpatteragatyā saktunyāyena viniyogabhaṅgaṃ prakalpya mantraviśiṣṭānuvacanasyaiva vidheyatvena tadaṅgabhūtānāmṛcāṃ prāptyupapatteḥ ।
guṇatvamapi carcāṃ nānuvacanaphalaprakāśakatayaiva, apitvanuvacanajanakatayā; lāghavāt ।
ataśca na dvāralopādbādha ūho vā ।
anuśabdena darśapūrṇamāsāṅgabhūtapadārthānantaryasyoktatvāttasya ca paraprayuktatvena bahiḥkratu prayoge anuṣṭhātumaśakteḥ kratumadhyaprayogasiddhiḥ ।
vaikṛtānuvacanenaiva ca prasaṅgātprākṛtānuvacanakāryasiddherna tasya pṛthaganuṣṭhānam ।
atasteṣvapi na sāmidhenīprakaraṇānuvṛttiḥ ।
naca tarhi tadaṅgatvamevopavītasya kiṃ na syāt? teṣāṃ vikṛtitvena prākṛtāṅgairnirākāṅkṣāṇāṃ prakaraṇābhāvāt, vācanikāṅgasandaṃśābhāvācca ।
ato mahāprakaraṇāddarśapūrṇamāsāṅgamupavītaṃ tatkartṛsaṃskārakatayā tatkartṛbhiḥ sarvapayogārambhe kāryamiti siddham ।। ityekādaśaṃ upavītasāmidhenyanaṅgatādhikaraṇam ।।
(sandaśanyāyaḥ) atra sāmidhenyaṅgatvapūrvapakṣadarśapūrṇamāsāṅgatvasiddhāntopapattimūlāvāntaraprakaraṇasadbhāvatadvicchedopa- pādakatayā vicārānupayuktamapi viṣayavākyena sahodāharati darśapūrṇamāsayoriti ।।
siddhāntakoṭihetutayā darśapūrṇamāsayorityuktam ।
vācanikā guṇā iti ।।
triḥ prathamāmanvāha triruttamāmityādaya ityarthaḥ ।।
antarānūcyamiti ।।
"yat krauñcamanvāhāsuraṃ tadyanmandraṃ mānuṣaṃ tadyadantarā tatsadeva mi"ti pūrvaṃ ninditakrauñcamandrayoḥ ya antarā madhyavartī madhyamaḥ svarastenānūcyamityarthaḥ ।
tataśca "viśvarūpo vai tvāṣṭraiti prapāṭhake saptamāṣṭamānuvākayoḥ sāmidhenībrāhmaṇamāmnātam, navame deva iddho manviddha ṛṣiṣṭuto viprānumaditaḥ kaviśasto brahmaśaṃsitaḥ" ityādinivinmantrāṇām, daśame kāmyānāṃ sāmidhenīkalpānām, ekādaśe upavītatadantarālaguṇavidhīnāṃ ca brāhmaṇamāmnātamityavāntaraprakaraṇatadvicchedasaṃśayādvicāra ityarthaḥ ।
sautrasaṃdigdhapadavyākhyārthamavaśyamupanyasanīyamapyavāntaraprakaraṇasadbhāvavicchedasaṃśayaṃ tathā kartṛsaṃskārasāmānyādbuddhisthasyopavītasya bhāṣyakāramate sannihitānvayāpavādāya vārtikamate avāntaraprakaraṇāpavādādāpavādikīmanantarasaṅgatiṃ ca spaṣṭatvādanullikhya ataeva śrautaviniyogopayogivicārābhāvena pādasaṃgatyabhāve apyakṣatiṃ cābhisaṃdhāya pūrvapakṣamāha tatropavītamiti ।।
atropavītaṃ nāma brahmasūtraṃ navatantukaṃ yajñopavītāparaparyāyaṃ grāhyam, athavā vāsovinyāso veti saṃdehe nirṇayastṛtīye kariṣyate ।
tadavāntaraprakaraṇāditi ।।
naca adṛṣṭārthasya prokṣaṇādisaṃskārasya avāntaraprakaraṇasadbhāve api sāmidhenīnāmagnisamindhanarūpadṛṣṭakāryārthatvāt dṛṣṭarūpetikartavyatayaiva tadākāṅkṣānivṛttyupapatteritikartavyatāyā anapekṣaṇāt satyapi vācanikānāṃ vacanādevāṅgatve avāntaraprakaraṇasyaivābhāvekathaṃ tena tadaṅgatvaṃ iti vācyam; agnisamindhanasyāpi apūrvasādhanatvopahitatvena bhāvyatvāt sāmidhenīnāṃ niyamādṛṣṭajanakatvācca vaidhetikartavyatākāṅkṣopapatteravāntaraprakaraṇopapattirityarthaḥ ।।
nivanmantrairveti ।।
nivinmantrāṇāṃ mahāprakaraṇasahakṛtaliṅgena sāmidhenīvadevāgnisamindhanaprakāśakatvenāgnisamindhanārthasāmidhenyaṅgatvāyogāt anupajīvyanyāyena vyavadhānātsāmidhenīprakaraṇavicchedopapattirityarthaḥ ।
godohanādīnāmiti ।।
darśapūrṇamāsāṅgapraṇayanāśrayatvena prakaraṇānuvṛtteḥ sattvena prakaraṇāvicchedakatvavat ihāpi avicchedakatvopapattirityarthaḥ ।।
nivinmantraiḥ vicchedaṃ prakārāntareṇāpi pariharati vastutastviti ।।
sāmidhenīvannividāmapyagnisaṃmindhanaprakāśanārthatve api sāmidhenīnāmagnisamindhanārthe kāṣṭhaprakṣepaprakāśanārthatvāt nividāmiddha iti bhūtāniṣṭhayedhmaprakṣepaphalāgnisamindhananiṣpattiprakāśanārthatvādaganma iti mantrasya darśapūrṇamāsaphalaniṣpattiprakāśanārthasya darśapūrṇamāsāṅgatvavat sāmidhenīprakāśyedhmaprakṣepaphalaniṣpattiprakāśanādanupajīvyāṅgatvābhāvena vicchedakatvānupapattirityarthaḥ ।।
darśapūrṇamāsādiphalasya adṛṣṭadvārasādhyatvena śraddhāpekṣatvāt śraddhājananāt phalaniṣpattiprakāśanasyāṅgatvasaṃbhave apīha idhmaprakṣepaphalasyāgneḥ samiddhatvasya dṛṣṭadvārā sādhyatvena śraddhānapekṣatvāt phalaniṣpattiprakāśanasya aṅgatvāyogena nivitprakāśyaphalasādhanedhmaprakṣepaprakāśanārthatvena sāmidhenīnāmeva tadaṅgatvasya nivārayitumaśakyatvāt vinigamanāviraheṇa ca tairvicchada iti vastutastu ityādyuktaprakārāntaradūṣaṇaṃ spaṣṭatvādupekṣya pūṣānumantraṇamantravadavicchedakatvamuktaṃ pariharan siddhāntamāha nividbhiriti ।
anyatheti ।।
viśvajidādividhyuttaraṃ vācanikadarśāṅgasattvena darśapūrṇamāsaprakaraṇānuvṛttikalpanayā darśāṅgatvāpatterityarthaḥ ।
prakaraṇānuvṛttikalpaneti ।।
ataścottarāṅgāṇāṃ prakaraṇena tadaṅgatvāyogena anārabhyādhītānāṃ prakṛtau niveśa iti nyāyena prakṛtasāmidhenyaṅgatvopapattirityarthaḥ ।
ataścopavītasya sandaṃśapatitatvamamabhyupetyoktam ।।
vastutastu sandaṃśa eva nāstītyāha vastutastviti ।।
viśiṣyopasthityabhāvāditi ।।
tataścāvicchede sati prakaraṇānuvṛtteranūcyamiti sāmānyaśabdo viśeṣaparaḥ syāt viśeṣaparatveca saṃdaśātprakaraṇānuvṛttirityanyonyāśrayāpatterna viśeṣaparatvena sāmidhenyupasthitirityarthaḥ ।
āghārārthavādatvāditi ।।
sāmidhenyanuvādasya tadguṇavidhyarthatvābhāvātstutyarthamupādānānna tadākāṅkṣānuvṛttikalpanāsaṃbhava ityarthaḥ ।।
nanu indriyakāmādhikaraṇanyāyena ekaviṃśatyādiguṇānāṃ phalānvayāvaśyaṃbhāvena tatraca vākyena āśrayasamarpaṇe vākyabhedāpatteḥ prakaraṇenaivāśrayasamarpaṇaṃ kartavyamiti kāmyakalpaiḥ prakaraṇasyojjīvanāt sāmidhenyaṅgatvaṃ durvāram, prakaraṇojjīvanābhāveca kathaṃ guṇaphalasaṃbandhasiddhirityabhipretyāśaṅkate nacaivamiti ।।
ataeva āśrayālābhānna guṇaphalasaṃbandhaḥ, kintu aniviśamānaikaviṃśatyādiguṇāt bhinnasyānuvacanasyaiva vidhiriti na tadanurodhena prakaraṇojjīvanamiti pariharati tatreti ।
saṅkhyāyukteti ।।
anuvākyāsādhāraṇasādṛśyavyāvṛttaye saṅkhyāyukteyuktam ।।
nanu "pañcadaśa sāmidhenī" riti prakṛtivākye prakaraṇāvagatāṅgabhāvānāṃ sāmidhenīnāmṛcāṃ dvitīyayā saṃskāryatvāt phalasya cāṣṭame atideśanirākaraṇāt kathamatideśaḥ?thae naca sāmidhenīnāmuddeśyatve tadviśeṣaṇapañcadaśatvāvivakṣāprasaṅgaḥ; tasya trirabhyāsavidhānasahitapāṭhādeva prāptatveneṣṭāpatteḥ ityāśayenāśaṅkate nacarcāmiti ।
trirabhyāsayukteti ।।
triḥ prathamāmanvāheti trirabhyāsavidhānasahitaikādaśarcāṃ pāṭhādevetyarthaḥ ।
arthācceti ।।
anuvacanaṃ hyuccāraṇarūpam ।
taccārthaprakāśanasya uccāraṇakriyāvacchedenaiva saṃbhavādarthataḥ prāptamityarthaḥ ।
vidheyatveneti ।।
sāmarthyaparikalpitāgnisamindhanārthatayā vidheyatvenetyarthaḥ ।।
yattu atra prakāśakārai sāmidhenīgataliṅgāvirodhāyānuvacanaphalībhūtāgnisamindhanaprakāśakatayā sāmidhenīnāmanuvacanaṃ prati guṇatvaṃ pratipāditam, tatpratiṣṭhādiphalārthānuvacane dvāralopātsāmidhenīnāṃ prāptyabhāvāpatteḥ kathañcidvā prāptau pratiṣṭhādipadohāpatteḥ kāmyena nityasya prasaṅgasidhyanāpatteścāyuktamiti sūcayitumanyathā guṇatvamupapādayati guṇatvamapiceti ।।
nanu anuvacanāntarāṇāṃ darśapūrṇamāsāgṛhītānāṃ bahiḥkratu prayogāpattiḥ ityata āha anuśabdena ceti ।।
atra cāgnaye samidhyamānāyānubrūhīti praiṣānantaryameva anubrūyādityupasargasyānorarthamaṅgīkṛtya praiṣasyaca kratvarthāgnisamindhanārthatvena bahiḥkratu prayogaprāpteḥ anuvacanatvavyāghātāpatterna bahiḥ kratvanuṣṭhānamiti nyāyasudhākāraḥ ।
praiṣānantaraṃ namaḥ pravaktra iti nigadapāṭhāttadanantaraṃ sāmidhenīnāṃ pāṭhānnigadānantaryamanorarthamaṅgīkṛtya tasyāpi paraprayuktāgnisamindhanārthasya bahiḥ kratvaprāpteranuvacanatvabādhāpattyā na bahiḥ prayoga iti pārthasārathiḥ ।
evañcānyataraniṣkarṣaṃ vināpi sarvathā bahiḥkratvananuṣṭhānaphalasiddhestamakṛtvaiva matabhedaṃ sūcayituṃ sāmāgyataḥ pūrvapadārthānantaryasyoktatvādityuktam ।।
vastutastu praiṣānantaryasya praiṣārthe sāmarthyādeva prāpteranuvacanavidhivaiyarthyāpatteḥ bhinnakartṛkayoḥ kriyayoḥ kramānapekṣaṇenānapekṣitavidhitvāpatteścāpekṣitavidhitvalābhāya praiṣānantaryeṇa bādhitaṃ hautranigadānantaryameva pratiprasavavidhayā vidhātuṃ yuktam ।
nigadānāṃ ca sāmidhenīvat svātantryeṇāgnisamindhanārthatvena sāmidhenyaṅgatvena prāpterabhāvāttadanurodhenāntaḥ prayoga iti jñeyam ।।
nanu yadyapi namaḥ pravaktra ityādinigadānantaryamanuvacanasya; tathāpi tasya "pañcajanā mama hautraṃ juṣadhvaṃ tadadya vācaḥ prathamaṃ maśīye" tyādivākyaparyālocanayā kariṣyamāṇasarvakarmārthatvena sāmidhenīmātrārthatvenavā pravaktrādiprārthanāparatvāvasāyāt sāmidhenyaṅgatvasyāpi sattvena bahiḥkratu prayojyatvopapatteḥ tadānantaryaṃ saṃbhavatyeva ।
yadāpi praiṣārthānantaryaṃ tadāpi svaphalārthamanujñājñāpanarūpasyāṅgasya vikṛtāvūhena prayogopapatteḥ bahiḥ prayogepyākṣepeṇa tadānantaryasaṃbhavāt bahiḥkratu prayogo durnivāra iti cet, na; anuśabdenottarakālavācinā sāṅgasāmidhenībhāvanāyāṃ tadanaṅgabhūtapūrvapadārthāntarakālatvasya vihitatvātpūrvapadārthasyaca paraprayuktasyākṣeptuṃ aśakyatvena taduttarakālatvāsaṃbhavāt, ato na bahiḥkratu prayogāpattiriti kaustubhe draṣṭavyam ।।
yattu vārtike pṛthakprayoge satyekaviṃśatisaṅkhyāparicchedyatvena atideśaprāptānāmapi "pravo vāje" tyādyṛcāmagnisamindhanāprakāśakatvena sāmidhenītvābhāvāpatteḥ aprayogamadhyasthasya cāgnerniṣphalatvenāsamindhanīyatvena ṛcāmagnisamindhanaprakāśakatvānupapatteḥ sāmidhenīnāmekaviṃśatyādisaṅkhyāparicchedyatā atideśaprāptā vihanyetetyuktam, tatsāmidhenīnāmanuvacanāntare janakatvamātrārthatvenānuṣaṅgikāgnisamindhanasya prayojanakalpanāt paraprayuktāgnisamindhanābhāve api pratiṣṭhāphalakānuvacanasya prayojakasya sattvena tatprāptyupapatteḥ kādācitkāgnisamindhanārthatvenāpi sāmidhenītvāvighātānna bahiḥkratu prayogabādhakamityupekṣitaṃ pūjyapādaiḥ ।
evamantaḥkratvanuṣṭhānasya sādhitasya phalamāha vaikṛteti ।।
ataḥ kāmyaphaleṣvāvaśyākāśrayalābhāya na sāmidhenīprakaraṇojjīvanāpekṣetyupasaṃharati atasteṣvapīti ।
tatkartṛsaṃskārakatayeti ।।
anena ca sāmidhenyaṅgatvapakṣe tadāraṃbha eva kartrā avaiyagṣāpādakatayā upavītaṃ pūrvapakṣe kāryam ।
siddhāntetu darśapūrṇamāsaprayogāraṃbha iti prayojanaṃ darśitam ।।
ityekādaśaṃ upavītasya sāmidhenyanaṅgatādhikaraṇam ।।
---( adhikaraṇam । ) (a pā adhi) guṇānām ।।
ādhāne pavamāneṣṭitaḥ pradeśāntare "vāraṇo yajñāvacaro vaikaṅkato yajñāvacara" iti śrutam ।
tatra yajñasādhanatvena śrutānāṃ vāraṇādīnāṃ sākṣādayajñarūpādhāne niveśāsaṃbhavādānarthakyatadaṅganyāyena pavamāneṣṭirūpe yajña eva niveśa iti prāpte bhāṣyakāreṇa tāvadevaṃ siddhāntitam ādhānaprakaraṇe paṭhitena "yadāhavanīye juhotī" tivākyena pavamānahaviṣāmagnyaṅgatvāvagaterādhānāṅgatvābhāvenānarthakyatadaṅganyāyāsaṃbhavātsvarūpeṇa ca pavamāneṣṭīnāma- sannihitatvādvāraṇavaikaṅkatādīnāṃ sarvaprakṛtiyajñāṅgatvaṃ sarvayajñāṅgatvaṃ veti ।।
vārtikakārastu na tāvadanārabhyavākyena pavamānahaviṣāmagnyaṅgatvam; tena sarvahomānuvādenāhavanīyavidhānāt, pavamāneṣṭīnāmeva viśiṣyopasthityabhāve saptamyā prādhānyalakṣaṇāyāṃ pramāṇābhāvāt ।
nāpi pavamāneṣṭiprakaraṇe vākyāntarakalpanā; tadabhāve api vāraṇādīnāṃ sarvayajñārthatvopapatteḥ ।
astu vā ādhānaprakaraṇe tattathāpi tenādhānāṅgabhūtahomānāmāhavanīyādhikaraṇatvasiddhireva natvagnyaṅgatvasiddhiḥ; saptamyā lākṣaṇikatvāpatteḥ ।
ata eva tatratyamāhavanīyapadaṃ ādhānajanyotpattyapūrvaviśiṣṭāgnilakṣakameva; paramāpūrvaviśiṣṭāgnirūpamukhyāhavanīyasya tadānīmasattvāt ।
nacaivaṃ pavamāneṣṭihaviḥ śravaṇādau gārhapatyādiprāpakābhāvaḥ; tatra mukhyagārhapatyādibādhe pramāṇābhāvāt ।
ataśca satyapi vacanāntare pavamāneṣṭīnāmagnyaṅgatve pramāṇābhāvādādhānāṅgatve api vāraṇādīnāṃ sarvayajñārthataivamupapādanīyā ।।
sarvatra svoddeśyasyāpūrvavyabhicāre apūrvasādhanatvalakṣaṇārthaṃ prakaraṇānupraveśo yathā vrīhīnityādau ।
ataeva tādṛśasthale ānarthakyatadaṅganyāyaḥ, prakṛte tu yajñapadenaivāvyabhicāritāpūrvasādhanatvopasthitau tadarthaṃ prakaraṇānupraveśābhāvātpradhānasaṃbandhasyaivāprasaktau kva tadaṅgāvatāraḥ ।
evaṃ satyapi yadi pavamāneṣṭisaṃnidhau pātrāṇi śrūyeran, tadānuvādasya sati saṃbhave saṃnihitagāmitvādvrīhibhiryajetetyādivadbhavetprakṛtamātraviṣayatvam ।
natvetadapi; pavamāneṣṭīnāṃ pradeśāntarasthatvāt ।
ato vāraṇādīnāṃ sarvayajñārthatvameva ।।
prayojanaṃ pavamāneṣṭyanantaraṃ pātrāṇāṃ nāśe darśādyarthaṃ aniyatānāmutpattiḥ ।
siddhānte vāraṇādīnāmeveti ।। ।।
।। iti dvādaśaṃ vāraṇasarvayajñārthatvādhikaraṇam ।।
viṣayavākyamudāharati ādhāna iti ।।
yajñe avacaryate anuṣṭhīyate anenetivyutpattyā yajñānuṣṭhānasādhanaṃ yajñāvacaraśabdasyārthaḥ ।
atraca yena yajñe anuṣṭhīyate sa vāraṇa ityabhedapratīteryajñoddeśena tatsādhanapātraparicchedadvārā vāraṇatvavaikaṅkatatvajātyorvidhānena yatra juhvādau jātyantaravidhānaṃ tatrāniveśe api ulūkhalamusalādiṣu tadvidhyavirodhaḥ, tatrāpi natvetena juhuyāditi vākyaśeṣabhūtaparyudāsavaśādyajñāṅgaprakṣepākhyahomavyatiriktasādhanapātradvārā vāraṇasya tathā juhuyādevaitenetyadhikaraṇamālālikhitavākyaśeṣabalāt yajñāṅgaprakṣepahomasādhanapātradvārā vaikaṅkatasya niveśa iti kaustubhe pūjyapādāḥ ।
nyāyasudhāyāṃ tu vaikaṅkatasya sarvapātrakāryārthatvamuktamiti viśeṣaḥ pradeśāntara ityasya kṛtyaṃ svayameva vyaktīkariṣyati ।
tatra vājapeyāṅgatvenāvagatasya saptadaśāratnitvasya tatrāsaṃbhavāt tadaṅgapaśuyāgāvatāre abhihite tenaiva nyāyena abhikramaṇopavyānayoḥ karmāṅgabhūtakartravatāre siddhe tatraiva karmaviśeṣāṅgakartṛsaṃskāradvāraviśeṣavicārāt pūrvaparyavasitasya ānarthakyatadaṅganyāyasya pavamāneṣṭīnāṃ vārtikakāramate ādhānāṅgatve api yajñatvābhāvānnādhānaprakaraṇapaṭhitānāṃ pātrāṇāṃ tāsvavatāra ityāpavādikīṃ bhāṣyakāramatetu prāsaṅgikīmanantarasaṅgatiṃ ca tathā gauṇaśrutiviniyogopayogivicāreṇa pādasaṅgatiṃ tathā saṃśayañca spaṣṭatvādapradarśya pūrvapakṣamevāha tatreti ।।
yajñasvarūpe ānarthakyaprasaktāvapūrvasādhanatvalakṣaṇārthaṃ prakaraṇānupraveśe prasakte prakṛtāpūrvasādhanasyādhānasya yajñātvābhāvādādhāne niveśāsaṃbhavāttasminnapyānarthakyaprasaktau tadaṅgabhūtānāṃ pavamāneṣṭīnāmaṅgatvāt tā eva prakṛtāpūrvopakārakatvasaṃbandhena yajñapadena uddiśya vāraṇādividhānam ।
yadyapi pavamāneṣṭīnāṃ pradeśāntare paṭhitatvānna viśiṣyādhikāro astyupasthāpakastathāpi pradhānādhikāreṇaiva pradhānāṃśe bādhitena tatsaṃbandhipavamāneṣṭyupasthāpanānnānarthakyatadaṅganyāyena tadarthatāyāṃ virodha ityarthaḥ ।।
yadāhavanīye juhotīti anārabhyādhītavākyena āhavanīyasyādhikaraṇatvena vidhānātsaptamyā dvitīyārthalakṣaṇāyāṃ pramāṇābhāvāt kathañcitprādhānyakalpanayā pavamānahaviṣāṃ tadaṅgatvakalpane viśvajidādikratvantarāṇāmapi tadaṅgatvāpattau niṣphalatvāpatteryadyapi na tena agnyaṅgatvaṃ tāsāṃ sidhyati; tathāpi ādhānaprakaraṇe bhāṣyakāralekhanādvākyāntarasattāmanumāya tadīyasiddhāntamupapādayati ādhānaprakaraṇa iti ।।
tenaca kalpitavākyena nādhikaraṇatayā homāṅgatvenāhavanīyavidhiḥ; āhavanīyasyādyāpyasiddhatvāt, atastatrāgāre gāvo apāsyantāmityatreva saptamyā prādhānyaparatvamaṅgīkṛtya pūrṇāhutyādihomasādhāraṇyenāgnyaṅgatvapratītervākyena prakaraṇabādhādatra ādhānāṅgatvamityādhānasamapradhānatayā nānarthakyatadaṅganyāyapravṛttirityarthaḥ ।
etena śrautādhānāvaruddhe agnau aṅgatvena pavamānahaviṣāṃ kathaṃ tadaṅgatayā niveśa iti apāstam; ānarthakyapratihatanyāyena asyāpi tatprāpakatvopapatteḥ ।
sarvaprakṛtīti ।।
ekādaśe "pañcabhiḥ yunakti pāṅkto yajña" iti yajñapadaśravaṇāda "gniṃ yunajmi śavasā ghṛtene"ti yunaktītyetadvākyavihitasyāgniyogasya pradhānapātrārthatvaṃ bhāṣyakāreṇa siddhāntayiṣyate, tadanurudhya nyāyasudhākṛtehāpi yajñapadasya pradhānayāgamātravācitvasya prasādhanāttadabhiprāyeṇa pradhānabhūtasarvaprakṛtiyajñāṅgatvamuktvā yajñapadasya yajatiparyāyasyātiriktaśaktikalpane pramāṇābhāvāt sarvasyaiveti vākye "eṣa vai saptadaśaprajāpatiryajñe anvāyatte" tivākye ca yajñapadasyeva yajñapadasaṃkocasyāyuktatvādaṅgapradhānasādhāraṇayajñamātrārthatvameva yuktamiti kaustubhoktarītyā sarvayajñāṅgatvaṃ veti pakṣāntaramuktaṃ draṣṭavyam ।।
tadabhāve apīti ।।
vāraṇādīnāṃ pavamānahaviraṅgatvanivāraṇamātrārthatvena tatkalpanamayuktam; tatkalpanāmantareṇāpi tannivāraṇena vakṣyamāṇavidhayā anyayajñārthatvāpatteḥ ityarthaḥ ।
siddhireveti ।।
nahyanyathā āhavanīyasiddhāvanārabhyādhītavākyenāhavanīyādhikaraṇatvaṃ prāpyata iti sūcanāyaivakāraḥ ।
yadyapi pavamāneṣṭyaṅgabhūtānāṃ prākṛtānāṃ homānāmatideśaprāptamukhyāhavanīyādhikaraṇakatvabādhe api sati saṃbhave prakṛtidṛṣṭasyādhānaviśeṣaprayojyatvaviśiṣṭāgnyadhikaraṇakatvasya bādhe pramāṇābhāvāduktavidhāhavanīyādhikaraṇakatvaprāptiḥ saṃbhavati ।
evameva pavamāneṣṭyaṅgabhūtānāṃ haviḥśrapaṇapiṣṭalepaphalīkaraṇahomādīnāmuktavidhagārhapatyānvāhāryapacanādhikaraṇatvaprāptirupapādanīyeti tadanurodhenāhavanīyādhikaraṇatvavidhānāvaśyakatvābhāvasūcanārthamādhānāṅgabhūtānāmevetyuktam ।
eteṣāṃ cāprākṛtatvāduktavidhayā tadadhikaraṇatvāprāptestatprāptyarthamidameva śaraṇīkaraṇīyamiti bhāvaḥ ।।
evañca prakaraṇātpavamāneṣṭīnāmādhānāṅgatve siddhe kathaṃ nānarthakyatadaṅganyāyāvatāra ityāśaṅkāyāḥ pradhānayajñeṣveva yajñapadapravṛtteraṅgabhūtapavamāneṣṭiṣu yajñatvābhāvānna taduddeśena vihitavāraṇādestatra niveśa iti nyāyasudhopapāditāśayavārtikoktarītyā saṃbhavantamapi parihāraṃ pūrvopapāditakaustubhoktarītyā ayuktaṃ matvopekṣya parihārāntaraṃ pratijānīte ādhānāṅgatve api vāraṇādīnāmiti ।।
sarvayajñārthatvameveti ।।
"eṣa vai saptadaśaprajāpatiryajñe anvāyate"ni vihitaprajāpatisaṃjñakasaptadaśākṣarāṇāṃ yajñamātroddeśena vidhānāt sarvayajñārthatvavat asyāpi tena rūpeṇa vidhānāt sarvayajñārthatvam, natu prakṛtimātrārthatvamityarthaḥ ।।
evañca ānarthakyatadaṅganyāyapravṛttyā pūrvapakṣasyāsaṃbhavena tatparihārārthaṃ adhikaraṇabhedena siddhāntakathanasyāyuktatvāt prakaraṇe asanniveśe utkarṣasya pūṣānumantraṇamantravadanyataḥ siddhatveneha tatprasādhane vaiyarthyācca punaḥ sūtrārambhavaiyarthyāśaṅkāyāḥ nividāṃ sāmidhenyaṅgatvānna taiḥ sāmidhenīprakaraṇaviccheda ityāśaṅkottaratvena pūrvādhikaraṇaśeṣatayā yojanātsārthakyena parihāramabhipretya avaśiṣṭaṃ prayojanamāha prayojanamiti ।।
pavamānahavirarthānāmapi pātrāṇāṃ dāhapratipattyarthamāntaṃ dhāraṇāt tairevopādānalāghavāt antarā darśapūrṇamāsādyanuṣṭhānasaṃbhave api teṣāṃ daivānnāśe darśādyarthamaniyatavṛkṣaprakṛtikānāmupādānaṃ pūrvapakṣe ।
siddhānte tu vāraṇādiprakṛtīnāmeveti prayojanamityarthaḥ ।।
iti dvādaśaṃ vāraṇādisarvayajñārthatvādhikaraṇam ।।
---- ( adhikaraṇam । ) (a pā adhi) mithaśca ।।
ājyabhāgakrame śrutānāṃ vārtraghnīvṛdhanvatīmantrāṇāṃ liṅgakramau bādhitvā "vārtraghnī paurṇamāsyāmanūcyete vṛdhanvatī amāvāsyāyāmi"ti vākyābhyāṃ pradhānāṅgatvam ।
iṣyate ca liṅgasyāpi mantragatasya vākyenāpi brāhmaṇagatena bādho "yadyapyanyadevatya" ityādineti prāpte abādhenopapattau bādhāyogānna pradhānāṅgatvam ।
nahi somadevatyasya mantrasya liṅgāvirodhaḥ saṃbhavati, somasya devatātvābhāvāt, amāvāsyāyāmadhiṣṭhānatvasyāpyasaṃbhavācca ।
vastutastu vākyasyāsya vyavasthāmātrakaraṇe lāghavānna pradhānāṅgatābodhakatvam ।
vyavasthā capaurṇamāsyāṃ yau ājyabhāgau tatra vārtraghnītyādirūpeṇa kālakṛtā vetyādi viśeṣaḥ kaustubhe draṣṭavyaḥ ।। ।। iti trayodaśaṃ vārtraghnīpaurṇamāsyaṅgatādhikaraṇam ।।
pūrvaṃ vākyāt prakaraṇabādhe ukte tatprasaṅgādāpatitasya kramabādhasyeha apavādādanantarasaṅgatiṃ pūrvapakṣe saptamyā dvitīyārthalakṣaṇādgauṇaśrutiviniyogopayogicintanena pādasaṅgatiṃ saṃśayañca spaṣṭatvādanuktvā viṣayapradarśanapūrvakaṃ pūrvapakṣamāha ājyabhāgakrama iti ।।
"agnirvṛtrāṇi jaṅghana"diti prathamā vārtraghnī ।
"tvaṃ somāsi satpatiri"ti saumyā dvitīyā vārtraghnī ।
"agniḥ pratnena manmanā" ityāgneyī prathamā vṛdhanvatī ।
"soma gīrbhiṣṭvā vayami"ti saumyā dvitīyā vṛdhanvatītyevaṃ āgneyasaumyājyabhāgayoḥ hautrakāṇḍe prayājamantrānantarakrameṇa mantracatuṣṭayamanuvākyātvena śrutamityarthaḥ ।
tatra pūrvayorvṛtrahanpadayuktatvādvārtraghnītvamuttarayorvṛdhidhātuyuktatvādvṛdhanvatītvamiti vivekaḥ ।।
vidvadvākye karmāntaratvāvedakapramāṇābhāvāt tatraiva etadvākyayormantraviniyojakatvāsaṃbhave apyāgneyādi- pradhāneṣu tadupapatternānayorvyavasthārthatvamityadhikāśaṅkotthānātpaurṇamāsyadhikaraṇenāpaunaruktyamabhipretya pūrvapakṣamupapādayati liṅgakramāviti ।।
tatrājyabhāgayoḥ pratipadyanuṣṭhānena kālakṛtavyavasthayā kramabādhāyogāt paurṇamāsyamāvāsyākālīnapradhānāṅgabhūtājyabhāgalakṣaṇayā vyavasthā vācyā ।
sāca lakṣaṇāpatterevāyuktā ।
ataḥ paurṇamāsyamāvāsyāpadayoḥ śaktyā nirūḍhalakṣaṇayā vā āgneyādiparatvasyānyatrāpi darśanādihāpi saptamyāḥ prādhānyaparatvaṃ kathañcidāśritya tadaṅgatvameva yuktamityarthaḥ ।।
nanu vākyena durbalakramabādhaucitye api na prabalaliṅgabādho yukta ityataāha iṣyate ceti ।।
balābalādhikaraṇavakṣyamāṇarītyā manotāmantrasyāgnidevatyatvaliṅgena savanīyāṅgatvaprāptāvapi "yadyapyanyadevatyaḥ paśuri"tyagnīṣomīyāṅgatābodhakavākyena brāhmaṇagatena brāhmaṇagatena vakṣyamāṇabādhavadihāpyupapadyate bādha ityarthaḥ ।।
devatātvābhāvāditi ।।
paurṇamāsyāmagnīṣomayordevatātve apyekasya somasya devatātvābhāvādityarthaḥ ।
nahyatra paurṇamāsyāṃ somasya devatātvābhāve apyagniprakāśakasomaprakāśakamantrayoḥ samuccayamaṅgīkṛtyāgnīṣomadevatāprakāśakatvopapatteḥ liṅgāvirodhaḥ saṃbhavati; "puronuvākyāmanvāhe" tyatra dvitīyāyāstṛtīyārthalakṣaṇayā upādeyānuvākyāgataikatvasya vivakṣitatvāt pitryeṣṭivat "dve dve anuvākye bhavata" iti vidhyabhāvādekasminkarmaṇyanuvākyādvayānupapattiriti bhāvaḥ ।।
atraca prakāśakāraiḥ nyāyasudhākṛdupapāditāṃ kālakṛtavyavasthākhaṇḍanapūrvikāṃ karmakṛtavyavasthaiva śāstradīpikoktadvitīyapakṣāvalambanena samarthitā, tasyā ayuktatāṃ sūcayituṃ vyavasthādvaye apyanāsthāṃ darśayati vyavasthā ceti ।।
anekoddeśena vidhyabhāve anekasya vidheyasyāniyamenoddeśe prasaṃjite anyatarasyānyataratra vidhirvyavasthāpadasyārthaḥ ।
karmakṛtavyavasthāpakṣasyānāsthāyāmapyantelekhanāttasyā eva yuktatvaṃ sūcitam ।
paurṇamāsyadhikaraṇe kaustubhe draṣṭavyamupapāditaṃ ca mayā tatraiveti vistarabhayānneha prapañcyate ।।
yattu atra prakāśakārāṇāṃ ājyabhāgayoḥ sākṣātkālānvayābhāvāt paurṇamāsyāṃ kāle yāvājyabhāgau tayorvārtrandhyāvamāvāsyākāle yāvājyabhāgau tayorvṛdhanvatyāviti vyavasthānupapatteḥ kāladvārāca vyavasthāyāṃ ya iṣṭyeti vākyāt paurṇamāsyāṃ darśavikṛtyanuṣṭhāne vārtraghnīprasakteramāvāsyāyāñca pūrṇamāsavikṛtyanuṣṭhāne vṛdhanvatīprasakteḥ prakṛtivadbhāve vairūpyaprasaṅgāt vārtike siddhāntakoṭau kāloktiḥ pradhāne lakṣitakālagatatadanvayitārūpaparā na paurṇamāsyamāvāsyātvarūpapareti nyāyasudhākṛdāpāditakālakṛtavyavasthādūṣaṇe vaikṛtakālasya prākṛtakālakārye vidhānādyathaivāgnīṣomīye tadaṅgeṣuca paurṇamāsītvena kālavidhānena tadvikṛtau ca vihite amāvāsyākāle paurṇamāsīsthānāpanne prākṛtānāṃ paurṇamāsīkālīnāṅgānāṃ bhavati prāptiḥ, tathaiva vārtradhnyā api saṃbhavatyeva prāptiḥ ।
vṛdhanvatyāstu na tatropadeśatastasya prakṛtau kṛtārthatvānnāpyatideśataḥ tasyāgnīṣomīyavidhyatatvābhāvāt ।।
kiñca ājyabhāgayoḥ sākṣātkālānvayāt śrutāvapyārthikādhārādheyabhāvarūpasākṣātsaṃbandhasattvātkālānvayopapattir iti parihārakaraṇam, tadayuktam; kālakṛtavyavasthāpakṣe paurṇamāsyamāvāsyākālayornimittatvena athavā tattatkālīnājyabhāgalakṣaṇayoddeśyatvenānvayasyāvaśyāṅgīkārāttādṛśavikṛtaucobhayavidhasyāpi prayojakasyābhāvena vārtraghnyādiprāpterdurupapādatvāt ।
ataeva yeṣvaṅgeṣu paurṇamāsyādikālasyāṅgatvena prāptistatra tadanuṣṭhāpakatāyā vaikṛtakālavidhyantareṇa bādhāttadabhāve apyaṅgabhūtakālānurodhena pradhānalopasyānnyāyyatvāt tatsthānāpannakālāntareṣvanuṣṭhānaṃ teṣāṃ nāsulabham ।
nahi bhedanavaddarśapūrṇamāsābhāve bhedanahomasya prāptiḥ saṃbhavati ।
yadapi kiñcetyādyuktāṃ tadapi pratipadi kriyamāṇājyabhāgayorārthikasyāpi tadādhārādheyabhāvasyāsaṃbhavādayuktam ।
ataeva pradhānānāṃ pratipadyanuṣṭhāne apitadīyaprayogārambhadvārāpi tat kathañcidupapādya tadādhāratvaṃ saṃbhavedapi ।
natvihājyabhāgayostadapi saṃbhāvyate ।
ataeva aṅgeṣu paurṇamāsīkālatvaṃ sākṣādanupapannam svapradhānaprayogārambhadvārakameva jñeyam ।।
naca tādṛśapaurṇamāsīkālakatvenaiva kālakṛtavyavasthā yuktā; tathātve paurṇamāsīkālīnapradhānāṅgabhūtājyabhāgayorevoddeśyatvāpattau kālakṛtavyavasthāyā anuktisahatvādityayuktametatparihārakaraṇam ।
yadapi somanāthena anayorvyavasthāvidhitvāt tasyacāvyavasthāprāptimūlakatvena tadālocane ājyabhāgadvārakatvasiddheḥ kāloddeśena mantravidhāne lakṣaṇā viśiṣṭoddeśayoraprasaktyā kālakṛtavyavasthā yuktaivetyuktam; tadapyuddeśyatāvacchedakāvacchinne avyavasthāprāptyabhāve vyavasthāvidhitvanirṇayasyaiva prathamato asaṃbhavenājyabhāgadvārakatvālābhāt lakṣaṇāyā āvaśyakatvāt pūrvoktadūṣaṇāparihārāccāyuktataramityupekṣitaṃ pūjyapādairityalam ।।
iti trayodaśaṃ vātraghnyādidarśapūrṇamāsāṅgatvādhikaraṇam ।।
---- ( adhikaraṇam । ) (a pā adhi) ānantaryam ।।
darśapūrṇamāsayoḥ "hastāvavanenikte ulaparājīṃ stṛṇātī"ti, tathā jyotiṣṭome "muṣṭīkaroti vācaṃ yacchati dīkṣitamāvedayatī" ti śrutam ।
tatra hastāvanejanaṃ hastasaṃskārārthaṃ, muṣṭīkaraṇavāgyamau ca manaḥpraṇidhānārthau ।
atastattrayamapi tāvatkariṣyamāṇakarmārthamityasaṃdigdham ।
tatra kariṣyamāṇaṃ karmānantaryādekavākyatvādvā ulaparājistaraṇadīkṣitāvedanarūpameveti prāpte ānantaryasyāvarjanīyatvādaṅgatāgrāhakatvānupapattergrāhakatve api vā prakaraṇena bādhāt apaśya mṛgo dhāvatī'ti vadākāṅkṣāviraheṇa cākhyātadvayasya yacchabdādyupabandhābhāve ekavākyatvānupapatteḥ kartṛsaṃskārasyāsya prakaraṇādaṅgapradhānasādhāraṇasvottarapadārthāṅgatvaṃ hastāvanejane ।
muṣṭīkaraṇavāgyamayostu aṅgulivāgvisargaprākkālīnapadārthamātrāṅgatvam ।। iti caturdaśaṃ hastāvanejanādīnāṃ prākaraṇikasarvāṅgatvādhikaraṇam ।।
pradhānānvaye anuvākyānāmānarthakyāpattestadaṅgabhūtayorājyabhāgayoḥ kramānusāreṇa vyavasthoktyā vāraṇādhikaraṇāpoditānarthakyatadaṅganyāyojjīvane kṛte ihāpi kramānusārāt prāptāyā vyavasthāyā apavādakaraṇādāpavādikīmanantarasaṃṅgatiṃ tathā dvitīyayā hastamuṣṭivāksaṃskārārthatvenāvagatānāṃ sannidhānāt ulaparājyādidvārakatvenāpūrvasādhanatvalakṣaṇāt athavā sarvapadārthadvārāvā tallakṣaṇāt tattadaṅgatvamiti vicāreṇa śrutiviniyogopayogicintanena pādasaṅgatiñca spaṣṭatvādanabhidhāya viṣayavākyamudāharati darśapūrṇamāsayoriti ।।
hastaprakṣālanarūpaṃ hastāvanejanaṃ dvitīyayā malāpakarṣaṇarūpadṛṣṭadvārā hastasaṃskārārthaṃ sat kartṛtvāṃśena kartṛsaṃskārakam ।
yadyapi pūrvameva śudhyantaramasti; tathāpi mantrānekatve smṛtidārḍhyavacchudhyantarasyāpyavakāśe na kaścana virodhaḥ ।
ataeva upayokṣyamāṇasaṃskārasya garīyastvānnārthakrameṇa pāṭhakramaṃ bādhitvā pūrvapadārthāṅgatayāpyapekṣitatvena sarvādāvanuṣṭhānamityapi jñeyam ।।
etena hastāvanejanasyādṛṣṭavidhayopakārakatvamuktaṃ prakāśakārāṇāṃ apāstam; dṛṣṭasaṃbhave tatkalpanasyānyāyyatvāt ।।
ulapeti ।।
ūrdhvalavanārhaṃ sugandhādikaṭhinatṛṇamuśīramulapaśabdārtha iti dhūrtasvāmyanusārī nyāyasudhākāraḥ ।
"ulapā balvajāḥ proktā" iti halāyudhāt ulapā balbajā iti tu prakāśakārāḥ ।
ubhayathāpi teṣāṃ rekhāparaparyāyarājyākāratayā varhirāstaraṇātpūrvavedeḥ kriyamāṇamāstaraṇamulaparājistaraṇam ।
muṣṭīti ।।
yajamānakartṛke muṣṭīkaraṇavāgyame "adīkṣiṣṭāyaṃ yajamāna" iti trirupāṃśukathanamadhvaryukartṛkaṃ dīkṣitāvedanam ।
tataścāvanejanādisaṃskṛtānāmeṣāmuttarakālabhāvipadārthasādhanatve nirvivāde api kimuttarapadārthā anantarapaṭhitā eva sannidhānāt uta sarva iti vicāra ityarthaḥ ।।
āvedanarūpameveti ।।
yadyapi bhinnakartṛkatvānnāṅgāṅgibhāvasaṃbhavastathāpi ādhvaryave api yajamānasya prayojakatvena kartṛtvāt athavā tatphale dīkṣitatvajñāne yajamānaniṣṭhe tadupayogakalpanāttatsaṃbhava ityarthaḥ ।।
svottarapadārthāṅgatvamiti ।।
etena hastāvanejanasya malāpakarṣaṇārthatvaliṅgāddhastalepāpādakapiṇḍakaraṇottarapadārtheṣvayogyatvena tatpūrvabhāvipadārthamātrāṅgatvaṃ nyāyasudhākṛduktaṃ apāstam; hastāvanejanaprāgbhāvimalāpakarṣaṇārthasyāsya piṣṭalepasaṃbandhimalanivartakatvābhāve api sarvadā padārthabhūtaitanmalābhāvasaṃpādakatayā sarvārthatvopapatteḥ ।
sarvārthatvopapattyai kartṛsaṃskārasyetyupādānam ।
tataśca kartṛsaṃskārakatvāt kartuśca sāṅgapradhānārthatvāt upavyānavatsarvārthamityarthaḥ ।।
yattu atra prakāśakārai hastāvanejanavanmuṣṭīkaraṇavāgyamayorapi manaḥpraṇisamādhānārthatvena kartṛsaṃskārakatvāt yathā pūrvāvagatatatkālīnapadārthapratyākalanena teṣūpayogastathaiva pūrvāvagatakariṣyamāṇasakalāṅgapradhānapratyākalanena taddvārā upayoga iti vāgvisargāṅgulivisargottarakālakariṣyamāṇāṅgopetapradhāne apyupayogaḥ, natu tatpūrvabhāvitvena; anyathā pradhānāṅgatvābhāvena prakaraṇena viniyogānāpatterityuktam, tadayuktamiti sūcayitumāha muṣṭīkaraṇeti ।।
visargaprāgbhāvimuṣṭīkaraṇavāgyamayorhastajihvācāpalanivṛttidvārā manaḥpraṇidhānārthayoryogyatāvaśena tāvadadhikapadārthākalanārthatvapratītyā taduttarabhāvipadārthākalanasya prayatnāntarajanyamanaḥ praṇidhānajanyatvapratīteḥ satyapi kartṛsaṃskārakatve yogyatārūpaliṅgāt visargapūrvabhāvipadārthamātrāṅgatvaṃ nyāyasudhoktameva yuktam ।
satyapica taduttarabhāvipradhānārthatvābhāve ānarthakyatadaṅganyāyenāṅgeṣvavatārasiddheraṅgārthatve prakaraṇavyāpārābhāve api na kṣatirityarthaḥ ।
etena vārtike muṣṭīkaraṇādīnāṃ sāṅgapradhānārthatvasya prakaraṇācca viniyogasyābhidhānaṃ prauḍhavādamātramiti bhāvaḥ ।।
prayojanaṃ svakāle vismṛtaṃ hastāvanejanamulaparājistaraṇānantaraṃ pūrvapakṣe na kāryam ।
tathā gṛhamedhīye ulaparājistaraṇasyārādupakārakasya lope hastāvanejanasya lopaśca, siddhāntetu uttareṣvaṅgatvāt gṛhamedhīye cājyabhāgāṅgatvāt kāryameveti spaṣṭatvānnoktam ।।
iti caturdaśaṃ hastāvanejanādīnāṃ prākaraṇikasarvāṅgatvādhikaraṇam ।।
---- ( adhikaraṇam । ) (a pā adhi) śeṣastu ।।
darśapūrṇamāsayor "āgneyaṃ caturdhā karotī" tyatra nāgnidevatākahaviṣṭvamuddeśyatāvacchedakaṃ; viśiṣṭoddeśe vākyabhedāpatteḥ, apitu taddhitopāttahaviṣṭvameva ।
kathañcidvāgnisaṃbandhihaviṣṭvaṃ tathā ।
asti cāgnisaṃbandho agnīṣomīyādāvapi ।
apivā "puroḍāśaṃ caturdhākarotī" tyanenopasaṃhārādagnisaṃbandhipuroḍāśasyaiva tat, natvājyasyāpīti ।
astu vā devatātvasyāpi kathañcidvivakṣā, tathāpi dvidevatye apyagnerastyeva devatātvam; dvandvānte śrūyamāṇasya taddhitasya pratyekamabhisaṃbandhāt ।
ataḥ sarveṣāṃ caturdhākaraṇamiti prāpte pracuraprayogāttaddhitasya devatātva eva śaktasya saṃbandhamātralakṣakatvānupapatterna tāvadagnisaṃbandhitvasya vivakṣā ।
naca devatātvaṃ dvidevatye pratyekavṛtti ।
itaretarayogarūpa cārthavihitadvandvena sāhityasya vivakṣitatvāt sahitayoreva vyāsajyavṛttyakhaṇḍopādhirūpadevatātvasvīkārāt ।
ataeva dvandvānta ityādipravādastu yatroddeśyatvena sāhityāvivakṣā tatreti dhyeyam ।
ataḥ kevalāgnipadādutpannastaddhito nānyasāpekṣasya devatātvamabhivadituṃ kṣamaḥ; sāmarthyavighātāpatteḥ ।
yattu agnidevatākatvamavivakṣitamiti, tanna; tathātve na tāvatprakṛtadravyatvamātraṃ apūrvasādhanalakṣakam; tasya devatātaddhitenānukteḥ ।
nāpi haviṣṭvam; tatparatvasya devatāvācitvapratītiṃ vinānupapatteḥ ।
nahi haviṣi vācye devatātaddhita eveti smṛtyā niyamyate; tadvācitve api saṃbandhasāmānyataddhitasya sattvāt ।
ataḥ prathamāvagatasya devatātvasyaivoddeśyatāvacchedakatvam ।
tasya cānuyogipratiyogisāpekṣatvāt havirārtinyāyenār "dhamantarvedī" tivadagnidevatākahaviṣṭvasyaiva lakṣaṇayoddeśyatāvacchedakatvasiddhiḥ ।
tena ca puroḍāśaṃ caturdhā karotī"ti sāmānyavacanasyopasaṃhāraḥ ।
tasmādāgneyasyaiva puroḍāśasya caturdhākaraṇam ।। iti pañcadaśamupasaṃhārādhikaraṇam ।।
iti śrīkhaṇḍadevakṛtau bhāṭṭadīpikāyāṃ tṛtīyādhyāyasya prathamaḥ pādaḥ ।। pūrvādhikaraṇoktasarvārthatvāpavādādāpavādikīmanantarasaṅgatiṃ saṃśayaṃ ca spaṣṭatvādanullikhya viṣayapradarśanapūrvakaṃ pūrvapakṣamāha darśeti ।
vākyabhedāpatteriti ।।
paurṇamāsyadhikaraṇoktarītyā agnidevatātvasya kārakatāsaṃbandhena bhāvanāyāmanvayasya vyutpannatvāt dravye anvaye avyutpannānvayanibandhanavākyabhedāpattirityarthaḥ ।
ato atra dvitīyayā taddhitārthasyoddeśyatāpratītestasyaca sarvanāmārthakatvāt svavākyopāttābhāve prākaraṇikaparāmarśitvāt prakṛtahavirmātroddeśāvagateragnisaṃbandhitvarūpaviśeṣaṇasyāvivakṣitatvāt haviṣṭvamuddeśyatāvacchedakam, athavā dravyasaṃkocaparihārāya taddhitasya saṃbandhasāmānyarthatvāṅgīkāreṇāgnaḥ kārakatvābhāvena dravye apyanvayavyutpatteḥ viśeṣaṇasyāpi vivakṣopapattyā agnisaṃbandhihaviṣṭvaṃ voddeśyatāvacchedakaṃ vaktavyam ।
tādṛśoddeśyatāvacchedakarūpākrāntatvasya sarvatrāviśeṣāt prathame pakṣe aṅgapradhānasādhāraṇahavirmātre dvitīye agnisaṃbandhimātrājyasādhāraṇyena caturdhākaraṇasiddhirityabhipretya pūrvapakṣamupapādayati apitviti ।
asticeti ।।
agnisaṃbandhasya havirnirūpitadevatātvādhiṣṭhānakatvarūpasyaivāśrayaṇāt tasya cāgnīṣomīyaindrāgnādiṣvapi sattvamityarthaḥ ।।
dravyaparatvavivakṣāyāṃ pracuraprayogādanuśāsanācca devatātvaviśiṣṭadravya eva śaktikalpanāt saṃbandhasāmānyārthakatve lakṣaṇāpattestatparihārāyāgnidevatākahaviṣṭvasyoddeśyatāvacchedakatvāṅgīkāre api prakārāntareṇa pūrvapakṣasiddhimāha astuveti ।
pratyekamabhisaṃbandhāditi ।।
yathaiva aghaṭapaṭāvānaye' tyatra karmatvaṃ dvandvānte vibhakteḥ śrūyamāṇatvāt pratyekaṃ bhavati ।
evaṃ taddhitasyāpyante śravaṇāt tadarthadeyatātvasyāpi tyajyamānadevatoddeśakarmatvarūpasya vyāsaktatvāsaṃbhavācca pratyekameva devatātvāṅgīkārāt dvidevatye'pi tatsadbhāvāt caturdhākaraṇaṃ prāpyetaivetyarthaḥ ।।
akhaṇḍopādhīti ।।
tena dampatyoḥ kartṛtvasyeva devatātvasyāpyakhaṇḍopādhirūpasya vyāsaktatvāvirodha ityarthaḥ ।
ghaṭapaṭāvityatra tu tayoruddeśyatvena tatsāhityasyāvivakṣitatvāt tatra pratyekameva karmatvaṃ yuktamiti vaiṣamyopapādanāyāha ata eveti ।
tasyeti ।।
"sūktahaviṣoriṣṭi"riti smaraṇena dravyamātrasya taddhitenānukterityarthaḥ ।।
niyamyata iti ।।
yena haviḥparatvaṃ prathamata evāvabudhyetetyarthaḥ ।
ato devatātaddhitasya sūktahavirvācyatvaniyamakaraṇādupajīvyasya prathamāvagatasya devatātvasyaivāpūrvasādhanatvalakṣakatvopapattyā prātītikoddeśyatāvacchedakatvamityāha ata iti ।।
nanu evamapi vakṣyamāṇaśātapathaśrutimūlena "ubhau vā aviśeṣādi"ti kātyāyanavacanena agnīṣomīye api tatprāpteḥ kathaṃ tasya āgneyamātraviṣayatāsiddhirityato niyāmakamāha tenaceti ।।
"taṃ caturdhākṛtvā puroḍāśaṃ barhiṣadaṃ karotī"ti śatapathagataṃ vākyaṃ tacchabdena puroḍāśaparāmarśena puroḍāśamātrasya caturdhākaraṇavidhāyakamevārthato dhṛtam ।
etādṛśopasaṃhārānaṅgīkāre śākhāntarīyatve api pratyakṣavākyavihitasya puroḍāśamātracaturdhākaraṇasya sarvathā bādhāyogāt vikalpāpattiḥ, āgneyapadasyaiva puroḍāśasāmānyalakṣaṇayā tena sahopasaṃhārakalpane śakyatāvacchedakānavacchinnapadārthalakṣaṇāpattiśca, ataḥ puroḍāśapadasyaiva śakyatāvacchedakāvacchinnāgneyamātraparatvalakṣaṇayā upasaṃhāraḥ ।।
ataevoktam "sāmānyavidhiraspaṣṭaḥ saṃhriyeta viśeṣataḥ" ।।
iti ।।
ataśca sāmānyaśāstrasya prathamapravṛttikatvābhāvāt phalataḥ parisaṅkhyāvāntarabhedastanmātre saṃkocarūpopasaṃhāraḥ sāmānyavākyasyeti śruterapyāgneyamātraviṣayatvāt kātyāyanavacanaṃ hetūpanyāsādapramāṇamityarthaḥ ।।
naca śātapathavākye caturdhākaraṇottarakālatvaviśiṣṭabarhiṣatkaraṇabhāvanāyā bhakṣāṅgatvena vidhānāt kramaviśeṣaṇatayānūdyamānasya caturdhākaraṇasya vidhyabhāve kathaṃ tasya tadviṣaye sāmānyavidhitvaṃ iti vācyam; śākhāntarīyatvena tacchākhīyānpratītyabhyudayaśiraskatvaphalakalpanayā viśiṣṭavidhyaṅgīkāreṇa tasyāpi vidhānopapatteḥ ।
etena parasparopasaṃhāre sāmānyavidhisārthakyasaṃbhave api anyataropasaṃhāre sāmānyavidhivaiyarthyamapi parihṛtam; abhyudayaśiraskatvaphalakatayā sārthakyāt ।
evamevaikaśākhīyavākyadvayopasaṃhāre api draṣṭavyam ।
etena anuṣṭhānaviśeṣāpekṣitatvarūpāspaṣṭatvasya puroḍāśavākye asaṃbhave api iha barhiṣatkaraṇasya vidhānena caturdhākaraṇāṃśe anuvādatvapratītestasyaca yathāprāptyapekṣatvāt tasyāśca āgneyavākyena viśeṣaviṣayatvāt sāmānyavākyasya viśeṣaparyavasāyitvenopasaṃhāratvopapādanaṃ somanāthakṛtaṃ apāstam; ।।
viśeṣataḥ prāptatve api sarvapuroḍāśapratipattitvena vidhitvasaṃbhave anuvādatvāyogāt tena viśeṣaparyavasāyitvānupapatteḥ ।
ato yadaivānena vidhānamārabhyate, tadaiva sarvasādhāraṇapratibandhaphalamupasaṃhāratvaṃ vaktavyam ।
tatracānirdhāritaviśeṣatayā viśeṣānvayayogyatvarūpāspaṣṭatvasya sāmānyavākye tadabhāvarūpaspaṣṭatvasyaca viśeṣavākye saṃbhavo astyevetyabhipretyaivoddeśyatāvacchedakānavacchinne lakṣaṇāpattyā sāmānyavākyasya na viśeṣopasaṃhārakatvamityuktaṃ pūjyapādairiti bhāvaḥ ।।
siddhāntamupasaṃharati tasmāditi ।।
prayojanaṃ spaṣṭatvāt noktam ।।
iti pañcadaśamupasaṃhārādhikaraṇam ।।
----