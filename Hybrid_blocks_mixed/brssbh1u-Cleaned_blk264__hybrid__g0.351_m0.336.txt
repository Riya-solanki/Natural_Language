--- source: brssbh1u-Cleaned.txt | block: 264 | label: hybrid | g:0.351 m:0.336 ---

yathā śālagrāme hariḥ ।
tatrāsya buddhivijñānaṃ grāhakam ।
sarvagato apīśvarastatropāsyamānaḥ prasīdati ।
vyomavaccaitaddraṣṭavyam ।
yathā sarvagatamapi sadvyoma sūcīpāśādyapekṣāyārbhakauko aṇīyaśca vyapadiśyate, evaṃ brahmāpi ।
tadevaṃ nicāyyatvāpekṣaṃ brahmaṇor'bhakaukastvamaṇīyastvaṃ ca na pāramārthikam ।
tatra yadaśaṅkyate, hṛdayāyatanatvādbrahmaṇo hṛdayāyatanānāṃ ca pratiśarīraṃ bhinnatvādbhinnāyatanānāṃ ca śukādīnāmanekatvasāvayavatvānityatvādidoṣadarśanādbrahmaṇo api tatprasaṅga iti, tadapi parihṛtaṃ bhavati ।।