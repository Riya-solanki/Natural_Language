--- source: sa_vAmana-kAvyAlaMkArasUtra-Cleaned.txt | block: 92 | label: hybrid | g:0.364 m:0.427 ---

yatyātmakaṃ hi vṛttamiti bhinnavṛtta eva yatibhraṣṭasyāntarbhāvānna pṛthaggrahaṇaṃ kāryamata āha 
na, lakṣaṇaḥ pṛthaktvāt ।।
nāyaṃ doṣaḥ lakṣaṇo lakṣaṇasya pṛthaktvāt । anyaddhi lakṣaṇaṃ vṛttasyānyacca yateḥ । gurulaghuniyamātmakaṃ vṛttam । virāmātmikā ca yatiriti ।।
virūpapadasaṃdhi visaṃdhiḥ ।।
padānāṃ sandhiḥ padasandhiḥ । sa ca svarasamavāyarūpaḥ pratyāsattimātrārūpo vā । sa virūpo yasminniti vigrahaḥ ।।
padasaṃdhervairūpyaṃ viśleṣo'ślīlatvaṃ kaṣṭatvaṃ ca ।।
viśleṣo vibhāgena pāruṣyamiti । viśleṣo yathā