--- source: brssgo1u-Cleaned.txt | block: 207 | label: hybrid | g:0.366 m:0.422 ---

atrocyate- tathā sati tadeva brahmānandamaya ātmāvayavī tadeva ca brahmapucchaṃ pratiṣṭhāvayava ityasāmañjasyaṃ syāt ।
anyataraparigrahe tu yuktaṃ abrahma pucchaṃ pratiṣṭhā' ityatraiva brahmanirdeśa āśrayituṃ, brahmaśabdasaṃyogāt ।
nānandamayavākye brahmaśabdasaṃyogābhāvāditi ।
apica brahma pucchaṃ pratiṣṭhā ityuktatvedamucyate- atadapyeṣa śloko bhavati ।
asanneva sa bhavati ।
asadbrahmeti veda cet ।
asti brahmeti cedveda ।
santamenaṃ tato viduriti' asmiṃśca śloke ananukṛṣyānandamayaṃ, brahmaṇa eva bhāvābhāvavedanayorguṇadoṣābhidhānādgamyate abrahma pucchaṃ pratiṣṭhā' ityatra brahmaṇa eva svapradhānatvamiti ।
na cānandamayasyatmano bhāvābhāvāśaṅkā yuktā, priyamodādiviśeṣasyānandamayasya sarvalokaprasiddhatvāt ।
kathaṃ punaḥ svapradhānaṃ sadbrahma, ānandamayasya pucchatvena nirdiśyate- abrahma pucchaṃ pratiṣṭhā' iti ।