--- source: brssgo3u-Cleaned.txt | block: 156 | label: hybrid | g:0.359 m:0.482 ---

svapnasya bhrāntimātratve tatsūcito apyarthaḥ satyo na syāditi śaṅkottaratvena sūtrāntaraṃ vyācaṣṭe-māyetyādinā ।
mantreṇa devatānugraheṇauṣadhisevayā vā svapnaḥ satyasūcakāścet satyāḥ syurityata āha-tatrāpi bhavatu nāmeti ।
satyaharṣahetorapi śuktirūpyasya satyatvādarśanāditi bhāvaḥ ।
yathā kṛṣidvārā lāṅgalasya gavādijīvananimittatvaṃ tathā svapnabhokturadṛṣṭadvārā svapnasṛṣṭinimittatvaṃ na tu kumbhaṃ prati kumbhakārasyeva sākṣād svapnakartṛtvaṃ sāmagryabhāvabādhayoruktatvādityāha-yaduktamityādinā ।
tathāca svapnasya sakartṛkatvaṃ mukhyaṃ nāstīti hetvasiddhiriti bhāvaḥ ।
śrutitātparyavirodhācca na svapnasatyatetyāha-apiceti ।
vyatikaraḥ saṃkaraḥ, śrutyātatparatayetyarthaḥ ।
jāgaritādaviśeṣāditi bhāvaḥ ।
phalitamāha-tasmāditi ।
eteneti ।
bhāktatvenetyarthaḥ ।
dvitīyasūtroktaprājñakartṛkatvaheturapi svapnasya kiṃ śrutisiddha uta prājñasya sarveśvaratvāt siddhaḥ, nādya ityāha-yadapyuktamityādinā ।
svayaṃ vihatya jāgraddehaṃ niśceṣṭaṃ kṛtvā, svayaṃ vāsanayā nirmāya, svena bhāsā svīyabuddhivṛttyā svena jyotiṣā svarūpacaitanyena ca svapnamanubhavatītyarthathaḥ ।
na kevalaṃ bṛhadāraṇyake jīvasya svapnakartṛtvaṃ śrutaṃ kintu kāṭhake apītyāha-ihāpīti ।
jīvoktau brahmaprakaraṇavirodha ityata āha-tasya tviti ।
evaṃ hetoḥ śrutisiddhatvaṃ nirasya dvitīyamaṅgīkaroti-na cāsmābhiriti ।
tarhi hetusiddheḥ svapnasya satyatvamityāśaṅkya satyatvaṃ vyāvahārikaṃ pāramārthikaṃ veti vikalpya vyavahārakāle bādhadarśanāt, nādya ityāha-pāramārthikastviti ।
dvitīye dṛṣṭāntasya sādhyavaikalyamityāha-naceti ।
kastarhi svapnasya jāgrato viśeṣo atra kathyata ityāśaṅkya prātibhāsikatvamityāha-prāgiti ।।