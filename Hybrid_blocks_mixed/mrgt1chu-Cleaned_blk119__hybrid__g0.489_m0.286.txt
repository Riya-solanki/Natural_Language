--- source: mrgt1chu-Cleaned.txt | block: 119 | label: hybrid | g:0.489 m:0.286 ---

tad etat kṣaṇikatvaṃ saṃvedanasya nairātmyabhāvanābhyupagamanaṃ ca na yuktaṃ svasaṃvedanasiddhasya sthirarūpasyāparokṣasyātmanaḥ prakāśanāt ।। 
nanu sadṛśaparāparakṣaṇotpattivipralabdhatvāt sthairyam asyāropitam ity uktam ।। 
tad ayuktaṃ svātmani kriyāvirodhād adhyāropānupapatteḥ ।। 
yad api kṣaṇabhaṅgasādhanārtham akṣaṇikasya kramayaugapadyābhyām arthakriyāvirodhāt sattāyā evāsiddhatvād yat sat tatkṣaṇikam ity anumāpanaghaṭanaṃ kṛtaṃ tatsvasaṃvedanalakṣaṇapramāṇabādhitatvād ayuktam akṣaṇikasya sataḥ sarvasya svasaṃvedanasyānubhavasiddhatvāt anaikāntikaṃ ca sarvasya sataḥ kṣaṇikatvena vyāptipradarśane sati akṣaṇikasya paramārthasato vaidharmyadṛṣṭāntasyāsaṃbhavād vipakṣavyāvṛttyadarśanena hetoḥ kevalānvayino gamakatvābhāvāt ।। 
viruddhaś cāyam asattvākhyo hetuḥ sādhyaviparyayeṇākṣaṇikatvena sarvārthakriyākāriṇi ghaṭādau siddhavyāptikatvāt ।। 
yad apy etad vyāptisādhanārthaṃ nityasya kramayaugapadyābhyām arthakriyāvirodhād iti hetvantaraṃ tad apy āśrayāsiddhatvād ayuktam ।। 
na hi nityaḥ kaścid artho bhavadbhir abhyupagato yatrāyaṃ hetuḥ siddhaḥ syāt ।। 
na cānityasyāpi maṇyāder arthasya krameṇānekadeśasthāṃs tāṃs tān bhāvān prakāśayato yugapac caikagṛhagatān ghaṭapaṭādīn avabhāsayataḥ kaścid virodhaḥ ।। 
api ca na tāvat kṣaṇikaṃ saṃvedanam anekakṣaṇanirvartyārthakriyānuṣṭhānasamartham utpattyanantaraṃ dhvaṃsinas tadupapattyayogāt ।। 
na cāropitaṃ sthairyaṃ tattadvyāpāranirvartanakṣamaṃ tasya ca svātmany adhyāropānupapatter ity uktatvāt ।। 
āropyasya cāvastutvenārthakriyānuṣṭhānam asaṃbaddham ।। 
vastutve ca sthirasyāvabodhasyātmarūpatvenāsmābhir abhyupagamān nāsti bhedaḥ ।। 
kṣaṇavyatiriktaś ca sattāsantāno na kathaṃcid upalabhyate tasmāt karmānuṣṭhānadarśanānyathānupapattyā vastusiddham evāsya cidātmanaḥ sthairyam ।। 
itaś caitat kṣaṇikatvam ayuktaṃ karmaṇo bhogāt ।। 
kṣaṇāntarānanvayini vijñāne karmabhogo anupapannaḥ yenaiva hi dṛṣṭaṃ sevākṛṣyādi karma kṛtaṃ tam eva tasya bhoktāram upalabhāmahe ।। 
dṛṣṭavac cādṛṣṭakalpanā yuktimatī ।। 
yady ubhayajanmani śarīrādibhede apy abhinna eka eva bhoktābhyupagamyate tadā hi karmaphalabhogo nirbādho bhavati ।। 
atha caityavandanākhyaṃ karmānyena kṛtam anyasyaiva tatphalena svargādinā yoga ity akṛtābhyāgamakṛtavipraṇāśaprasaṅgo durnivāraḥ ।। 
uktaṃ ca śrīmataṅge kṛtam ekena yat karma tadvipākaṃ paraḥ katham ।। 
prāpnoti yuktidaurbalyād iti ।। 
nanu nāyaṃ doṣaḥ aihikasya karmaṇo labdhaśarīreṇa jñānasantānena paratra bhogopapatteḥ ।। 
tad ayuktam aśarīrasya jñānasantānasya sadbhāve pramāṇābhāvāt ।। 
karmaphalabhogānyathānupapattyā vijñānasantānasiddhis tatsiddhyā ca karmaphalabhoga ity anupapannam asthairyaṃ saṃvedanasya ।। 
itaś ca kṣaṇikaṃ saṃvedanam ity asat ।। 
kuta ity āha atītānubhavasmṛteḥ atītaḥ samatikrānto yasyānubhavas tasya smaraṇāt ।। 
yadā hi sthirasva bhāva ubhayakālānusaṃdhātā ātmābhyupagamyate tanubhūtaviṣayāsaṃpramoṣarūpaṃ smaraṇam upapadyate na tu kṣaṇikatve ।। 
na hi prāktanakṣaṇānubhūtasukhaduḥkhādisaṃvedanaṃ vartamānena kālāntarabhāvinā vā kṣaṇena smartuṃ śakyaṃ tasyānyatvāt yathā na devadattānubhūtaṃ tatputraḥ smarati ।। 
dṛśyate ca śaiśavādyanubhūtaṃ yauvanasthāvirādyavasthāsu smaryamāṇam ।। 
sāceyam atītānubhavasmṛtiḥ kṣaṇikatāṃ vijñānasya nirasyati na tu sthirasvabhāvam ātmānam anumāpayati tasya svasaṃvedanasiddhasya svānubhūtyekapramāṇatvāt ।। 
tad evaṃ karmopabhogād atītānubhavasmṛteś ca na kṣaṇikatvam upapadyate citaḥ ।। 
tad āha ।।