--- source: sa_udIcyazyAmilaka-pADatADitaka-Cleaned.txt | block: 28 | label: hybrid | g:0.5 m:0.5 ---

tatas tataḥ kiṃ bravīṣi - atha sakhe samupasthitasya jaghanaṃ raśanātyāgād viviktatarabimbam pāṇibhyāṃ vrīḍitayā nimīlite me anayā nayane iti dhik tvām astu avikatthana, udvejanīyo hy asi nindyaś cāryajanasya saṃvṛttaḥ kiṃ bravīṣi - evam apy anugṛhīto asmi na tvayā mahābhārate śrutapūrvam yasyāmitrā na bahavo yasmān nodvijate janaḥ yaṃ sametya na nindanti sa pārtha puruṣādhamaḥ iti bho, etat khalu ḍiṇḍitvaṃ nāma tathāpi - sādhu bhoḥ, prīto asmi bhavato anena ḍiṇḍitvena sarvathā viṭeṣv ādhirājyam arhasi ayam idānīm āśīrvādaḥ kiṃ bravīṣi - avahito'smīti śrūyatām prabhātam avagamya pṛṣṭham upagūhya suptasya te pragalbham adhiruhya pārśvam apavāsasaikoruṇā tathaiva hi kacagraheṇa parivartya vaktrāmbujaṃ pibatv atha ca pāyayatv adharam ātmanas tvāṃ priyā