--- source: brssgo2u-Cleaned.txt | block: 265 | label: hybrid | g:0.374 m:0.441 ---

svābhāvikī pradhānapravṛttirna bhavatīti sthāpitam ।
athāpi nāma bhavataḥ śraddhāmanurudhyamānāḥ svābhāvikīmeva pradhānasya pravṛttimabhyupagacchema tathāpi doṣo anuṣajyetaiva ।
kutaḥ ।
arthābhāvāt ।
yadi tāvatsvābhāvikī pradhānasya pravṛttirna kiñcidanyadihāpekṣata ityucyeta tato yathaiva sahakāri kiñcinnāpekṣata evaṃ prayojanamapi kiñcinnāpekṣiṣyate ityataḥ pradhānaṃ puruṣasyārthaṃ sādhayituṃ pravartata itīyaṃ pratijñā hīyeta ।
sa yadi brūyātsahakāryeva kevalaṃ nāpekṣate na prayojanamapīti ।
tathāpi pradhānapravṛtteḥ prayojanaṃ vivektavyaṃ bhogo vā syādapavargo vobhayaṃ veti ।
bhogaścetkīdṛśo anādheyātiśayasya puruṣasya bhogo bhavet ।
anirmokṣaprasaṅgaśca apavargaścetprāgapi pravṛtterapavargasya siddhatvātpravṛttiranarthikā syāt ।
śabdādyanupalabdhiprasaṅgaśca ।
ubhayārthatābhyupagame api bhoktavyānāṃ pradhānamātrāṇāmānantyādanirmokṣaprasaṅga eva ।
nacautsukyanivṛttyarthā pravṛttiḥ ।
nahi pradhānasyācetanasyautsukyaṃ saṃbhavati ।
naca puraṣasya nirmalasya niṣkalasyautsukyam ।
dṛkśaktisargaśaktivaiyarthyabhayāccetpravṛttistarhi dṛkśaktyanucchedavatsargaśaktyanucchedātsaṃsārānucchedādanirmokṣaprasaṅga eva ।
tasmātpradhānasya puruṣārthā pravṛttirityetadayuktam ।।