--- source: sastrdiu-Cleaned.txt | block: 136 | label: hybrid | g:0.25 m:0.455 ---

kiñcāśakyameva śrutyā prapañcasyāsatyatvaṃ boddhum ।
budhyamāne hi śrutirapi prapañcāntargatatvādasatī boddhavyā syāt ।
kathaṃ ca śrutyaiva śruterasatvaṃ budhyeta ।
asatvena hi pratīyamānā na pramāṇaṃ syāt ।
pramāṇatve tvavasthite sattayā pratīyamānāyāḥ śruterna mithyātvaṃ śakyaṃ vaktum ।
nahyekasyaiva vastuno yugapadeva sattvamasatvaṃ ca samuccitya boddhuṃ śakyam, anyataropamardena hyanyataradbuddhāvārohati ।
tataśca śrutirastīticet, na prapañcāpalāpaḥ saṃbhavati ।।