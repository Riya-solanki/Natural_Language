--- source: brssbh1u-Cleaned.txt | block: 353 | label: hybrid | g:0.361 m:0.496 ---

itaśca parameśvara eva bhūtayonirnetarau śārīraḥ pradhānaṃ vā ।
kasmāt ।
viśeṣaṇabhedavyapadeśābhyām ।
viśinaṣṭi hi prakṛtaṃ bhūtayoniṃ śārīrādvilakṣaṇatvena- a divyo hyamūrtaḥ puruṣaḥ sabāhyābhyantaro hyajaḥ ।
aprāṇo hyamanāḥ śubhraḥ' iti ।
nahyetaddivyādiviśeṣaṇamavidyāpratyupasthāpitanāmarūpaparicchedābhimāninastaddharmānsvātmani kalpayataḥ śārīrasyopapadyate ।
tasmātsākṣādaupaniṣadaḥ puruṣa ihocyate ।
tathā pradhānādapi prakṛtaṃ bhūtayoniṃ bhedena vyapadiśati- aakṣarātparataḥ paraḥ' iti ।
akṣaramavyākṛtaṃ nāmarūpabījaśaktirūpaṃ bhūtasūkṣmamīśvarāśrayaṃ tasyaivopādhibhūtaṃ sarvasmādvikārātparo yo avikārastasmātparataḥ para iti bhedena vyapadeśātparamātmānamiha vivakṣitaṃ darśayati ।
nātra pradhānaṃ nāma kiñcitsvatantraṃ tattvamabhyupagamya tasmādbhedavyapadeśa ucyate ।
kiṃ tarhi yadi pradhānamapi kalpyamānaṃ śrutyavirodhenāvyākṛtādiśabdavācyaṃ bhūtasūkṣmaṃ parikalpyeta parikalpyatām ।
tasmādbhedavyapadeśātparameśvaro bhūtayonirityetadiha pratipādyate ।।