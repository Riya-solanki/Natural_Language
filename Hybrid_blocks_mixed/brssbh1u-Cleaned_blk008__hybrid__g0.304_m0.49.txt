--- source: brssbh1u-Cleaned.txt | block: 8 | label: hybrid | g:0.304 m:0.49 ---

ucyate- nityānityavastuvivekaḥ, ihāmutrārthabhogavirāgaḥ, śamadamādisādhanasaṃpat, mumukṣutvaṃ ca ।
teṣu hi satsu prāgapi dharmajijñāsāyā ūrdhvaṃ ca śakyate brahmajijñāsituṃ jñātuṃ ca na viparyaye ।
tasmādathābdena yathoktasādhanasaṃpattyānantaryamupadiśyate ।
ataḥśabdo hetvarthaḥ ।
yasmādveda evāgnihotrādīnāṃ śreyaḥsādhanānāmanityaphalatāṃ darśayati- atadyatheha karmacito lokaḥ kṣīyata evamevāmutra puṇyacito lokaḥ kṣīyate' ityādiḥ ।
tathā brahmavijñānādapi paraṃ puruṣārthaṃ darśayati- abrahmavidāpnoti param' ityādiḥ tasmādyathoktasādhanasaṃpattyanantaraṃ brahmajijñāsā kartavyā ।
brahmaṇo jijñāsā brahmajijñāsā ।
brahma ca vakṣyamāṇalakṣaṇaṃ ajanmādyasya yataḥ' iti ।
ata eva na brahmaśabdasya jātyādyarthāntaramāśaṅkitavyam ।