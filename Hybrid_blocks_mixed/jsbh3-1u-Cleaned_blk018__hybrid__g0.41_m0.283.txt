--- source: jsbh3-1u-Cleaned.txt | block: 18 | label: hybrid | g:0.41 m:0.283 ---

( adhikaraṇam । ) (a pā adhi) arthaikatve ।।
jyotiṣṭome aruṇayā ekahāyanyā piṅgākṣyā somaṃ krīṇātīti śrutam ।
tatrāruṇaśabdo aruṇaguṇavacano aruṇatvajātivacano vā na tu viśiṣṭavyaktivacanaḥ ।
tṛtīyayā ca śakyasyaiva karaṇatvamucyate, na tu tadarthaṃ dravyalakṣaṇā ।
ṭābādyartho api tatraiva sāmānādhikaraṇyenānvīyate, na tu tadarthamapi vyaktilakṣaṇā; avyutpattyāpatteḥ ।
yathācaivaṃ sati guṇavacanānāmāśrayato liṅgavacanāni bhavantītyādyanuśāsanopapattistathā kaustubhe draṣṭavyam ।
ekahāyanyādipadānāṃ tu bahuvrīhitvādavayavārthaviśiṣṭānyapadārtharūpe dravya eva śaktiriti prāñcaḥ ।
anyapadārthe padadvayasya lakṣaṇeti tu bahavaḥ ।
naca dravyasyaikenaiva padena vidhisaṃbhave itareṇa vidhyanupapattirvaiyarthyaṃ ceti vācyam; ubhayoryugapatpravṛttervihitavidhānābhāvāt, guṇāntaraparatvena sārthakyācca ।
śakyate tvatrāpi āruṇyanyāyena lakṣaṇāpi neti vaktum; samāsānuśāsanasya matubādyanuśāsanavadupapatteḥ ।
dravye pārṣṭhakaguṇasaṃbandhopapādanañca pramāṇāntarapramitadravyamādāyopapādanīyamiti na kaścit virodhaḥ ।
tadihāruṇyasya yogyatve api kārakatvenāvyutpannasya vākyīyadravyādyanvayasyāyogādvyutpannatve api cāmūrtatvenāyogyasya vākyīyakriyānvayāyogāttatovicchinnasya prakaraṇakalpitaśrutānumitaikadeśaniṣpannena vākyenāruṇayā prakṛtāpūrvasādhanībhūtadravyaparicchedaṃ bhāvayedityākareṇa prākaraṇikasarvadravyāṅgatvamiti prāpte na yogyatājñānaṃ śābdabodhaheturapi tu ayogyatāniścayasya pratibandhakatāmātram ।
ataśca pratibandhakatābhāvasattve āruṇyasyāpi kriyānvayabodhopapatteḥ ।
paścācca yogyatāgaveṣaṇāyāmāruṇyasya pārṣṭikadravyasaṃbandhopapatterna tato vicchedāśaṅkā ।
ataeva prathamataḥ somakrayāruṇyādisakalakārakaviśiṣṭabhāvanāvidhānottaraṃ krayasya somasaṃbandhavelāyāmāruṇyāditrikasya matvarthalakṣaṇayā krayasaṃbandhāvagatau paścādviśeṣaṇavidhitrayakalpanayā teṣāṃ krayāṅgatvāvagame jāte paścātparicchedakībhūtadravyādyapekṣāyāṃ parṣṭiko aruṇaikahāyanyoḥ parasparaṃ viśeṣaṇaviśeṣyabhāvamātreṇa saṃbandho dravyaviśeṣasaṃbandhaśceti draṣṭavyam ।
tataśca yuktaṃ krayasādhanībhūtaikahāyanyāmeva niveśa āruṇyasya, na tu vāsaḥprabhṛtiṣu krayadravyāntareṣu ।
na ca yaveṣviva somaprāptisādhanakrayadravyatvāviśeṣāt prāptyāśaṅkā ।
teṣāṃ krayāntaradravyatvāt ।
bhinnāhi guṇādatra krayāḥ ।
na ca vikretrānativaśādutpattiśiṣṭadravyāvarodhe api dravyāntaraniveśasaṃbhavaḥ; ekadravyānatasyaiva vikretuḥ saṃpādanīyatvāt ।
anyathādakṣiṇānāmapi prasaṅgabādhānāpatteḥ ।
na ca daśabhiḥ krīṇātīti vacanameva niveśatātparyagrāhakam ।
tasya krayasamuccayaparatvenāpyupapattau guṇanyāyasiddhabhedāpavādakatvāyogāt ।
na ca krayabhede api ekasomaprāptyarthatvāviśeṣāt krayāntaradravye api āruṇyasya niveśāśaṅkā ।
āruṇyaviśiṣṭavijātīyakrayavidhyanyathānupapattikalpitasya viśeṣaṇavidheḥ pārṣṭhikānvayasya vānatiprasaktasyaiva kalpanīyatayā vijātīyakrayajanyānativiśeṣasya vijātīyakrayatvasyaiva vā vivakṣitatvenātiprasaṅgaśaṅkānupapatteḥ ।
yathā caivaṃ sati trivatse sarvakrayadravyasthānāpanne niveśastathākaustubhe draṣṭavyam ।। ।।