--- source: grasht_u-Cleaned.txt | block: 36 | label: hybrid | g:0.408 m:0.378 ---

sarvaṃ samīkartumāha amṛtatvamityādi ।।
te svātmanā ātmanā saha yogakartṛkā yogino yathā haramūrtau mahādevaśarīre līnāḥ santaḥ amṛtatvaṃ bhajante muktatvaṃ prāpnuvanti ।।
muktiḥ kaivalyanirvāṇaśreyoniḥśreyasāmṛtam ityamaraḥ ।।
tadvattenaiva prakāreṇa rasarāje pārade kavalitagagane grāsīkṛtābhrake sati hemalohādyā līnāḥ santa amṛtatvaṃ pīyūṣabhāvaṃ bhajante amarīkaraṇayogyā bhavanti ।।
hema ca lohaśca hemalohau ādyau yeṣāṃ vā hemasaṃjñako loha ādyo yeṣāṃ te tathoktāḥ ।।
abhrake kavalite sati cāraṇā syānnānyatheti ।।