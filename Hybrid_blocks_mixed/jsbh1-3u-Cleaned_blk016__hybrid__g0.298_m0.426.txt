--- source: jsbh1-3u-Cleaned.txt | block: 16 | label: hybrid | g:0.298 m:0.426 ---

itipūrvatanasiddhāntasūtrasyehapūrvapakṣatvamabhi pretya sautraṃ pūrvapakṣaṃ viṣayapradarśanapūrvakamāha anibaddhānāmiti ।।
(ācārātmatuṣṭyoraprāmāṇyapūrvapakṣaḥ) nibaddhācāraviṣayavacanānāṃ smṛtitvenaiva prāmāṇyāt tasya ca vakṣyamāṇākṣepahetorasaṃbhavāt anudāharaṇatvaṃ sūcayituṃ anibaddhānāmityuktam ।
vasantotsavādītyādipadena tattaddeśabhinnācāramātrasya tathā abhojanavyatirekeṇa jalaṃ na pāsye' ityādi śrutismṛtyaviruddhasaṃkalpaviṣayāyāḥ śiṣṭātmatuṣṭeśca saṃgrahaḥ ।
ityādineti ।।
ādipadena "śrutiḥ smṛtiḥ sadācāraḥ svasyayat priyamātmanaḥ ।
samyak saṃkalpajaḥ kāmo dharmamūlamidaṃ smṛtam" ।
"yasmin deśe ya ācāraḥ" "ācāraścaiva sādhūnām" ityādīnāṃ saṃgrahaḥ ।
niścayāditi ।।
etacca kriyārūpāṇāmācārāṇāṃ aśabdarūpatvāt puruṣahitabodhakatvānupapatterapyupalakṣaṇam ।
evaṃ smṛtyadhikaraṇasādhitaprāmāṇyākṣepamupasaṃharati aprāmāṇyamiti ।।
(dharmabuddhyānuṣṭhānanibandhānācāraprāmāṇyasiddhāntaḥ) dharmabuddhyeti ।।
etadvyāvṛrtyaṃ svayameva sphuṭīkariṣyate ।
dharmabuddhyā śākyādibhiḥ anuṣṭhīyamānācāraprāmāṇyavyāvṛttaye vaidikairityuktam ।
sākṣāt paraṃparayā vā vedavihitakāritvalakṣaṇaśiṣṭatvaguṇairityarthaḥ ।
smṛtivadeveti ।।
(śrutismṛtiviruddhācārāprāmāṇyanirūpaṇam) śiṣṭatraivarṇikaparigraho nāsati vedamūlatve avakalpate iti lobhādikāraṇābhāve smṛtivadeva vedamūlatvamityarthaḥ ।
ata eva śrutismṛtiviruddhācaraṇeṣu satyapi dharmatvasmaraṇe mātulakanyāpariṇayādau śrutivirodhādeva virodhādhikaraṇanyāyena śrutimūlatvākalpanam ।
smṛtivirodhe tu vakṣyate ।
ataśca śrutismṛtyaviruddhānāṃ lobhādidṛṣṭamūlatayāsaṃbhāvitānāṃ sadācārāṇāṃ vedamūlatvam ।
ata eva smṛtau "śrutismṛtyaviruddho yassa sadācāra ucyate" ityuktam ityarthaḥ ।।
(dharmavyatikramādinā'cārāprāmāṇyaśaṅkā) atraca sakalasadācāramūlabhūtāyā ekasyā eva śrutermūlatvakalpanaṃ athavā bhinnānāmityatra nirṇayaḥ kaustubhe draṣṭavyaḥ ।
evañca aśabdarūpāṇāṃ ācārāṇāṃ ātmatuṣṭeśca mūlabhūtaśabdānumāpakatvena prāmāṇyaprayojakatve smṛtyadhikaraṇena siddhe api keṣāñcit śiṣṭairindravasiṣṭhādibhirdharmavyatikramādanuṣṭhīyamānānāṃ ahalyāgamanarūpabrahmahatyopakramarūpasāhasādīnāmapi prāmāṇyāpattiḥ ।
tathātmatuṣṭerapi "kasyacijjāyate tuṣṭiraśubhe apīha karmaṇi ।
śākyasya vā kuhetūktirvedabrāhmaṇadūṣaṇe ।
paśuhiṃsādisaṃbaddhayajñe tuṣyanti hi dvijāḥ ।
tebhya eva tu yajñebhyaḥ śākyāḥ krudhyanti pīḍitāḥ ।
śūdrānnabhojanenāpi tuṣyantyanye dvijātayaḥ ।
svamātulasutāṃ prāpya dākṣiṇātyaśca tuṣyati ।
anyetu savyalīkena cetasā tanna kurvate ।
" ityādivārtikoktarītyānavasthitatvāt vedamūlakatvāsaṃbhavāt prāmāṇyānāpattirityāśaṅkāṃ nirākartumāha vyatikrameti ।।
(dharmabuddhyānuṣṭhānābhāvena vyatikramādyaprāmāṇye api itareṣāṃ sadācārāṇāṃ prāmāṇyameveti nirūpaṇam) indravasiṣṭhādīnāṃ pūrvoktācaraṇasya "śrutisāmānyamātrādvā na doṣo atra bhaviṣyati ।
manuṣyapratiṣedhādvā tejobalavaśena ca ।
yathāvā nāviruddhatvaṃ tathā tadgamayiṣyate" ।
iti vārtikoktaprakāreṇa kaustubhādyupapāditena virodhaparihārasaṃbhavāt naiva viruddhatvam ।
dharmabuddhyā anuṣṭhīyamānatvābhāvācca na sadācāratvamapi ।
atasteṣāṃ lobhakāmādirūpadṛṣṭamūlatvānnaiva prāmāṇyam ।
evamātmatuṣṭerapi yatra tanmūlatvasaṃbhavaḥ, tadviṣaye aprāmāṇye api śrutismṛtyaviruddhātmatuṣṭeḥ saṃbhavatyeva tat ।
ataeva ātmatuṣṭerdharmajanakatvasandehe nirṇāyikāyāḥ "yadeva kiñcanānūcānobhyūhatyārṣaṃ tadbhavatī"ti vedenaiva prāmāṇyābhyanujñānāt dharmatvajñāpakatvasya smṛtāvapyukteḥ dharme jñāte jñāpakatayāpi prāmāṇyamavyāhatamevetyarthaḥ ।
etena nityānumeyatvasya pūrvameva nirākaraṇāt pratyakṣaśrutyanubhavasya svasmin pratyakṣabādhitatvāt śrutyanumāpakatvāsaṃbhavāt aprāmāṇyam iti nirastam; "yadeve"tiśrutereva pratyakṣapaṭhitāyā icchāviṣayasya dharmatvabodhikāyāḥ svasyānubhavasaṃbhavena tanmūlakatvopapatteḥ ।
atra matāntaranirāsaḥ kaustubhe draṣṭavyaḥ ।।
iti caturthaṃ ācāraprāmāṇyādhikaraṇam ।।
--- ( adhikaraṇam । )