--- source: brssgo1u-Cleaned.txt | block: 243 | label: hybrid | g:0.516 m:0.375 ---

satyaṃ darśitam ।
tathāpi mulakāraṇasya brahmaṇo aparigrahādākāśādevetyavadhāraṇaṃ, sarvāṇīti ca bhūtaviśeṣaṇaṃ nānukūlaṃ syāt ।
tathā aākāśaṃ pratyastaṃ yanti' iti brahmaliṅgaṃ aākāśo hyevaibhyo jyāyānākāśaḥ parāyaṇam' iti ca jyāyastvaparāyaṇatve ।
jyāyastvaṃ hyānāpekṣikaṃ paramātmanyevaikasminnāmnātam- ajyāyānpṛthivyā jyāyamantarikṣājjyāyāndivo jyāyānebhyo lokebhyaḥ' iti ।
tathā parāyaṇatvamapi paramakāraṇatvātparamātmanyevopapannataram ।
śrutiśca bhavati- avijñānamānandaṃ brahma rāterdātuḥ parāyaṇam' iti ।
api cāntavattvadoṣeṇa śālāvatyasya pakṣaṃ ninditvā, anantaṃ kiñcidvaktukāmena jaivalinā ākāśaḥ parigṛhītaḥ, taṃ cākāśamudgīthe saṃpādyopasaṃharati- asa eṣa parovarīyānudgīthaḥ sa eṣo anantaḥ' iti ।
taccānantyaṃ brahmaliṅgam ।
yatpunaruktaṃ bhūtākāśaṃ prasiddhibalena prathamataraṃ pratīyata iti, atra brūmaḥ- prathamataraṃ pratītamapi sat vākyaśeṣagatānbrahmaguṇāndṛṣṭvā na parigṛhyate ।
darśitaśca brahmaṇyapyākāśaśabdaḥ- aākāśo vai nāma nāmarūpayornirvahitā' ityādau ।
tathākāśaparyāyavācināmapi brahmaṇi prayogo dṛśyate- aṛco akṣare parame vyomandevā adhi viśve niṣeduḥ' asaiṣā bhārgavī vāruṇī vidyā parame vyomanpratiṣṭhitā' aoṃ kaṃ brahma khaṃbrahma' akhaṃ purāṇam' iti caivamādau ।
vākyopakrame api vartamānasyākāśaśabdasya vākyaśeṣavaśādyuktā brahmaviṣayatvāvadhāraṇā ।
aagniradhīte anuvākam' iti hi vākyopakramagato apyagniśabdo māṇavakaviṣayo dṛśyate ।
tasmādākāśaśabdaṃ brahmeti siddham ।।