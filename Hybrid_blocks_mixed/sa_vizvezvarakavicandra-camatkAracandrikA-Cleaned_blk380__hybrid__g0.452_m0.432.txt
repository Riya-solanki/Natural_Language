--- source: sa_vizvezvarakavicandra-camatkAracandrikA-Cleaned.txt | block: 380 | label: hybrid | g:0.452 m:0.432 ---

atra hrasvākṣarāṇāṃ saṃyuktapūrvatayā gurutve yadgāḍhatvaṃ tadaurjityaṃ nāma ।
antassaṃjalpasāmarthyaṃ śabdānāṃ saukṣmyamucyate ।।
yathā
bhūdhātuṃ kartṛbhāvādanugatamanunā mānayatyātmamāne paryāye saṃpadāṃ syādabhiparisahitaṃ vidviṣāṃ karmabhāvaḥ ।
puṃliṅge tvanmano abjaṃ spṛśati śivapadaṃ tvadgṛhālī na puṃsi strīliṅge śātravāṇāṃ nikhilamapi puraṃ siṅgabhūpālacandra ।।