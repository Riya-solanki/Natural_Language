--- source: brsvbh2u-Cleaned.txt | block: 78 | label: hybrid | g:0.364 m:0.438 ---

akṛte karmaṇi puṇye pāpe vā tatphalaṃ bhoktāramadhyāgacchet, tathā ca vidhiniṣedhaśāstramanarthakaṃ bhavet pravṛttinivṛttyabhāvāditi ।
mokṣaśāstrasya coktamānarthakyam ।
na cāvidyā kevaleti ।
layābhiprāyam ।
vikṣepalakṣaṇāvidyāsaṃskārastu kāryatvātsvotpattau pūrvaṃ vikṣepamapekṣate, vikṣepaśca mithyāpratyayo mohāparanāmā puṇyāpuṇyapravṛttihetubhūtarāgadveṣanidānaṃ, sa ca rāgādibhiḥ sahitaḥ svakāryairna śarīraṃ sukhaduḥkhabhogāyatanamantareṇa saṃbhavati ।
naca rāgādvaiṣāvantareṇa karma ।
naca bhogasahitaṃ mohamantareṇa rāgadveṣau ।
naca pūrvaśarīramantareṇa mohādiriti pūrvapūrvaśarīrāpekṣo mohādirevaṃ pūrvapūrvamohādyapekṣaṃ pūrvapūrvaśarīramityanāditaivātra bhagavatī cittamanākulayati ।
tadetadāha-rāgādikleśavāsanākṣiptakarmāpekṣā tvavidyā vaiṣamyakarī syāditi ।
rāgādveṣamohā rāgādayasta eva hi puruṣaṃ saṃsāraduḥkhamanubhāvya kleśayantīti kleśāsteṣāṃ vāsanāḥ karmapravṛttyanuguṇāstābhirākṣiptāni pravarttitāni karmāṇi tadapekṣā layalakṣaṇā avidyā ।
syādetat ।