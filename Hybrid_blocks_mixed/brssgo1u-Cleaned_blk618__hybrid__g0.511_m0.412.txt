--- source: brssgo1u-Cleaned.txt | block: 618 | label: hybrid | g:0.511 m:0.412 ---

atrocyate- prāgvivekavijñānotpatteḥ śarīrendriyamanobuddhiviṣayavedanopādhibhiraviviktamiva jīvasya dṛṣṭyādijyotiḥsvarūpaṃ bhavati ।
yathā śuddhasya sphaṭikasya svācchyaṃ śauklyaṃ ca svarūpaṃ prāgvivekagrahaṇādraktanīlādyupādhibhiraviviktamiva bhavati ।
pramāṇajanitavivekagrahaṇāttu parācīnaḥ sphaṭikaḥ svācchyena śauklyena ca svenarūpeṇābhiniṣpadyata ityucyate prāgapi tathaiva san ।
tathā dehādyupādhyaviviktasyaiva sato jīvasya śrutikṛtaṃ vivekavijñānaṃ śarīrātsamutthānaṃ vivekavijñānaphalaṃ svarūpeṇābhiniṣpattiḥ kevalātmasvarūpāvagatiḥ ।
tathā vivekāvivekamātreṇaivātmano aśarīratvaṃ saśarīratvaṃ ca, mantravarṇāt aaśarīraṃ śarīreṣu' iti, aśarīrastho api kaunteya na karoti na lipyate' iti ca saśarīratvāśarīratvaviśeṣābhāvasmaraṇāt ।
tasmādvivekavijñānābhāvādanāvirbhūtasvarūpaḥ sanvivekavijñānādāvirbhūtasvarūpa ityucyate ।
natvānyādṛśāvāvirbhāvānāvirbhāvau svarūpasya saṃbhavataḥ svarūpatvādeva ।
evaṃ mithyājñānakṛta eva jīvaparameśvarayorbhedo na vastukṛtaḥ, vyomavadasaṅgatvāviśeṣāt ।
kutaścidevaṃ pratipattavyam ।
yato aya eṣo akṣiṇi puruṣo dṛśyate' ityupadiśya aetadamṛtamabhayametadbrahma' ityupadiśati ।
yo akṣiṇi prasiddho draṣṭā draṣṭṛtvena vibhāvyate so amṛtābhayalakṣaṇādbrahmaṇo anyaścetsyāttato amṛtābhayabrahmasāmānādh ikaraṇyaṃ na syāt ।
nāpi praticchāyātmāyamakṣilakṣito nirdiśyate, prajāpatermṛṣāvāditvaprasaṅgāt ।
tathā dvitīye api paryāye aya eṣaḥ svapne mahīyamānaścarati' iti na prathamaparyāyanirdiṣṭādakṣipuruṣāddraṣṭuranyo nirdiṣṭaḥ, aetaṃ tveva te bhūyo anuvyākhyāsyāmi' ityupakramāt ।
kiñcāhamadya svapne hastinamadrākṣaṃ nedānīṃ taṃ paśyāmīti dṛṣṭameva pratibuddhaḥ pratyācaṣṭe ।
draṣṭāraṃ tu tameva pratyabhijānāti ya evāhaṃ svapnamadrākṣaṃ sa evāhaṃ jāgaritaṃ paśyamīti ।
tathā tṛtīye api paryāye anahi khalvayamevaṃ saṃpratyātmānaṃ jānātyayamahamasmīti no evemāni bhūtāni iti suṣuptāvasthāyāṃ viśeṣavijñānābhāvameva darśayati na vijñātāraṃ pratiṣedhati ।
yattu tatra avināśamevāpīto bhavati' iti tadapi viśeṣavijñānavināśābhiprāyameva na vijñātṛvināśābhiprāyam ।
anahi vijñāturvijñāterviparilopo vidyate avināśitvāt' iti śrutyantarāt ।
tathā caturthe api paryāye aetaṃ tveva te bhūyo anuvyākhyāsyāmi no evānyatraitasmāt' ityupakramya amaghavanmartyaṃ vā idaṃ śarīram' ityādinā prapañcena śarīrādupādhisaṃbandhapratyākhyānena saṃprasādaśabdoditaṃ jīvaṃ asvena rūpeṇābhiniṣpadyate' iti brahmasvarūpāpannaṃ darśayanna parasmādbrahmaṇo amṛtābhayasvarūpādanyaṃ jīvaṃ darśayati ।
kecittu paramātmavivakṣāyāṃ aetaṃ tveva te' iti jīvākarṣaṇamanyāyyaṃ manyamānā etameva vākyopakramasūcitamapahatapāpmatvādiguṇakamātmānaṃ te bhūyo anuvyākhyāsyāmīti kalpayanti ।
teṣāmetamiti saṃnihitāvalambinī sarvanāmaśrutirviprakṛṣyeta ।
bhūyaḥśrutiścoparudhyeta, paryāyāntarābhihitasya paryāyāntare anabhidhīyamānatvāt ।
aetaṃ tveva te' iti ca pratijñāya prākcaturthātparyāyādanyamanyaṃ vyācakṣāṇasya prajāpateḥ pratārakatvaṃ prasajyeta ।
tasmādyadavidyāpratyupasthāpitapāramārthikaṃ jaivaṃ rūpaṃ kartṛbhoktṛrāgadveṣādidoṣakaluṣitamanekānarthayogi tadvilayanena tadviparītamapahatapāpmatvādiguṇakaṃ pārameśvaraṃ svarūpaṃ vidyayā pratipādyate, sarpādivilayaneneva rajjvādīn ।
apare tu vādinaḥ pāramārthikameva jaivaṃ rūpamiti manyante asmadīyāśca kecit ।
teṣāṃ sarveṣāmātmaikatvasamyagdarśanapratipakṣabhūtānāṃ pratibodhāyedaṃ śārīrakamārabdham ।
eka eva parameśvaraḥ kūṭasthanityo vijñānadhāturavidyayā māyayā māyāvivadanekadhā vibhāvyate nānyo vijñānadhāturastīti ।
yattvidaṃ parameśvaravākye jīvamāśaṅkhya pratiṣedhati sūtrakāraḥ - anāsaṃbhavāt' ityādinā ।
tatrāyamabhiprāyaḥ - nityaśuddhabuddhamuktasvabhāve kūṭasthanitye ekasminnasaṅge paramātmani tadviparītaṃ jaivaṃ rūpaṃ vyomnīva talamalādiparikalpitam ।
tadātmaikatvapratipādanaparairvākyairnyāyopetairdvaitavādapratiṣedhaiścāpaneṣyāmīti paramātmano jīvādanyatvaṃ draḍhayati ।
jīvasya tu na parasmādanyatvaṃ pratipipādayiṣati kiṃ tvanuvadatyevāvidyākalpitaṃ lokaprasiddhaṃ jīvabhedam ।
evaṃ hi svābhāvikakartṛtvabhoktṛtvānuvādena pravṛttāḥ karmavidhayo na virudhyanta iti manyate ।
pratipādyaṃ tu śāstrārthamātmaikatvameva darśayati- aśāstradṛṣṭyā tūpadeśo vāmadevavat' ityādināvarṇiścāsmābhirvidvadbhedena karmavidhivirodhaparihāraḥ ।।