--- source: kamasufu-Cleaned.txt | block: 61 | label: hybrid | g:0.227 m:0.341 ---

savarnāyām ananyapūrvāyāṃ śāstrato adhigatāyāṃ dharmo arthaḥ putrāḥ saṃbandhaḥ pakṣa-vṛddhir anupaskṛtā ratiś ca 
tasmāt kanyām abhijanopetāṃ mātā-pitṛmatīṃ tri-varṣāt prabhṛti nyūna-vayasaṃ ślāghyācāre dhanavati pakṣavati kule saṃbandhi-priye saṃbandhibhir ākule prasūtāṃ prabhūta-mātṛ-pitṛ-pakṣāṃ rūpa-śīla-lakṣaṇa-saṃpannām anyūnādhikāvinaṣṭa-danta-nakha- karṇa-keṣākṣi-stanīm arogi-prakṛti-śarīrāṃ tathāvidha eva śrutavāñ śīlayet 
yā gṛhītvā kṛtinam ātmānaṃ manyeta na ca samānair nindyeta tasyāṃ pravṛttir iti ghoṭakamukhaḥ
tasyā varaṇe mātā-pitarau saṃbandhinaś ca prayateran mitrāṇi ca gṛhīta-vākyāny ubhaya-saṃbaddhāni
tāny anyeṣāṃ varayitṝṇāṃ doṣān pratyakṣān āgamikāṃś ca śrāvayeyuḥ kaulān pauruṣeyān abhiprāya-saṃvardhakāṃś ca nāyaka-guṇān viśeṣataś ca kanyā-mātur anukūlāṃs tadātvāyati-yuktān darśayeyuḥ
daiva-cintaka-rūpaś ca śakuna-nimitta-graha-lagna-bala-lakṣaṇa-darśanena nāyakasya bhaviṣyantam artha-saṃyogaṃ kalyāṇam anuvarṇayet
apare punar asyānyato viśiṣṭena kanyā-lābhena kanyā-mātaram unmādayeyuḥ
daiva-nimitta-śakunopaśrutīnām ānulomyena kanyāṃ varayed dadyāc ca
na yadṛcchayā kevala-mānuṣāyeti ghoṭakamukhaḥ
suptāṃ rudatīṃ niṣkrāntāṃ varaṇe parivarjayet
apraśasta-nāmadheyāṃ ca guptāṃ dattāṃ ghonāṃ pṛṣatām ṛṣabhāṃ vinatāṃ vikaṭāṃ vimuṇḍāṃ śuci-dūṣitāṃ sāṃkarikīṃ rākāṃ phalinīṃ mitrāṃ svanujāṃ varṣakarīṃ ca varjayet
nakṣatrākhyāṃ nadī-nāmnīṃ vṛkṣa-nāmnīṃ ca garhitām la-kāra-rephopāntāṃ ca varaṇe parivarjayet
yasyāṃ manaś-cakṣor nibandhas tasyām ṛddhiḥ netarām ādriyeta ity eke
tasmāt pradāna-samaye kanyām udāra-veṣāṃ sthāpayeyuḥ aparāhṇikaṃ ca nityaṃ prāsādhitāyāḥ sakhībhiḥ saha krīḍā yajña-vivāhādiṣu jana-saṃdrāveṣu prāyatnikaṃ darśanam tathotsaveṣu ca paṇya-sadharmatvāt
varaṇārtham upagatāṃś ca bhadra-darśanān pradakṣiṇa-vācaś ca tat-saṃbandhi-saṅgatān puruṣān maṅgalaiḥ pratigṛhṇīyuḥ
kanyāṃ caiṣām alaṃkṛtām anyāpadeśena darśayeyuḥ
daivaṃ parīkṣaṇaṃ cāvadhiṃ sthāpayeyuḥ ā pradāna-niścayāt
snānādiṣu niyujyamānā varayitāraḥ sarvaṃ bhaviṣyatīty uktvā na tad-ahar evābhyupagaccheyuḥ
deśa-pravṛtti-sātmyād vā brāhma-prājāpatyārṣa-daivānām anyatamena vivāhena śāstrataḥ pariṇayet