--- source: sa_harivaMza-Cleaned.txt | block: 613 | label: hybrid | g:0.359 m:0.218 ---

lokāḥ somapadā nāma marīcer yatra vai sutāḥ 
pitaro divi vartante devās tān bhāvayanty uta 
agniṣvāttā iti khyātāḥ sarva evāmitaujasaḥ ।। 
agniṣvāttāḥ śrutās tatra pitaro ye pariśrutāḥ । 
eteṣāṃ mānasī kanyā acchodā nāma nimnagā 
acchodaṃ nāma tad divyaṃ saro yasyāḥ samutthitam ।। 
tayā na dṛṣṭapūrvās te pitaras tu kadācana । apyamūrtān atha pitṝn sā dadarśa śucismitā । saṃbhūtā mānasī teṣāṃ pitṝn svān nābhijānatī । vrīḍitā tena duḥkhena babhūva varavarṇinī । 
sā dṛṣṭvā pitaraṃ vavre vasuṃ nāmāntarikṣagam 
nāmnā vasum iti khyātam āyoḥ putraṃ yaśasvinam ।। 
adrikāpsarasāyuktaṃ vimāne adhiṣṭhitaṃ divi । 
sā tena vyabhicāreṇa manasaḥ kāmacāriṇī 
pitaraṃ prārthayitvānyaṃ yogabhraṣṭā papāta ha ।।