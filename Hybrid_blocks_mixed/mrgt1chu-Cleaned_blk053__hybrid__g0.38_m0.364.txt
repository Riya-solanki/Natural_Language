--- source: mrgt1chu-Cleaned.txt | block: 53 | label: hybrid | g:0.38 m:0.364 ---

yad etad bhagavatā asmabhyam upadeṣṭum ārabdham itarebhyo jñānebhyaḥ sātiśayaphalatvāc chreṣṭhatamaṃ jñānaṃ tat kathaṃ maheśvarāt praśāntasvarūpān niṣkalāc chivāt prasṛtam ।। 
jñānaṃ hi dvirūpam avabodharūpaṃ śabdarūpaṃ ca ।। 
tad avabodharūpaṃ śabdarūpārūḍhaṃ sarveṣu pravartate ।। 
tatrāditaḥ parameśvarād avabodharūpam eva tāvat kathaṃ prāptaṃ kathaṃ ca śabdarūpatām etya bahubhedabhinnaṃ sampannam ।। 
kiṃ cākalayya bhagavān idam akarot ।। 
na hy anabhisaṃhitaprayojanaḥ kaścit kartā kiṃcit kāryaṃ kurvan dṛṣṭaḥ ।। 
tasya ca bhagavata etat karaṇe kiṃ kāraṇam ity arthaḥ ।। 
athātra prativacanam ।।