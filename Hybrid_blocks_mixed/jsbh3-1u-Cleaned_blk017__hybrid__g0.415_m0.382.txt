--- source: jsbh3-1u-Cleaned.txt | block: 17 | label: hybrid | g:0.415 m:0.382 ---

( adhikaraṇam । ) (a pā adhi) dravyam ।।
darśapūrṇamāsayoḥ, sphyaśca kapālāni ceti daśa dravyāṇyanukramyaitāni vai daśa yajñāyudhānīti śrutena vākyena daśānāpi dravyāṇāṃ yajñasādhanatvena vidhānādutpattiśiṣṭa puroḍāśādyavarodhena ca sākṣādyāgasādhanatvāyogādaṅgeṣvavatārāt prakṛtāpūrvasādhanībhūtadravyasākāṅkṣaśakyakriyātvāvacchinnoddeśena dravyāṇi vidhīyante ।
sphyenoddhantītyādiviśeṣaviniyogāstvavayutyānuvādā iti prāpte tena tena pratyakṣavidhinā tṛtīyāśrutisahakṛtena sphyādīnāṃ viśiṣya viniyogād yajñāyudhavākyamevaikamaśrutavidhikaṃ vai śabdopabaddhamanuvādakam ।
bahūnāmanuvādānāṃ vaiyarthyāt ।
asya ca yajñāyudhāni saṃbhavantītyetadvidhyarthavādatvena sārthakatvāt ।
tasmāduddhananamātrajanyavyāpārakaprakṛtāpūrva- sādhanatvamevoddhananapadena lakṣayitvā taduddeśenaiva sphyādividhiḥ ।। ।। iti pañcamaṃ śrautaviniyogadhikaraṇam ।।
pūrvādhikaraṇamārabhya triṣvadhikaraṇeṣu saṃskāradravyaguṇānāmuddeśyatāvacchaidakanirūpaṇena viniyogaprakāre nirūpitavye pārārthyaghaṭakoddeśyatābodhakatvena prādhānyāt dvitīyāśrutikṛtaviniyogaprakāraṃ pūrvādhikaraṇe nirūpya adhunā tṛtīyāśrutivikṛtaviniyogaprakāraṃ dravyaviṣaye nirūpayitumudāharati darśapūrṇamāsayoriti ।।
prākaraṇikasarvayogyadravyamātre niveśāyāpūrvasādhanatālakṣaṇāyai draśapūrṇamāsayorityuktam ।
itikaraṇena prabhṛtyarthakena ca "agnihotrahavaṇīca śūrpañca kṛṣṇājinañca śamyā colūkhalañca musalaṃ ca dṛṣaccopalā ce" tyantasya saṅgrahaḥ ।
sphyenoddhantītyādīnāṃ vidhitvena sphyādīnāmuddhananādiṣu viniyoge api pūrvatrātiprasaktalakṣaṇāyāṃ pramāṇābhāvādvrīhimātrajanyavyāpārakasādhanatālakṣaṇāyāmapīha yajñāyudhavākyasya tātparyagrāhakasya sattvāt atiprasaktalakṣaṇāyāṃ na bādhakamiti viśeṣāśaṅkānirāsāya punarārambhamabhipretya pūrvapakṣamāha daśānāmapīti ।।
vaiśabdopabaddhasyāpyasyāprāptārthakatvāt kartavyatāvācipadādhyāhāreṇa vidhāyakatvamabhipretya vidhānādityuktam ।
āyudhaśabdasya yuddhasādhanavācino api yajñapadānurodhāt sādhanamātraparatvalakṣaṇayā sādhanatvenetyuktam ।
sphyenoddhantītyādīti ādipedana "kapāleṣu śrapayati agnihotrahavaṇyā havīṃṣi nirvapati śūrpeṇa vivinakti kṛṣṇājinamadhastādulūkhalamavastṛṇāti śamyāṃ dṛṣadyupadadhāti ulūkhalamusalābhyāmavahanti dṛṣadupalābhyāṃ pinaṣṭī" tyantānāṃ saṃgrahaḥ ।
itarat spaṣṭārtham ।
iha sphyādīnāṃ sarvārthatve nirākṛte caturthe punasteṣāṃ pradeyatvamāśaṅkya nirākriyata iti na virodhaḥ ।
ubhayatrāpītyaudumbarādhikaraṇasiddhārthavādatvaṃ yajñāyudhavākyasyābhipretya anuvādoktiriti dhyeyam ।
prayojanaṃ spaṣṭatvānnoktam ।।
iti pañcamaṃ śrautaviniyogādhikaraṇam ।।