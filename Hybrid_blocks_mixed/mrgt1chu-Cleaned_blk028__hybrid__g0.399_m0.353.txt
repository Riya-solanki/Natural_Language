--- source: mrgt1chu-Cleaned.txt | block: 28 | label: hybrid | g:0.399 m:0.353 ---

vibhūtiyogatāratamyam asmadādilocanagocaracāri sāmānyapuruṣamātrāśrayaṃ dṛṣṭam adṛṣṭavigrahasya devatāviśeṣasya aṇimādyaiśvaryasampattim anumāpayati tat kathaṃ prākāmyaśaktijanitaṃ yugapad anekadeśamātrasaṃnidhimātram asaṃbhāvyaṃ manyase ।। 
na hi kadācid asmadādiśarīravat devatāmūrtiḥ kleśakarmavipākāśayayoginy avyāpikā vā icchāmātreṇāsmadādisṛṣṭisthitidhvaṃsakaraṇakṣamaviśiṣṭaiśvaryasampannatvāt ।। 
mūrchitāṇutrāṇāddhi mūrtitvam asmadādimūrtitvavilakṣaṇaṃ cāsyāḥ ।। 
tataś ca yugapad anekadeśasaṃnidhinirākaraṇāyopāttasya mūrtitvākhyasya hetor aprayojakatvam ।। 
dṛṣṭāntaś cānupapannaḥ sādhyadharmāsiddhatvāt ।। 
sādhyo hi dharmas tulyakālam anekadeśāsaṃnidhilakṣaṇo atra sarvātmanā nāsti yasmād asmadādimadhyavartināṃ mūrtimatāṃ satām apy aṇimādisiddhiprakarṣayogināṃ yogināṃ yugapad anekadeśasaṃnidhir adyatve api nāsaṃbhāvyaḥ ।। 
na ca niratiśayasakalotkarṣayoginaḥ parameśvarasya svadarśanābhiniveśibhiḥ kumbhakārādinidarśanakaluṣīkriyamāṇajagannirmāṇasya kiṃkāyaḥ kimāśrayaḥ kimupakaraṇa ity ādyasadvikalpaviplavo anupraviśati ।। 
tathā coktaṃ siddhacūḍāmaṇinā ।
kim īhaḥ kiṃkāyaḥ sa khalu kim upāyas tribhuvanaṃ kim ādhāro dhātā sṛjati kimupādāna iti ca ।
atarkyaiśvarye tvayy anavasaraduḥstho hatadhiyaḥ kutarko ayaṃ kāṃścin mukharayati mohāya jagatām ।। 
iti ।। 
yathā cāśarīradevatāviśeṣasambhavo asaṃbhavadbādhas tatheśvarasiddhiprakaraṇe vakṣyāmaḥ ।। 
sa tu tathā tathā pratipādyamāno api na tannirākaraṇapravaṇānāṃ prayojanahetur bhaviṣyatīti ।। 
atra daivopahatatvam evāparādhyati ।। 
yathāha rājānaka utpaladevaḥ ।
samujjvalannyāyasahasrasādhito apy upaiti siddhiṃ na vimūḍhacetasām ।। 
maheśvaraḥ pāṇitale sthito api san palāyate daivahatasya sanmaṇiḥ ।। 
iti ।। 
īdṛśābhyāṃ ca hetudṛṣṭāntābhyāṃ sādhyasiddhyupagame anyatrāpy ayam eva nyāyaḥ prasajyata ity āha ।।