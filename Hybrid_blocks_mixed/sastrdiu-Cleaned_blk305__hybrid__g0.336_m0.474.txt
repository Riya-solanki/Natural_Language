--- source: sastrdiu-Cleaned.txt | block: 305 | label: hybrid | g:0.336 m:0.474 ---

bhavatvarthāpattiḥ pramāṇaṃ anumānaṃ tvarthāpattāvevāntarbhavati ।
tathāhi yatra yatra dhūmastatratatrāgnirityavagatam ।
parvatasya ca dhūmavattāvagatā ।
yadi parvate agnirna syāttadī dhūmavattā vā mithyā syāt ।
sarvadhūmavatāṃ vāgimattvaṃ mithyā syāt kathaṃ tadubhayamapyamithyā syādityagnimatvaṃ kalpyata ityarthāpattireṣā ।
syādevaṃ yadi sarvadhūmavatāmagnimattvamanumānādanyenāvagataṃ syāt ।
natvevamasti ।
dṛṣṭāntadharmiṣveva hi dhūmasyāgniniyamo avagato na sarvatra ।
anumānastu sarvadhūmavatāmagnimattāvagatirityuktam ।
na ca dṛṣṭāntadharmiṣvevāvagatasyāgniniyamasya sarvadhūmavadagnimattāṃ vinā kaścidvirodho yenārthāpattiḥ syāt ।
tasmādasaṃkīrṇaviṣayatvādanumānenāvagataṃ tasya parvatādiṣu dhūmadarśanādyadāgnivijñānaṃ tadaddvedhāpi saṃbhavati dṛṣṭāntaparidṛṣṭaniyamasmaraṇādvānumānam ।
pratighātalocanayāvārthāpattiḥ ।
tasmādarthāpattiḥ pramāṇāntaram ।
yāpi kvacidavasthitasya devadattasyānyatra sarvatrābhāvapratipattiḥ sāpyarthāpattiḥ ।
tathāhi mūrtasyārthasya yugapatkārsnyenānekadeśasaṃbandho na ghaṭata iti svaśarīre avagatam ।
svaśarīrasya hi kvacidavasthitasya tato anyatra sarvatrābhāvo dṛśyādarśanenāvagataḥ, ato anyasyāpi devadattāderyugupadanekadeśasaṃbandho nāstītyanumīyate ।
tato devadattaṃ kvacitpratyakṣeṇāvagacchanyugapadanekadeśāsaṃbandhaṃ cānumānenāvadhārayannubhayopapattaye deśāntareṣu sarveṣvabhāvaṃ kalpayati ।
nanvanumānamevedaṃ saṃbhavati devadatto adhunā sarvatra nāsti gṛhe avasthitatvānmadvaditi ।
satyam ।
devadattena sahaikadeśāvasthitasya saṃbhavati, yastu kvacidgṛhe avasthitastadanantaraṃ gṛhamapyatītya tṛtīye gṛhe devadattaṃ kenacitpramāṇenāvagatavān sa tadgṛhātirikte madhyagṛhe deśāntareṣu ca sarveṣvabhāvaṃ devadattasya kena liṅgena pratīyāt ।
atha kvaciddevadattaṃ paśyan taddeśavyatirikte ca pratyāsanne deśe tadabhāvamavagacchannanyeṣāmapi sarvadeśānāṃ pratyāsannadevadattaddeśavyatiriktatvāttacchūnyatāmanumimīte ।
tatrāpi viruddhāvyabhicāritvaṃ tadvadeva hi gamyate ।
samīpadeśabhinnatvāccaitrādhiṣṭhitadeśavat ।
iti vārtika eva dūṣaṇamuktam tasmādarthāpattireveyam ।
etena bījādiṣvaṅkurajananaśaktikalpanā vyākhyātā ।।
।।