--- source: grasht_u-Cleaned.txt | block: 146 | label: hybrid | g:0.347 m:0.479 ---

vidhānāntaramāha yavetyādi ।।
punarabhrakaṃ yavaciñcikāmbupuṭitaṃ kāryaṃ yavaciñcikā pratītā yavaciñciketi loke tasyā ambudravaḥ tena puṭitam ātapayogena bhāvitam ।।
punastanmūlaśatāvarīgadākulitaṃ kāryaṃ tasyā yavaciñcikāyā mūlaṃ tanmūlaṃ śatāvarī śatapād gadaḥ kuṣṭhaḥ etair ākulaṃ vyāptaṃ pariplutam ।।
yadā sarasauṣadhābhāvas tadāyaṃ vidhiḥ yathā ।
śuṣkadravyam upādāya svarasānām asaṃbhave ।
vāriṇyaṣṭaguṇe sādhyaṃ grāhyaṃ pādāvaśeṣitam ।।
iti ।।
punar ghanaravaśigrupunarnavarasabhāvitaṃ kāryaṃ ghanaravas taṇḍulīyakaḥ śigru saubhāñjanaṃ suhijanā iti loke punarnavā varṣābhūḥ pratītā eteṣāṃ rasena bhāvitaṃ pariplutam ātapayogena śoṣyam ityarthaḥ ।।
evaṃvidham abhraṃ rasaś carati ।।
nirmukhena bhāvanāśabdena śatavāraṃ jñātavyaṃ granthāntarasāmyāt ।।
atra viśeṣaḥ ।।
somavallīrase piṣṭvā dāpayecca puṭatrayam ।
somavallīrasenaiva sapta vārāṃśca bhāvayet ।।
dāpayenmṛnmaye bhāṇḍe rasena saṃyutam ।
mūlaṃ tu śarapuṅkhāyā gavyakṣīreṇa gharṣayet ।
kalkena melayet sūtaṃ gaganaṃ tadadhaūrdhvagam ।।
sthāpayedravitāpe tu nirmukho grasate kṣaṇāt ।
jāyate piṣṭikā śīghraṃ nātra kāryā vicāraṇā ।।
iti ।।
anyacca ।
tilaparṇīrasaṃ nītvā gaganaṃ tena bhāvayet ।
mardanājjāyate piṣṭī nātra kāryā vicāraṇā ।।
iti ।।
anyacca ।
muṇḍīniryāsake nāgaṃ bahuśastu niṣecayet ।
tenābhrakaṃ tu saṃyojya bhūyo bhūyaḥ paṭe dahet ।।
citrakārdrakamūlānām ekaikena tu saptadhā ।
plāvitavyaṃ prayatnena gandhakābhrakacūrṇakam ।।
nāgamuṇḍīrasākṣiptaṃ rasaluṅgāmlabhāvitam ।
ṣoḍaśāṃśena dātavyaṃ dolāyantre caredrasaḥ ।।
iti nirmukhacāraṇam ।।