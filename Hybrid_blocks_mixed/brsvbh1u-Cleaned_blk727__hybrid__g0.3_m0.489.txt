--- source: brsvbh1u-Cleaned.txt | block: 727 | label: hybrid | g:0.3 m:0.489 ---

saṃskāraparāmarśāttadabhāvābhilāpācca ।
na kevalamupanītādhyayanavidhiparāmarśena na śūdrasyādhikāraḥ kintu teṣu teṣu vidyopadeśeṣūpanayanasaṃskāraparāmarśāt śūdrasya tadabhāvābhidhānādbrahmavidyāyāmanadhikāra iti ।
nanvanupanītasyāpi brahmopadeśaḥ śrūyate-'tānhānupanīyaiva'iti ।
tathā śūdrasyānupanītasyaivādhikāro bhavīṣyatītyata āha-tānhānupanīyaivetyapi pradarśitaivopanayanaprāptiḥ ।
prāptipūrvakatvātpratiṣedhasya yeṣāmupanayanaṃ prāptaṃ teṣāmeva tanniṣidhyate ।
tacca dvijātīnāmiti dvijātaya eva niṣiddhopanayanā adhikriyante na śūdra iti ।।