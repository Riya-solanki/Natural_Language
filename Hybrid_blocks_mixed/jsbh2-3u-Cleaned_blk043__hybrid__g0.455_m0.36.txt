--- source: jsbh2-3u-Cleaned.txt | block: 43 | label: hybrid | g:0.455 m:0.36 ---

(anārabhyatvoktiprayojanaṃ, prathamārthavādārthanirūpaṇopayogaḥ, adhyāyaprakaraṇānantarasaṃgatiśca) viṣayavākyamudāharati anārabhyeti ।।
prakṛtasya yāgasyopapādakasyā sattvena grahaṇe devatānvayasaṃbhavavādinaḥ siddhāntino hetunirāsāya pūrvapakṣasādhakatayānārabhyādhītatvopanyāsaḥ ।
tannirāsaścāgre vyaktībhaviṣyati ।
somāyāyajata ityatra somapadasya latendusādhāraṇatve api "saṃdigdheṣu vākyaśeṣādi"ti nyāyena haviṣā haviryajata itivākyaśeṣāddhavīrūpasomaparatvāvagatisidhyarthaṃ prathamārthavādārthamāha atreti ।
prāṇa iti ।।
prāṇavāyuretasya yajamānasyāyurmaryādāmatikramya vartate, vardhate ityarthaḥ ।
pūrvapakṣe yāgāntare devatālakṣaṇaguṇasya vidheyatvāt siddhānteca grahaṇe vidheyatvāt svarūpeṇa niścitavidheyatvasyāpi uddeśyanirūpitatvarūpeṇāniścitavidheyatākasya yāgabhedakatvābhedakatvavicārādadhyāyaprakaraṇasaṅgatī ।
tathā paryagnikṛtavākye yāgānuvādena guṇavidhānādaṅgāntaravidhāne niraste tatprasaṅgādihāpi tannirākaraṇāt prāsaṅgikīmanantarasaṅgatiṃ ca spaṣṭatvādanabhidhāya pūrvapakṣamevāha tatreti ।।
(devatāviśiṣṭayāgāntaravidhāna eva tātparyamityupapādanam) tatra grahaṇavidhyanupapattyā yāgāntaravidhipūrvapakṣaṃ samarthayituṃ tadasaṃbhavamupapādayan aṃśvadābhyapadayornāmadheyatvamaṅgīkṛtya prathamatastadvidhiṃ nirasyati na tāvaditi ।।
nāmakatvānupapatteriti ।।
grahaṇasya saṃskārakarmaṇaḥ saṃskāryāvacchedenaiva vyavacchedasiddheraṅgatayā saṃkalpādauca nāmadheyānapekṣaṇāt gṛhṇāteḥ sakarmakatvānnityaṃ karmasākāṅkṣatvena tadabhāve grahaṇavidhānānupapatteradābhyaśabdasya hiṃsānarhasomadravyavacanatvādaṃśuśabdasya niryāse śaktatvena ca nāmatvānupapatterityarthaḥ ।
sakarmakatvānurodhena dravyaparatvaṃ vaktavyaṃ nirasyati dvitīyāntayoriti ।।
dravyamātroddeśeneti ।।
dravyamātroddeśena grahaṇavidhāne ājyadravyasyāpi tadāpatteradābhyavākye yāgaviśiṣṭadravyoddeśena tatsaṃbhave api viśiṣṭoddeśatvena jyotiṣṭome somadevatāyā aprāptatvena tasyā api vidheyatvāpattyāca vākyabhedāpatterdevatāviśiṣṭagrahaṇavidhāne ca samāptapunarāttatvadoṣāpatteśca na grahaṇavidhisaṃbhava ityarthaḥ ।
astuvā grahaṇe devatāvaiśiṣṭyam, tathāpyaindravāyavaṃ gṛhṇātītyatreva prakṛtasya yāgasyopapādakasyābhāvānna tatsaṃbhavaḥ ।
ato grahaṇe asaṃbhavanniveśadevatārūpaguṇādyāgāntarameva vidhīyata ityabhipretyāha ata iti ।।
(prācīnasaṃmatātideśikadravyaprāptipakṣanirāsaḥ) prācīnairaṃśvadābhyapadayoryāgāntaranāmadheyatvāṅgīkāreṇa gṛhṇāticodanāsāmānyāt jyotiṣṭomadharmātideśena dravyadevatāsaṃbandha upapāditaḥ ।
tasya yāgatvaniścayottaramatideśapravṛttestasyaca dravyadevatāsaṃbandhavattvādhīnatvena dravyasaṃbandhasya prathamata āvaśyakatvādanupapattiṃ sucayanniva dravyaprāptimupapādayati adābhyapadeneti ।।
ekatra soma iti ।।
adābhyavākye somāyeti caturthyantapadasamarpita ityarthaḥ ।।
(yāgavidhāvapi prathamavākye gṛhṇātiranuvādaḥ dvitīye yāgalakṣakaḥ, yāgadvayamidaṃ jyotiṣṭomāṅgam) ādye iti ।।
ādyavākye yajateḥ pratyakṣata eva śravaṇāt tasyaca somadravyakatvasādṛśyena jyotiṣṭomavikāratvāt tadatideśaprāptagrahaṇānuvādaḥ, dvitīye yajatyaśravaṇāllakṣaka ityarthaḥ ।
etatsamānajātīyeti ।।
"devā vai yat yajñe akurvata tadasurā akurvata te devā adābhye chandāṃsi savanāni samavasthāpayanni" tyādinā adābhyasya tathā "devā vai prabāhugrahānagṛhṇata sa etaṃ prajāpatiraṃśumapaśyattamagṛhṇīte" tyādināṃśorjyotiṣṭomaprakaraṇe taittirīyāṇāṃ ṣaṣṭhe prapāṭhake ṣaṣṭhe kāṇḍe āmnātaṃ vākyadvayaṃ tasmādityarthaḥ ।।
(saṃskārasya vidhāne uktavākyatātparyaṃ, prathamamate devatāvāptirvaidhī, dvitīye lauṅgekītyādinirūpaṇam) yāgalakṣaṇāyāmiti ।।
lakṣaṇāpadamanuvādasyāpyupalakṣaṇam ।
uktasaṃjñakamiti ।।
grahaṇasya grāhyasaṃskāratvaprasiddherjyotiṣṭomāṅgatābalena tadīyasomasaṃskārārthatvapratīteḥ śakyārthasya prāptatvena tatprakhyanyāyena grahaṇanāmatvopapattiriti mūlānuyāyināṃ matena grahaṇanāmatve ukte somākhyadravyaparatvenaivopapattau karmakārakāntarādyadhyāhāradvitīyābhaṅgayoranyāyyatvāt "yatte somādābhyaṃ nāma jāgṛvī"ti mantrādadābhyapadasya somadravyaparatvapratīteśca tatrāparituṣya dravyanāmatvameva nyāyasudhāsvārasyādyuktamabhipretya pakṣāntaramāha uktasaṃjñakadravyeti ।।
devatāyā aniviśamānatvaṃ nirasyati devatātviti ।।
dvitīyābhaṅgādidoṣāpekṣayaikasmin samāptapunarāttatvadoṣāṅgīkāre kṣatyabhāvamabhipretya grahaṇa evetyuktam ।।
devatāviśiṣṭaṃ grahaṇameveti ।
evakāreṇa devatāyāḥ mantravarṇāt prāptyāvidheyatvasya devatāmātravidhānena grahaṇe avidheyatvasyaca nirāsaḥ sūcitaḥ ।
nahi "śukraṃ te śukreṇa gṛhṇāmī"ti liṅgaviniyuktamantrāvarodhe sati somaliṅgasya yatte someti mantrasya sannidhimātreṇa grahaṇe prāptiḥ saṃbhavati ।
navā devatāmātravidhāne "adābhyaṃ gṛhītve" tyasyānarthakyaṃ parihartuṃ śakyam ।
ato aprāptatvāddevatāviśiṣṭagrahaṇameva vidheyaṃnatvekataradityarthaḥ ।
kathaṃ tarhi "yatte somādābhyaṃ nāma jāgṛvi tasmai te soma somāya svāhā prajāpataye svāhe" ti mantrayorhemīyadevatāliṅgakayordevatāyā grahaṇāṅgatve upapattirityata āha homamantrastviti ।।
grahaṇe vidhīyamānāyā devatāyāḥ prasaṅgena yāgopakārakatvāt uttarabhāviyāgopakārakatvamādāya homasaṃbandhopapatterna talliṅgaṃ grahaṇe vihantītyarthaḥ ।।
(prakāśakārasaṃmatapūrvottarakalpaphalanirāsena prayojanāntarāpādanam) atraca prakāśakāraiḥ pūrvapakṣe viśvajidādivat kalpyaphalasomayāgāntaramidam ।
jyotiṣṭomāṅgetu grahayāgadvayamadhikamastyeva ।
siddhāntetu tāvadeveti prayojanamuktam ।
tatpūrvapakṣe api prākaraṇikavākyayorgrahaṇāntaravidhāyakatve pramāṇābhāve anārabhyādhītaitadvākyadvayavihitayāgadvayaviniyojakatvasyaiva siddhānta ivopapattāvaśrutaphalakalpanasya cānāpatterayuktamityabhipretya svayamaṅgatvānurūpaṃ prayojanāntaramāha prayojanamiti ।।