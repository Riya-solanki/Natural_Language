--- source: brssbh1u-Cleaned.txt | block: 385 | label: hybrid | g:0.275 m:0.411 ---

yathā vṛkṣe śākhāṃ pratiṣṭhitāṃ paśyatīti tadvat ।
athavā yaḥ prakṛtaḥ paramātmādhyātmamadhidaivataṃ ca puruṣavidhitvopādhistasya yatkevalaṃ sākṣirūpaṃ tadabhiprāyeṇedamucyate- apuruṣe antaḥpratiṣṭhitaṃ veda' iti ।
niścite ca pūrvāparālocanavaśena paramātmaparigrahe tadviṣaya eva vaiśvānaraśabdaḥ kenacidyogena vartiṣyate ।
viśvaścāyaṃ naraśceti, viśveṣāṃ vāyaṃ naraḥ, viśve vā narā asyeti viśvānaraḥ, paramātmā, sarvātmatvāt ।
viśvānara eva vaiśvānaraḥ ।
taddhito ananyārthaḥ, rākṣasavāyasādivat ।
agniśabdo apyagraṇītvādiyogāśrayaṇena paramātmaviṣaya eva bhaviṣyati ।
gārhapatyādikalpanaṃ prāṇāhutyadhikaraṇatvaṃ ca paramātmano api sarvātmatvādupapadyate ।।