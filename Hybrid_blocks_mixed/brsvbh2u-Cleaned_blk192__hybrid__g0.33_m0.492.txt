--- source: brsvbh2u-Cleaned.txt | block: 192 | label: hybrid | g:0.33 m:0.492 ---

asatyarthe tatsārūpyasya tadvyavasthāyāścānupapatterityāha-na ca jñānasya viṣayasārūpyāditi ।।
yaśca sahopalambhaniyama uktaḥ so api vikalpaṃ na sahate ।
yadi jñānārthayoḥ sāhityenopalambhastato viruddho heturnābhedaṃ sādhayitumarhati, sāhityasya tadviruddhabhedavyāptatvādabhede tadanupapatteḥ ।
athaikopalambhaniyamaḥ ।
na ekatvasyāvācakaḥ sahaśabdaḥ ।
api ca kimekatvenopalambha āho eka upalambho jñānārthayoḥ ।
na