--- source: mamkpb_u-Cleaned.txt | block: 359 | label: hybrid | g:0.324 m:0.467 ---

śabdārthābyāmathākṣipte śliṣṭe tadvattriraṣṭa tat ।
vyatirekasya hetuḥ, upameyagatamutkarṣanimittam upamānagatamapakarṣakāraṇam tayordvayoruktiḥ, ekatarasya dvayorvā, anuktirityanuktitrayam etadbhedacatuṣṭayamupamānopameyabhāve śabdena pratipādite, ārthena ca krameṇoktāśvatvāra eva bhedāḥ, ākṣipte caupamye tāvanta eva, evaṃ dvādaśa ।
ete śleṣe api bhavantīti caturviṃśatirbhedāḥ ।
krameṇodāharaṇam asimātrasahāyasya prabhūtāriparābhave ।
anyatucchajanasyeva na smayo asya mahādhṛteḥ ।।
atraiva tuccheti mahādhṛterityanayoḥ paryāyeṇa yugapadvānupādāne anyat bhedatrayam ।
evamanyeṣvapi draṣṭavyam ।
atra, ivāśabdasya sadbhāvācchābdamaupamyam ।
asimātrasahāyo api prabhūtāriparābhave ।
naivānyatucchajanavatsagarvo ayaṃ mahādhṛtiḥ ।।
atra tulyārthe vatirityārthamaupamyam ।
iyaṃ sunayanā dāsīkṛtatāmarasaśriyā ।
ānanenākalaṅkena jayatīnduṃ kalaṅkinam ।।
atrevāditulyādipadaviraheṇa, ākṣiptaivopamā ।
jitendriyatayā samyagvidyāvṛddhaniṣeviṇaḥ ।
atigāḍhaguṇasyāsya nābjavadbhaṅgurā guṇāḥ ।।
atrevārthe vatiḥ, guṇaśabdaḥ śliṣṭaḥ śābdamaupamyam ।
akhaṇḍamaṇḍalaḥ śrīmān paśyaiṣa pṛthivīpatiḥ ।
na niśākaravajjātu kalāvaikalyamāgataḥ ।।
a tulyārthe vatiḥ kalāśabdaḥ śliṣṭaḥ ।
mālāpratikastūpamāvat mālāvyatireko api saṃbhavati ।
tasyāpi bhedā evamūhyāḥ ।
diṅbhātramudāhviyate ।
yathā haravanna viṣamadṛṣṭirharivanna vibho vidhūtavitatavṛṣaḥ ।
ravivanna cātiduḥsahakaratāpitabhūḥ kadācidasi ।।
atra tulyārthe vatiḥ viṣamādayaśva śabdāḥ śliṣṭāḥ ।
nityoditapratāpena triyāmāmīlitaprabhaḥ ।
bhāsvatānena bhūpena bhāsvāneṣa vinirjitaḥ ।।
atra hyākṣiptaivopamā bhāsvateti śliṣṭaḥ ।
yathā vā svacchātmatāguṇasamullasitendubimbaṃ bimbaprabhādharamakṛtrimahṛdyagandham ।
yūnāmatīva pibatāṃ rajanīṣu yatra tṛṣṇāṃ jahāra madhu nānanamaṅganānām ।।
atrevādīnāṃ tulyādīnāṃ ca padānāmabhāve api śliṣṭaviśeṣaṇairākṣiptaivopamā pratīyate ।
evaṃjātīyakāḥ śliṣṭoktiyogyasya padasya pṛthagupādāne anye api bhedāḥ saṃbhavanti ।
te api, anayaiva diśā draṣṭavyāḥ ।।