--- source: nysvbh_u-Cleaned.txt | block: 1168 | label: hybrid | g:0.412 m:0.296 ---

teṣām ।
doṣāṇāṃ nimittaṃ tv avayavyabhimānaḥ, sā ca khalu strīsaṃjñā sapariṣkārā puruṣasya puruṣasaṃjñā ca striyāḥ, pariṣkāraśca ।
nimittasaṃjñā anuvyañjanasaṃjñā ca, nimittasaṃjñā ।
rasanāśrotraṃ dantoṣṭhaṃ cakṣurnāsikam, anuvyañjanasaṃjñā ।
itthaṃ dantau itthamoṣṭhāviti, seyaṃ saṃjñā kāmaṃ vardhayati tadanuṣaktāṃśca doṣān vivarjanīyān।
varjanaṃ tvasyā bhedenāvayavasaṃjñā ।
keśalomamāṃsaśoṇitāsthisnāyuśirākaphapittoccārādisaṃjñā tāmaśubhasaṃjñetyācakṣate tāmasya bhāvayataḥ kāmarāgaḥ prahīyate satyeva ca dvividhe viṣaye kācit saṃjñā bhāvanīyā kācit parivarjanīyetyupadiśyate yathā viṣasaṃpṛkte anne annasaṃjñopādānāyā viṣasaṃjñā prahāṇāyeti ।।