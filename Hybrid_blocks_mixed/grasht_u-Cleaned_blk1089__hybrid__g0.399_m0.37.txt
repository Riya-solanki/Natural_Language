--- source: grasht_u-Cleaned.txt | block: 1089 | label: hybrid | g:0.399 m:0.37 ---

atha granthakārayitur vaṃśavarṇanam āha śītāṃśuvaṃśetyādi ।।
śrīmadano madanābhidho rājā jayati sarvotkarṣeṇa vartate ।।
kiṃviśiṣṭaḥ kirātanāthaḥ kirātāḥ bhillāsteṣāṃ svāmī ।।
punaḥ kiṃviśiṣṭaḥ śītāṃśuvaṃśasaṃbhavahaihayakulajanmajanitaguṇamahimā śītāṃśuvaṃśe candravaṃśe saṃbhava utpattiryasya tat evaṃvidhaṃ yat haihayakulaṃ tatra kule janmanā udbhavena janito guṇānāṃ mahimā yena sa tathoktaḥ ।।
punaḥ kiṃviśiṣṭo madanaḥ rasācāryaḥ rasavidyājanaka ityarthaḥ ।।
atha cāsya kārayitur guṇavarṇanamāha yasyetyādi ।।
yasya kārayituḥ śrīmadanasaṃjñasya rasavidyā svayaṃ svarūpatvenāvatīrṇā prādurbhūtā ।।
kiṃviśiṣṭā rasavidyā sakalamaṅgalādhārā sakalāni ca tāni maṅgalāni uttamarūpāṇi teṣāmādhāraḥ āśrayo yasyāṃ sā ।।
eṣā rasavidyā śarīraṃ ajarāmaraṇaṃ ajarāmaraṃ kurute śarīraṃ ca dharmārthakāmamokṣāṇāṃ mūlaṃ ataḥ sakalamaṅgalādhāreti yuktam ।।
punaḥ rasavidyā śreyase muktau parama utkṛṣṭo hetuḥ kāraṇam ।।
anayaiva rasavidyayā parameṣṭhino brahmaṇaḥ pūrvaṃ prathamaṃ śreyo ajarāmaraṇarūpaṃ saṃjātam ।।