--- source: mamkpb_u-Cleaned.txt | block: 430 | label: hybrid | g:0.392 m:0.448 ---

pūrva pūrvaṃ prati yathottarasya vastuno vīpsayā viśeṣaṇabhāvena yat sthāpanaṃ niṣedho vā saṃbhavati sā dvidhā budhairekāvalī bhaṇyate ।
krameṇodāharaṇam purāṇi yasyāṃ savarāṅganāni varāṅganā rūpapūraskṛtāṅgyaḥ ।
rūpaṃ samunmīlitasadvilāsam astraṃ vilāsaḥ kusumāyudhasya ।।
na tajjalaṃ yanna sucārupaṅkajaṃ na paṅkajaṃ tat yadalīnaṣaṭpadam ।
na ṣaṭmado asau kalaguñjito na yo na guñjitaṃ tanna jahāra yanmanaḥ ।।
pūrvatra purāṇāṃ varāṅganāḥ tāsāmaṅgaviśeṣaṇamukhena rūpam tasya vilāsāḥ, teṣāmapyastramityamunā krameṇa viśeṣaṇaṃ vidhīyate ।
uttaratra pratiṣedhe apyevaṃ yojyam ।।