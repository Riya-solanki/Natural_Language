--- source: jsbh3-1u-Cleaned.txt | block: 22 | label: hybrid | g:0.3 m:0.414 ---

( adhikaraṇam । ) (a pā adhi) ānarthakyāt ।।
"saptadaśāratnirvājapeyasya yūpa" ityatrāvyavahitatvāt pradhānatvāt prakaraṇānugrahācca saptadaśāratnitvaṃ vājapeyoddeśena ṣaṣṭhīśrutyā vidhīyate ।
na yūpoddeśena; atiprasaṅgāpatteḥ, vājapeyena viśeṣaṇe viśiṣṭoddeśācca ।
ataḥ saptadaśāratnitvaṃvājapeyoddeśena vidhīyamānaṃ tadīyordhvapātradvāreṇa niviśate ।
yūpapadaṃ sādṛśyādgauṇaṃ iti prāpte yūpapadasya gauṇatve pramāṇābhāvādyupapadena svakāryaṃ lakṣayitvā taduddeśena saptadaśāratnidravyaṃ vidhīyate ।
yadyapi ca dravyaṃ aratniparimāṇaṃ cātideśataḥ saṃbhavatprāptikaṃ, tathāpi tadanuvādena saṅkhyāvidhāne ekaprasaratābhaṅgāpattestataḥ pūrvapravṛttyaṅgīkāreṇa viśiṣṭaṃ dravyameva saṅkhyāvidhiphalakaṃ lohitoṣṇīṣā ityādivadvidhīyate ।
yūpakāryasvarūpe cānarthakyāt prakaraṇāt vājapeyāpūrvasādhanatvalakṣaṇayā vājapeyāpūrvasaṃbandhiyūpalābhāt vājapeyasyetyanuvādaḥ ।
ṣaṣṭhī ca paraṃparāsaṃbandhe apyupapannā naptari devadattasyāyamitivat ।
vyavahitatvādi ca gauṇatvāpekṣayā na doṣaḥ ।। ।।