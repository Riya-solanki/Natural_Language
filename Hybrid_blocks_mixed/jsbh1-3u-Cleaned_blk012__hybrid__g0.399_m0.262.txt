--- source: jsbh1-3u-Cleaned.txt | block: 12 | label: hybrid | g:0.399 m:0.262 ---

ityadhikaraṇena gatārthatvam ।
tatrahi pratyakṣasūtrārthopasaṃhārakalpasūtravacasāṃ śrutivirodhe anādaraṇīyatve sutarāṃ smṛtiṣvanādarasiddherityaparitoṣeṇa yadvarṇakāntaraṃ kṛtamācāryaistadanusaṃdhatte yadveti ।।
(śākyādismṛtyaprāmāṇyavarṇanasyādhikaraṇāntarairagatārthatānirūpaṇam) apivā kartṛsāmānyādi"ti pūrvādhikaraṇasiddhāntasūtropāttakartṛsāmānyahetoḥ śiṣṭatraivarṇikadṛḍhaparigraharūpamukhyahetūpalakṣaṇatvāt tena pūrvaṃ prāmāṇye abhihite sa yatra nāsti tatrāprāmāṇyamucyate ityevamasya pratyudāharaṇasaṃgatimanyatra pratyakṣasūtre pratyakṣādimūlatvenāprāmāṇyoktāvapi kalpasūtrādhikaraṇe svātantryeṇa prāmāṇyābhāve ukte apica vedamūlakatayā prāmāṇyaśaṅkānirāsasyānyatrākṛtatvādagatārthatāṃ pramāṇābhāsanirūpaṇenādhyāyasaṃgatiñcābhipretya viṣayapradarśanapūrvaṃ pūrvapakṣamārabhate śākyādīnāmiti ।।
yadvā śākyādīnāmapi kṣatriyatvaprasiddhervedadarśanasaṃbhavena tatpraṇītasmṛtīnāmapi vedamūlatvaṃ, tanmūlo vedaścedānīṃ pralīna iti prāpte śiṣṭatraivarṇikānāṃ dharmatvena parigrahasya pūrvādhikaraṇamukhyahetorabhāvāt pratyuta apramāṇatvenaiva teṣāṃ smaraṇādvedāprāmāṇyavādibhireva ca tatprāmāṇyasvīkārādvedamūlatvakalpanānupapatteraprāmāṇya- miti sūtrārthaḥ ।। ।। iti dvitīyaṃ virodhādhikaraṇam ।
(śākyādismṛtyaprāmāṇyavarṇanasyopayogaḥ) nacaiṣāmābhāsatvakathanasyānupayogaḥ; "yadi hyanādareṇaiṣāṃ na kathyetāpramāṇatā ।।
aśakyaiveti matvānye bhaveyuḥ samadṛṣṭayaḥ ।
śobhāsaukaryahetūktikalikālavaśena ca ।
yajñoktapaśuhiṃsādityāgabhrāntimavāpnuyuḥ ।
anirākṛtya tān sarvān dharmaśuddhirna labhyate ।
ityādivārtikoktarītyā tatkathanasyāvaśyakatvāt ।
ataśca yadyapi śākyādibhiḥ svagranthānāṃ vedamūlatvena prāmāṇyānaṅgīkārānnaiva tannirāse prayojanam; tathāpi vaidikānāmeva vedamūlatvabhrānteḥ prāptāyā nirākaraṇadvārā ābhāsatvanirūpaṇārthatvenāyamārambho yukta iti bhāvaḥ ।।
(śākyapadasya pāśupatapāñcarātrādikartrṛpalakṣaṇatānirūpaṇam) atraca śākyādipadaṃ yāni trayīvidbhiḥ na parigṛhītāni kiñcittanmiśradharmakañcukachāyāni lokopasaṃgrahalābhakhyātipūjāprayojanaparāṇi trayīviparītāsaṃbaddhadṛṣṭaśobhādipratyakṣānumānopamānārthāpattiprāyayukt i mūlopanibaddhāni sāṃkhyayogapāñcarātrapāśupatanirbandhyaparigṛhītadharmādharmanibandhanāni, yāni ca bāhyatarāṇi mlecchācāramiśrakabhojanācāranibandhanāni tatpraṇetṝṇāmupalakṣaṇam ।।
(manvādismṛtīnāmiva śākyādismṛtīnāmapi prāmāṇyaśaṅkā) śrutismṛtisaṃvādikatipayāhiṃsāsatyadamadānadayādinibandhanadarśanena tanmadhyapatitacaityavandanādīnāmapi yuktaṃ dharmatvamityabhisaṃdhāya pūrvapakṣe hetuṃ darśayati kṣatriyatvaprasiddheriti ।।
smṛtīnāmapi ityapinā traivarṇikatayā saṃbhāvitavedasaṃyogamanvādipraṇītasmṛtīnāṃ vedamūlakatayā prāmāṇyaṃ, evamāsāmapīti dṛṣṭāntoktiḥ sūcitā ।।
tena tadvadeva mūlānumānasyānupalabdhivirodhaḥ ।
pratyakṣaśrutimūlatvapakṣeṇa tāvatparihṛto jñāpitaḥ ।
adhunā malinaśākhāmūlatvapakṣe tu virodhaśaṅkaiva nāstītyabhipretya tatpakṣaṃ darśayati tanmūleti ।।
evañca yāvat kiñcit kiyantamapi kālaṃ kaiścidādriyamāṇaṃ prasiddhaṃ gataṃ tatpratyakṣaśākhāvisaṃvāde apyutsannaśākhāmūlam ।
tenāsmin pakṣe yasmai yadrocate sa tat pramāṇīkuryāditi doṣo nāpadyata iti bhāvaḥ ।।
(śākyādismṛtyaprāmāṇyavyavasthāpanam) teṣāṃ smaraṇāditi ।।
"yā vedabāhyāḥ smṛtayo yāśca kāśca kudṛṣṭayaḥ ।
sarvāstā niṣphalāḥ pretya tamoniṣṭhā hi tāḥ smṛtā" ityādinā manvādibhiḥ apramāṇatvenaivaiṣāṃ granthānāṃ smaraṇāt ityarthaḥ ।।
(śākyādismṛtyaprāmāṇyasya sūtrārūḍhatvanirūpaṇam) sūtrārtha iti ।।
sūtrayorartha ityarthaḥ ।
vedavidveṣarūpe virodhe trayībāhyamevañjātīyakaṃ anapekṣyamapramāṇam ।
athavā śākyasya kṣatriyatvaprasiddhestasyaca pravaktṛtvapratigrahītṛtvaniṣedhāt śākyasya tadanuṣṭhātṛtvāt svadharmavirodhe taduktamanapekṣyamityādyasūtrārthaḥ ।।
(śākyamanusmṛtyoḥ sāmyaśaṅkānirākaraṇena vaiṣamyanirūpaṇam) nacaivaṃ manorapi kṣatriyatvena pravaktṛtvānupapattiḥ; "yadvai kiñcamanuravadattadbheṣajam" itiśrutyā tasya tadabhyanujñānāt ।
śākyādibhiśca svapratipādyārtheṣu bahūnāmasaddhetūnāmevopādānān kasyāpi saddhetoradarśanāccānapekṣyam ।
manvādīnāntu hetūpanyāsābhāvāt kvacitsattve api vā "veda eva dvijātīnāṃ niḥśreyasakaraḥ para"; ityādinā prādhānyena vedamūlatvasyaiva dharme abhidhānāt hetvadhikaraṇanyāyenārthavādamātratvānna doṣaḥ ।
ata eva śākyādīnāṃ hetukatvāt "haitukānbakavṛttīṃśca vāṅmātreṇāpi nārcaye"dityādināsaṃbhāṣyatvamuktamiti dvitīyasūtrārthaḥ ।
vedamūlakatvakalpanānupapatteriti padaṃ hetudarśanasyāpyupalakṣaṇaṃ draṣṭavyam ।।
(pāñcarātrādyaprāmāṇyavarṇanam) yastu sāṃkhyayogapāñcarātrādiṣu śiṣṭatraivarṇikaparigrahaḥ, sa na tanmūlaḥ, kintu nṛsiṃharāmatāpanīyopaniṣacchrutyagastyādisaṃhitāmūla eva ।
ata eva śiṣṭatraivarṇikāparigṛhītavāmāgamapratipādakānāṃ teṣāṃ aprāmāṇyam ।
yattu tatretarāgamasaṃvādi tacchākyānāmivāhiṃsādi vāmāgamaparigrahabhaktyudbhavābhiprāyameveti tadanuṣṭhānamapi na tanmūlam ।
śiṣṭānāmapi tu pūrveṣāṃ tadasadāgamamūlameveti na doṣa iti sarvathāprāmāṇyamiti bahavaḥ ।।
(śrutyaviruddhāṃśe pāñcarātrādīnāmapi prāmāṇyamitiśrutimūlakatatsiddhāntanirūpaṇam) pūjyapādaistu yatpratyakṣaśrutimūlaṃ dṛśyamānaśiṣṭatraivarṇikaparigṛhītaṃ tadaṃśe prāmāṇyamuktaṃ kaustubhe ।
ata eva "sāṃkhyāṃ yogaḥ pāñcarātraṃ vedāḥ pāśupataṃ tathā ।
ātmapramāṇānyetāni na hantavyāni hetubhiḥ" iti mahābhāratavacanena prāmāṇyamuktaṃ, tathāpi "yo yadaṃśena mārgāṇāṃ vedena na virudhyate ।
soṃ'śaḥ pramāṇamityuktaṃ keṣāñcidadhikāriṇāmi"ti muktikhaṇḍagatacaturthādhyāyavacanenādhikāriviśeṣaparatayā upasaṃhṛtamiti darśitaṃ mādhavena ।
yathācaivaṃ satyaviruddhānāṃ śākyādipramāṇānāṃ prāmāṇyaṃ tadagre nirasiṣyate ।।
(smṛtyadhikaraṇagatasya prāmāṇyavarṇanasyādhikāriviśeṣaparatayā yojanam) yattu smṛtyadhikaraṇe sāṃkhyādīnāṃ bāhyagranthānāṃ copayogapratipādanaṃ, tat dharmamokṣasādhanajñānopayogivairāgyādipratipādakayuktikathanaparatayā na dharmādyupadeśaparatayeti na virodhaḥ ।
evaṃsati yadyapi tāpanīyādipratyakṣaśrutimūlasya vāmāgamasya pratyakṣaśrutiviruddhasya vā prāmāṇyaṃ durnivāram; tathāpi "pāñcarātraṃ bhāgavataṃ tantraṃ vaikhānasābhidham ।
vedabhraṣṭāntsamuddiśya kamalāpatiruktavān" ।
tathā "atyantaskhalitānāṃ hi dvijānāṃ vedamārgataḥ ।
pāñcarātrādayo mārgāḥ kālenaivopakārakāḥ" ।
tathā "śāpādvā gautamādīnāṃ pāpādvā mahato narāḥ ।
ye gatā vedabāhyatvaṃ ye ca saṃkīrṇayonijāḥ ।
te adhikriyante tantrādaustrīśūdrāśca yathāyatham" ityādipurāṇavacanebhyaḥ adhikāriviśeṣaparatayeṣṭameva tatprāmāṇyaṃ, natu vaidikādhikāriviṣayam ।
ataeva teṣu na śiṣṭatraivarṇikaparigraha ityalaṃ vistareṇa ।।
iti dvitīyaṃ virodhādhikaraṇam ।।
--- ( adhikaraṇam । )