--- source: sa_harivaMza-Cleaned.txt | block: 238 | label: hybrid | g:0.433 m:0.129 ---

na cāsya vidvo vai karma na tathā lakṣaṇaṃ yaśaḥ 
stotraṃ yenāsya kuryāva rājñas tejasvino dvijāḥ ।। 
kariṣyate tu yat karma cakravartī mahābalaḥ । guṇā bhaviṣyā ye cāsya tair ayaṃ stūyatāṃ nṛpaḥ । 
ṛṣibhis tau niyuktau tu bhaviṣyaiḥ stūyatām iti 
tau stutiṃ cakratur yuktaṃ sūtamāgadhakau nṛpa । 
yāni karmāṇi kṛtavān pṛthuḥ paścān mahābalaḥ ।। 
satyavāgdānaśīlo ayaṃ satyasaṃdho nareśvaraḥ । śrīmāñ jaitraḥ kṣamāśīlo vikrānto duṣṭaśāsanaḥ ।। dharmajñaś ca kṛtajñaś ca dayāvān priyabhāṣakaḥ । mānyamānayitā yajvā brahmaṇyaḥ sādhuvatsalaḥ । samaḥ śatrau ca mitre ca vyavahārasthito nṛpaḥ । 
tadāprabhṛti trailokye staveṣu janamejaya 
āśīrvādāḥ prayujyante sūtamāgadhabandibhiḥ ।।