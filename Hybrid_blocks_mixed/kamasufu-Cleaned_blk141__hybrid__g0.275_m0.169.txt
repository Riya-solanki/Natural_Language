--- source: kamasufu-Cleaned.txt | block: 141 | label: hybrid | g:0.275 m:0.169 ---

veśyānāṃ puruṣādhigame ratir vṛttiś ca sargāt
ratitaḥ pravartanaṃ svābhāvikaṃ kṛtrimam arthārtham
tad api svābhāvikavad rūpayet
kāma-parāsu hi puṃsāṃ viśvāsa-yogāt
alubdhatāṃ ca khyāpayet tasya nidarśanārtham
na cānupāyenārthān sādhayed āyati-saṃrakṣaṇārtham
nityam alaṅkāra-yoginī rāja-mārgāvalokinī dṛśyamānā na cātivṛttā tiṣṭhet paṇya-sa dharmatvāt
yair nāyakam āvarjayed anyābhyaś cāvacchindyād ātmanaś cānarthaṃ pratikuryād arthaṃ ca sādhayen na ca gamyaiḥ paribhūyeta tān sahāyān kuryāt
te tv ārakṣaka-puruṣā dharmādhikaraṇasthā daiva-jñā vikrāntāḥ śūrāḥ samāna-vidyāḥ kalā-grāhiṇaḥ pīṭhamarda-vīṭa-vidūṣaka-mālākāra-gāndhika-śauṇḍika-rajaka-nāpita- bhikṣukās teca te ca kārya-yogāt
kevalārthās tv amī gamyāḥ ṇ sva-tantraḥ pūrve vayasi vartamāno vittavān aparokṣa-vṛttir adhikaraṇavān akṛcchrādhigata-vittaḥ saṃgharṣavān santatāyaḥ subhaga-mānī ślāghanakaḥ paṇḍakaś ca puṃ-śabdārthī samāna-spardhī sva-bhāvatas tyāgī rājani mahāmātre vā siddho daiva-pramāṇo vittāvamānī gurūṇāṃ śāsanātigaḥ sajātānāṃ lakṣya-bhūtaḥ savitta eka-putro liṅgī pracchanna-kāmaḥ śūro vaidyaś ceti
prīti-yaśo-'rthās tu guṇato adhigamyāḥ
mahā-kulīno vidvān sarva-samaya-jñaḥ kavir ākhyāna-kuśalo vāgmī pragalbho vividha-śilpa- jño vṛddha-darśī sthūla-lakṣo mahotsāho dṛḍha-bhaktir anasūyakas tyāgī mitra-vatsalo ghaṭā-goṣṭhī-prekṣaṇaka-samāja-samasyā-krīḍana-śīlo nīrujo avyaṅga-śarīraḥ prāṇavān amadya-po vṛṣo maitraḥ strīṇāṃ pranetā lālayitā ca na cāsāṃ vaśa-gaḥ sva-tantra- vṛttir aniṣṭhuro anīrṣyālur anavaśaṅkī ceti nāyaka-guṇāḥ
nāyikāyāḥ punā rūpa-yauvana-lakṣaṇa-mādhurya-yoginī guṇeṣv anuraktā na tathārtheṣu prīti-saṃyoga-śīlā sthira-matir eka-jātīyā viśeṣārthinī nityam akadarya-vṛttir goṣṭhī-kalā-priyā ceti nāyikā-guṇāḥ
nāyikā punar buddhi-śīlācāra ārjavaṃ kṛta-jñatā dīrgha-dūra-darśitvaṃ avisaṃvāditā deśa-kāla-jñatā nāgarakatā dainyātihāsa-paiśunya-parivāda-krodha-lobha-stambha-cāpala- varjanaṃ pūrvābhibhāṣitā kāma-sūtra-kauśalaṃ tad-aṅga-vidyāsu ceti sādhāraṇa-guṇāḥ
guṇa-viparyaye doṣāḥ
kṣayī rogī kṛmi-śakrd vāyasāsyaḥ priya-kalatraḥ paruṣa-vāk kadaryo nirghṛṇo guru-jana-parityaktaḥ steno dambha-śīlo mūla-karmaṇi prasakto mānāpamānayor anapekṣī dveṣyair apy artha-hāryo vilajja ity agamyāḥ
rāgo bhayam arthaḥ saṃgharṣo vaira-niryātanaṃ jijñāsā pakṣaḥ khedo dharmo yaśo anukampā suhṛd-vākyaṃ hrīḥ priya-sādṛśyaṃ dhanyatā rāgāpanayaḥ sājātyaṃ sāhaveśyaṃ sātatyam āyatiś ca gamana-kāraṇāni bhavantīty ācāryāḥ
artho anartha-pratīghātaḥ prītiś ceti vātsyāyanaḥ
arthas tu prītyā na bādhitaḥ asya prādhānyāt
bhayādiṣu tu guru-lāghavaṃ parīkṣyam