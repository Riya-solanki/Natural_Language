--- source: sa_harivaMza-Cleaned.txt | block: 2278 | label: hybrid | g:0.421 m:0.224 ---

nīlapītāmbarābhiś ca taruṇībhiḥ samantataḥ 
vanyapuṣpāvataṃsābhir gopakanyābhir āvṛtam ।। 
sīmantamadhurālāpāḥ smitabhrūlalitekṣaṇāḥ । sītkārabhrūvilāsaiś ca cetobuddhimanoharāḥ । sarvās tāś candravadanā gopanāryaḥ suśobhanāḥ ।। tāsāṃ nūpuraśabdena mekhalānāṃ svanena ca । svanantīnāṃ ca śabdena mayūrā nanṛtus tadā । 
śirasā dhṛtakumbhābhir baddhair udgrathitāmbaraiḥ 
yamunātīramārgeṇa jalahārībhir āvṛtam ।। 
takravikrayayuktābhir dadhisarpiḥkrayeṣu ca । 
sa tatra praviśan hṛṣṭo govrajaṃ gopanāditam 
pratyudgato gopavṛddhaiḥ strībhir vṛddhābhir eva ca 
niveśaṃ rocayāmāsa parivarte sukhāśraye ।।