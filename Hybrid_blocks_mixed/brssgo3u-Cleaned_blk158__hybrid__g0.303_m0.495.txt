--- source: brssgo3u-Cleaned.txt | block: 158 | label: hybrid | g:0.303 m:0.495 ---

athāpi syātparasyaiva tāvadātmanoṃ'śo jīvo agniriva visphuliṅgaḥ ।
tatraivaṃ sati yathāgnivisphuliṅgayoḥ samāne dahanaprakāśanaśaktī bhavata evaṃ jīveśvarayorapi jñānaiśvaryaśaktī, tataśca jīvasya jñānaiśvaryavaśātsāṃkalpikī svapne rathādisṛṣṭirbhaviṣyatīti ।
atrocyate- satyapi jīveśvarayoraṃśāṃśibhāve pratyakṣameva jīvasyeśvaraviparītadharmatvam ।
kiṃ punarjīvasyeśvarasamānadharmatvaṃ nāstyeva ।
na nāstyeva ।
vidyamānamapi tattirohitamavidyādivyavadhānāt ।
tatpunastirohitaṃ satparameśvaramabhidhyāyato yatamānasya jantorvidhūtadhvāntasya timiratiraskṛteva dṛkśaktirauṣadhavīryādīśvaraprasādātsaṃsiddhasya kasyacidevāvirbhavati na svabhāvata eva sarveṣāṃ jantūnām ।
kutaḥ - tato hīśvarāddhetorasya jīvasya bandhamokṣau bhavataḥ ।
īśvarasvarūpāparijñānādbandhastatsvarūpaparijñānāttu mokṣaḥ ।
tathāca śrutiḥ - ajñātvā devaṃ sarvapāśāpahāniḥ kṣīṇaiḥ kleśairjanmamṛtyuprahāṇiḥ ।
tasyābhidhyānāttṛtīyaṃ dehabhede viśvaiśvaryaṃ kevala āptakāmaḥ' ityevamādyā ।।