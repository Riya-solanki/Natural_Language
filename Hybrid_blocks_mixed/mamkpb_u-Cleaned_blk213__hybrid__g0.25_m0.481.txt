--- source: mamkpb_u-Cleaned.txt | block: 213 | label: hybrid | g:0.25 m:0.481 ---

bādhyatvenoktirna paramadoṣaḥ, yāvat prakṛtarasaparipoṣakṛt ।
yathā "kvākāryaṃ śaśalakṣmaṇaḥ kva ca kulam'; ityādau ।।
atra vitarkādiṣu, udgateṣvapi cintāyāmeva viśrāntiriti prakṛtarasaparipoṣaḥ ।।
pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ ।
āvedayati nitāntaṃ kṣetriyarogaṃ sakhi hṛdantaḥ ।।
ityādau sādhāraṇatvaṃ pāṇḍutādīnāmiti na viruddham ।।
satyaṃ manoramā rāmāḥ satyaṃ ramyā vibhūtayaḥ ।
kiṃ tu mattāṅganāpāṅgabhaṅgalolaṃ hi jīvitam ।।
ityatrādyamardhaṃ bādhyatvenaivoktam ।
jīvitādapi, adhikamapāṅgabhaṅgasyāsthiratvamiti prasiddhabhahguropamānatayopāttaṃ śāntameva puṣṇāti na punaḥ śṛṅgārasyātra pratītistadaṅgāpratipatteḥ ।
na tu vineyonmukhīkaraṇamatra parihāraḥ śāntaśṛṅgārayornairantaryasyābhāvāt ।
nāpi kāvyaśobhākaraṇam rasāntarādanuprāsamātrādvā tathābhāvāt ।।