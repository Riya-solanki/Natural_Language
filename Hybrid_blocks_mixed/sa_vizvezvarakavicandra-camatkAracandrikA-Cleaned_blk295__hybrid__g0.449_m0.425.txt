--- source: sa_vizvezvarakavicandra-camatkAracandrikA-Cleaned.txt | block: 295 | label: hybrid | g:0.449 m:0.425 ---

atra śaradi mākandaprasūnānīti kālavirodhaḥ । kukūlodare padmamiti yuktivirodhaḥ pāṣāṇāḥ prahasantīti lokavirodhaḥ । tadeṣāṃ duṣṭatve api nāyakakopajaniṣyamāṇaparāṣṭravipattisūcakaturnimittavivakṣayā guṇatvam । 
anubhāvavivabhāyāṃ yathā
kastūrīmṛgayūdhasevitatalaiḥ karpūrapālīdrumair ārāmānabhirāmatāmupagatānālokya rājācale ।
vismerā hṛdi pañcavarṇakaśukādākarṇya karṇotsavaṃ śrīsiṅgakṣitipālavikramakalāṃ nandantyapūrve janāḥ ।।