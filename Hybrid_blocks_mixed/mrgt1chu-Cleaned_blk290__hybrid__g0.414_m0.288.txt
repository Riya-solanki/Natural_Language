--- source: mrgt1chu-Cleaned.txt | block: 290 | label: hybrid | g:0.414 m:0.288 ---

citaḥ sakalātmānaḥ ādigrahaṇād acito malakarmamāyātatkāryāṇi ।। 
tadetatsarvaṃ sarveśitvādeva kila parameśvarasyānugrāhyam ।। 
tac cānugrāhyatvam eṣāṃ cidacitāṃ pāśyapāśānāṃ tulyakālaṃ na ghaṭate ।। 
tathā hy acitāṃ pāśānāmanugrahe pāśyasya pratyuta tiraskāraḥ syāt nānugrahaḥ citām anugrahe ca tadbandhānāṃ nyagbhāvanamiti parasparavirodhitvād yugapad eṣām anugrahānupapattiḥ ।। 
tatkathaṃ sarvānugrāhikā śaktiruktā ।। 
kiṃ ca kṛpayā sarvabhūtānām anugrahapravṛttasya patyur upakārasyāpakārakaṃ duḥkhadam āṇavādipāśajālam anugṛhya āvṛtadṛkkriyāśaktitvād asvātantryādivyathitānāṃ paramātmanāṃ bandhakānugraheṇa vyathitavyathanaṃ na yuktamiti pūrvaḥ pakṣaḥ ।। 
siddhāntastu ।।