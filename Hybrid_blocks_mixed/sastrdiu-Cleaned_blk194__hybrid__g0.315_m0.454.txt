--- source: sastrdiu-Cleaned.txt | block: 194 | label: hybrid | g:0.315 m:0.454 ---

nanu kāryabhūtasamaye kāraṇabhūtasyārthasya kṣaṇikatvenātītatvātkathaṃ pratyakṣagrāhyatvam, etadevārthasya grāhyatvaṃ yajjñānākārarpaṇakṣamahetutvam ।
yathāhuḥ- bhinnakālaṃ kathaṃ grāhyamiti cedgrāhyatāṃ viduḥ ।।
hetutvameva tadyuktaṃ jñānākārārpaṇakṣamam iti ।
yadyevaṃ kasyāyamākāro yo vartamānaḥ prathate, yadi jñānasyaiva tarhi arthasyāprathamānasya sadbhāve jñānaṃ prati hetutve ca kaṃ pramāṇam ।
jñānavaicitryameva, na hi tatsamanantarapratyayamātrātsaṃbhavatītyuktam ।
evaṃ tarhyanumeyor'thaḥ kathaṃ pratyakṣagrāhya ityucyate ।
etadeva hi pratyakṣagrāhyatvamarthasya yatsākṣādākārasamarpaṇena hetutvam, yastu paraṃparayā jñānākārasamarpako hetuśca so anumeyaḥ ।
tadyathā- vahnisvalakṣaṇaṃ dhūmasvalakṣaṇataddarśanatadvikalpapraṇāḍyā vahnijñānaṃ janayadanumeyam ।
ata eva pratyakṣamanumānaṃ ca dve eva pramāṇe jñānārthayorbhinnatvāt ।
asati tādātmye tadutpattinibandhana eva jñānādarthaniścayaḥ ।
tatra sākṣādutpattau pratyakṣaṃ praṇāḍyau tvanumānamiti dve eva vidhe ।
eta eva viṣayasādṛśyameva prāmāṇyaṃ tadadhīnatvādarthaviśeṣavyavasthāpanasya ।
na hi jñānamityeva nīlavedanaṃ bhavati pītādāvapi tulyatvāt ।
nīlimnā tu nīlavedanasiddhiḥ ।
yathāhuḥ- nahi saṃvittisattayaiva tadvedanā yuktā tasyāḥ sarvatrāviśeṣādaviśeṣaprasaṅgāt, tāṃ tu sārūpyamāviśat sarūpayituṃ ghaṭayediti ।
tasmātsākāre vijñāne siddhamarthasya sattvaṃ grāhyalakṣaṇaṃ ceti sautrāntikāḥ ।।