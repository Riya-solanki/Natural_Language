--- source: mrgt1chu-Cleaned.txt | block: 94 | label: hybrid | g:0.443 m:0.379 ---

pramāṇaprameyavyavahārāṅgīkaraṇe sati advaitahānir ataḥ svābhyupagamavirodhaḥ tadapahnave tu niṣpramāṇakatvam kiṃca bhogasāmyam avimokṣaś cātmavādibhir anabhyupagatau doṣau prasajyete ।। 
sarvair evātmavādibhiḥ pratyakṣavirodhabhīrubhir dṛśyamānaṃ bhogavaicitryam avaśyābhyupeyam ātmanāṃ ca muktir eṣṭavyā niḥśreyasahetutayaiva śāstrāṇāṃ pravṛtteḥ ।। 
tad iha ।
nādatte kasyacit pāpaṃ na caiva sukṛtaṃ vibhuḥ ।। 
tathā na kartṛtvaṃ na karmāṇīty abhyupagamāt vicitraphaladāyināṃ pratiniyatajantukṛtatvena bhogapratiniyamakāriṇāṃ karmaṇām evābhāvād bhogasāmyaprasaṅgo durnivāraḥ ।। 
ātmanānātve hi kaścit duḥkhitaḥ kaścit sukhita iti bhogavaicitryam upapannaṃ nānyathā ।। 
yata eva saṃsāritāyāḥ prabhavas tatraiva niraṃśe paramātmani yadi layo mokṣas tat punar api tata eva prādurbhāvaḥ punaś ca mokṣa iti seyaṃ gatānugatikā na tu mokṣaḥ ।। 
tathāha tatrabhavān avadhūtācāryaḥ ।
tvanmateśvaravijñānaniṣpannā api muktayaḥ ।। 
bhajante nāvisaṃvādam āmbhasā iva kṛṣṭayaḥ iti ।। 
tataś ca mokṣābhāvāt tadupāyānām ātmā vā are jñātavyaḥ śrotavyo mantavyaḥ ।। 
ityādīnām ānarthakyam ।। 
api cāsya paramātmanaś cetanācetanaviśvotpattihetutve cetanācetanatvaṃ prāptaṃ kāryāṇāṃ kāraṇasvabhāvānvayāt ।। 
yad āhuḥ ।
tadatadrūpiṇo bhāvās tadatadrūpahetujāḥ iti ।। 
tataś ca viruddhayor anyonyābhibhavenaivātmalābhād bhāvābhāvayor ivaikasmin kāle cetanācetanasvabhāvayoḥ paramātmani avasthānaṃ nopapadyate ।। 
yathāha tatrabhavān kheṭakanandanaḥ ।
viruddhāv ekakālasthau dharmāv ekāśrayaṃ gatau ।। 
itaretaranāśāt tau kuruto lopam ātmanaḥ iti ।। 
na cāsyānaṅgatvāt kenacid aṅgena cetanatvaṃ kenacic cācetanatvaṃ yuktaṃ sāṅgatvābhyupagame tu kusūlādivat kāryatvāt paramakāraṇatāhāniḥ ।। 
yathā kiṃca yad yad upādānakāraṇaṃ tat tad acetanaṃ yathā mṛdādi acetanaś cāyaṃ tattad acetanaṃ paramātmopādānakāraṇatvāt cetanatve nāsyopādānakāraṇatvam ।। 
astv acetanaḥ ko doṣa iti cet cetanānāṃ kāraṇaṃ svayam acetana iti vicitreyam uktiḥ ।। 
ācaitanyābhyupagame cāsya buddhimatkartranadhiṣṭhitasya mṛtpiṇḍāder iva na svakāryajanane sāmarthyam ।। 
ye api ca grāhakatvena svasaṃvedanasiddhā ātmāno bhoktāras tata utpannā ity ucyante te apy utpādyatvāt ghaṭādivad acetanāḥ prasajyanta ity anekadoṣāśrayasya paramātmādvaitasyānupapattiḥ ।। 
athaivaṃ vedāntavādināṃ mate nirākṛte kāpiloktāt prakṛtipuruṣavivekajñānān niḥśreyasāvāptir bhaviṣyati ।। 
yathā cāhuḥ ।। 
evaṃ tattvābhyāsān nāsmi na me nāham ity apariśeṣāt ।। 
ekāntikam ātyantikam ubhayaṃ kaivalyam āpnotīti ।। 
śrutir apy āha ajām ekāṃ lohitaśuklakṛṣṇāṃ bahvīḥ prajā janayantīṃ sarūpāḥ ।
ajo hy eko juṣamāṇo anuśete jahāty enāṃ bhuktabhogām ajo anya iti ।। 
etad api nirākartum āha ।।