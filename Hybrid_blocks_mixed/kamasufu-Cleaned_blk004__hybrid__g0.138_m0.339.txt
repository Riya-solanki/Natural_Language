--- source: kamasufu-Cleaned.txt | block: 4 | label: hybrid | g:0.138 m:0.339 ---

śatāyur vai puruṣo vibhajya kālam anyonyānubaddhaṃ parasparasyānupaghātakaṃ trivargaṃ seveta
bālye vidyā-grahaṇādīn arthān
kāmaṃ ca yauvane
sthāvire dharmaṃ mokṣaṃ ca
anityatvād āyuṣo yathopapādaṃ vā seveta
brahmacaryam eva tv ā vidyā-grahaṇāt avabodhaḥ
alaukikatvād adṛṣṭārthatvād apravṛttānāṃ ajñādīnāṃ śāstrāt pravartanam lauki[ka]tvād dṛṣṭārthatvāc ca pravṛttebhyaś ca māṃsa-bhakṣaṇādibhyaḥ śāstrād eva nivāraṇaṃ dharmaḥ
taṃ śruter dharmajña-samavāyāc ca pratipadyeta
vidyā-bhūmi-hiraṇya-paśu-dhānya-bhāṇḍopaskara-mitrādīnām arjanam arjitasya vivardhanam arthaḥ
tam adhyakṣa-pracārād vārtā-samaya-vidbhyo vaṇigbhyaś ceti
śrotra-tvak-caksur-jihvā-ghrāṇānām ātma-saṃyuktena manasādhiṣṭhitānāṃ sveṣu sveṣu viṣayeṣv ānukūlyataḥ pravṛttiḥ kāmaḥ
sparśa-viśeṣa-viṣayāt tv asyābhimānika-sukhānuviddhā phalavaty artha-pratītiḥ prādhānyāt kāmaḥ
taṃ kāma-sūtrān nāgarika-jana-samavāyāc ca pratipadyeta
eṣāṃ samavāye pūrvaḥ pūrvo garīyān
arthaś ca rājñaḥ tan-mūlatvāl loka-yātrāyāḥ veśyāyāś ca iti trivarga-pratipattiḥ saṃpratipattiḥ
dharmasyālaukikatvāt tad-abhidāyakaṃ śāstraṃ yuktam upāya-pūrvakatvād artha-siddheḥ upāya-pratipattiḥ śāstrāt
tiryag-yoniṣv api tu svayaṃ pravṛttatvāt kāmasya nityatvāc ca na śāstreṇa kṛtyam astīty ācāryāḥ
saṃprayoga-parādhīnatvāt strī-puṃsayor upāyam apekṣate
sā copāya-pratipattiḥ kāma-sūtrād iti vātsyāyanaḥ
tiryag-yoniṣu punar anāvṛtatvāt śtrī-jāteś ca ṛtau yāvad arthaṃ pravṛtter abuddhi-pūrvakatvāc ca pravṛttīnām anupāyaḥ pratyayaḥ
na dharmāṃś caret eṣyat-phalatvāt saṃśayikatvāc ca
ko hy abāliśo hasta-gataṃ para-gataṃ kuryāt
varam adya kapotaḥ śvo mayūrāt
varaṃ sāṃśayikān niṣkād asāṃśayikaḥ kārṣāpaṇaḥ iti laukāyatikāḥ śāstrasyānabhiśaṅkatvād abhicārānuvyāhārayoś ca kva cit phala-darśanān nakṣatra-candra- sūrya-tārā-graha-cakrasya lokārthaṃ buddhi-pūrvakam iva pravṛtter darśanād varṇāśramācāra-sthiti-lakṣaṇatvāc ca lokayātrāyā hasta-gatasya ca bījasya bhaviṣyataḥ sasyārthe tyāga-darśanāc cared dharmān iti vātsyāyanaḥ
nārthāṃś caret prayatnato api hy ete anuṣṭhīyamānā naiva kadā cit syuḥ ananuṣṭhīyamānā api yadṛcchayā bhaveyuḥ
tat sarvaṃ kāla-kāritam iti
kāla eva hi puruṣān arthānarthayor jaya-parājayayoḥ sukha-duḥkhayoś ca sthāpayati
kālena balir indraḥ kṛtaḥ kālena vyaparopitaḥ kāla eva punar apy enaṃ karteti kālakāraṇikāḥ
puruṣa-kāra-pūrvakatvāt sarva-pravṛttīnām upāyaḥ pratyayaḥ
avaśyaṃ-bhāvino apy arthasyopāya-pūrvakatvād eva na niṣkarmaṇo bhadram astīti vātsyāyanaḥ
na kāmāṃś caret dharmārthayoḥ pradhānayor evam anyeṣāṃ ca satāṃ pratyanīkatvāt anarthajana-saṃsargam asad-vyavasāyam aśaucam anāyatiṃ caite puruṣasya janayanti
tathā pramādaṃ lāghavam apratyayam agrāhyatāṃ ca
bahavaś ca kāma-vaśa-gāḥ sagaṇā eva vinaṣṭāḥ śrūyante
yathā dāṇḍakyo nāma bhojaḥ kāmād brāhmaṇa-kanyām abhimanyamānaḥ sabandhu-rāṣṭro vinanāśa 
devarājaś caahalyām ati-balaś ca kīcako draupadīṃ rāvaṇaś ca sītām apare cānye ca bahavo dṛśyante kāma-vaśa-gā vinaṣṭā ity arthacintakāḥ
śarīra-sthiti-hetutvād āhāra-sadharmāṇo hi kāmāḥ phala-bhūtāś ca dharmārthayoḥ
boddhavyaṃ tu doṣeṣv iva na hi bhikṣukāḥ santīti sthālyo nādhiśrīyante na hi mṛgāḥ santīti yavā nopyanta iti vātsyāyanaḥ
bhavanti cātra ślokāḥ
evam arthaṃ ca kāmaṃ ca dharmaṃ copācaran naraḥ ihāmutra ca niḥśalyam atyantaṃ sukham aśnute
kiṃ syāt paratrety āśaṅkā kārye yasmin na jāyate na cārtha-ghnaṃ sukhaṃ ceti śiṣṭās tatra vyavasthitāḥ
trivarga-sādhakaṃ yat syād dvayor ekasya vā punaḥ kāryaṃ tad api kurvīta na tv ekārthaṃ dvi-bādhakam