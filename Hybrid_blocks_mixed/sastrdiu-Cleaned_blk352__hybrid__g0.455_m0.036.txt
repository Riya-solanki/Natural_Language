--- source: sastrdiu-Cleaned.txt | block: 352 | label: hybrid | g:0.455 m:0.036 ---

kvacittu pratyakṣavirodhādapramāṇyaṃ sa eṣa yajñāyudhī yajamāno añjasā svargaṃ yātīti yajñāyudhīti hi yajñāyudhasaṃyogāccharīramucyate, yajamānaśabdo api hi kartṛvacanastasyaiva vācako nātmanaḥ, tasya sarvagatatvenābhimatasya kriyovirahiṇaḥ kartṛtvāyogādyajñāyudhasaṃyogābhāvācca, saṃyogābhiprāyaścāyaṃ yajñāyudhīti śabdaḥ pātracayanastutyarthatvāt, na svasvāmisaṃbandhābhiprāyaḥ ।
prāgapi pātracayanāttatsaṃbhavāt śarīrasya ca pratyakṣaviruddhaṃ svargamanam ।
na ca kālāntare api saṃbhavati ।
yātīti vartamānāpadeśāt, bhasmībhūtasya ca kālāntare api tadasaṃbhavāt ।
na ca śarīravyatiriktaḥ kaścidātmāsti tasmādapramāṇam ।
evamapauruṣeyasyāpyaprāmāṇye svargakāmacodanāyāmapi nāśvasituṃ yuktamityapramāṇyamevāyātam ।।