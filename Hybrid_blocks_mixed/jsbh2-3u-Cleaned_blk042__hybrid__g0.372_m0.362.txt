--- source: jsbh2-3u-Cleaned.txt | block: 42 | label: hybrid | g:0.372 m:0.362 ---

adravyatvāttu ।।
anārabhya śrutaṃ "eṣa vai haviṣā haviryajati yo adābhyaṃ gṛhītvā somāya yajate" iti ।
tathā "parā vā etasyāyuḥ prāṇa eti yo aśuṃ gṛhṇātī"ti ।
atra haviḥ somaḥ sa eva devatā sa eva dravyamiti prathamārthavādasyārthaḥ ।
prāṇa āyurmaryādāmabhivardhata iti dvitīyasya ।
tatra na tāvadatra grahaṇameva jyotiṣṭome vidhīyate; saṃskārarūpasya grahaṇasyāvaghātādivadaṃśvadābhyanāmakatvānupapatteḥ ।
dvitīyāntayostayoḥ saṃskāryadravyanāmatvāṅgīkāre tu avyabhicaritakratusaṃbandhābhāvānna dravyamātroddeśena grahaṇavidhisaṃbhavaḥ ।
ato dravyadevatāviśiṣṭayāgāntaravidhānamevedam; adābhyapadena hiṃsānarhasomākhyadravyasyāṃśupadena ca niryāsadravyasyābhidhānāt ।
dvitīyā cobhayatra saktunyāyena ।
devatā tvekatra somo anyatra prajāpataye svāheti mantravarṇātprajāpatiḥ ।
gṛhṇātiścādye anuvādo dvitīye yāgalakṣakaḥ ।
tayośca yāgayoḥ prākaraṇikaitatsamānajātīyataittirīyaśākhāsthavākyājjyotiṣṭomāṅgatvamiti prāpte gṛhṇatau yāgalakṣaṇāyāṃ pramāṇābhāvādādyavākye guṇasaṃkrāntaśaktinā vidhinā grahaṇasyaiva vidheyatvāvagamāccobhayatrāpi grahaṇamevoktasaṃjñakaṃ uktasaṃjñakadravyasaṃskārakatvena vā vidhīyate ।
evañca viniyogabhaṅgo api dvitīyāyā na kalpito bhavati ।
devatā tu somarūpā ādyavākye grahaṇe evānvetīti devatāviśiṣṭaṃ grahaṇameva tatra vidhīyate, dvitīye tu "upayāma gṛhīto asi prajāpataye tvā juṣṭaṃ gṛhṇāmī"ti mantravarṇādgrahaṇāṅgatayā devatāprāptirdraṣṭavyā ।
homamantrastūttarabhāviyāgopakārakatvamādāya neyaḥ ।
devatāviśiṣṭagrahaṇadvaye ca prākaraṇikavākyena jyotiṣṭomāṅgatvasya tadupapādyatvasya ca bodhopapatterna kaścidvirodhaḥ ।
prayojanaṃ pūrvapakṣe yāgasyāṅgatvād yathāśaktinyāyaviṣayatvaṃ, siddhānte pradhānatvānneti ।।
।। iti navamamadābhyanāmatādhikaraṇam ।।