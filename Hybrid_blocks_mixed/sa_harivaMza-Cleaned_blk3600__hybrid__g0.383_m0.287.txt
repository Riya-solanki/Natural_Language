--- source: sa_harivaMza-Cleaned.txt | block: 3600 | label: hybrid | g:0.383 m:0.287 ---

sisṛkṣatas tu nārācāṃś citrasenavadhaiṣiṇaḥ 
dhanuś ciccheda rāmasya jarāsaṃdho mahābalaḥ 
gadayā ca jaghānāśvān kopāt sa magadheśvaraḥ ।। 
rāmaṃ cābhyadravad vīro jarāsaṃdho mahābalaḥ । 
ādāya musalaṃ rāmo jarāsaṃdham upādravat 
tayos tu yuddham abhavat parasparavadhaiṣiṇoḥ ।। 
citrasenas tu saṃsaktaṃ dṛṣṭvā rāmeṇa māgadham । ratham anyaṃ samāruhya jarāsaṃdham avārayat ।। tato balena mahatā gajānīkena cāpy atha । ubhayor antare tābhyāṃ saṃkulaṃ samapadyata । 
tataḥ sainyena mahatā jarāsaṃdho abhisaṃvṛtaḥ 
rāmakṛṣṇāgragān bhojān āsasāda mahābalaḥ ।।