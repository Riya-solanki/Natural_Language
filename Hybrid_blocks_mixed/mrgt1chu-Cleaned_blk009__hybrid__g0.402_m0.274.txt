--- source: mrgt1chu-Cleaned.txt | block: 9 | label: hybrid | g:0.402 m:0.274 ---

sa indras tair bharadvājādibhir āśramasamucitenātithisatkāreṇābhyarcitas tān bharadvājādīn pratyekaṃ kuśalaṃ pṛṣṭvābravīt ।। 
kiṃ tad ity ata āha codanādharmaḥ kim arthaṃ nānuvartyata iti ।। 
codaneti kriyāyāḥ pravartakaṃ vacanam āhuḥ tadāmnāto dharmaḥ kim iti nānuṣṭhīyate codanaiva hi dharme pramāṇaṃ pramāṇam eva codanā ity evam anyayogāyogavyavacchedanena tataḥ pravartamānānām aihikasyāmutrikasya ca phalasyāvisaṃvādāt ।। 
tathā coktam ।
śrutismṛtyuditaṃ dharmam anutiṣṭhan hi mānavaḥ ।
iha kīrtim avāpnoti pretya cānuttamāṃ gatim iti ।। 
tadviparītaṃ tu trayībāhyaṃ liṅgārādhanādi ca yat tat trayībāhyatvād eva phalguprāyam ।। 
yad āha bhaṭṭaḥ ।
tathātikrāntavedoktamaryādāvyavahāriṇām ।
saṃvādiṣv api vākyeṣu neṣyate mānahetutā ।। 
manur api ।
yā vedabāhyāḥ smṛtayo yāś ca kāścit kudṛṣṭayaḥ ।
sarvās tā niṣphalāḥ pretya tamobhūtā hi tāḥ smṛtāḥ ।। 
ity evaṃ jaiminimatānusāriṇaḥ ।। 
tasya vacaḥ śrutvā ।।