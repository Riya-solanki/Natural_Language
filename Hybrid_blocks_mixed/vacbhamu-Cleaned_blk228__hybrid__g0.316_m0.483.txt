--- source: vacbhamu-Cleaned.txt | block: 228 | label: hybrid | g:0.316 m:0.483 ---

na khalu vedāntāḥ siddhabrahmarūpaparā bhavitumarhanti, tatrāviditasaṃgatitvāt ।
yatra hi śabdā lokena na prayujyante na tatra teṣāṃ saṃgatigrahaḥ ।
na cāheyamanupādeyaṃ rūpamātraṃ kaścidvivakṣati prekṣāvān, tasyābubhutsitatvāt ।
abubhutsitāvabodhane ca prekṣāvattāvidhātaḥ syāt ।
tasmāt pratipitsitaṃ pratipipādayiṣannayaṃ lokaḥ pravṛttinivṛttihetubhūtamevārthaṃ pratipādayet, kāryaṃ cāvagate taddheturiti tadeva bodhayet ।
evaṃ ca vṛddhaprayogāt padānāṃ kāryaparatāmavagacchati ।
tatra kiñcitsākṣāt kāryābhidhāyakam, kiñcittu kāryārthasvārthābhidhāyakam, na tu bhūtārthaparatā padānām ।
api ca narāntarasya vyutpannasyārthapratyayamanumāya tasya ca padaśabdabhāvābhāvānuvidhānamavagamyaya śabdasya tadviṣayabodhakatvaṃ niścetavyam ।
na ca bhūtārtharūpamātrapratyaye paranaravartini kiñcilliṅgamasti ।
kāryapratyaye tu narāntaravartini pravṛttinivṛttī sto hetū ityajñātasaṃgatitvānna brahmarūpaparā vedāntāḥ ।