--- source: jsbh1-3u-Cleaned.txt | block: 14 | label: hybrid | g:0.465 m:0.182 ---

na śāstraparimāṇatvāt ।।
smārtānāmācamanādīnāṃ śrautaiḥ kramakālaparimāṇādibhirvirodhe śrautatvātkramādīnāmeva prābalyāt tadviṣayasmṛtīnāmaprāmāṇyam ।
na hi "kṣute ācāmedi"ti vihitasya smārtasyācamanasya vedavedikaraṇamadhye anuṣṭhāne "vedaṅkṛtvā vediṃ karotī"ti śrutibodhitaḥ kramo anuṣṭhātuṃ śakyate ।
(virodhādhikaraṇena dvedhā saṃgatinirūpaṇam) evaṃ pūrvādhikaraṇe bhāṣyakāramate śrutiviruddhānāṃ puruṣārthakratvarthasmṛtīnāṃ svarūpeṇaivāprāmāṇye sādhite vārtikakāramate ca ananuṣṭhānalakṣaṇāprāmāṇye sādhite saṃprati pratyakṣaśrutivirodha eva kvāsti kva nāstītyevaṃ balābalādhikaraṇottaramahīnādhikaraṇaprabhṛtiṣviva vicārakaraṇena koṣṭhaśodhanikārūpeṇāsya saṃgatiṃ athavā śrutivirodhe satyapi smṛtiprameyasya padārthatvāt prābalyena prāmāṇyamityapavādakaraṇādāpavādikīṃ saṅgatiṃ vā spaṣṭatvāt tathā sūtradarśitāmapi siddhāntopakramatāṃ prayojanābhāvāccopekṣya viṣayaṃ pradarśayan pūrvapakṣamevāha smārtānāmapi ।।
"ācāntena yajñopavītinā kartavyaṃ" "dakṣiṇācāreṇa kartavyaṃ" ityādismṛtivihitānāmityarthaḥ ।
antimasmṛtau dakṣiṇena hastena ācaraṇena kartavyamityarthāt "lohitoṣṇīṣā" ityatreva aprāptadakṣiṇahastavidhānaṃ jñeyam ।।
(śākhāntarādhikaraṇagatārthatāśaṅkānirāsaḥ smṛtipadenetinirūpaṇam) śākhāntarādhikaraṇasamāptau "api vā kramasaṃyogāt vidhipṛthaktvamekasyāṃ vyavatiṣṭhete"ti sūtreṇa kramakālaparimāṇavirodhāt śākhāntarīyapadārthānupasaṃhāramāśaṅkya "virodhināṃ tvasaṃyogādaikakarmye tatsaṃyogādvidhīnāṃ sarvakarmapratyayaḥ syāt" iti sūtreṇa padārthānāṃ kramādibādhakatvaṃ vakṣyete iti na tena gatārthatā, tatrobhayoḥ śrautatvena anyatarasamavāyābhāvāt yuktaṃ padārthānāṃ bādhakatvam, iha tu prāmāṇyadaurbalyādastu bādhyatvamiti śaṅkotthānasūcanena parihartuṃ smṛtīnāmityuktam ।
ācāraprāpitānāmityasyopalakṣaṇam ।
tatratyasyaiva prameyabalasya pramāṇabalābalabādhāyopanyāsāt nānenāpi tasya gatārthatvamiti bhāvaḥ ।।
(ācamanādibhiḥ kramasya virodhasamarthanam) virodhe iti ।।
yadyapi bhojanādinimittakasyācamanasya puruṣārthatvāt sarvaprayogādau kriyamāṇasyāpi tasya madhye prasakteravirodhaḥ; tathāpi dvayoḥ padārthayoḥ madhye kṣutādinimittācamanasya kratvarthasya prasakterbhavatyeva saḥ ।
ataeva vitataikapadārthakaraṇamadhyaprasaktasya kṣutādinimittasya prāptau yadyapi nācamanavidhānaṃ, kintu "kṣute niṣṭhīvane caiva paridhāne aśrupātane ।
na tu karmastha ācāmeddakṣiṇaṃ śravaṇaṃ spṛśet" itismṛtivihitadakṣiṇakarṇasparśe astyeva virodha iti tasyāpayudāharaṇatvam ।
evaṃ yajñopavītasyāpi "sadopavītinā bhāvyam" iti smṛtau sadāśabdasaṃyogāt puruṣārthatvenaiva vidhāne api "anupavītaśca yatkaroti na tatkṛtam" ityuttarārdhena kartavyakarmamātrāṅgatvena vidhānātsvarūpeṇa tasya virodhābhāve api strastasya punassamīkaraṇe naṣṭasya punardhāraṇe vāstyeva saḥ ।
evaṃ śikhābandhane api ityudāharaṇatvam ।
evaṃ dakṣiṇavākye api bhojanādau puruṣārthatvena vihitasya dakṣihastācaraṇasya virodhābhāve api kratvarthasya tasyāstyeva virodhaḥ ।
hastadvayenānuṣṭhāne avilambāparaparyāyaprayogaprāśubhāvasyaikena hastenānuṣṭhāne bādhāpatteḥ ।
ato yuktaṃ sarveṣāṃ udāharaṇatvaṃ virodhaprasaktyeti bhāvaḥ ।।
smārtapadārthānāñca bahutvāt pūrvāhṇādiḥ kālaḥ prayogavidhyavagatañca parimāṇaṃ na śakyate anugrahītum ।
naca śrautatve api kramādeḥ padārthadharmatvāt padārthabhūtebhyaḥ ācamanādibhyo daurbalyam ।
pramāṇapūrvakatvāt prameyāvagamasya prathamāvagatapramāṇabalābalāpekṣayā prameyabalābalasya daurbalyāditi prāpte (vedakaraṇavedikaraṇapadayorarthaḥ) pūrvapakṣasādhakaṃ śrutivirodhaṃ darśayituṃ śrautaiḥ ityuktam ।
tameva virodhaṃ darśayati nahīti ।।
vedaṃ kṛtveti ।।
vedo nāma sammārjanasādhanadarbhamuṣṭiḥ ।
tasya karaṇaṃ nāma bandhanāgraparivāsanādisaṃskāraḥ ।
vedirnāma gārhapatyāhavanīyayormadhye caturaṅgulakhātā bhūmiḥ ।
tatkaraṇaṃ nāma vedena sammārjanamuddhananādisaṃskāraśceti vedavedikaraṇaśabdayorarthaḥ ।।
(ācamanādīnāṃ prayogavidhyasaṃgraheṇa gauṇakramavirodhasamarthanam) śrutibodhita iti ।।
etacca śrutyarthapāṭhasthānamukhyapravṛttyākhyapāñcamikaṣaṭpramāṇagamyakramamātrasyopalakṣaṇam; arthādikramasyāpi prayogavidhividheyatvāt ।
pratyakṣaśrutapradhānavidhereva aṅgavidhyekavākyatāmātrakalpanayā prayogavidhivyapadeśyatvāt pratyakṣaśrutivihitatvāvirodhaḥ ।
evañca smārtānāṃ kṣutādinimittakācamanādīnāṃ bhedena homavat vaidikaissaha kramaniyame mānābhāvāt vaidikānāmevāṅgānāṃ kramāvadhāraṇāt prayogavidhinā ca niyatakramakāṇāmeva padārthānāṃ vidhānāt tadbahirbhūtācamanādīnāṃ naiva prayogavidhisaṃbhava ityarthaḥ ।।
(madhye ācamanānuṣṭhāne pūrvāhṇaprayogaprāśubhāvādibādhāpattinirūpaṇam) pūrvāhṇādiriti ।।
ādipadenāgnihokrāṅgasāyaṃprātaḥ kālayorapi saṃgrahaḥ ।
yathaiva "pūrvāhṇo vai devānāmi"ti śrutyā pūrvāhṇakālo vihitaḥ, tathaiva prayogavidhinā aṅgaprayogaviśiṣṭabhāvanāvidhānena yugapadanuṣṭhānākṣepādatyantayaugapadyāśakteścāṅga- pradhānānāmaṅgānāṃ ca parasparaṃ pratyāsattilakṣaṇaḥ prayogaprāśubhāvalakṣaṇaśca kālo bodhyate ।
tayorapi madhye smārtapadārthānuṣṭhāne bādhaḥ syādevetyarthaḥ ।।
(parimāṇasyāpi prayogavidhyavagamanirūpaṇam) prayogavidhyavagataṃ ceti ।।
kiṃ kaścit padārtho vismṛtaḥ? kṛtaṃ vā sarvamiti sandehena vaiguṇyāśaṅkodaye "yadeva śraddhayā karoti tadeva vīryavattaraṃ bhavatī"ti vacanāvagatātiśayaphalajanakaphalāvaśyaṃbhāvaniścayātmakaśraddhāvi rahāt phalānutpatterdaivāt sakalavaidikapadārthānuṣṭhāne kṛte api saṃpūrṇaphalaprāptaye kṛtākṛtasandehasyāvaśyāpaneyatvāt tasya cānuṣṭheyapadārthasaṃkhyāsaṃpattiparyālocanaṃ vinaiva nirākartumaśakyatvāt prayogavacanena śrutyādiviniyojyānāṃ pracayasiddheyattāvadavadhāraṇasyārthādākṣepamabhipretyāvagataṃ cetyuktam ।
tataśca prathamāvadhṛtasya parimāṇasya prathamāparikalpitapaścādāgatasmārtapadārthānuṣṭhānena bhraṃśāt punaḥtatkṛtākṛtānirūpaṇādanivṛttavaiguṇyāśaṅkasya samyakkṛtatvādinimittasaṃskārapāṭavābhāvāt apūrvadaurbalyena nyūnaphalalābhaprasaṃga ityarthaḥ ।
taduktaṃ vārtike "taccātiśayavatsarvaṃ sārthavādādvidhergatam ।
nyūnatvākṣamayāvaśyaṃ viruddhāṃ bādhate smṛtimi"ti ।।
(aṅgaguṇavirodhecetinyāyavirodhasya pūrvapakṣe prasaktasya pariharaṇam) yattu siddhānte "aṅgaguṇavirodheca tādarthyādi"ti dvādaśikanyāyenāṅgabhūtānāṃ iṣṭyādīnāṃ pradhānabhūtasomakālānurodhena "ya iṣṭye"ti vākyabodhitaparvakālabādhavadihāpi padārthatvena pradhānabhūtācamanādyanurodhena tadaṅgakramādereva virodhe satyapi yukto bādhaityucyate, tadanūdya dūṣayati naceti ।।
prathamāvagateti ।।
tena prathamāvagatena pramāṇabalābalenācamanādibhyaḥ kramādīnāṃ balīyastve nirṇīte nirākāṅkṣatvānna paścādavagataṃ prameyabalābalamādartavyamityarthaḥ ।।
(ācamanādibhiḥ smārtaiḥ kramakālāderavirodhena siddhāntaḥ, tasya sūtrārūḍhatvañca) atraca "api vā kāraṇāgrahaṇe prayuktāni pratīyeran" iti siddhāntasūtraṃ vārtikakṛtā virodhe satyapi prameyagatabalābalenācamanādīnāṃ prāmāṇyaparatayā yathāpaṭhitāvadhinaikadāvatāryapunarapyavirodhapradarśanaṃ sūtrārūḍhaṃ kartuṃ "teṣvadarśanād virodhasye"tyaṃśasyānuṣaṅgaṃ kṛtvā virodhapradarśanaparatayā anuṣaktadvitīyāvadhināvatāritam ।
tatra virodhe satyapi prameyabalābalasya prābalyahetostuṣyatu durjana iti nyāyenopapādanīyatayā mukhyatvādvirodhābhāvasyaiva mukhyahetutayā tatpradarśanaparatvena sūtrārthaṃ prathamato anusaṃdhāya siddhāntamāha padārtheti ।।
kratvapūrvasyānirjñātāṅgaparimāṇatayā śrautāṅgamātreṇa nairākāṅkṣyābhāvādyathā virodhābhāve balābalamanādṛtya śrutyādisamākhyāparyantaissahānārabhyavādena prāpitānyaṅgāni samuccitya gṛhyante, evaṃ smṛtyācāraprāptānyapi; sarveṣāṃkaraṇopakārasādhanānāṃ anvayottaramanuṣṭhānāya prayogavidheranuṣṭhānātmanaḥ pravṛtteḥ ।
tena ca bodhitaprayogavelāyāmeva padārthānāmapekṣitaṃ kramakālādi prayogāvacchedakatayā anvīyamānaṃ yāvatpramāṇaprāpitapadārthaprayogavirodhenaivāvacchedakatayā kalpyate; kālādīnāṃ prayogavidhyanvayitvasyaikādaśe vakṣyamāṇatvenāṅgapradhānasādhāraṇyāt ।
naca smārtānāṃ vaidikaissaha krame niyāmakābhāvaḥ; bhedanahomavannimittasannipātādevopasthityā sthānādeva tanniyamopapatteḥ ।
śrutikrameṇa prabalenāpi padārthabādhāpattyā balavatpadārthāśritasya sthānasya bādhāyogāt ।।
padārthaprāptyapekṣatvāt kramāderuttarakālikasya yāvatpramāṇagamyapadārthāvirodhenaiva kalpanīyatvānna tāvatpadārthavirodhitvam ।
parimāṇantu na kasyacicchāstrasyārtha iti na tasya śrautatvam ।
virodhe api ācamanādīnāṃ padārthatvāt prābalyameva ।
pramāṇānāṃ hi na svarūpato virodho api tu prameyavirodhanibandhanaḥ ।
tadyadaiva prameyavirodha ālocyate tadaiva tadgatena balābalena nirṇīte śāstrārthe na pramāṇabalābalasya niyāmakatvamiti pramāṇameva tatsmṛtiḥ ।
yadvā yacchākyādigrantheṣu vedāviruddhaṃ dānādivacanaṃ tasya bhavatu pramāṇatetyāśaṅkya, "svādhyāyo adhyetavyaḥ", "vedo akhilodharmamūlaṃ tadvidāñca smṛtiśīle" ।
"purāṇanyāyamīmāṃsādharmaśāstrāṅgamiśritāḥ ।
vedāḥ sthānāni vidyānāṃ dharmasya ca caturdaśa" ।
ityādivacanairniyatapramāṇapratipādyānāmeva dharmatvapramiteranyataḥ pramitasya phalasādhanatvābhāvāt teṣāmaprāmāṇyamiti ।।
iti tṛtīyaṃ śiṣṭākopādhikaraṇam ।
(smārtānāṃ keṣāñcana padārthānāmante anuṣṭhānam) atraivamavadheyam yatra sthalaviśeṣapuraskāreṇaiva smārtapadārthavidhiḥ tatra sthalāmnānādeva tasya kramaḥ, parantu śrutivihitakramavirodhe tasya bādhenānte padārthānuṣṭhānam ।
yatratu smṛtau padārthamātrasyaiva kratvaṅgatayā vidhānaṃ na sthalaviśeṣasya, tatrāgantūnāmante niveśātsyādevānte anuṣṭhānam iti dhyeyam ।
ihatu "ācāntena kartavyami"ti smṛtisahakṛtasthānādeva teṣāṃ krama iti na bādhakam ।
parimāṇasya tu sākṣāt śāstreṇa vidhyabhāvāt pūrvoktarītyā kathañcittadākṣepe api kramakālavat prayogavelāyāmevākāṅkṣaṇāt prayujyamānapadārthāṅgatayaiva tatpravṛttyuttarakālamākasmikabhedanahomaprāyaścittādi- samavāyāvadhāraṇeneva smārtācamanādipadārthāvadhāraṇenāpi kalpanīyasya sarvapadārthāvacchedakatayaiva prayogavacanopasaṃgrahānna virodha ityarthaḥ ।।
(ācamanakramayorvirodhāṅgīkāreṇāpi ācamanarūpaprabalapadārthāśritatvāt ācamanasmṛtiprāmāṇyanirūpaṇam) adhunā tuṣyatu durjana iti nyāyena virodhamaṅgīkṛtyāpi prāmāṇyaṃ sādhayati virodhe apicet ।।
tadevopapādayati pramāṇānāṃhīti ।।
pramāṇayoraśvamahiṣavatsvarūpeṇa virodhābhāvena viruddhaprameyapramāpakatvenaiva tasya pratīteḥ prathamaṃ pramāṇasvarūpālocane api prameyasvarūpālocanaṃ vinā tadapratīteḥ tatsvarūpālocanottaraṃ virodhapratisandhāne tadgatena dharmidharmarūpaprameyabalābalenāsaṃjātavirodhinā'camanāderbalīyastvaniścaye sati na kramādyanugrahaḥ saṃbhavati ।
yadyapi vā prameyavirodhānusandhānottarakṣaṇe tadgatabalābalopasthitikāle viruddhaprameyapratipādakatvena pramāṇayorapi virodhopasthitiḥ syāt; tathāpi tatra prameyabalābalopasthityuttarakṣaṇe asaṃjātavirodhitvānnirṇaye sati tannirṇayavelāyāṃ na pramāṇagatabalābalopasthitiriti itarasya nirṇayapadavīmanāgatasya śrutiliṅgādivadevottarabhāvino daurbalyam ।।
naca śruteratyantabādhaḥ; ācamananimittopanipātābhāve sārthakyāt ।
ācamanādeḥ śrutyarthatvenottarapadārthāṅgatvenāṅgībhūtavedikaraṇavyavadhāyakatvāyogācca tadanāpatteriti bhāvaḥ ।
taduktam vārtike "śaucayajñopavītāderna svatantrapadārthatā ।
sarvaṃ hyaṅgapradhānārthaṃ tena na vyavadhāyakam" iti ।।
ata ācamanāderdurbalatvāt śrutyā bādhābhāvāt prāmāṇyamupasaṃharati iti pramāṇameveti ।।
(vārtikakṛtā bhāṣyakārīyādhikaraṇāntaraparatvasyakhaṇḍanaṃ vārtikamatātiriktanyāyasudhākāramatasūcanañca) atra vārtikakṛtā pūrvoktarītyā virodhasya sphuṭatvāt pūrvapakṣāyogāt ata eva abhyupetya virodhaṃ pramāṇabalapūrvapakṣasyāpyayogāt yajñopavītasya "upavyayate devalakṣmameva tatkurute" iti darśapūrṇamāsaprakaraṇagatavākyena prakṛtāvatideśato vikṛtāvapi śrutyaiva vidhānādasya vāsovinyāsaparatve api "yajñopavītyevādhīyīta" iti kāṭhakavākyena brahmasūtrasyāpi śrutyaiva vidhānāt anyābhiśca śrutibhiḥ ācamanadakṣiṇahastādīnāmapi pratyakṣata eva vidhānāt smārtatvānupapatterudāharaṇatvāyogācca bhāṣyakārīyādhikaraṇāntararacanāṃ pradūṣya adhikaraṇāntaratvavyākhyānasyāyogāt virodhādhikaraṇasādhitaśākyādigranthāprāmāṇyākṣepasamādhānaparatayā taccheṣatvenādyaṃ sūtradvayam tṛtīyantu smṛtyadhikaraṇasādhitācāraprāmāṇyākṣepasamādhānaparatayā taccheṣatayaiva vyākhyeyam ityuktam, tadanusaṃdhāya varṇakāntaramāha yadveti ।।
yathācātra yajñopavītādīnāṃ śrautatvaṃ vārtikakāroktaṃ abhyuccayayuktimātraṃ tathā nyāyasudhāyāṃ kaustubhe ca draṣṭavyam ।
vistarabhayāttu neha prapañcyate ।।
(śākyādinibaddhadānādiprāmāṇyam) dānādīti ।।
vihārāsanavairāgyadhyānasatyadamadānadayāhiṃsādīnāṃ ādipadena saṃgrahaḥ ।।
(niṣedhādivākyānāmapi dharmaparyavasānopapādanam) vedo akhila iti ।।
yadyapi akhilasya vedasya na dharmamūlatvasaṃbhavaḥ; śyenādivākyānāṃ niṣedhavākyānāṃ ca tanmūlatvāyogāt, tathāpi dharmamabodhayatāmapi tadvākyānāṃ pārāyaṇabrahmayajñādinirvartanadvārā dharmaṃ prati kārakatvāt prāyaścittavidhyapekṣitanimittasamarpakatveana vidvadvākyavatparaṃparayā dharmapramopayogasaṃbhavācca na doṣaḥ ।
smṛtiśīle iti ।।
śīlaṃ ācāraḥ ।
ityādivacanairiti ।।
ādipadena "āyurvedo dhanurvedo gāndharvaṃ ceti tat trayam ।
arthaśāstraṃ caturthaṃ tu vidyā hyaṣṭādaśaiva tu ।
" ityasya saṃgrahaḥ ।।
(śākyādinibaddhadānādyaprāmāṇyam) aprāmāṇyamiti ।।
ataścāhiṃsādyarthasya śiṣṭaparigrahe api tasya vedamūlakatvenāpyupapatteḥ tadviṣayaśākyādivacanānāṃ śiṣṭaiḥ prāmāṇyānabhyanujñānāt śiṣṭāparigrahāt na tato jñātaṃ sadanuṣṭhitaṃ śreyassādhanaṃ bhavatīti na tadviṣayatadvacasāṃ prāmāṇyamityarthaḥ ।
taduktaṃ vārtike tathāca prāyaścittādidānakāle yo vākyamātmīyaṃ anyakavikṛtaṃ vā ślokaṃ sūtraṃ voccārya manvādisaṃvādiprāyaścittaṃ "dadyānna tat kaścidapi dharmārthaṃ pratipadyate ।
vedenaivābhyanujñātā yeṣāmeva pravaktṛtā ।
nityānāmabhidheyānāṃ manvantarayugādiṣu ।
teṣāṃ viparivarteṣu kurvatāṃ dharmasaṃhitāḥ ।
vacanāni pramāṇāni nānyeṣāmiti niścayaḥ" ।
iti ।।
tathā "smaryante ca purāṇeṣu dharmaviplutihetuṣu ।
kalau śākyādayasteṣāṃ ko vākyaṃ śrotumarhati" ।
atassanmūlamapyahiṃsādivacanaṃ śvadṛtiprakṣiptakṣīravadanupabhogyaṃ avistrambhaṇīyaṃ ceti ।।
iti tṛtīyaṃ śiṣṭākopādhikaraṇam ।।
( adhikaraṇam । ) api vā kāraṇāgrahaṇeprayuktānipratīyeran ।।
anibaddhānāṃ vasantotsavādyācārāṇāṃ prāmāṇyaṃ na veti sandehe eteṣāṃ vedamūlatve aṣṭakādivanmanvādibhirnibandhanāpatteḥ sāmānyatastadvidāñcasmṛtiśīle ityādinā nibandhane api ca viśeṣato anibandhanena teṣāṃ śrutidarśanābhāvaniścayādaprāmāṇyamiti prāpte dharmabuddhyā vaidikairanuṣṭhīyamānatvāt smṛtivadeva vaidikatvam ।
viśeṣato anibandhanaṃ tu gauravabhiyā na doṣaḥ ।
vyatikramasāhasadarśanaṃ tu dharmabuddhyānanuṣṭhīyamānatvāt na vaidikam ।
nacaitāvatā sarvasyāpyavaidikatvam ।
ata ācārāṇāmapi dharmādharmayoḥ prāmāṇyam ।। iti caturthaṃ ācāraprāmāṇyādhikaraṇam ।
(varṇakāntarāvataraṇam) athavā atrotsūtramathavā