--- source: sa_harivaMza-Cleaned.txt | block: 4732 | label: hybrid | g:0.329 m:0.314 ---

niḥsaṅgabhagnāṃ mahatīṃ dṛṣṭvā tāṃ vāhinīṃ tadā 
bāṇaḥ krodhāt prajajvāla samiddho agnir ivādhvare ।। 
antarikṣacaro bhūtvā sādhuvādī samantataḥ । nārado nṛtyati prīto hy aniruddhasya saṃyuge ।। etasminn antare caiva bāṇaḥ paramakopana । 
kumbhāṇḍasaṃgṛhītaṃ tu ratham āsthāya vīryavān 
yayau yatrāniruddho vai so asim udyamya dāruṇam ।।