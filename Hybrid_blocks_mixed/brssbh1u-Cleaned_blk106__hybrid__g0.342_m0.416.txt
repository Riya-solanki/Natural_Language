--- source: brssbh1u-Cleaned.txt | block: 106 | label: hybrid | g:0.342 m:0.416 ---

tadeva sacchabdavācyaṃ kāraṇaṃ prakṛtya śrūyate- ayatraitatpuruṣaḥ svapiti nāma satā somya tadā saṃpanno bhavati svamapīto bhavati tasmādenaṃ svapitītyācakṣate svaṃ hyapīto bhavati' iti ।
eṣā śrutiḥ svapitītyetatpuruṣasya lokaprasiddhaṃ nāma nirvakti ।
svaśabdenehātmocyate ।
yaḥ prakṛtaḥ sacchabdavācyastamapīto bhavatyapigato bhavatītyarthaḥ ।
apipūrvasyaiterlaryārthatvaṃ prasiddhaṃ, prabhavāpyayāvityutpattipralayayoḥ prayogadarśanāt ।
manaḥpracāropādhiviśeṣasaṃbandhādindriyārthāngṛhyaṃstadviśeṣāpanno jīvo jāgarti ।
tadvāsanāviśiṣṭaḥ svapnānpaśyanmanaḥśabdavācyo bhavati ।
sa upādhidvayoparame suṣuptāvasthāmupādhikṛtaviśeṣābhāvātsvātmani pralīna iveti asvaṃ hyapīto bhavati' ityucyate ।
yathā hṛdayaśabdanirvacanaṃ śrutvā darśitam- asa vā eṣa ātmā hṛdi tasyaitadeva niruktaṃ hṛdyayamiti tasmādhṛdayamiti' iti ।
yathāvāśanāyodanyāśabdapravṛttimūlaṃ darśayati śrutiḥ- aāpa eva tadaśitaṃ nayante' ateja eva tatpītaṃ nayante' iti ca ।
evaṃ svamātmānaṃ sacchabdavācyamapīto bhavatītīmamarthaṃ svapitināmanirvacanena darśayati ।
naca cetana ātmācetanaṃ pradhānaṃ svarūpatvena pratipadyeta ।
yadi punaḥ pradhānamevātmīyātvātsvāśabdenaivocyeta, evamapi cetano acetanamapyetīti viruddhamāpadyeta ।
śrutyantaraṃ ca - aprājñenātmanā saṃpariṣvakto na bāhyaṃ kiñcana veda nāntaram' ।
iti suṣuptāvasthāyāṃ cetane apyayaṃ darśayati ।
ato yasminnapyayaḥ sarveṣāṃ cetanānāṃ taccetanaṃ sacchabdavācyaṃ jagataḥ kāraṇaṃ na pradhānam ।।