--- source: brssgo2u-Cleaned.txt | block: 409 | label: hybrid | g:0.44 m:0.409 ---

evaṃ prāpte brūmaḥ - anābhāva upalabdheḥ' iti ।
na khalvabhāvo bāhyasyārthasyādhyavasātuṃ śakyate ।
kasmāt ।
upalabdheḥ ।
upalabhyate hi pratipratyayaṃ bāhyor'thaḥ stambhaḥ kuḍyaṃ ghaṭaḥ paṭa iti ।
nacopalabhyamānasyaivābhāvo bhavitumarhati ।
yathā hi kaścidbhuñjāno bhujitasādhyāyāṃ tṛptau svayamanubhūyamānāyāmevaṃ brūyānnāhaṃ bhuñje na vā tṛpyāmīti, tadvadindriyasaṃnikarṣeṇa svayamupalabhamāna eva bāhyamarthaṃ nāhamupalabhe naca so astīti bruvankathamupādeyavacanaḥ syāt ।