--- source: vacbhamu-Cleaned.txt | block: 78 | label: hybrid | g:0.308 m:0.37 ---

ākṣipati- kathaṃ punaravidyāvadviṣayīṇi pratyakṣādīni pramāṇāni ।
tattvaparicchedo hi pramā vidyā; tatsādhanāni pramāṇāni kathamavidyāvadviṣayāṇi ? nāvidyāvantaṃ pramāṇānyāśrayanti, tatkāryasya vidyāyā avidyāvirodhitvāt iti bhāvaḥ ।
santu vā pratyakṣādīni saṃvṛtyāpi yathā tathā; śāstrāṇi tu puruṣahitānuśāsanaparāṇi avidyāpratipakṣatayā nāvidyāvadviṣayāṇi bhavitumarhantītyāha - śāstrāṇi ca iti ।
samādhatte- ucyate iti ।
dehendriyādiṣu ahaṃmamābhimānahīnasya, tādātmyataddharmādhyāsahīnasya, pramātṛtvānupapattau satyāṃ pramāṇapravṛttyanupapatteḥ ।
ayamarthaḥ- pramātṛtvaṃ hi pramāṃ prati kartṛtvam ।
tacca svātantryam ।
svātantryaṃ ca pramāturitarakārakāprayojyasya samastakārakaprayoktṛtvam ।
tadanena pramākaraṇaṃ pramāṇaṃ prayojanīyam ।
na ca svavyāpāramantareṇa karaṇaṃ prayoktumarhati ।
na ca kūṭasthanityaścidātmā apariṇāmī svato vyāpāravān ।
tasmāt vyāpāravadbuddhyāditādātmyādhyāsāt vyāpāravattayā pramāṇamadhiṣṭhātumarhatīti bhavatyavidyāvatpuruṣaviṣayatvamavidyāvatpuruṣāśrayatvaṃ pramāṇānāmiti ।