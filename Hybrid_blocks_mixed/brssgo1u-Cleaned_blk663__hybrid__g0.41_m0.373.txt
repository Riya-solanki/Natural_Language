--- source: brssgo1u-Cleaned.txt | block: 663 | label: hybrid | g:0.41 m:0.373 ---

syādetat, yadi vigrahavattvādyabhyupagamena devādīnāṃ vidyāsvadhikāro varṇyeta vigrahavattvādṛtvigādindrādīnāmapi svarūpasaṃnidhānena karmāṅgabhāvo abhyupagamyeta ।
tadā ca virodhaḥ karmaṇi syāt ।
nahīndrādīnāṃ svarūpasaṃnidhānena yāge aṅgabhāvo dṛśyate ।
naca saṃbhavati ।
bahuṣu yāgeṣu yugapadekasyendrasya svarūpasaṃnidhānatānupapatteriti cet ।
nāyamasti virodhaḥ ।
kasmāt ।
anekapratipatteḥ ।
ekasyāpi devatātmano yugapadanekasvarūpapratipattiḥ saṃbhavati ।
kathametadavagamyate ।
darśanāt ।
tathāhi-'kati devāḥ' ityupakramya atrayaśca trī ca śatā trayaśca trī ca sahasrā' iti nirucya akatama te' ityasyāṃ pṛcchāyām amahimāna evaiṣāmete trayastriṃśattveva devāḥ' iti nirbruvatī śrutirekaikasya devatātmano yugapadanekarūpatāṃ darśayati ।
tathā trayastriṃśato api ṣaḍādyantarbhāvakrameṇa akatama eko deva iti prāṇaḥ' iti prāṇaikarūpatāṃ devānāṃ darśayantī tasyaikasya prāṇasya yugapadanekarūpatāṃ darśayati ।
tathā smṛtirapi- aātmano vai śarīrāṇi bahūni bharatarṣabha ।।
yogī kuryādbalaṃ prāpya taiśca sarvairmahīṃ caret ।।
prāpnuyādviṣayānkaiścidugraṃ tapaścaret ।।
saṃkṣipecca punastāni sūryo raśmigaṇāniva' ।।
ityevañjātīyakā prāptāṇimādyaiśvaryāṇāṃ yogināmapi yugapadanekaśarīrayogaṃ darśayati ।
kimu vaktavyamājānasiddhānāṃ devānām ।
anekarūpapratipattisaṃbhavāccaikaikā devatā bahubhī rūpairātmānaṃ pravibhajya bahuṣu yāgeṣu yugapadaṅgabhāvaṃ gacchatīti ।
paraiśca na dṛśyate antardhānādikriyāyogādityupapadyate ।।