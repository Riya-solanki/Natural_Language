--- source: sastrdiu-Cleaned.txt | block: 568 | label: hybrid | g:0.441 m:0.497 ---

kimidaṃ svastha iti, ye hyāgamamāpāyino dharmā buddhisukhaduḥkhecchādveṣaprayatnadharmāgharmāsaṃskārastānapahāya yadasya svaṃ naijaṃ jñānaśaktisattādravyatvādi tasminnavatiṣṭhata ityarthaḥ ।
yadi tu saṃsārāvasthāyāmavidyamāno apyānando muktāvasthāyāṃ janyata ityucyate tato janimattvādanityo mokṣaḥ syāt ।
kena cāsāvanubhāvyaḥ ।
na hi svaprakāśatvaṃ kasyacitsaṃbhavītyuktam ।
na ca manasānubhavaḥ saṃbhavatīti muktasya manaso abhāvāt amanalaskatvaśruterityuktam ।
ata eva nityo apyānandaḥ saṃsāradaśāyāmabibhūtatvādanubhūtopi muktāvabhibhave nivṛtte manasānubhūyate ityedapi nirastam ।।