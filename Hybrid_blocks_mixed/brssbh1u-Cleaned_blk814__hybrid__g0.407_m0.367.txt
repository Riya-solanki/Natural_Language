--- source: brssbh1u-Cleaned.txt | block: 814 | label: hybrid | g:0.407 m:0.367 ---

nacānyatra paramātmavijñānādamṛtvamastīti śrutismṛtivādā vadanti ।
tathā cātmavijñānena sarvavijñānamucyamānaṃ nānyatra paramakāraṇavijñānānmukhyamavakalpate ।
nacaitadaupacārikamāśrayituṃ śakyaṃ, yatkāraṇamātmavijñānena sarvavijñānaṃ pratijñāyānantareṇa granthena tadevopapādayati- abrahma taṃ parādādyo anyatrātmano brahma veda' ityādinā ।
yo hi brahmakṣatrādikaṃ jagadātmanonyatra svātantryeṇa labdhasadbhāvaṃ paśyati taṃ mithyādarśinaṃ tadeva mithyādṛṣṭaṃ brahmakṣatrādikaṃ jagatparākarotīti bhedadṛṣṭimapodya aidaṃ sarvaṃ yadayamātmā' iti sarvasya vastujātasyātmāvyatirekamavatārayati ।
dundubhyādidṛṣṭāntaiśca tamevāvyatirekaṃ draḍhayati ।
aasya mahato bhūtasya niḥśvasitametadyadṛgvedaḥ' ityādinā ca prakṛtasyātmano nāmarūpakarmaprapañcakāraṇatāṃ vyācakṣāṇaḥ paramātmānamenaṃ gamayati ।
tathaivaikāyanaprakriyāyāmapi saviṣayasya sendriyasya sāntaḥkaraṇasya prapañcasyaikāyanamanantaramabāhyaṃ kṛtsnaṃ prajñānaghanaṃ vyācakṣāṇaḥ paramātmānamenaṃ gamayati ।
tasmātparamātmana evāyaṃ darśanādyupadeśa iti gamyate ।।