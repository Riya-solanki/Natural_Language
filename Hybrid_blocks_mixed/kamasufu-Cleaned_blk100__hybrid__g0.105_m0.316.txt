--- source: kamasufu-Cleaned.txt | block: 100 | label: hybrid | g:0.105 m:0.316 ---

vidhavā tv indriya-daurbalyād āturā bhoginaṃ guṇa-saṃpannaṃ ca yā punar vindet sā punarbhūḥ
yatas tu svecchayā punar api niṣkramaṇaṃ nirguṇo ayam iti tadānyaṃ kāṅkṣed iti bābhravīyāḥ
saukhyārthinī sā kilānyaṃ punar vindeta
guṇeṣu sopabhogeṣu sukha-sākalyaṃ tasmāt tato viśeṣa iti gonardīyaḥ
ātmanaś cittānukūlyād iti vātsyāyanaḥ
sā bāndhavair nāyakād āpānakodyāna-śraddhā-dāna-mitra-pūjanādi vyaya-sahiṣṇu karma lipseta
ātmanaḥ sāreṇa vālaṅkāraṃ tadīyam ātmīyaṃ vā bibhṛyāt
prīti-dāyeṣv aniyamaḥ
svecchayā ca gṛhān nirgacchatī prīti-dāyād anyan nāyaka-dattaṃ jīyeta niṣkāsyamānā tu na kiṃ cid dadyāt
sā prabhaviṣṇur iva tasya bhavanam āpnuyāt
kulajāsu tu prītyā varteta
dākṣiṇyena parijane sarvatra saparihāsā mitreṣu pratipattiḥ kalāsu kauśalam adhikasya ca jñānam
kalaha-sthāneṣu ca nāyakaṃ svayam upalabheta
rahasi ca kalayā catuḥṣaṣṭyānuvarteta sapatnīnāṃ ca svayam upakuryāt tāsām apatyeṣv ābhāraṇa-dānam teṣu svāmivad upacāraḥ maṇḍanakāni veṣānādareṇa kurvīta parijane mitravarge cādhikaṃ viśrāṇanam samājāpānakodyāna-yātrā-vihāra-śīlatā ca