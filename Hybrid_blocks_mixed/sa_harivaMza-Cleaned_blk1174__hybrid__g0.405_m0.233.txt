--- source: sa_harivaMza-Cleaned.txt | block: 1174 | label: hybrid | g:0.405 m:0.233 ---

ajātaputrāya sutān pradadāv asamaujase 
sudaṃṣṭraṃ ca sucāruṃ ca kṛṣṇam ity andhakāḥ smṛtāḥ ।। 
ete cānye ca bahavo andhakāḥ kathitās tava । andhakānām imaṃ vaṃśaṃ dhārayed yas tu nityaśaḥ । ātmano vipulaṃ vaṃśaṃ labhate nātra saṃśayaḥ । 
gāndhārī caiva mādrī ca kroṣṭor bhārye babhūvatuḥ 
gāndhārī janayām āsa sumitraṃ mitranandanam ।।