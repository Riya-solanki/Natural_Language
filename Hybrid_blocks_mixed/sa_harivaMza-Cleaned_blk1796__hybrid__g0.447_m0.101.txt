--- source: sa_harivaMza-Cleaned.txt | block: 1796 | label: hybrid | g:0.447 m:0.101 ---

chidreṣu praharanty ete na caiṣāṃ saṃsthitir dhruvā 
saumyānām ṛjubhāvānāṃ bhavatāṃ cārjavā matiḥ ।। 
ahaṃ tu duṣṭabhāvānāṃ yuṣmāsu sudurātmanām । asamyag vartamānānāṃ mohaṃ dāsyāmi devatāḥ । yadā ca sudurādharṣaṃ dānavebhyo bhayaṃ bhavet । tadā samupagamyāśu vidhāsye vas tato abhayam । 
evam uktvā suragaṇān viṣṇuḥ satyaparākramaḥ 
jagāma brahmaṇā sārdhaṃ brahmalokaṃ mahāyaśāḥ ।।