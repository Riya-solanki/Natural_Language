--- source: brssbh1u-Cleaned.txt | block: 149 | label: hybrid | g:0.438 m:0.5 ---

nāyaṃ doṣaḥ ।
atasmādvā etasmādātmana ākāśaḥ saṃbhūtaḥ' ityatra puṃliṅgenāpyātmaśabdena brahmaṇaḥ prakṛtatvāt ।
yā tu bhārgavī vāruṇī vidyā aānando brahmeti vyajānāt' iti tasyāṃ mayaḍaśravaṇāt, priyaśirastvādyaśravaṇācca yuktamānandasya brahmatvam ।
tasmādaṇumātramapi viśeṣamanāśritya na svata eva priyaśirastvādi brahmaṇa upapadyate ।
naceha saviśeṣaṃ brahma pratipipādayiṣitaṃ, vāṅmanasagocarātikramaśruteḥ ।
tasmādannamayādiṣvivānandamaye api vikārārtha eva mayaḍvijñeyo na prācuryārthaḥ ।
sūtrāṇi tvevaṃ vyākhyeyāni- abrahma pucchaṃ pratiṣṭhā' ityatra kimānandamayāvayavatvena brahma vivakṣyata uta svapradhānatveneti ।
pucchaśabdādavayavatveneti prāpta ucyate- aānandamayo abhyāsāt' ānandamaya ātmetyatra abrahma pucchaṃ pratiṣṭhā' iti svapradhānameva brahmopadiśyate, abhyasāt ।
aasanneva sa bhavati' ityasminnigamanāśloke brahmaṇa eva kevalasyābhyasyamānatvāt ।
vikāraśabdānneti cenna prācuryāt ।
vikāraśabdenāvayavaśabdo abhipretaḥ ।
pucchamityavayavaśabdānna svapradhānatvaṃ brahmaṇa iti yaduktaṃ, tasya parihāro vaktavyaḥ ।