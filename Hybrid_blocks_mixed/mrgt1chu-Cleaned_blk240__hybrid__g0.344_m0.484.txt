--- source: mrgt1chu-Cleaned.txt | block: 240 | label: hybrid | g:0.344 m:0.484 ---

kāryatvaṃ tāvatkṣityādereva saṃniveśādimattvena prāk kathitam ।। 
tasya ca kartā prāguktābhiryuktibhirīśaḥ siddhaḥ ।। 
tattu kāryaṃ tadupayogi vā syāt svopayogi anupayogi anyopayogi veti catvāraḥ pakṣāḥ ।। 
tatra na tāvadīśvaropayogi nahi pṛthivyādibhistasya svātmanyarthakriyā kācitkriyate nityaparipūrṇasvarūpatvāt ।। 
na ca tat kṣityādi kāryaṃ kṣityādyarthameva kriyate teṣāmācaitanyāt karaṇīyasyābhāvāt ।। 
cetanasya hi dharmādicaturvargaprepsoḥ karaṇīyaṃ sambhavati na paṭādeḥ ।। 
na caitat kāryamanarthakaṃ kartṛgauravāt ।। 
sāmānyenāpi kartrā yatkāryaṃ kriyate tan nānarthakaṃ bhavati kiṃ punaḥ parameśvaravyāpāritair jagatkartṛbhirbrahmādibhiḥ ।। 
tatkāryakaraṇe ca na prayojanaṃ prāk pradarśitam ।।