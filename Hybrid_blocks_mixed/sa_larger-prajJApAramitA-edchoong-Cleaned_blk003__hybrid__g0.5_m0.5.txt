--- source: sa_larger-prajJApAramitA-edchoong-Cleaned.txt | block: 3 | label: hybrid | g:0.5 m:0.5 ---

yat kuśalamūlaṃ parigṛhṇāti tena gaṃgānadīvālukopamāl lokadhātavaḥ paripūrṇā bhaveyur na tat tasya kuśalamūlasya śatatamīm api kalān nopaiti । sahasratamīm api śatasahasratamīm api yāvat saṃkhyām api kalām api gaṇanām apy upamām apy upaniśām api nopaiti ।। punar aparaṃ subhūte bodhisatvo mahāsatvaḥ prajñāpāramitāyāṃ caraṃ । gaṃgānadīvālukopamān kalpān dānan dadyāt triṣu ratneṣu । buddharatne dharmaratne saṃgharatne tat kiṃ manyase subhūte api nu sa bodhisatvo mahāsatvas tatonidānaṃ bahu puṇyaṃ prasavet āha । bahu bhagavaṃ bahu sugata aprameyam asaṃkhyeyam aparimāṇam atulyaṃ bhagavān āha । ayam eva tataḥ subhūte bodhisatvo mahāsatvo bahutaraṃ punyaṃ prasaved ya iha gaṃbhīrāyāṃ prajñāpāramitāyāṃ yathānirdiṣṭāyāṃ yogam āpadyate । tat kasya hetoḥ eṣo hi bodhisatvānāṃ mahāsatvānāṃ nayo yena nayenānuttarāṃ samyaksaṃbodhim abhisaṃbudhyate । tat kiṃ manyase subhūte yo bodhisatvo mahāsatvaḥ prajñāpāramitayā virahito gaṃganadīvālukopamāṃ kalpāṃs tiṣṭhan śrotaāpanneṣu dakṣiṇāṃ pratiṣṭhāpayet sakṛdāgāmiṣv anāgāmiṣv arhatsu pratyekabuddheṣu tathāgateṣv arhatsu samyaksaṃbuddheṣu dakṣiṇāṃ pratiṣṭhāpaye tat kiṃ manyase subhūte api nu sa bodhisatvo mahāsatvaḥ tatonidanaṃ bahu puṇyaṃ prasavet āha । bahu bhagavaṃ bahu sugata । bhagavān āha । ayam eva subhūte kulaputro vā kuladuhitā vā tatonidānaṃ bahu puṇyaṃ prasavet ya iha gaṃbhīrāyāṃ prajñāpāramitāyāṃ yathopadiṣṭāyāṃ yogam āpadyeta । tat kasya hetoḥ atra hi prajñāpāramitāyāṃ caraṃ bodhisatvo mahāsatvaḥ śrāvakapratyekabuddhabhūmīm atikramya bodhisatvanyāmam avakrāmati । yāvad anuttarāṃ samyaksaṃbodhim abhisaṃbuddhyate । tat kiṃ manyase subhūte yo bodhisatvo mahāsatvaḥ prajñāpāramitayā virahito gaṃgānadīvālukopamāṃ kalpāṃs tiṣṭhaṃ yāpayaṃ dānaṃ dadyāc chīlaṃ rakṣe kṣāntyā saṃpādayed vīryam ārabheta dhyānāni samāpadyeta prajñāṃ bhāvayet api nu sa tatonidānaṃ bahu puṇyaṃ prasavet āha । bahu bhagavaṃ bahu sugata bhagavān āha । ataḥ sa subhūte kulaputro vā kuladuhitā vā bahutaraṃ puṇyaṃ prasaved ya iha gaṃbhīrāyāṃ prajñāpāramitāyāṃ yathopadiṣṭāyāṃ sthitvā ekadivasam api dānaṃ dadyāc chīlaṃ rakṣet kṣāntyā saṃpādayed vīryam ārabheta dhyānāni samāpadyeta prajñāṃ bhāvaye tat kasya hetoḥ tathā hi subhūte mātaiṣā bodhisatvānāṃ mahāsatvānāṃ yad uta prajñāpāramitā janayitryaiṣā bodhisatvāṇāṃ mahāsatvāṇāṃ yad uta prajñāpāramitā । atra subhūte prajñāpāramitāyāṃ sthitvā bodhisatvā mahāsatvāḥ sarvadharmāṃ paripūrayaṃti । yāvad anuttarāṃ samyaksaṃbodhim abhisaṃbuddhyante । tat kiṃ manyase subhūte yo bodhisatvo mahāsatvaḥ prajñāpāramitayā virahito gaṃgānadīvālukopamāṃ kalpāṃs tiṣṭhan dharmadānaṃ dadyāt api sa kulaputro vā kuladuhitā vā tatonidānaṃ bahu puṇyaṃ prasavet āha । bahu bhagavaṃ bahu sugata bhagavān āha । ataḥ sa subhūte