--- source: brssbh1u-Cleaned.txt | block: 380 | label: hybrid | g:0.289 m:0.413 ---

yatpunaruktaṃ bhūtāgnerapi mantravarṇe dyulokādisaṃbandhadarśanānmūrdhaiva sutejā ityādyavayavakalpanaṃ tasyaiva bhaviṣyatīti, yaccharīrāyā devatāyā vaiśvaryayogāditi, tatparihartavyam ।
atrocyate- ata evoktebhyo hetubhyo na devatā vaiśvānaraḥ ।
tathābhūtāgnirapi na vaiśvānaraḥ ।
nahi bhūtāgnerauṣṇyaprakāśamātrātmakasya dyumūrdhatvādikalpanopapadyate, vikārasya vikārāntarātmatvāsaṃbhavāt ।
tathā devatāyāḥ satyapyaiśvaryayoge na dyumūrdhatvādikalpanā saṃbhavati ।
akāraṇatvātparameśvarādhīnaiśvaryatvācca ।
ātmaśabdāsaṃbhavaśca sarveṣveṣu pakṣeṣu sthita eva ।।