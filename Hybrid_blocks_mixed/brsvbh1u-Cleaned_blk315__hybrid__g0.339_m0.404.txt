--- source: brsvbh1u-Cleaned.txt | block: 315 | label: hybrid | g:0.339 m:0.404 ---

yadyadvistarārthaṃ śāstraṃ yasmātpuruṣaviśeṣātsaṃbhavati sa-puruṣaviśeṣaḥtato api-śāstrātadhikataravijñānaḥ iti yojanā ।
adyatve apyasmadādibhiryatsamīcīnārthaviṣayaṃ śāstraṃ viracyate tatrāsmākaṃ vaktṛṇāṃ vākyājjñānamadhikaviṣayam ।
nahi te te asādhāraṇadharmā anubhūyamānā api śakyā vaktum ।
na khalvikṣukṣīraguḍādīnāṃ madhurarasabhedāḥ śakyāḥ sarasvatyāpyākhyātum ।
vistarārthamapi vākyaṃ na vaktṛjñānena tulyaviṣayamiti kathayituṃ vistaragrahaṇam ।
sopanayaṃ nigamanamāha-kimu vaktavyamiti ।
vedasya yasmāt mahato bhūtāt yoneḥ saṃbhavaḥ, tasya mahato bhūtasya brahmaṇo niratiśayaṃ sarvajñatvaṃ ca sarvaśaktitvaṃ ca kimu vaktavyamiti yojanā ।
anekaśākheti ।
atra cānekaśākhābhedabhinnasyavedasyetyādiḥ saṃbhavaityanta upanayaḥ ।
tasyetyādi sarvaśaktitvañcetyantaṃ nigamanam ।
aprayatnenaiveti ।
īṣatprayatnena, yathālavaṇā yavāgūriti ।
devarṣayo hi mahāpariśrameṇāpi yatrāśaktastadayamīṣatprayatnena līlayaiva karotīti niratiśayamasya sarvajñatvaṃ sarvaśaktitvaṃ coktaṃ bhavati ।
aprayatnenāsya vedakartṛtve śrutiruktā-'asya mahato bhūtasya'iti ।
ye api tāvat varṇānāṃ nityatvamāsthiṣata tairapi padavākyādīnāmanityatvamabhyupeyam ।
ānupūrvībhedavanto hi varṇāḥ padam ।
padāni cānupūrvībhedavanti vākyam ।
vyaktidharmaścānupūrvī na varṇadharmaḥ, varṇānāṃ nityānāṃ vibhūnāṃ ca kālato deśato vā paurvāparyāyogāt ।
vyaktiścānityeti kathaṃ tadupagṛhītānāṃ varṇānāṃ nityānāmapi padatā nityā ।
padānityatayā ca vākyādīnāmapyanityatā vyākhyātā ।
tasmānnṛttānukaraṇavat padādyanukaraṇam ।
yathā hi yādṛśaṃ gātracalanādi nartakaḥ karoti tādṛśameva śikṣyamāṇānukaroti nartakī, na tu tadeva vyanakti, evaṃ yādṛśīmānupūrvīṃ vaidikānāṃ varṇapadādīnāṃ karotyadhyāpayitā tādṛśīmevānukaroti māṇavakaḥ, na tu tāmevoccārayati, ācāryavyaktibhyo māṇavakavyaktīnāmanyatvāt ।
tasmānnityānityavarṇavādināṃ na laukikavaidikapadavākyādipauruṣeyatve vivādaḥ,kevalaṃ vedavākyeṣu puruṣasvātantryāsvātantrye vipratipattiḥ ।
yathāhuḥ-'yatnataḥ pratiṣedhyā naḥ puruṣāṇāṃ svatantratā' ।
tatra sṛṣṭipralayamanicchanto jaiminīyā vedādhyayanaṃ pratyasmādṛśaguruśiṣyaparamparāmavicchinnāmicchante vedamanādimācakṣate ।
vaiyāsikaṃ tu matamanuvartamānāḥ śrutismṛtītihāsādisiddhasṛṣṭipralayānusāreṇānādyavidyopadhānalabdhasarvaśaktijñānasyāpi paramātmano nityasya vedānāṃ yonerapi na teṣu svātantryam, pūrvapūrvasargānusāreṇa tādṛśatādṛśānupūrvīviracanāt ।
yathā hi yāgādibrahmahatyādayor'thānarthahetavo brahmavivartā api na sargāntare api vipariyanti ।
na hi jātu kvacitsarge brahmahatyār'thaheturanarthahetuścāśvamedho bhavati ।
agnirvā kledayati ।
āpo vā dahanti ।
tadvat ।
yathātra sarge niyatānupūrvyaṃ vedādhyayanamabhyudayaniḥśreyasahetuḥranyathā tadeva vāgvajratayānarthahetuḥ, evaṃ sargāntareṣvapīti tadanurodhāt sarvajño api sarvaśaktirapi pūrvapūrvasargānusāreṇa vedānviracayanna svatantraḥ ।
puruṣāsvātantryamātraṃ cāpauruṣeyatvaṃ rocayante jaiminīyā api ।
taccāsmākamapi samānamanyatrābhiniveśāt ।
na caikasya pratibhāne anāśvāsa iti yuktam ।
na hi bahūnāmapyajñānāṃ vijñānāṃ vāśayadoṣavatāṃ pratibhāne yukta āśvāsaḥ ।
tattvajñānavatastvapāstasamastadoṣasyaikasyāpi pratibhāne yukta evāśvāsaḥ ।
sargādibhuvāṃ prajāpatidevarṣīṇāṃ dharmajñānavairāgyaiśvaryasaṃpannānāmupapadyate tatsvarūpāvadhāraṇam,tatpratyayena cārvācīnānāmapi tatra saṃpratyaya ityupapannaṃ brahmaṇaḥ śāstrayonitvam, śāstrasya cāpauruṣeyatvam, prāmāṇyaṃ ceti ।
iti prathamavarṇakam ।
varṇakāntaramārabhate-athaveti ।
pūrveṇādhikaraṇena brahmasvarūpalakṣaṇāsaṃbhavāśaṅkāṃ vyudasya lakṣaṇasaṃbhava uktaḥ ।
tasyaiva tu lakṣaṇasyānenānumānatvāśaṅkāmapākṛtyāgamopadarśanena brahmaṇi śāstraṃ pramāṇamuktam ।
akṣarārthastvatirohitaḥ ।।