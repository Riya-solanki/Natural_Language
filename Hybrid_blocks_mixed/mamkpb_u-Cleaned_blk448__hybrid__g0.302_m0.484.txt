--- source: mamkpb_u-Cleaned.txt | block: 448 | label: hybrid | g:0.302 m:0.484 ---

eteṣāṃ samanantaramevoktasvarūpāṇāṃ yathāsaṃbhavamanyonyanirapekṣatayā yat ekatra śabdabhāge eva, arthaviṣaye, eva, ubhayatrāpi vā, avasthānam sā, ekārthasamavāyasvabhāvā saṃsṛṣṭiḥ ।
tatra śabdālaṃkārasaṃsṛṣṭiryathā vadanasaurabhalobhaparibhramadbhramarasaṃbhramasaṃbhṛtaśobhayā ।
calitayā vidadhe kalamekhalākalakalo alakaloladṛśānyayā ।।
arthālaṃkārasaṃsṛṣṭistu limpatīva tamo aṅgāni varṣatīvāñjanaṃ nabhaḥ ।
asatpuruṣaseveva dṛṣṭirviphalatāṃ gatā ।।
pūrvatra parasparanirapekṣau yamakānuprāsau saṃsṛṣṭiṃ prayojayataḥ, uttaratra tu tathāvidhe, upamotprekṣe ।
śabdārthālaṃkārayostu saṃsṛṣṭiḥ ।
so ṇatthi ettha gāme jo eaṃ mahamahantalāaṇṇaṃ ।
taruṇāṇa hiaalūḍiṃ parisakkantīṃ ṇivārei ।।
atrānuprāso rūpakaṃ cānyonyānapekṣe ।
saṃsargaśva tayorekatra vākye chandasi vā samavetatvāt ।।