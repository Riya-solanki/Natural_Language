--- source: brsvbh3u-Cleaned.txt | block: 267 | label: hybrid | g:0.304 m:0.428 ---

nānāśabdādibhedāt ।
siddhaṃ kṛtvā vidyābhedamadhastanaṃ vicārajātamabhinirvartitam ।
saṃprati tu sarvāsāmīśvaragocarāṇāṃ vidyānāṃ kimabhedo bhedo vā, evaṃ prāṇādigocarāsviti vicārayitavyam ।
nanu yathā pratyayābhidheyāyā apūrvabhāvanāyā ājānato bhedabhāve api dhātvarthena nirūpyamāṇatvāttasya ca yāgāderbhedātprakṛtyarthayāgādidhātvarthānubandhabhedādbhedaḥ ।
tadanuraktāyā eva tasyāḥ pratīyamānatvāt ।
evaṃ vidyānāmapi rūpato vedyasyeśvarasyābhede api tattatsatyasaṃkalpatvādiguṇopadhānabhedādvidyābheda iti nāstyabhedāśaṅkā ।
ucyate-yuktamanubandhabhedātkāryarūpāṇāmapūrvabhāvanānāṃ bheda iti ।
iha brahmaṇaḥ siddharūpatvādguṇānāmapi satyasaṃkalpatvādīnāṃ tadāśrayāṇāṃ siddhatayā sarvatrābhedo vidyāsu ।
nahi viśālavakṣāścakorekṣaṇaḥ kṣatriyayuvā duścayavanadharmeti ekatropadiṣṭo anyatra siṃhāsyo vṛṣaskandhaḥ sa evopadiśyamānaścakorekṣaṇatvādyapajahāti na khalu pratyupadeśaṃ vastu bhidyate ।
tasya sarvatra tādavasthyāt ।
atādavasthye vā tadeva na bhavet ।
nahi vastu vikalpyata iti ।
tasmādvedyābhedādvidyānāṃ bheda iti prāptam ।
evaṃ prāpta ucyate-bhavedetadevaṃ yadi vastuniṣṭhānyupāsanavākyāni kintu tadviṣayāmupāsanābhāvanāṃ vidadhati ।
sā ca kāryarūpā ।
yadyapi copāsanābhāvanā upāsanādhīnanirūpaṇopāsanaṃ copāsyādhīnanirūpaṇamupāsyaṃ ceśvarādi vyavasthitarūpam, tathāpyupāsanaviṣayībhāvo asya kadācitkasyacitkenacidrūpeṇetyapariniṣṭhita eva ।
yathaikaḥ strīkāyaḥ kenacidbhakṣyatayā kenacidupagantavyatayā kenacidapatyatayā kenacinmātṛtayā kenacidupekṣaṇīyatayā viṣayīkriyamāṇaḥ puruṣecchātantraḥ ।
evamihāpi upāsanāni puruṣecchātantratayā vidheyatāṃ nātikrāmanti ।