--- source: tsc_simu-Cleaned.txt | block: 60 | label: hybrid | g:0.348 m:0.441 ---

mahān ahaṃkāraḥ pañca tanmātrāṇi avyaktasaṃjñāni bhavanti mahacchabdena hairaṇyagarbho buddhirucyate ।
pradhānaṃ mūlamavyaktasaṃjñam ।
jñaḥ puruṣaḥ ।
etāni pañcaviṃśatitattvāni ।
tatra pradhānaṃ kāraṇameva na kāryam ।
mahadādayaḥ sapta pūrvapūrvasya kāryāṇi uttarottarasya kāraṇāni ।
indriyāṇyekādaśa pañca mahābhūtāni kāryāṇyeva na kāraṇāni ।
puruṣastu na kāryaṃ na vā kāraṇam ।
taduktam mūlaprakṛtirityādi ।
mahān ahaṃkāraḥ pañca tanmātrāṇi sapta prakṛtivikṛtayaḥ ।
pradhānād buddhirjāyata iti pradhānavikāraḥ saivāhaṅkāraṃ janayatīti prakṛtiḥ ahaṅkāro api buddherjāyata iti vikṛtiḥ so api ekādaśendriyāṇi pañca tanmātrāṇi janayatīti prakṛtiḥ ।।