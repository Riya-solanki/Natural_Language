--- source: brsgor2u-Cleaned.txt | block: 316 | label: hybrid | g:0.281 m:0.452 ---

ātmatvarūpalakṣaṇasyābhedāt, tathāca devadattātmā yajñadattātmano na bhinnaḥ ātmatvāt, yajñadattātmavat ।
atra vaiśeṣikaḥ śaṅkate-antyaviśeṣeti ।
nityadravyamātravṛttayo viśeṣāste ca svayaṃ svāśrayavyāvartakā eva na sveṣāṃ vyāvartakamapekṣanta ityantyā ucyante ।
tathāca viśeṣarūpalakṣaṇabhedādbhavatyātmabheda ityarthaḥ ।
na tāvadātmanyanātmanaḥ sakāśādbhedajñānārthā viśeṣakalpanā, ātmatvādevānātmabhedasiddheḥ ।
nāpyātmanāṃ mitho bhedajñānārthaṃ tatkalpanā, ātmabhedasyādyāpyasiddheḥ ।
naca viśeṣabhedakalpanādevātmabhedakalpanā yuktā, ātmabhedajñaptāvātmasu viśeṣabhedasiddhistatsiddhau tajjñaptirityanyonyāśrayāditi parihārārthaḥ ।
yattu bahūnāṃ vibhutve ākāśadikkālā dṛṣṭānta iti so apyasaṃmata ityāha- ākāśādīnāmiti ।
vibhutvasyaikavṛttitve lāghavānna vibhubhedaḥ ।
yathaikasminnākāśe bherīvīṇādibhedena tāramandrādiśabdavyavasthā evamekasminnapyātmani buddhyupādhibhedena sukhādivyavasthopapatterātmabhede api vyavasthānupapatteruktatvānmudhā bhedakalpanetyupasaṃharati- tasmāditi ।
evaṃ bhūtabhoktṛśrutīnāṃ virodhābhāvādbrahmaṇyadvaye samanvaya iti siddham ।।