--- source: sypadatu-Cleaned.txt | block: 31 | label: hybrid | g:0.267 m:0.416 ---

[] eṣa khalv anugṛhīto asmīty uktvā palāyate namo astu bhagavate sādhayāmas tāvat aye kā nu khalv eṣā svabhavanāvalokanam apsarā vimānam ivālaṃkaroti eṣā hi sā kāśīnāṃ vāramukhyā parākramikā nāma sukhamatiḥ piñcholayā krīḍantī rūpalāvaṇyavibhramair locanam anugṛhṇāti āścaryam
viracitakucabhārā hemavaikakṣyakeṇa
sphuṭavivṛtanitambā vāsasārdhorukeṇa
vicarati calayantī kāmināṃ cittam eṣā
kisalayam iva lolā cañcalaṃ veśavallyāḥ
api ca
gaṇḍāntāgalitaikakuṇḍalamaṇicchāyānuliptānanām
anvabhyastatayā hikārapiśunaiḥ śvāsair avāktālubhiḥ
piñcholām adhare niveśya madhurām āvādayantīm imāṃ
maṇḍūkasvanaśaṅkito gṛhaśikhī paryeti vakrānanaḥ
kiṃ nu khalv asyā udavasitād indrasvāmino rahasyasacivo hiraṇyagarbhako niṣpatyeta evābhivartate kim atrāścaryam indrasvāmī hiraṇyagarbhako veśa iti saṃhitam idaṃ taptaṃ tapteneti eṣa mām añjalinopasarpati haṇḍe hiraṇyagarbhaka, kim idaṃ veśadevāyatanam aparāntapiśācair vidhvaṃsayitum iṣyate