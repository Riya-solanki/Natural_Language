--- source: sarvmtsu-Cleaned.txt | block: 6 | label: hybrid | g:0.425 m:0.366 ---

upamānādimānāntaranirūpaṇam ।
athopamānam ।
gavayo nāma kiṃlakṣaṇa iti kṛtapraśnasya grāmavāsino yathā gaurevaṃ gavaya iti vanacāriṇo anyasmāllabdhottarasya puṃsaḥ paścād vanaṃ gatasya yadṛcchayā gavayadarśane yad gorgavayasya ca sādṛśyaviṣayaṃ pratyakṣapratyabhijñānamutpadyate anena sadṛśī madīyā gauriti, tadupamānam ।
yathāhuḥ-
"avyutpannapadopetavākyārthasya ca saṃjñini ।
pratyakṣapratyabhijñānamupamānamihocyate" ।।
iti ।
anyathānupapattisambhūto anubhavo arthāpattiḥ ।
sā dvidhā dṛṣṭaśrutabhedāt ।
tatra paridṛśyamānā saviturdeśād deśāntaraprāptirgamanaṃ vinā nopapadyata iti niścayo dṛṣṭārthāpattiḥ ।
kṣaṇikasya yāgasya kālāntaradeśāntarabhāviphalasādhanatvaṃ śrūyamāṇaṃ tatsaṃskāramantareṇa nopapadyata iti madhye apūrvaniścayaḥ śrutārthāpattiḥ ।
yogyatve satyanupalambhādabhāvaniścayo abhāvapramāṇam ।
yathā iha bhūtale ghaṭo nāstīti ।
[]
saṃbhāvito ayam artha iti jāyamāno atīndriyārthaniścayaḥ saṃbhavaḥ ।
yathā somasūrya varṇanādibhiḥ kṛṣṇarāmādyavatārādiniścayaḥ ।
anirdiṣṭapravaktṛkāt pravādapāramparyājjāyamānaṃ jñānamaitihyam ।
yathā iha vaṭe yakṣastiṣṭhatīti ।
kutaḥ punaraitāvanti pramāṇānīti nirṇītam ।
"pratyakṣamekaṃ cārvākāḥ kaṇādasugatau punaḥ ।
anumānaṃ ca taccātha sāṅkhyāḥ śabdaṃ ca te api ।।
nyāyaikadeśino apyevamupamānaṃ ca kecana ।
arthāpattyā sahaitāni catvāryāha prabhākaraḥ ।।
abhāvaṣaṣṭhānyetāni bhāṭṭā vedāntinastathā ।
sambhāvaitihyayuktāni tāni paurāṇikā jaguḥ" ।।
iti nyāyavidāṃ vacanāt ।।