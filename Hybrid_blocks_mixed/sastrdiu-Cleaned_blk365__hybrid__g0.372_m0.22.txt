--- source: sastrdiu-Cleaned.txt | block: 365 | label: hybrid | g:0.372 m:0.22 ---

tatra varṇānāmapi pudgalākhyānavayavānārhatāḥ saṃgirante tattvavayavānupalambhādayuktam ।
pratyakṣeṇa tāvadavayavā nopalabhyante, varṇeṣu sākalyavaikalyagrahaṇābhāvāt ।
nānumānena, taiḥ saha kasyacilliṅgasya saṃbandhāgrahaṇāt ।
na ca sāmānyato dṛṣṭam, nahi yadyadvastu tasya tasyāvaśyamavayavairbhavitavyam, paramāṇūnāṃ niravayavatvāt ।
te api sāvayavā iti cet, tadavayavā api tathā syustataḥ paramapi tathetyekasyaiva māṣāvayavino anantāvayavitvaṃ syāt, tataścaikenaiva māṣeṇa tilena vā sarvaṃ jagadvyāpyeta, anantairavayavairmūrtairanyonyasyāvarakāśamaprayacchadbhiranantadeśavyāpteḥ ।
tasmānniravayavāḥ paramāṇavo varṇāśca ।
tathā gatvajātirautvajātiśca niṣprāmāṇikaiva ।।