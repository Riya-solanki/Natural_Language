--- source: mamkpb_u-Cleaned.txt | block: 43 | label: hybrid | g:0.317 m:0.393 ---

svasiddhaye parākṣepaḥ parārthaṃ svasamarpaṇam ।
upādānaṃ lakṣaṇaṃ cetyuktā śuddhaiva sā dvidhā ।।
"kuntāḥ praviśanti'; "yaṣṭayaḥ praviśanti'; ityādau kuntādibhirātmanaḥ praveśasiddhyarthaṃ svasaṃyoginaḥ puruṣā ākṣipyante ।
tata upādāneneyaṃ lakṣaṇā ।
"gauranubandhyaḥ" ityādau śruticoditamanubandhanaṃ kathaṃ me syāditi jātyā vyaktirākṣipyate na tu śabdenocyate "viśeṣyaṃ nābhidhā gacchet śrīṇaśaktirviśepaṇe" iti nyāyādityupādānalakṣaṇā tu nodāhartavyā ।
na hyatra prayojanamasti na vā ruḍhiriyam ।
vyaktyavinābhāvitvāttu jātyā vyaktirākṣipyate ।
yathā kriyatāmityatra kartā ।
kurvityatra karma ।
praviśa piṇḍīmityādau gṛhaṃ bhakṣayetyādi ca ।
"pīno devadatto divā nabhuṅkte'; ityatra ca rātribhojanaṃ na lakṣyate śrutārthāpatterarthāpattervā tasya viṣayatvāt ।
"gaṅgāyāṃ ghoṣaḥ'; ityatra taṭasya ghoṣādhikaraṇatvasiddhaye gaṅgāśabdaḥ svārthamarpayati, ityevamādau lakṣaṇenaiṣā lakṣaṇā ।
ubhayarupā ceyaṃ śuddhā ।
upacāreṇāmiśritatvāt ।
anayorlakṣyasya lakṣakasya ca na bhedarūpaṃ tāṭasthayam ।
taṭādīnāṃ gaṅgādiśabdaiḥ pratipādane tacvapratipattau hi pratipipādayiṣitaprayojanasaṃpratyayaḥ ।
gahgāsaṃbandhamātraprātītau tu gaṅgātaṭe ghoṣa iti mukhyaśabdābhidhānāllakṣaṇāyāḥ ko bhedaḥ ।।