--- source: brsvbh3u-Cleaned.txt | block: 141 | label: hybrid | g:0.306 m:0.493 ---

sarvaśākhāpratyayamekaṃ vijñānaṃ tathāpi śākhāntaroktānāṃ tadaṅgāntarāṇāṃ na śākhāntarokte tasminnupasaṃhāro bhavitumarhati ।
tasyaikasya karmaṇo yāvanmātramaṅgajātamekasyāṃ śākhāyāṃ vihitaṃ tāvānmātreṇaivopakārasiddheradhikānapekṣaṇāt ।
apekṣaṇe cādhikamapi tatra vidhīyate ।
naca vihitam ।
tasmādyathā naimittikaṃ karma sakalāṅgavadvihitamapi aśaktau yāvacchakyamaṅgamanuṣṭhātuṃ tāvanmātrajanyenopakāreṇaupakṛtaṃ bhavatyevamihāpyaṅgāntarāvidhānādeva bhaviṣyatīti ।
evaṃ prāpta ucyate-sarvatraikatve karmaṇaḥ sthite gṛhamedhīyanyāyena nopakārāvacchedo yujyate ।
nahi tadeva karma sattadaṅgamapekṣate nāpekṣate ceti yujyate ।
naimittike tu nimittānurodhādavaśyakartavye sarvāṅgopasaṃhārasya sadātanatvāsaṃbhavādupakārāvacchedaḥ kalpyate ।
prākṛtopakārapiṇḍe codakaprāpte ājyabhāgavidhānādgṛhamedhīye apyupakārāvacchedaḥ syāt ।
iha tu śākhāntare katipayāṅgavidhānaṃ tāni vidhatte netarāṇi parisaṃcaṣṭe ।
naca tadupakārapiṇḍe codakaprāpte ājyabhāgavattanmātravidhānam ।
tasmāttattvena karmaṇāṃ sarvāṅgasaṅgama autsargiko asati balavati bādhake nāpavadituṃ yukta iti ।।