--- source: grasht_u-Cleaned.txt | block: 328 | label: hybrid | g:0.413 m:0.337 ---

śatanirvāhitādau samādividhānamāha śatetyādi ।।
śatanirvyūḍha iti śatavāraṃ nirvāhite raktagaṇe iti śeṣaḥ samaṃ tulyaṃ grasati rasa iti śeṣaḥ ।।
punaḥ pañcasaptativyūḍhe sati pādonaṃ caturthāṃśavarjitaṃ samagraṃ grasatīti ।।
punaḥ pañcāśannirvyūḍhe sati tadardhaṃ samasyārdhamiti ।।
punaḥ pañcaviṃśatike sati pādaścaturthāṃśam ।।
nyūnādhike nirvyūḍhe sati nyūnādhikāṃśo jñeya iti viśeṣārthaḥ ।।
alpanirvyūḍhakramamāha aṣṭāṃśamityādi ।।
tu punastadardhe sārdhadvādaśake nirvyūḍhe sati aṣṭāṃśaṃ tadardhe ṣaḍvāranirvyūḍhe sati ṣoḍaśāṃśamiti punastasyārdhe trivāranirvyūḍhe sati dvātriṃśadaṃśaṃ tadardhanirvyūḍhe ekadvivāranirvyūḍhe sati catuḥṣaṣṭyaṃśaṃ raso grasatītyarthaḥ ।।