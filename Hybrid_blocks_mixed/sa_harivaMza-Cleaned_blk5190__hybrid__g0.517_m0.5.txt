--- source: sa_harivaMza-Cleaned.txt | block: 5190 | label: hybrid | g:0.517 m:0.5 ---

vidhivihitam aśakyam anyathā hi kartum yad ṛṣir acintyatapāḥ purābravīt saḥ 
na ca tad aśakyam anyathā hi kartum ।
iti narapatir ātmavāṃs tadāsau tad anuvicintya babhūva vītamanyuḥ ।। 
iti nṛpatir adīnavikramas tad anuvicintya babhūva nirvṛtaḥ । 
idaṃ mahākāvyam ṛṣer mahātmanaḥ paṭhan nṛṇāṃ pūjyatamo bhaven naraḥ 
prakṛṣṭam āyuḥ samavāpya durlabhaṃ labheta sarvajñaphalaṃ ca kevalam ।।