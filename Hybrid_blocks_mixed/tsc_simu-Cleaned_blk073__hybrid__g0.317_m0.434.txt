--- source: tsc_simu-Cleaned.txt | block: 73 | label: hybrid | g:0.317 m:0.434 ---

ityādismṛtibhirduḥkhanivṛttireva sukhatvena paribhāṣitā ।
sāṃkhyasūtramapi duḥkhanivṛttirgauṇa iti vimuktipraśaṃsā mandānāmiti ca ।
ānandāvāptistu gauṇamokṣo brahmaloke bhavati iti paścāt kṛtārthayoḥ pradhānapuruṣayorviyogo bhavati andhapaṅgusaṃyogavat ।
tathāhi ekaḥ paṅguraparaścāndhaḥ dvāvapyetau duṣṭe pathi gacchantau mahatā sārthena saha daivādbandhubhiḥ parityaktau yathāyogaṃ gamanaśaktidarśanaśaktirahitau darśanārthaṃ gamanārthaṃ ca saṃyuktau bhavataḥ ।
tathā cāndhena paṅguḥ skandhamāropitastaddarśitamārgeṇāndho yāti paṅguścāndhaskandhārūḍhaḥ san yāti ।
paścāt svasvadeśaprāptyanantaraṃ kṛtārthau santau viyuktau bhavataḥ ।
tathā ca pradhānaṃ puruṣasya mokṣaṃ kṛtvā nivarttate ।
puruṣo na pravarttate nāpi nivarttate ।
draṣṭā bhoktā ca puruṣaḥ ।
bhogaścidavasānatā lakṣaṇaḥ ।
na kriyāveśātmā sa ca puruṣaḥ anādyavivekāt saṃsarati ।
sacchāstraśravaṇena gurvanugraheṇa ca nirvicikitso vivekajñāne jāte mucyate ।
prakṛtipuruṣasaṃyogāt saṃsāraḥ sañjāyate ।
strīpuruṣasaṃyogādapatyamiva prakṛtermahattatvaṃ jāyate ।
mahattatvādahaṅkāro jāyate ।
sa ca trividhaḥ vaikāriko bhūtādistaijasaśca ।
yo hi vaikarikaḥ sa eva sāttvikaḥ yo bhūtādiḥ sa eva tāmasaḥ ।
yo hi taijasaḥ sa eva rājasaḥ tatra vaikārikādahaṅkārādekādaśendriyāṇi tadabhimāninyo devatāśca jāyante ।
bhūtādeścāhaṃkārāt tanmātrāṇi jāyante taijasādahaṃkārādekādaśendriyagaṇastanmātrapañcakaṃ ca jāyate ।
etadgaṇadvayasya yathāsaṃkhyaṃ vaikārikādbhūtādeścāhaṃkārājjātatvāt kathaṃ punarutpattirucyata iti cecchṛṇu ।