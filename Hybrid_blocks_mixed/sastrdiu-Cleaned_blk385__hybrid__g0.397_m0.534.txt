--- source: sastrdiu-Cleaned.txt | block: 385 | label: hybrid | g:0.397 m:0.534 ---

atha matam ।
satyaṃ na smṛtihetubhiḥ sphoṭābhivyaktiḥ, ye tu varṇopalabdhihetavo nādajanyāḥ śrotragatāḥ saṃskārāstaireva varṇānāmiva sphoṭābhivyaktirbhaviṣyati kiṃ saṃskārāntarakalpanayeti ।
tadayuktam ।
teṣāṃ kṣaṇikatvāt ।
nahyadyavarṇopalabdhihetuḥ saṃskāro antyavarṇaśravaṇavelāyāmavatiṣṭhate ।
yadyavatiṣṭhate tato visarjanīyaśravaṇavelāyāmapi gakāraśravaṇamanuvarteta, tasmātkṣaṇabhaṅginaste, ato na teṣāṃ saṃhatya sphoṭābhivyañjakatvaṃ bhavati ।
pratyekābhivyaktau cottarottareṣāmanarthakatvamityuktam ।।