--- source: bhveni_u-Cleaned.txt | block: 680 | label: hybrid | g:0.321 m:0.341 ---

sūtaḥ
śrutvā sabhayam
aye āsanna eva durātmā kauravarājaputramahāvanotpātamāruto mārutiḥ । anupalabdhasaṃjñaśca tāvadatra mahārājaḥ । bhavatu । sudūramapaharāmi syandanam । kadācidduḥśāsana ivāsminnapyayamanāryo anāryamācariṣyati ।tvaritataraṃ parikramyāvalokya ca
aye ayamasau sarasīsarojavilolanasurabhiśītalamātariśvasaṃvāhitasāndrakisalayo nyagrodhapādapaḥ । ucitā viśrāmabhūriyaṃ samaravyāpārakhinnasya vīrajanasya । atra sthitaścāyācitatālavṛntena haricandanacchaṭāśītalenāprayatnasurabhiṇā daśāpariṇāmayogyena sarasīsamīraṇenāmunā gataklamo bhaviṣyati mahārājaḥ । lūnaketuścāyaṃ ratho anivārita eva pravekṣyati cchāyām ।iti praveśaṃ rūpayitvā
kaḥ ko atra bhoḥ ।samantādavalokya
kathaṃ na kaścidatra parijanaḥ । nūnaṃ tathāvidhasya vṛkodarasya darśanādevaṃvidhasya ca svāminastrāsena śibirasaṃniveśameva praviṣṭaḥ । kaṣṭaṃ bhoḥ kaṣṭam ।