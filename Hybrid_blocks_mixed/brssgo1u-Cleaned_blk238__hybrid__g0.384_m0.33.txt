--- source: brssgo1u-Cleaned.txt | block: 238 | label: hybrid | g:0.384 m:0.33 ---

idamāmananti- aasya lokasya kā gatirityākāśa iti hovāca sarvāṇi ha vā imāni bhūtānyākāśādeva samutpadyanta ākāśaṃ pratyastaṃ yantyākāśo hyevaibhyo jyāyānākāśaḥ parāyaṇam' iti ।
tatra saṃśayaḥ- kimākāśaśabdena paraṃ brahmābhidhīyata uta bhūtākāśamiti ।
kutaḥ saṃśayaḥ, ubhayatra prayogadarśanāt ।
bhūtaviśeṣe tāvatsuprasiddho lokavedayorākāśaśabdaḥ ।
brahmaṇyapi kvacitprayujyamāno dṛśyate ।
yatra vākyaśeṣavaśādasādhāraṇaśravaṇādvā nirdhāritaṃ brahma bhavati, yathā- ayadeṣa ākāśa ānando na syāt' iti aākāśo vai nāma nāmarūpayornirvahitā te yadantarā tadbrahma' iti caivamādau ।
ataḥ saṃśayaḥ ।
kiṃ punaratra yuktaṃ, bhūtākāśamiti ।
kutaḥ, taddhi prasiddhatareṇa prayogeṇa śīghraṃ buddhimārohati ।
nacāyamākāśaśabda ubhayoḥ sādhāraṇaḥ śakyo vijñātuṃ, anekārthatvaprasaṅgāt ।
tasmādbrahmaṇi gauṇa ākāśaśabdo bhavitumarhati ।