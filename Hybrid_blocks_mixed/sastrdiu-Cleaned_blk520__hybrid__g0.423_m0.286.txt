--- source: sastrdiu-Cleaned.txt | block: 520 | label: hybrid | g:0.423 m:0.286 ---

yadi paramārthavirodhamudbhāvya satyapyātmanaḥ kriyājanyaphalabhāgitve karmasaṃjñā karmavibhaktiṃśca na bhavatītyucyate parasamavāyikriyāphalabhāgitvaṃ karmatvam ityabhidhānāt taccāyuktam ।
śabdasādhutvaṃ hi prayogato avagantavyam ।
asti cātmanaḥ svakartṛkāyāmeva kriyāyāṃ karmavyavahāro loke vede ca- yadhā tāvadbhāṣya eva svasaṃvedyaḥ saṃbhavatīti karmavācī kṛtyapratyayaprayogaḥ vedepi ātmānamupāsīta ātmānaṃ veda ātmā jñātavyaḥ ityanekaśaḥ prayogaḥ ।।
na ca ganturgamane karmatvaṃ prayogābhāvāt śabdasādhutve hi prayogaparavaśā vayaṃ na svayamīśmahe ।
yathāhi calanārthatve samāne gacchatiḥ sakarmakaḥ calatiścākarmakaḥ prayogasya tathā darśanāt ।
eva jñātuḥ karmatvaṃ gantuścākarmatvaṃ bhaviṣyati ।
tasmānmānasāhaṃpratyayagamya ātmā ।
tathā ca śrutiḥ sa mānasīna ātmā janānām, iti ।
tena yadyapi viṣayavittivelāyāmevātmāvabhāsastathāpi na viṣayavittikartṛtayāvabhāsastathāpi na viṣayavittikartṛtayāvabhāsaḥ kintu mānasāhaṃpratyayakarmatayāvabhāso na tadvittikarmatayāvyāpteḥ ।
nanu śarīravadātmanyapyahamabhimāno bhrāntareva, na, bādhābhāvāt ।
yogināmasti bādha iti cet, napramāṇābhāvāt ।
tathā ca yo api yogasya parāṃ kāṣṭhāmupagatāḥ ।
yogeśvarāste api kurvantyātmanyahaṃmatīm ।।
ahaṃ kṛtsnasya jagataḥ prabhavaḥ pralayastathā ।
tānyahaṃ veda sarvāṇi na tvaṃ vettha parantapa ।
yasmātkṣaramatīto ahamakṣarādapi cottamaḥ ।
evamādāvahaṃśabdaḥ parasminpuṃsi hi dhruvam ।
na hi mahadvikāro ahaṅkāraḥ kṛtsnasya prabhavaḥ, nāpi kṣarākṣarābhyāmuttamaḥ, nāpi brahmaśabdavācye pradhāne garbhaṃ dadhāti, puruṣasaṃparkakṛtatvātprakṛtikṣobhasya ।
tathopaniṣatsvapi- brahma vā idamagra āsīt tadātmānamevāvedahaṃ brahmāsmi iti mantravarṇopi ahaṃ manurabhavaṃ sūryaśca iti ।
tasmādahaṃpratyayagamyatvāmātmano anicchintaḥ śrutivirodhādevopekṣaṇīyāḥ ।।
yattu nirmuktāhaṅkāramamakāravacanaṃ tadapi paurvāparyeṇa parāmṛṣyamāṇaṃ nāhaṅkārasvarūpaniṣedhārtha bhavati, evaṃ hi tadvacanaṃ- nāsya kaścinnāyaṃ kasyacit nirmuktāhaṅkāramamakāra evāyamiti ।
tadayamarthaḥ- yasmānnāsya kaścittasmānnirmuktamamakāraḥ, yasmānnāyaṃ kasyacittasmānnirmuktāhaṅkāra iti ।
yadyahaṅkārasvarūpaniṣedhaḥ syāt, na pūrveṇa saṃbadhyeta- yasmānnāyaṃ kasyacittasmādasminnahaṃbhāvo bhrāntiriti kiṃ kena saṃgatam, tasmānnāyamahantāsvarūpaniṣedhaḥ kiṃ tarhi janmaṃsaṃbandhitayātmanyahaṃmatiḥ ahamasya pitāhamasya putra ityādiḥ sa bhrama ityevaṃ saṃgataṃ bhavati ।।