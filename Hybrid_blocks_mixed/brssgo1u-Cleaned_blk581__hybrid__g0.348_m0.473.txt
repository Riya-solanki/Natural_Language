--- source: brssgo1u-Cleaned.txt | block: 581 | label: hybrid | g:0.348 m:0.473 ---

aatha yadidamasminbrahmapure daharaṃ puṇḍarīkaṃ veśma daharo asminnantarākāśastasminyadantastadanveṣṭavyaṃ tadbhāva vijijñāsitavyam' ।
ityādivākyaṃ samāmnāyate ।
tatra yo ayaṃ dahare hṛdayapuṇrīke dahara ākāśaḥ śrutaḥ sa kiṃ bhūtākāśo athavā vijñānātmā'thavā paramātmeti saṃśayyate ।
kutaḥ saṃśayaḥ ।
ākāśabrahmapuraśabdābhyām ।
ākāśaśabdo hyayaṃ bhūtākāśe parasmiṃśca prayujyamāno dṛśyate ।
tatra kiṃ bhūtākāśa eva daharaḥ syātkiṃvā para iti saṃśayaḥ ।
tathā brahmapuramiti kiṃ jīvo atra brahmanāmā tasyedaṃ puraṃ śarīraṃ brahmapuramathavā parasyaiva brahmaṇaḥ puraṃ brahmapuramiti ।
tatra jīvasya parasya vānyatarasya purasvāmino daharākāśatve saṃśayaḥ ।
tatrākāśaśabdasya bhūtākāśe rūḍhatvādbhūtākāśa eva daharaśabda iti prāptam ।
tasya ca daharāyatanāpekṣayā daharatvam ।
ayāvānvā ayamākāśastāvāneṣo antarhadaya ākāśaḥ' iti ca bāhyāyantarabhāvakṛtabhedasyopamānopameyabhāvaḥ dyāvāpṛthivyādi ca tasminnantaḥ samāhitaṃ, avakāśātmanākāśasyaikatvāt ।
athavā jīvo dahara iti prāptam, brahmapuraśabdāt ।
jīvasya hīdaṃ puraṃ saccharīraṃ brahmapuramityucyate ।
tasya svakarmaṇopārjitatvāt ।
bhaktyā ca tasya brahmaśabdavācyatvam ।
nahi parasya brahmaṇaḥ śarīreṇa svasvāmibhāvaḥ saṃbandho asti ।
tatra purasvāminaḥ puraikadeśe avasthānaṃ dṛṣṭaṃ yathā rājñaḥ ।
manaupādhikaśca jīvaḥ, manaśca prāyeṇa hṛdaye pratiṣṭhitamityato jīvasyaivedaṃ hṛdaye antaravasthānaṃ syāt ।
daharatvamapi tasyaiva ārāgropamitatvādavakalpate ।
ākāśopamitatvādi ca brahmābhedavivakṣayā bhaviṣyati ।
nacātra daharasyākāśasyānveṣyatvaṃ vijijñāsitavyatvaṃ ca śrūyate ।
atasminyadantaḥ' iti paraviśeṣaṇatvenopādānāditi ।
ata uttaraṃ brūmaḥ- parameśvara evātra daharākāśo bhavitumarhati na bhūtākāśo jīvo vā ।
kasmāt ।
uttarebhyo vākyaśeṣagatebhyo hetubhyaḥ ।
tathāhi- anveṣṭavyatayā vihitasya daharasyākāśasya ataṃ cedbrūyuḥ' ityupakramya akiṃ tadatra vidyate yadanveṣṭavyaṃ yadbhāva vijijñāsitavyam' ityevamākṣepapūrvakaṃ pratisamādhānavacanaṃ bhavati ।
asa brūyādyavānvā ayamākāśastāvāneṣo antarhṛdaya ākāśa ubhe asmindyāvāpṛthivī antareva samāhite' ityādi ।
tatra puṇḍarīkadaharatvena prāptadaharatvasyākāśasya prasiddhākāśaupamyena daharatvaṃ nivartayanbhūtākāśatvaṃ daharasyākāśasya nivartayatīti gamyate ।
yadyapyākāśaśabdo bhūtākāśe rūḍhastathāpi tenaiva tasyopamā nopapadyata iti bhūtākāśaśaṅkā nivartitā bhavati ।