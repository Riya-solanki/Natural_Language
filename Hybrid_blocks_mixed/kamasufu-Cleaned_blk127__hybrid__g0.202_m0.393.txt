--- source: kamasufu-Cleaned.txt | block: 127 | label: hybrid | g:0.202 m:0.393 ---

abhiyuñjāno yoṣitaḥ pravṛttiṃ parīkṣeta tayā bhāvaḥ parīkṣito bhavati abhiyogāṃś ca pratigṛhṇīyāt
mantram avrṇvānāṃ dūtyaināṃ sādhayet
apratigṛhyābhiyogaṃ punar api saṃsṛjyamānāṃ dvidhā-bhūta-mānasāṃ vidyāt tāṃ krameṇa sādhayet
apratigṛhyābhiyogaṃ saviśeṣam alaṃkṛtā ca punar dṛśeta tathaiva tam abhigacchec ca vivikte balād grahaṇīyāṃ vidyāt
bahūn api viṣahate aabhiyogān na cireṇāpi prayacchaty ātmānaṃ sā śuṣka-pratigrāhiṇī paricaya-vighaṭana-sādhyā
manuṣya-jāteś cittānityatvāt
abhiyuktāpi pariharati na ca saṃsṛjyate na ca pratyācaṣṭe tasminn ātmani ca gauravābhimānāt sātiparicayāt kṛcchra-sādhyā marma-jñayā dūtyā tāṃ sādhayet
sā ced abhiyujyamānā pāruṣyeṇa pratyādiśaty upekṣyā
paruṣayitvāpi tu prīti-yojinīṃ sādhayet
kāraṇāt saṃsparśanaṃ sahate nāvabudhyate nāma dvidhā-bhūta-manasā sātatyena kṣāntyā vā sādhyā
samīpe śayānāyāḥ supto nāma karam upari vinyaset sāpi suptevopekṣate jāgratī tv apanuded bhūyo abhiyogākāṅkṣiṇī
etena pādasyopari pādanyāso vyākhyātaḥ 
tasmin prasṛte bhūyaḥ supta-saṃśleṣaṇam upakramet
tad asahamānām utthitāṃ dvitīye ahani prakṛti-vartinīm abhiyogārthinīṃ vidyāt adṛśyamānāṃ tu dūtī-sādhyām
ciram adṛṣṭāpi prakṛtisthaiva saṃsṛjyate kṛta-lakṣaṇāṃ tāṃ darśitākārām upakramet anabhiyuktāpy ākārayati vivikte cātmānaṃ darśayati savepathu-gadgadaṃ vadati svinna-kara-caranāṅguliḥ svinna-mukhī ca bhavati śiraḥ-pīḍane saṃvāhane corvor ātmānaṃ nāyake niyojayati
āturāsaṃvāhikā caikena hastena saṃvāhayantī dvitīyena bāhunā sparśam āvedayati śleṣayati ca vismita-bhāvā
nidrāndhā vā parispṛśyorubhyāṃ bāhubhyām api tiṣṭhati alikaikadeśam ūrvor upari pātayati ūru-mūla-saṃvāhane niyuktā na pratilomayati tatraiva hastam ekam avicalaṃ nyasyati aṅga-saṃdaṃśena ca pīḍitaṃ cirād apanayati
pratigṛhyaivaṃ nāyakābhiyogān punar dvitīye ahani saṃvāhanāyopagacchati
nātyarthaṃ saṃsṛjyate na ca pariharati
vivikte bhāvaṃ darśayati niṣkāraṇaṃ cāgūḍham anyatra prachanna-pradeśāt
saṃnikṛṣṭa-paricārakopabhogyā sā ced ākāritāpi tathaiva syāt sā marmajñayā dūtyā sādhyā
vyāvartamānā tu tarkaṇīyā
iti bhāva-parīkṣā 
bhavanti cātra ślokāḥ
ādau paricayaṃ kuryāt tataś ca paribhāṣaṇam paribhāṣaṇa-saṃmiśraṃ mithaś cākāravedanam
pratyuttareṇa paśyec ced ākārasya parigraham tato abhiyuñjīta naraḥ striyaṃ vigata-sādhvasaḥ
ākāreṇātmano bhāvaṃ yā nārī prāk prayojayet kṣipram evābhiyojyā sā prathame tv eva darśane
ślakṣṇam ākāritā yā tu darśayet sphuṭam uttaram sāpi tat-kṣaṇa-siddheti vijñeyā rati-lālasā
dhīrāyām apragalbhāyāṃ parīkṣiṇyāṃ ca yoṣiti eṣa sūkṣmo vidhiḥ proktāḥ siddhā eva sphuṭaṃ striyaḥ