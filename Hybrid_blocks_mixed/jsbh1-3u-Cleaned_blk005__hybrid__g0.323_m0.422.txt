--- source: jsbh1-3u-Cleaned.txt | block: 5 | label: hybrid | g:0.323 m:0.422 ---

iti sūtragatānumānaśabdasvārasyāt vaidikaśabdānumānaparigraheṇa manvādismṛtiḥ dharme pramāṇaṃ vedārthānuṣṭhātṛbhiḥ anuṣṭhīyamānārthakatvāt vedavadityanumānena prāmāṇyaṃ smṛtyācārau vedamūlau vaidikakartṛkatvāt dharmatvasmṛtitvādvā asmadādigatāgnihotrasmṛtivadityanumānena ca śrutimūlatvaṃ kecitsādhayanti ।
aṅgīkurvanti ।
ca prakāśakārastathaiva, tadarthakāmānusārismṛtyācāreṣu vyabhicārādayuktam iti ।।
ata eva dūṣitaṃ kaustubhe vistareṇopapāditaṃ tatraiva draṣṭavyam ।।
ataḥ sūtrabhāṣyagatānumānoktirarthāpattireva ।
ataḥ saiva śrutimūlatvasādhane pramāṇamiti bhāvaḥ ।।
(anupalambhanimittopapādanapūrvakapratyakṣapaṭhitaśrutimūlatvavyavasthāpanam) śrutimūlakatve siddhe sā śrutiḥ pratyakṣapāṭhenaivāvadhāritā manvādibhiḥ ।
asmākamanupalambhastu svādhyāyādhyayanavākye svādhyāyapadamahimnā ekaśākhādhyayanasyaiva śākhāntarādhikaraṇe sādhayiṣyamāṇatvena śākhāntarādhītānāmadhyayanābhāvādeva ।
adhyayanaṃ vinaivopāyāntareṇāvadhāraṇe api tattaddeśīyapuruṣāntarādhītaśākhānāṃ pramādālasyādiyuktaiḥ puruṣaiḥ tattaddeśagamanena śrotumapyaśakterupalambhāyogyatvādeva nānupapannaḥ ।
ekaśākhādhītānāmapi ca śrutīnāṃ kratuprakaraṇagatānāṃ taddharmaṃ bādhitvā puruṣadharmasya puruṣadharmādhikṛtānāṃ puruṣadharmatvabādhena kratudharmatvasya mantrārthavādādikalpyavidhīnāṃ cedānīntanaiḥ puruṣairnirṇetumaśakterupalambhāyogyatvam ।
manvādīnāntu sarvajñatvena pratyakṣapāṭhenāvadhāraṇasaṃbhavāt pratyakṣapaṭhitaiva śrutirmūṃlamityabhipretyāha śrutiśceti ।।
dṛśyante ca spaṣṭameva mantrārthavādāḥ pratyakṣapaṭhitā eva tattatsmṛtimūlam ।
yathā "yāṃ janā iti mantro aṣṭakāsmṛteḥ ।
yathā tarhyarthavādo manuṣyarāja āgatetyasminnukṣaṇaṃ vehataṃ(?) vākṣadanta" iti arthavādaḥ mahokṣaṃ mahājaṃ veti smṛteḥ ।
evamitarāsāmapi ।
evaṃ gurvanugamanādyācārāṇāṃ "tasmācchreyāṃsaṃ pūrvaṃ pāpīyān paścādanvetī"ti cayanaprakaraṇagatārthavādo mūlam ।
evamanyatrāpyūhyamityarthaḥ ।।
(smṛtipraṇayanasārthakyopapādanam) teṣāṃ śrutipratyakṣe smṛtipraṇayanavaiyarthyamāśaṅkya nirākaroti naceti ।।
arthavādopoddhāreṇeti ।।
avidhisvarūpārthavādatyāgena vidhimātropasaṃhārasyedānīntanaiḥ kartumaśaktesteṣāṃ jñānārthaṃ tatpraṇayanasārthakyamiti bhāvaḥ ।।
(smṛtiprāmāṇyavyavahārasya gauṇatvavarṇanapūrvakopasaṃhāraḥ) nanu smṛtyācārāṇāṃ śrutyanumāpakatvenopakṣīṇānāṃ kathaṃ dharmādharmapramājanakatvam? tasya vedaikagamyatvena tadgamyatvāsaṃbhavāt, ityata āha ata iti ।।
evañca tatprāmāṇyavyavahāro liṅgādīnāmiva bhāktaḥ ।
dharmādharmapramāṇanirūpaṇapratijñāpyādyasūtre mukhyabhāktasādhāraṇyeneti bhāvaḥ ।।
yattu bhāṣyakāreṇa prapākaraṇādismṛtīnāṃ paropakārarūpadṛṣṭārthatvena tathā gurvanugamanādyācārāṇāṃ guruprītirūpadṛṣṭārthatvena prāmāṇyamuktam, tadvārtika eva nirastaṃ draṣṭavyam ।
yāni ca pūrvoktāni dharmasthānāni teṣuca yastāvadṛṣṭor'thaḥ sa pratyakṣādimūla eva ।
tatra yathāyathaṃ dṛṣṭādṛṣṭaprayojanavibhāga ākare draṣṭavyaḥ ।
vistarabhayānnocyate iti ।।
iti prathamaṃ smṛtyadhikaraṇam ।।