--- source: sastrdiu-Cleaned.txt | block: 79 | label: hybrid | g:0.25 m:0.488 ---

duṣṭatvamāpannamiti balādapramāṇyaṃ vedasya prasajyata ityāstāṃ tāvat ।
tasmādanāptāvacasāṃ satyevāprāmāṇye vaktṛdoṣādhīnatvādvede ca tadabhāvātprāmāṇyameva vaktavyam ।
tasmāccodanālakṣaṇa eva dharmaḥ śreyaskaraḥ ityarthaḥ ।
yadeva śreyaḥsādhanarūpaṃ yāgahomādi tadeva dharma ityucyate loke, nāpūrvamantaḥkaraṇapravṛttyādi vā lokaprasiddhivirahāt ।।