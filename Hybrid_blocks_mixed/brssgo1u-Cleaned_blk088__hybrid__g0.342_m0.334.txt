--- source: brssgo1u-Cleaned.txt | block: 88 | label: hybrid | g:0.342 m:0.334 ---

kriyāsamavāyābhāvāccāmtanaḥ kartṛtvānupapatteḥ ।
saṃnidhānamātreṇa rājaprabhṛtīnāṃ dṛṣṭaṃ kartavyamiti cenna, dhanadānādyupārjitabhṛtyasaṃbandhatvātteṣāṃ kartṛtvopapatteḥ ।
na tvātmano dhanadānādivaccharīrādibhiḥ svasvāmisaṃbandhanimittaṃ kiñcicchakyaṃ kalpayitum ।
mithyābhimānastu pratyakṣaḥ saṃbandhahetuḥ ।
etena yajamānatvamātmano vyākhyātam ।
atrāhuḥ- dehādivyatiriktasyātmana ātmīye dehādāvabhimāno gauṇo na mithyeti cenna, prasiddhavastubhedasya gauṇatvamukhyatvaprasiddheḥ ।
yasya hi prasiddho vastubhedaḥ, yathā kesarādimānākṛtiviśeṣo anvayavyatirekābhyāṃ siṃhaśabdapratyayabhāṅmukhyo anyaḥ prasiddhaḥ tataścānyaḥ puruṣaḥ prāyikaiḥ krauryaśauryādibhiḥ siṃhaguṇaiḥ saṃpannaḥ siddhaḥ, tasya puruṣe siṃhaśabdapratyayau gauṇau bhavato nāprasiddhavastubhedasya ।
tasya tvanyatrānyaśabdapratyayau bhrāntinimittāveva bhavato na gauṇau ।
yathā mandāndhakāre sthāṇurayamityagṛhyamāṇaviśeṣe puruṣaśabdapratyayau sthāṇuviṣayau, yathāvā śuktikāyāmakasmādrajatamiti niścitau śabdapratyayau, tadvaddehādisaṃghāte ahamiti nirupacāreṇa śabdapratyayāvātmānātmāvivekenotpadyamānau kathaṃ gauṇau śakyau vaditum ।
ātmānātmavivekināmapi paṇḍitānāmajāvipālānāmivāviviktau śabdapratyayau bhavataḥ ।
tasmāddehādivyatiriktātmāstitvavādināṃ dehādāvahaṃpratyayo mithyaiva na gauṇaḥ ।
tasmānmithyāpratyayanimittatvātsaśarīratvasya, siddhaṃ jīvato api viduṣo aśarīratvam ।
tathāca brahmavidviṣayā śrutiḥ- a tadyathāhinirlvayanī valmīke mṛtā pratyastā śayītaivamevedaṃ śarīraṃ śete ।
athāyamaśarīro amṛtaḥ prāṇo brahmaiva teja eva' iti ।
asacakṣuracakṣuriva sakarṇo akarṇa iva savāgavāgiva samanā amanā iva saprāṇo aprāṇa iva' iti ca ।
smṛtirapi ca- asthitaprajñasyakā bhāṣā' ityādyā sthitaprajñalakṣaṇānyācakṣāṇā viduṣaḥ sarvapravṛttyasaṃbandhaṃ darśayati ।
tasmānnāvagatabrahmātmabhāvasya yathāpūrvaṃ saṃsāritvam ।
yasya tu yathāpūrvaṃ saṃsāritvaṃ nāsāvavagatabrahmātmabhāva ityanavadyam ।
yatpunaruktaṃ śravaṇātparācīnayormanananididhyāsanayordarśanādvadhiśeṣatvaṃ brahmaṇo na svarūpaparyavasāyitvamiti ।