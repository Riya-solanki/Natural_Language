--- source: brsvbh2u-Cleaned.txt | block: 337 | label: hybrid | g:0.289 m:0.36 ---

bhavatu sāṃkhyānāmavyavasthā, pradhānasamavāyādadṛṣṭasya, pradhānasya ca sādhāraṇyāt ।
kāṇādādīnāṃ tvātmasamavāpyadṛṣṭaṃ pratyātmamasādhāraṇaṃ tatkṛtaśca manasā sahātmanaḥ svasvāmibhāvalakṣaṇaḥ saṃbandho anādiradṛṣṭabhedānāmanāditvāt, tathā cātmanaḥsaṃyogasya sādhāraṇye api svasvāmibhāvasyāsādhāraṇyādabhisaṃdhyādivyavasthopapadyata eva ।
naca saṃyogo api sādhāraṇaḥ ।
nahi tasya manasa ātmāntarairyaḥ saṃyogaḥ sa eva svāmināpi, ātmasaṃyogasya pratisaṃyogabhedena bhedāt ।
tasmādātmaikatvasyāgamasiddhatvāt, vyavasthāyāścaikatve apyupapatteḥ, nānekātmakalpanā, gauravādāgamavirodhācca ।
antyaviśeṣavattvena ca bhedakalpanāyāmanyonyāśrayāpatteḥ ।
bhede hi tatkalpanā tataśca bheda iti ।
etadeva kāṇādamatadūṣaṇam ।
bhāṣyakṛtā tu prauḍhavāditayā kāṇādān pratyapyadṛṣṭāniyamādityādīni sūtrāṇi yojitāni ।
sāṃkhyamatadūṣaṇaparāṇyeveti tu rocayante kecittadāstāṃ tāvat ।।