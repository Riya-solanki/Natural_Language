--- source: brsgor2u-Cleaned.txt | block: 31 | label: hybrid | g:0.307 m:0.435 ---

advitīyādbrahmaṇo jagatsargādivādī vedāntasamanvayo viṣayaḥ ।
sa kiṃ yanmitho bhinnaṃ tannādvitīyakāraṇābhinnaṃ yathā mṛttantujau ghaṭapaṭhāviti tarkasahitabhedapratyakṣādinā virudhyate na veti saṃdehe brahmaṇi tarkasyāpratiṣṭhitatve api jagadbhede pratiṣṭhitatvādvirudhyata iti pūrvapakṣayati- bhokrāpatteriti ।
virodhādadvaitāsiddhiḥ pūrvapakṣaphalaṃ, siddhānte tatsiddhiriti bhedaḥ ।
anapekṣaśrutyāsvārthanirṇayāttarkeṇākṣepo na yukta ityuktamiti śaṅkate- yadyapīti ।
mānāntarāyogyaśrutyarthe bhavatyanākṣepaḥ ।
yastvadvitīyabrahmābhedādbhūjalādīnāmabhedo brahmopādānakatvaśrutiviṣayaḥ sa aādityo yūpaḥ'ityarthavādārthavanmānāntarayogya eveti dvaitapramāṇerapahriyata iti samādhatte- tathāpīti ।
anyaparatvaṃ gauṇārthakatvam ।
svaviṣaye jagadbhede tarkasya pratiṣṭhitatvāttenākṣepa ityāha- tarko apīti ।
tarkāderdvaite prāmāṇye api tataḥ samanvayavirodhe kimāyātamiti śaṅkate- kimata iti ।
pūrvapakṣī samādhatte- ata iti ।
tarkādeḥ prāmāṇyāt dvaitabādhakatvaṃ śruterayuktamityadvaitasamanvayabādho yukta ityarthaḥ ।
iyamarthaṃ śaṅkāpūrvakaṃ sphuṭayati- kathamityādinā ।
nanu bhoktṛbhogyayormitha ekatvaṃ kenoktamityāśaṅkya śrutārthāpattyetyāha- tayośceti ।
tayorekabrahmābhedaśravaṇādekatvaṃ kalpyate, ekasmādabhinnayorbhede ekasyāpi bhedāpatteḥ ।
tataśca bhedo bādhyetetyarthaḥ ।
iṣṭāpattiṃ vārayati- na cāsyeti ।
śrutergauṇārthatvena sāvakāśatvānniravakāśadvaitamānabādho na yukta ityarthaḥ ।
nanu vibhāgasyādhunikatvādanadyādvaitaśrutyā bādha ityata āha- yatheti ।
atītānāgatakālau bhoktrādivibhāgāśrayau, kālatvāt, vartamānakālavadityanumānādvibhāgo anādyananta ityarthaḥ ।
evaṃ prāpte pariṇāmadṛṣṭāntenāpātataḥ siddhāntamāha- syāllokavaditi ।
dṛṣṭānte api kathamekasamudrābhinnānāṃ pariṇāmānāṃ mitho bhedaḥ, kathaṃ vā teṣāṃ bhede satyekasmādabhinnatvamityāśaṅkya na hi dṛṣṭenupapattiriti nyāyenāha- naceti ।
evaṃ bhoktṛbhogyayormitho bhedo brahmābhedaścetyāha- evamiheti ।
jīvasya brahmavikāratvābhāvāddṛṣṭāntavaiṣamyamiti śaṅkate- yadyapīti ।
aupādhikaṃ janmāstīti taraṅgādisāmyamāha- tathāpīti ।
vibhāgo janma ।
yadvā tathāpītiśabdenaivoktaḥ parihāraḥ ।
nanu bhoktuḥ pratidehaṃ vibhāgaḥ kathamityata āha- kāryamanupraviṣṭasyeti ।
aupādhikavibhāge phalitamupasaṃharati- ityata iti ।
ekabrahmabhinnatve api bhoktrādestaraṅgādivadbhedāṅgīkārānna dvaitamānenādvaitasamanvayasya virodha ityarthaḥ ।।