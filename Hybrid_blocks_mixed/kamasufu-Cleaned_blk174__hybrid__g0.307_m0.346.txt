--- source: kamasufu-Cleaned.txt | block: 174 | label: hybrid | g:0.307 m:0.346 ---

dhattūraka-marica-pippalī-cūrṇair madhu-miśrair lipta-liṅgasya samprayogo vaśī-karaṇam
vātodbhānta-pattraṃ mṛtaka-nirmālyaṃ mayūrāsthi-cūrṇāvacūrṇaṃ vaśī-karaṇam
svayaṃ mṛtāyā maṇḍala-kārikāyāś cūrṇaṃ madhu-saṃyuktaṃ sahāmalakaiḥ snānaṃ vaśī-karaṇam
vajra-snuhī-gaṇḍakāni khaṇḍaśaḥ kṛtāni manaḥśilā-gandha-pāṣāṇa-cūrṇenābhyajya saptakṛtvaḥ śoṣitāni cūrṇayitvā madhunā lipta-liṅgasya saṃprayogo vaśī-karaṇam
etenaiva rātrau dhūmaṃ kṛtvā tad-dhūma-tiraskṛtaṃ sauvarṇaṃ candramasaṃ darśayati
etair eva cūrṇitair vānara-purīṣa-miśritair yāṃ kanyām avakiret śānyasmai na dīyate
vacāgaṇḍakāni sahakāra-taila-liptāni śiśapā-vṛkṣa-skandham utkīrya ṣaṇ-māsaṃ nidadhyāt tataḥ ṣaḍbhir māsair apanītāni devakāntam anulepanaṃ vaśī-karaṇaṃ cety ācakṣate
tathā khadira-sāra-jāni śakalāni tanūni yaṃ vṛkṣam utkīrya ṣaṇ-māsaṃ nidadhyāt tat puṣpa-gandhāni bhavanti gandharva-kāntam anulepanaṃ vaśī-karaṇaṃ cety ācakṣate
priyaṅgavas tagara-miśrāḥ sahakāra-taila-digdhā nāga-vṛkṣam utkīrya ṣaṇ-māsaṃ nihitā nāga-kāntam anu-lepanaṃ vaśī-karaṇam ity ācakṣate uṣṭrāsthi bhṛgarāja-rasena bhāvitaṃ dagdham añjanaṃ nalikāyāṃ nihitam uṣṭrāsthi-śalākayaiva snāto añjana-sahitaṃ puṇyaṃ cakṣuṣyaṃ vaśī-karaṇaṃ cety ācakṣate
etena śyena-bhāsa-mayūrāsthi-mayāny añjanāni vyākhyātāni