--- source: jsbh1-3u-Cleaned.txt | block: 24 | label: hybrid | g:0.47 m:0.252 ---

ityaṣṭamaṃ vyākaraṇaprāmāṇyādhikaraṇam ।।
( adhikaraṇam ।।
vācakaśabdaprasaṅgādvācyaṃ kiṃ ghaṭatvādijātiḥ uta vyaktiriti cintā ।
tadarthaṃ ca lokavedayoḥ śabdānāmanyatvamuta neti cintanīyam ।
anyatve hi upāyābhāvena vaidikaśabdaśaktigrahasyāsaṃbhavānnādyā cintā'rambhaṇīyā ।
ekatve tu loke vṛddhavyavahārānusāreṇa gṛhītā śaktirvede phaliṣyatīti yuktā cintā ।
tatra varṇābhede api svarachāndasavarṇāgamalopavikārānadhyāyādidharmabhedāt saro rasa ityādipadayoriva lokavedayoḥ padānāmanyatvamiti prāpte yatrārthabhedapratipattyanukūlo dharmabhedastatraiva padabhedaḥ ।
yathā saro rasa iti kramāt, brahma brāhmaṇeti nyūnātiriktatvāt, sthūlapṛṣatītyatra karmadhārayabahuvrīhyoḥ svarāt antodāttatvādyudāttatvarūpāt, pacate dakṣiṇāṃ dehi bhojanārthaṃ pacate ityatra vyadhikaraṇapadasannidhirūpādvākyāt, yātaḥ punarāyāti yāto devadattayajñadattau ityatra samānādhikaraṇapadasannidhirūpaśrutyā, aśva iti agama ityarthe vyākaraṇasmṛtyā; tadamijñasya padabhedānubhavāt ।
yatra tu nārthabhedapratītistatra satyapi dharmabhede dṛḍhatarapratyamijñābalenaikatvāvadhāraṇānna padānyatvaṃ lokavedayoriti yuktā ādyā cintā ।
(ākṛtyadhikaraṇopoddhātasya lokavedādhikaraṇasyākṛtyadhikaraṇopakrameṇopakrame nimittanirūpaṇam) lokavedayoḥ śabdānāmanyatvaṃ uta neti vicārārthaṃ lokavedādhikaraṇasya pūrvavyutpāditavyākaraṇaprāmāṇyādhikaraṇenāsaṃgatimabhipretya saṅgatilobhenākṛtyadhikaraṇamevādāvārambhaṇīyaṃ, tena ca prasaṅgasaṅgatyupapatternāsaṅgatatā ।
lokavedādhikaraṇaṃ tu tadupoddhātatvena madhye saṃgatamityevaṃ saṅgatiṃ sūcayitumākṛtyadhikaraṇacintāṃ prathamato darśayati vācaketi ।।
prasaṅgādityapavādasaṃgaterapi upalakṣaṇam ।
pūrvaṃ vyākaraṇaprāmāṇyasya sādhitasyeha kātyāyanenokte vyaktivācitvāṃśe api prasaktasyāpavādakaraṇenāpi tadupapatteḥ ।
ata eva pratipadādhikaraṇādirūpopodghātasya prakṛtamanupakramyaiva kṛtasyeveha na karaṇam; asaṅgatiprasaṅgāt ।
tatratvadhyāyāditvānnānantarasaṃgatyapekṣeti viśeṣaḥ ।
athavā tatra "bhāvārthāḥ karmaśabdā" iti bhāvārthādhikaraṇasūtraṃ na kathañcidapi pratipadādhikaraṇe api śakyaṃ yojayitumiti sūcayituṃ prakṛtamanupakramyārambha iti viśeṣaḥ ।।
(dravyaguṇakriyāvācakānāṃ sarveṣāmapyudāharaṇatvanirūpaṇam) ghaṭatvādijātiriti ।।
nahyetāvatā dravyavācakānāmevodāharaṇatvamiti bhramitavyam; dravyatvāvāntaravyāpyaghaṭatvādijātivat guṇatvāvāntaravyāpyaśuklatvādijāterapyaṅgīkāre bādhakābhāvāt ।
karmatvāvāntarajātīnāṃ ca jyotiṣṭomatvādīnāṃ śabdāntarādipramāṇagamyatvenābhyāsādhikaraṇe sādhayiṣyamāṇatvāt teṣāmapi guṇakriyāśabdānāmudāharaṇatvopapatteḥ ।
evamākhyāte api prakṛtipratyayayoḥ dhātvarthabhāvanāvācitve sādhite api tadgatajātyupadhyanyataradharmavācitvam, athavā tadupalakṣitavyaktivācitvamiti vicārasaṃbhavādudāharaṇatvaṃ draṣṭavyam ।।
(lokavedaśabdayoranyatve api ākṛtyadhikaraṇanāvaśyakatāśaṅkāsamādhānābhyāṃ lokavedādhikaraṇāvaśyakatānirūpaṇam) ākṛtyadhikaraṇavicāropodghātaṃ darśayati tadarthañceti ।।
śabdānāmityetadarthānāmapyupalakṣaṇam ।।
vede phaliṣyatīti ।।
yadi anyaḥ śabdo bhavettadā laukikaprayogasyārthapratyāyanārthatvena yathākathañcit tātparyādevānyatarārthāvagateḥ saṃbhavena naiva tadviśeṣavācyatvavicārasya prayojanam ।
vede yadyapi prayojanamīdṛśaṃ saṃbhavati ।
pūrvapakṣe "yadāhavanīye juhotī"tyatra juhoteritarahomavyaktau padavadāhavanīyasyāpi saṃbandhaḥ śrutyaiva prāpyeteti sāmānyaśāstrasya bādhāprasaktervikalpaḥ prāpyeta, yadātvetadadhikaraṇasiddhāntayukttyā juhoterhematvajātivācitvenākṣepādvyaktibhānaṃ, tadā sāmānyaśāstreṇa sādhāraṇyenākṣepāt vyaktibhānepi yāvaddūrasthā padahomavyaktereva "pade juhotī" tyatra juhotinā sāhityākṣepātsāmānyaśāstrabādhānna vikalpaḥ iti; tathāpi "yūpaṃ chinattī"tyādau lokaprasiddhacchedanādipadasamabhivyāhāreṇa yūpapadaśaktigrahepyanyatra vede śaktigrahopāyābhāvāt naitatprayojanaṃ saṃbhavatītyekatve śabdānāṃ sādhite etaccintāphalamiti bhāvaḥ ।।
(āhavanīyapadavākyayoḥ sāvakāśaniravakāśanyāyaviṣayatvopapādanena vyaktivācitve apyupapattinirūpaṇenoktacintāprayojanāntaranirūpaṇam) yadyapi etadāhavanīyabādhābādharūpaṃ prayojanamākare abhihitam; tathāpi anyatra vyaktivācitvapakṣe api "yat kiñcitprācīnamagnīṣomīyāttenopāṃśu carantī"ti vākyena sarvanāmopasthāpitatahyaktiviśeṣe vihitasyāpyupāṃśutvasya "mandraṃ prāyaṇīyāyāmi"ti vihitamandrasvareṇa niravakāśatayā bādhasyevehāpi sāvakāśaniravakāśanyāyena tadbādhasiddherayuktamiti kaustubhe draṣṭavyam ।।
ataeva prayojanāntaraṃ svayaṃ vakṣyate ।।
(ekatvetu itituśabdaprayojanam) nanvekatve api phalopāyayorvedalokaviṣayatayā bhinnaviṣayatvādekāṅgavaikalyāparihāra ityāśaṅkā loke tattatpuruṣagatoccāraṇabhedavadvede api uccāraṇamātrasya bhede api śabdasvarūpabhedābhāvādayukteti tuśabdena sūcitam ।
pūrvapakṣamāha tatreti ।।
(varṇābhede api svarādibhedāt padabhedanirūpaṇam) nanu tarkapāde "saṃkhyābhāvādi"ti sūtre balavatpratyabhijñānādeva gakārādiśabdabhedaḥ sādhitaḥ, tenaiva tadghaṭitapadābhedo api siddha evetyāśaṅkāṃ jarā rājetyādau varṇābhedasya vidyamānatve api tadabhedāprayojakatvena nirasitumabhyupetyavādena varṇābhedepītyuktam ।
tataśca tatra yathā dharmabheda eva padabhedaprayojakaḥ, tathehāpītyarthaḥ ।
dharmabhedameva darśayati svara iti ।।
vaidikeṣu niyataḥ svaraḥ ।
"devāsa" ityādau chāndaso varṇāgamaḥ ।
"tmanādeve"ṣvityādau ātmanetyākāralopaḥ ।
"udgrābhaṃ ca nigrābhaṃ ce"tyādau hakārasya bhakārarūpo vikāraḥ ।
chāndogyabahvṛcabrāhmaṇayoḥ svarābhāvāt gavādiśabdeṣu cāgamābhāvāt vyāpakaṃ dharmabhedamāha anadhyāyādīti ।।
anadhyāyapadaṃ svādhyāyasyāpyupalakṣaṇam ।
svādhyāyo nāma vihitakāle traivarṇikaiḥ upanītairadhyayanam ।
anadhyayanaṃ ca niṣiddhakāle śūdrādibhiranupanītaiśca anadhyayanam vaidikeṣu na laukikeṣviti dharmabheda ityarthaḥ ।
yadyapi pāṇininā veda iva loke api svarānuśāsanaṃ kṛtam; tathāpi śiṣṭairloke svaraniyamasyānādarādvacantīvāprayogādeva svaraniyamo anāvaśyaka iti dhyeyam ।
ādipadena guruśuśrūṣopāsābhivādanādeḥ saṃgrahaḥ ।
padānyatve saṃjñādhikaraṇanyāyenārthabhedasyotsargataḥ prāptimabhipretyapadānyatvamātramupasaṃharati padānāmanyatvamiti ।।
(padāvadhāraṇopāyānitivārtikārthānusaṃdhānena siddhāntopakramanirūpaṇam) atra ca siddhānte nārthābhedatadbhedau yadyapi padābhedatadbhedaprayojakatvenābhimatau; śākhāntaravākyayorarthābhede api bhedāt, akṣādipader'thabhede api padabhedābhāvāt, ator'thabhedapratītyanukūlo yatra dharmabhedaḥ tatra padabheda iti kathanasya nopayogaḥ; tathāpi siddhānte pratyabhijñānāpratyabhijñānayoreva bhedābhedayormukhyahetutvam ।
tatparicāyakatayā prāyikatvena arthābhedatadbhedāvupayujyete, tatpratipattistu dharmabhedādityabhipretya padabhedaprayojakaṃ darśayituṃ "padāvadhāramopāyān bahūnicchanti sūrayaḥ ।
kramanyūnātiriktatvasvaravākyaśrutismṛtīr"iti vākyādhikaraṇagatakārikārthamāha yatreti ।।
(krameṇa tadudāharaṇanirdeśaḥ) krameṇodāharaṇāni darśayati yatheti ।।
vilakṣaṇānupūrvīrūpakramādityarthaḥ ।
sthūlapṛṣatīmityatreti ।।
atra samāsabhedenārthadvayasaṃdehe svararūpadharmabhedenārthabhedaniścayāt padabhedaḥ ।।
(sthūlapṛṣatītyatra svarabhedādarthabhedastataḥ padabhedasya ca nirūpaṇam) tathāhi "sthūlapṛṣatīmanaḍvāhīmālabheta" ityatra karmadhārayapakṣe ata ityanuvartamāne "samāsasye"tyanena sūtreṇautsargikāntodāttatve vihite "anudāttaṃ padamekavarjami"ti sūtreṇa pūrveṣāṃ caturṇāmanudāttaḥ syāt, tadānīṃ ca pṛṣatīśabdena matvarthalakṣaṇayā tatraiva bindumattvānvayavat sthūlatvasyāpi tatraivānvayāt sthūlā bindumatī ca gauḥ yāgasādhanamityarthaḥ sidhyati ।
bahuvrīhau tu "bahuvrīhau prakṛtyā pūrvapada"miti sūtrāntareṇa viśeṣasūtreṇa sāmānyavihitāntodāttatvabādhena pūrvapadasya prakṛtisvaravidhānāt sthūlaśabdagatalakārottarayakāre udāttasvarasya prāpteḥ sthaulyasya pṛṣatsvevānvayāt sthūlabindumatī svataḥ sthūlā vā gauryāgasādhanamiti arthassidhyatīti sandehe lakārottarākārodāttatvapāṭhāt bahuvrīhyanusārisvareṇa arthabhedaniścayātpadabheda ityarthaḥ ।।
(karmadhārayapakṣe prākṛtachāgajātibādhaprayojananirūpaṇaparaprakāśakārakhaṇḍanam) yattu atra prakāśakāraiḥ karmadhārayapakṣe prākṛtacchāgajātibādhaḥ, bahuvrīhipakṣe sthalabindumattārūpaguṇamātravidhānānna tadbādha iti prayojanabhedo apyuktaḥ ।
sa sthūlapṛṣatīmanaḍvāhīmityevaṃ anaḍvāhīpadayuktasyaiva vākyasya mahābhāṣye nyāyasudhāyāṃ ca pāṭhāt ubhayapakṣe apyanaḍvāhīvidhānāvaśyakatvena chāgajātibādhopapatteḥ ayukta iti kaustubhe vyaktam ।।
(vākyāt padabhedodāharaṇam) vākyāditi ।।
dehītipadasamabhivyāhārādādyavākyena caturthyantanāmapadatvanirṇayaḥ ।
uttaratra bhojanārthamitipadasamabhivyāhārāt tiṅantapadanirṇayastena tatra samabhivyāhārarūpadharmabhedena arthabhedāt padabheda ityarthaḥ ।।
(śrutipadārthanirūpaṇapūrvakatadudāharaṇanirdeśaḥ) nyāyasudhākāradarśitaṃ śrutipadasyārthamāha samānādhikaraṇeti ।।
yāti ityākhyātapadasāmānādhikaraṇyarūpa- dharmabhedena kartṛniṣṭhaprathamāntatvena nāmatvanirṇayenārthabhedātpadabhedaḥ ।
evaṃ dvivacanāntadevadattayajñadattapadasāmānādhikaraṇyarūpa- dharmabhedena yāta ityākhyātaprathamapuruṣadvivacanāntatvanirṇayenārthabhedātpadabheda ityarthaḥ ।।
(smṛtyā padabhedodāharaṇam) aśva iti ।।
aśvastvaṃ devadattetyatra ṭu o śvi gativṛddhyoriti śvidhātorluṅi "cliluṅi" iti cli "jṝstambhvi" tyādinā cleraṅādeśe "śvayatera" ityanenekārasyākārādeśe aḍāgame kṛte madhyamapuruṣaikavacananiścayasya vyākaraṇasmṛtyāvagateḥ aśvatvajātimadvācitvena lokato nirṇītāśvarūpārthāpekṣayā bhinnārthapratīteraśvavācakapadādbhedaḥ smṛtyetyarthaḥ ।
yadyapi aśvastvaṃ devadattetyatra samānādhikaraṇapadasamabhivyāhārarūpaśrutyāpyaśvajātīyavācakāśvapadādbhedaḥ sidhyati; tathāpi tasya gauṇyā vṛttyāpyupapatteḥ madhyamapuruṣaikavacanāntatvena padabhedaniścayaḥ smṛtyadhīna eveti bhāvaḥ ।।
(lokavadayoḥ padabhedopāyābhāvanirūpaṇam) evaṃ padabhedāvagatyupāyān pradarśya tadvyatirekaṃ prakṛte darśayati devā devāsa ityādau dṛḍhatarapratyabhijñābādhakānāṃ pūrvoktānāmabhāve pratyabhijñābalāt na padānyatvamityarthaḥ ।
upodghātamupasaṃharati iti yukteti ।।
(niyogena vikalpenetyādivārtikādyuktānantapakṣaparityāgena śāstradīpikādṛtapakṣatrayaparityāgena ca jātivyaktipakṣadvayamātreṇopakrame nimittanirūpaṇam) tatra yadyapi "niyogena vikalpena dve vā saha samuccite ।
saṃbandhaḥ samudāyo vā viśiṣṭā vaikayetarā ।
gaurityuccārite sapta vastūni pratibhānti naḥ ।
jātirvyaktiśca saṃbandhaḥ samūho liṅgakārake ।
saṃkhyā ca saptamī teṣāmaṣṭapakṣīdvayordvayo" rityādinā vārtike aneke pakṣā uktāḥ ।
tatsakalamapi "iha pakṣasahastrāṇāṃ militā saptaviṃśatiḥ ।
śatāniṣaṭcatuṣṣaṣṭiścāparāvastusaptake" ityādinā nyāyasudhāyāṃ kṛtaṃ, tathāpi ākṛtiviśiṣṭavyaktivācitvapakṣanirāsenaiva teṣāṃ sunirasyatvādupādānāśakteśca śāstradīpikāyām ākṛtirvā vyaktirvā ākṛtiviśiṣṭavyaktirveti pakṣatrayaṃ prādhānyena darśitam ।
tatra vyaktivācitvapakṣa evākṛtiviśiṣṭavyaktivācitvasaṃbhavasya svayamupapādanīyatvāt tṛtīyapakṣasyāpi vyarthatāṃ manvāno yathābhāṣyaṃ pakṣadvayameva pradhānamabhipretya yadarthamupodghātastadarthaṃ darśayan pūrvopanyastatvāt saṃśayamapradarśyaiva pūrvapakṣamārabhate tatreti ।।
tatrāvaghātādikriyāṇāṃ liṅgakārakasaṅkhyādīnāṃ ca jātāvayogyatvāt gauḥ śukla ityādisamānādhikaraṇanirdeśācca vyaktivācitvameva ।
nacaivaṃ jātibodhānāpattiḥ; lakṣaṇayā tadbodhopapatteḥ ।
vyaktiśaktigrahasyaivavā kāryatāvacchedakaṃ jātiviśiṣṭaśābdabodhatvam ।
ato na doṣaḥ ।
na ca vinigamanāvirahaḥ; lāghavasyaiva niyāmakatvāt ।
tathāhi na śaktigrahasya svātantryeṇa kāraṇatvaṃ, api tu lāghavācchakyatvādisambadhena ghaṭapadavattājñānasyaiva ।
tataścāsmanmate ghaṭatvaṃ dharmitāvacchedakīkṛtya śakyatvasaṃbandhena ghaṭapadavattājñānasya ghaṭo ghaṭapadavānityākārakasya viśeṣyatāsambandhena viśiṣṭaśābdabodhatvāvacchinnaṃ prati kāraṇatvam, bhavanmate tu ghaṭatvatvaṃ dharmitāvacchedakīkṛtya tadvācyam ।
ataśca ghaṭatvatvasya ghaṭetarāvṛttitvādirūpasyānekapadārthaghaṭitasya praveśāt tava kāryakāraṇabhāve gauravaṃ, na mama ।
naca śakyānantyādidoṣaḥ; tasya phalamukhatvāt ।
ataśca lāghavāt vyaktāveva śaktirjātiviśiṣṭavyaktau vā natu jātāveveti prāpte (jātau liṅgasaṃkhyākārakādyanvayāyogyatvanirūpaṇam) ayogyatvāditi ।।
vidhivākyeṣu vidhīyamānāvaghātādikriyāṇāṃ jātāvamūrtatvenāyogyatvam ।
evaṃ "na brāhmaṇī hantavyā" ityādiniṣedheṣvapi jāternityatvena hananāprasakterayogyatvam ।
evaṃ jāterekatvenaikatvātiriktadvitvādisaṃkhyānvayā- yogyatvam ।
jāteḥ strītvena puṃstvānvayāyogyatvam ।
amūrtatvādeva ca kriyājanyaphalāśrayatvādirūpakarmatvādikārakānvayā- yogyatvamityarthaḥ ।।
vastutastu "stanakeśavatī strī syāllomaśaḥ puruṣaḥ smṛtaḥ ।
ityuktalakṣaṇasya liṅgasya jātāviva vyaktāvapi asaṃbhavastulya itiliṅgānvayāyogyatvamabhyuccayena draṣṭavyam ।।
(gauḥ śuklā iti sāmānādhikaraṇyasya vyaktivācitve evopapattiḥ) gauḥ śukla iti ।।
śuklādipadānāṃ guṇiparatvājjātau ca guṇāśrayatvāsaṃbhavena gośabdasyaikārthapratipādakatvarūpa- sāmānādhikaraṇyānupapatteḥ tadanurodhenāpi vyaktivācitvamityarthaḥ ।
naca gośabdasya gotvaviśiṣṭavācitvāt śuklapadasya śuklaguṇaviśiṣṭaparatvāt viśeṣeṇabhede ca viśiṣṭabhedāt kathaṃ ekārthatvam iti vācyam; viśeṣaṇabhede api "gaurna śukle" ti pratītyabhāvenobhayaviśiṣṭavyaktaikyamādāyaikārthatvopapatteḥ iti ।।
(vyaktiśaktāvapi lakṣaṇayā jātibhānopapattiḥ yugadvṛttidvayavirodhena pakṣāntarānusaraṇañca) lakṣaṇayeti ।।
naca vinigamanāvirahaḥ; pratyuta lāghavenaikasyāṃ jātau śaktikalpanāt vyaktāveva lakṣaṇeti viparītaṃ vinigamakam iti vācyam; jātervyaktiviśeṣaṃ vināpi anyatra vyaktiviśeṣe sattvena vyabhicāritvāt viśeṣaniścāyakatvāsaṃbhavena vyakteravyabhicāreṇa jātiviśeṣaniścāyakatvena vyaktereva jātilakṣaṇāyāṃ niyāmakasattvāt ।।
asmin pakṣe yugapadvṛttidvayavirodhāpatteraparitoṣātpakṣāntaramāha vyaktiśaktigrahasyaiveti ।।
(vyaktiśaktivādināṃ śābdabodhe kāryakāraṇabhāvalāghavādyupapattinirūpaṇam) svātantryeṇa kāraṇatvamiti ।।
ghaṭaśaktigrahatvena kāraṇatāyāṃ śakternaiyāyikamate riśvarecchārūpāyā mīmāṃsakamate padārthāntararūpāyā vā kāraṇatāghaṭakatvāttajjñānādeva viśiṣṭaśābdabodhodayaḥ iti vācyam, nacedamanubhavasiddham; tattvena jñānābhāve api tathāvidhabodhasyānubhavasiddhatvāt, ato na svātantryeṇa kāraṇatvanityarthaḥ ।
jñānasyaiveti ।।
ghaṭapadavattāniścayasyaivetyarthaḥ ।
tadāca saṃbandhavidhayā śaktibhāneca śaktitvena rūpeṇābhāne api na kācit kṣatiḥ ।
vyaktāveva śaktiriti ।।
(vyaktiśaktivāde vyaktiviśeṣaśaktigrahāt vyaktyantarabodhopapattiḥ) nanu kathaṃ devadattīyaghaṭavyaktau saṃketagrahe sati vyaktyantare prayogaḥ ।
tathātvevā paṭavyaktāvapi ghaṭaśabdaprayogāpattiḥ, iti cet, ghaṭatvasāmānyamupalakṣaṇīkṛtya yā evamākṛtikā gotvajātiviśiṣṭā sā gaurdevadattagauḥ ityukte devadattapadānabhidheyasyāpiśuklavastratvasya devadattapadaśaktigrahopalakṣaṇatvavadihāpi anabhidheyasyāpi gotvāderupalakṣaṇatvopapatteḥ ।।
(tuṣyaturdujananyāyena pakṣāntaradhāvanam) yadātvabhidheyasyaiva dharmitāvacchedakatvamiti niyamaḥ, tadā sandehakoṭāvanupanyastamapi vārtikoktatvātpakṣāntaramāha jātiviśiṣṭeti ।।
(vyaktiśaktivādasya śaktyānantyādidoṣaiḥ khaṇḍanam) na vyaktivācitvam; anantavyaktiśaktikalpanāpatteḥ ।
ekaikavyaktigatajātirūpopalakṣaṇaikye api saindhavādipade lavaṇāśvatvādinā śaktibhedasyevehāpi ghaṭatvasya śakyatāvacchedakatvābhāvena tattadvyaktitvasyaiva tadavacchedakatvena tadbhedasyānivāryatvāt ।
athaikavyaktivācitvaṃ, tadāpi ghaṭatvasyātiprasaktatvena śakyatāvacchedakatvānupapatteḥ tadvyaktitvasyaiva śakyatāvacchedatvena tadvyaktiviṣayakasmaraṇābhāve ghaṭapadādanyavyaktibodhānāpattiḥ ।
yadā tu pūrvoktavidhayā tadvyaktitvaṃ dharmitāvacchedakīkṛtya śakyatvasabandhena ghaṭapaṭhavattāniścayasya kāraṇatvaṃ kalpyate, yadyapi ca śaktyānantyam; tathāpi phalamukhatvānna doṣaḥ, tadā tadvyaktitvasya śakyatāvacchedakatvenaikavyaktiśaktigrahe api śakteḥ saṃbandhavidhayā bhānāṅgīkārāttatvena rūpeṇāsmaraṇe api kṣatyabhāvaḥ, tathā ghaṭatvasyātiprasaktasyāpi tadvyaktimātreṇa dharmitāvacchedakatvāṅgīkāro nānupapanna ityucyeta, tatrāha ghaṭatvam iti ।।
bhavanmate ghaṭatvaṃ dharmitāvacchedakīkṛtya śakyatvasaṃbandhena ghaṭapadavattāniścayasya ghaṭo ghaṭapadavān ityākārasya kāraṇatvaṃ padatvaṃ dharmitāvacchedakīkṛtya śaktatvasaṃbandhena ghaṭavattāniścayasya vā ghaṭapadaṃ ghaṭavadityākārasya kāraṇatvamityatra vinigamanāviraheṇānantakāryakāraṇabhāvaprasaṅgāt gauravam, asmanmatetu ghaṭapadatvaṃ dharmitāvacchedakīkṛtya śaktatvasambandhena ghaṭatvavattāniścayasyaiva ghaṭapadaṃ ghaṭatvavadityākārakasya kāraṇatvakalpanāllāghavam ।
naca mamāpi viparītamāpādayituṃ śakyam; tathāsati ghaṭatvasya dharmitvena svarūpeṇa tasya dharmitvāyogāddharmitāvacchedakatvena ghaṭatvatvapraveśe gauravasya tvayaivoktatvāt ।
ato na ghaṭatvatvāvacchinnaṃ ghaṭatvaṃ śakyatvasaṃbandhena ghaṭapadavadityākārakaṃ jñānaṃ kāraṇaṃ, api tu ghaṭapadaṃ śaktatvasambandhena ghaṭatvavadityākārakameva; jāteḥ svarūpeṇaiva prakāratvopapattau ghaṭatvatvasyāpraveśāt ।
naca samavāyenaiva jāteḥ svarūpeṇa prakāratā na saṃbandhāntareṇetyatra pramāṇamasti; parairapi tathānabhyugamācca ।
ataśca kāryakāraṇabhāve api lāghavāt ghaṭatva eva śaktiḥ ।
śakyānantyādi ca nāsmanmate ।
ataḥ prathamopasthitatvājjātāveva śaktiḥ ।
evamaruṇādiśabdeṣvapi guṇa eva guṇatve vā, na tu tadviśiṣṭadravye ।
kathaṃ tarhi vyaktibodhaḥ? abhedāt uktavidhakāraṇasya jātiguṇaviśiṣṭavyaktiśābdatva eva kāryatāvacchedakatvasvīkārādvopapatteḥ ।
vastutastu jātiguṇaśabdatvameva lāghavena kāryatāvacchedakam ।
vyaktistu tṛtīyāntasthale paśunā yajeta aruṇayā krīṇāti ityādau naiva padādbhāsate; jātiguṇayoreva dravyaparicchedadvārā karaṇatvopapatteḥ ।
liṅgasaṃkhyayorapi pāśādhikaraṇanyāyena sāmānādhikaraṇyena pārṣṭhiko jātiguṇasaṃbandhaḥ ।
ataḥ saṃbandhavidhayaiva tatra dravyabodhaḥ ।
dvitīyāntādisthale tujātiguṇayoḥ karmatvādyanvayāsaṃbhavādvyakterlakṣaṇayā bodhaḥ, tasyā eva karmatvādyanvayaḥ ।
liṅgasaṅkhyādyanvayaśca sākṣātsambandhenaiva, sāmānādhikaraṇyañca vyaktidvārakamiti sarvaṃ sustham ।
prayojanaṃ pūrvapakṣe rathantarādiśabdānāṃ ṛgvācitvādrathantaramuttarayorgāyati ityādau uttarāpadalakṣitottarākārye yonividhānaṃ, siddhānte tu gītyatideśa uttarāsviti vakṣyate ।। iti śrīkhaṇḍadevaviracitāyāṃ bhāṭṭadīpikāyāṃ prathamasyādhyāyasya tṛtīyaḥ pādaḥ ।। (guṇe guṇatvevetipakṣadvayopapattiḥ) guṇaeveti ।।
yadā jagatītalavarttyaruṇaguṇopyeka eva, tadā guṇa eva yadāruṇaguṇānāṃ bhedaḥ, tadānekavṛttijāteḥ saṃbhavāt guṇatve vā śaktirityarthaḥ ।।
(jātivyaktyorabhedena vyaktibodhopapattyādikam) abhedāditi ।।
yathaiva hi paṭe paṭatvaṃ iha śuklatvamiti pratītyāyutasiddhayorbhedastathā ayaṃ gaurayaṃ śukla ityādipratītyābhedasyāpi tayossiddhiḥ ।
nacaivaṃ vyaktyabhede jāteranityatāpattiḥ; jātyātmanā nityatve api vyaktyātmanānityatvasyāsmākamapīṣṭatvāt ।
ataśca ghaṭādipadānāṃ jātivācitve api vyaktyabhedājjāterjātyaiva vyaktipratītisiddhiḥ ।
nacaivamabhede vyakterapi vācyatāpatteradhikaraṇavaiyarthyam; vyaktervācyatve api bhedābhedāṅgīkāreṇa na vyaktyātmanā tat, apitu jātyātmatmanetyetatpratipādanārthamadhikaraṇasārthakyāt ।
tadetannyāyasudhāyāṃ mukhyatvenopapāditaṃ pakṣamavalaṃbyoktam ।।
(jātiśaktijñānasyaiva jātyādiviśiṣṭaśābdatvaṅkāryatāvacchedakamitikalpāntaram) ye tu abhedāṅgīkāre api śaktijñānarūpakāraṇasya jātiśābdabodhatvavat vyaktiśābdabodhatvasya pṛthakkāryatāvacchedakatvasvīkāre jātivyaktibodhasya ca kramikatvānanubhavāt kramikatvāṅgīkāre ca vaiśiṣṭyabodhābhāvena nirvikalpakarūpatāpatteḥ pūrvoktaghaṭatvavattājñānasya kāraṇasya ghaṭatvaviśiṣṭaśābdabodhatvaṃ kāryatāvacchedakamaṅgīkṛtyaivaṃ ekayaiva jātiśaktyorubhayorbodha iti vadanti, tanmatena pakṣāntaramāha uktavidheti ।।
(dvitīyakalpāsvarasanirūpaṇapūrvakasvamatāvataraṇam) asmiṃśca mate viśeṣyabhūtavyaktereva karaṇatvādidvārā kriyānvayāpattyā viśeṣaṇībhūtayorjātiguṇayostadanāpattiriti saptadaśaśarāve carau nirvāpe jaghanyamuṣṭilopena catussaṃkhyānugraho na sidhyet; jaghanyasyāpi pradhānatvena muṣṭyanugrahasyaiva nyāyyatvādityasvarasāt pakṣāntaraṃ svamatatvenāha vastutastviti ।।
(svamate vyaktibodhopapattiprakāraḥ, ekavacānteṣu bahuvacanādyanteṣuca) sāmānādhikaraṇyeneti ।।
karaṇatvopapatterityasyānuṣaṅgeṇa tadyojyam ।
tathāca liṅgasaṃkhyayorapi samānapadopāttatvapratyāsattyā sāmānādhikaraṇyasaṃbandhena karaṇatva evānvayaḥ ।
pārṣṭhiko jātiguṇasaṃbandha ityarthaḥ ।
nanu vyaktiparicchedakatayā pratīyamānayorliṅgasaṃkhyayoranurodhena prātipadike vyaktilakṣaṇaivāstvityāśaṅkānirākaraṇāya pāśādhikaraṇanyāyenetyuktam ।
tasyāyamarthaḥ ।।
yathā guṇabhūtabahutvānvayānurodhena mukhyabhūtapāśaprātipadikotkarṣo vikṛtau pāśamantre nāṅgīkṛtaḥ, tathānaiva lakṣaṇā yuktā iti ।
yatra tu pārṣṭhiko api dvitvabahutvānvayo jātau bādhitaḥ, tatrāgatyā lakṣitavyaktyaiva so aṅgīkriyatām ।
prakṛte tu ekavacanānte yukta eva jātiguṇābhyāṃ sa iti bhāvaḥ ।।
(dvitīyāntādisthale lakṣaṇayā vyaktibodhopapādanam) dvitīyāntādisthaletviti ।।
ādipadena saṃpradānatvādikārakāntarasaṃgrahaḥ ।
naca yugapadvṛttidvayavirodhaḥ; śakyārthasya padāntarārthānvayapramiteḥ prāgeva gaṅgāpadasya pravāhopasthityanantaraṃ lakṣaṇāvadihāpi tadaṅgīkāreṇa tasyāprasakteḥ ।
ataeva anvayapramottaraṃ tasyaiva padasya vṛttyantareṇārthapratyāyakatva eva saḥ iti dhyeyam ।
naca kramikabodhadvayāṅgīkaraṇe vaiśiṣṭyabodhābhāvena nirvikalpakarūpatvāpattiḥ; iṣṭāpatteriti bhāvaḥ ।
sāmānādhikaraṇyaṃ ceti ।।
liṅgasaṃkhyayoḥ samānābhidhānaśrutyā sāmānādhikaraṇyasaṃbandhenakarmatvādyanvaye sāmānādhikaraṇyamekavṛttitvena jñeyamityarthaḥ ।।
(jātiviśiṣṭavyaktivācyatvanirāsaḥ) evañca lakṣaṇayaiva gauḥ śukla ityādi sāmānādhikaraṇyānupapattiḥ pariharaṇīyeti draṣṭavyam ।
ākṛtiviśiṣṭavyaktivācitvapakṣastvāvaśyake jātivācyatve vyaktivācitvasyāpi kalpanāyāṃ gauravāpattyā nirasanīyaḥ ।
prayojanamiti ।।
ṛgvācitvapakṣe ṛco ṛgantare vidhānānupapattyottarāpadena kāryalakṣaṇayā tatsthānāpattyā vidhānaṃ pūrvapakṣe ।
siddhānte tu gīteḥ ṛgantare api saṃbhavānna lakṣaṇā kintu tasyātideśa iti yatsaptame vicārayiṣyate tadetadadhikaraṇaprayojanamityarthaḥ ।।
(prakāśakāranirūpitapūrvapakṣasiddhāntaprayojananirasanapūrvakasvābhimataprayojananirūpaṇam) yattu prakāśakāraiḥ "vrīhīn prokṣati" "dadhnā juhotī" tyādau pūrvapakṣe sarvavrīhihomavyaktīnāṃ abhidhānāt tatra śrutyā prokṣaṇadadhyāderviniyogāt prakaraṇasannidhibādhena laukikavrīhiṣvapi prokṣaṇaṃ homāntare ca dadhi syāt pūrvapakṣe, siddhānte tu śabdārthabhūtāyā vrīhitvahomatvajāteḥ prākṛtavrīhihomayorapi paryāptisattvāt prakaraṇasannidhyanugrahe api na kācicchrutipīḍeti prakṛteṣveveti ।
tat siddhānte api prakṛtavrīhihomātiriktavyaktiṣvapi tajjātiparyāptisattvenānivāraṇāt sarvaiśca vyavahārāsaṃbhavenānarthakyaparihārārthaṃ prakaraṇādyālocanāvaśyakatvena tena prakṛtātiriktānāṃ nivāraṇavat pūrvapakṣe api tatsaṃbhavena viśeṣābhāvāt dvitīyādisthale lakṣaṇayā sarvavyaktibhānasyopapādanīyatvena doṣatādavasthyāccāyuktamityupekṣitaṃ pūjyapādaiḥ ।।