--- source: vacbhamu-Cleaned.txt | block: 39 | label: hybrid | g:0.426 m:0.246 ---

abhāvāntaramabhāvo hi kayācittu vyapekṣayā' ।
iti ।
tataśca bhāvātmanopākhyeyatayā asya yujyeta anubhavagocaratā ।
prapañcasya punaratyantāsato nirastasamastasāmarthyasya nistattvasya kuto anubhavaviṣayabhāvaḥ, kuto vā cidātmanyāropaḥ ? na ca viṣayasya samastasāmarthyavirahe api vijñānameva tattādṛśaṃ svapratyayasāmarthyādadṛṣṭāntasiddhasvabhāvabhedamupajātamasataḥ prakāśanam, tasmādasatprakāśanaśaktirevāsyāvidyeti sāṃpratam ।
yato yeyamasatprakāśanaśaktirvijñānasya kiṃ punarasyāḥ śakyam ? asaditi cet, kimetatkāryam, āhosvidasyā jñāpyam ? na tāvatkāryam, asatastattvānupapatteḥ ।
nāpi jñāpyam, jñānāntarānupalabdheḥ, anavasthāpātācca ।
vijñānasvarūpameva asataḥ prakāśa iti cet kaḥ punareṣa sadasatoḥ saṃbandhaḥ ? asadadhīnanirūpaṇatvaṃ sato jñānasya asatā saṃbandha iti cet, aho batāyamatinirvṛtaḥ pratyayatapasvī yadasya asatyapi nirūpaṇamāyatate ।
na ca pratyayastatrādhatte kiñcit, asata ādhāratvāyogāt ।
asadantareṇa pratyayo na prathata iti pratyayasyaivaiṣa svabhāvaḥ na tvasadadhīnamasya kiñciditi cet, aho batāsya asatpakṣapātaḥ yadayamatadutpattiḥ atadātmā ca tadavinābhāvaniyataḥ pratyaya iti ।
tasmādatyantāsantaḥ śarīrendriyādayo nistattvā nānubhavaviṣayā bhavitumarhantīti ।