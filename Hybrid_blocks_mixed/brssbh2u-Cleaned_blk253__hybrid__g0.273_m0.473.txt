--- source: brssbh2u-Cleaned.txt | block: 253 | label: hybrid | g:0.273 m:0.473 ---

idānīṃ paramāṇukāraṇavādaṃ nirākaroti ।
sa ca vāda itthaṃ samuttiṣṭhata- paṭādīni hi loke sāvayavāni dravyāṇi svānugateraiva saṃyogasacivaistantvādibhirdravyairārabhyamāṇāni dṛṣṭāni ।
tatsāmānyena yāvatkiñcitsāvayavaṃ tatsarvaṃ svānugateraiva saṃyogasacivaistairdravyairārabdhamiti gamyate ।
sa cāyamavayavāvayavivibhāgo yato nivartate so apakarṣaparyantagataḥ paramāṇuḥ ।
sarvaṃ cedaṃ jagadgirisamudrādikaṃ sāvayavaṃ, sāvayavatvāccādyantavat ।
nacākāraṇena kāryeṇa bhavitavyamityataḥ paramāṇavo jagataḥ kāraṇamiti kaṇabhugabhiprāyaḥ ।
tānīmāni catvāri bhūtāni bhūmyudakatejaḥpavanākhyāni sāvayavānyupalabhya caturvidhāḥ paramāṇavaḥ parikalpyante teṣāṃ cāpakarṣaparyantagatatvena parato vibhāgāsaṃbhavādvanaśyatāṃ pṛthivyādīnāṃ paramāṇuparyanto vibhāgo bhavati sa pralayakālaḥ ।
tataḥ sargakāle ca vāyavīyeṣvaṇuṣvadṛṣṭāpekṣaṃ karmotpadyate tatkarma svāśrayamaṇumaṇvantareṇa saṃniyukti tato dvyaṇukādikrameṇa vāyurutpadyate ।
evamagnirevamāpa evaṃ pṛthivī ।
evameva śarīraṃ sendriyamiti ।
evaṃ sarvamidaṃ jagadaṇubhyaḥ saṃbhavati ।
aṇugatebhyaśca rūpādibhyo dvyaṇukādigatāni rūpādīni saṃbhavanti tantupaṭanyāyeneti kāṇādā manyante ।
tatredamabhidhīyate- vibhāgāvasthānāṃ tāvadaṇūnāṃ saṃyogaḥ karmāpekṣo abhyupagantavyaḥ, karmavatāṃ tantvādīnāṃ saṃyogadarśanāt ।
karmaṇaśca kāryatvānnimittaṃ kimapyabhyupagantavyam ।
anabhyupagame nimittābhāvānnāṇuṣvādyaṃ karmasyāt ।
abhyupagame api yadi prayatno abhighātādirvā yathādṛṣṭaṃ kimapi karmaṇo nimittamabhyupagamyeta tasyāsaṃbhavānnaivāṇuṣvādyaṃ karma syāt ।
nahi tasyāmavasthāyāmātmaguṇaḥ prayatnaḥ saṃbhavati śarīrābhāvāt ।
śarīrapratiṣṭhe hi manasyātmanaḥ saṃyoge satyātmaguṇaḥ prayatno jāyate ।
etenābhighātādyapi dṛṣṭaṃ nimittaṃ pratyākhyatavyam ।
sargottarakālaṃ hi tatsarvaṃ nādyasya karmaṇo nimittaṃ saṃbhavati ।
athādṛṣṭamādyasya karmaṇo nimittamityucyeta tatpunarātmasamavāyi vā syādaṇusamavāyi vā ।
ubhayathāpi nādṛṣṭanimittamaṇuṣu karmāvakalpetādṛṣṭasyācetanatvāt ।
nahyacetanaṃ cetanenānadhiṣṭhitaṃ svatantraṃ pravartate pravartayati veti sāṃkhyaprakriyāyāmabhihitam ।
ātmanaścānutpannacaitanyasya tasyāmavasthāyāmacetanatvāt ।
ātmasamavāyitvābhyupagamācca nādṛṣṭamaṇuṣu karmaṇo nimittaṃ syādasaṃbandhāt ।
adṛṣṭavatā puruṣeṇāstyaṇūnāṃ saṃbandha iti cet, saṃbandhasātatyātpravṛttisātatyaprasaṅgo niyāmakāntarābhāvāt ।
tadevaṃ niyatasya kasyacitkarmanimittasyābhāvānnāṇuṣvādyaṃ karma syāt ।
karmābhāvāttanibandhanaḥ saṃyogo na syāt ।
saṃyogābhāvācca tannibandhanaṃ dvyaṇukādi kāryajātaṃ na syāt ।
saṃyogaścāṇoraṇvantareṇa sarvātmanā vā syādekadeśena vā ।
sarvātmanā cedupacayānupapatteraṇumātratvaprasaṅgo dṛṣṭaviparyayaprasaṅgaśca ।
pradeśavato dravyasya pradeśavatā dravyāntareṇa saṃyogasya dṛṣṭatvāt ।
ekadeśena cetsāvayavatvaprasaṅgaḥ ।
paramāṇūnāṃ kalpitāḥ pradeśāḥ syuriti cet ।
kalpitānāmavastutvādavastveva saṃyoga iti vastunaḥ kāryasyāsamavāyikāraṇaṃ na syāt ।
asati cāsamavāyikāraṇe dvyaṇukādikāryadravyaṃ notpadyeta ।
yathācādisarge nimittābhāvātsaṃyogotpattyarthaṃ karma nāṇūnāṃ saṃbhavatyevaṃ mahāpralaye api vibhāgotpattyarthaṃ karma naivāṇūnāṃ saṃbhavet ।
nahi tatrāpi kiñcinniyataṃ tannimittaṃ dṛṣṭamasti ।
adṛṣṭamapi bhogaprasiddhyarthaṃ na pralayaprasiddhyarthamityato nimittābhāvānna syādaṇūnāṃ saṃyogotpattyarthaṃ vibhāgotpattyarthaṃ vā karma ।
ataśca saṃyogavibhāgābhāvāttadāyattayoḥ sargapralayayorabhāvaḥ prasajyeta ।
tasmādanupapanno ayaṃ paramāṇukāraṇavādaḥ ।।