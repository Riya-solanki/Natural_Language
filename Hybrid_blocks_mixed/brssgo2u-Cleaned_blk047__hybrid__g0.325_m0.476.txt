--- source: brssgo2u-Cleaned.txt | block: 47 | label: hybrid | g:0.325 m:0.476 ---

kiṃ yatkiñcidvailakṣaṇyaṃ hetuḥ, bahuvailakṣaṇyaṃ vā ।
ādye vyabhicāramāha-nāyamekāntaḥ ।
dṛśyate hīti ।
hetorasattvānna vyabhicāra iti śaṅkate-nanviti ।
yatkiñcidvailakṣaṇyamastīti vyabhicāra ityāha-ucyata iti ।
śarīrasya keśādīnāṃ ca prāṇitvāprāṇitvarūpaṃ vailakṣaṇyamastītyarthaḥ ।
dvitīye api tatraiva vyabhicāramāha-mahāniti ।
pariṇāmikaḥ ।
keśādīnāṃ svagatapariṇāmātmaka ityarthaḥ ।
kiñca yayoḥ prakṛtivikārabhāvastayoḥ sādṛśyaṃ vadatā vaktavyaṃ kimātyantikaṃ yatkiñcidveti ।
ādye doṣamāha-atyanteti ।
dvitīyamāśaṅkya brahmajagatorapi tatsattvātprakṛtivikṛtitvasiddhirityāha-athetyādinā ।
vilakṣaṇatvaṃ vikalpya dūṣaṇāntaramāha-vilakṣaṇatvenetyādinā ।
jagati samastasya brahmasvabhāvasya cetanatvāderananuvartanānna brahmakāryamiti pakṣe sarvasāmye prakṛtivikāratvamityuktaṃ syāt, tadasaṃgatamityāha-prathama iti ।
tṛtīye tu dṛṣṭāntābhāva iti ।
naca jaganna brahmaprakṛtikamacetanatvādavidyāvaditi dṛṣṭānto astīti vācyaṃ, anāditvasyopādhitvāt ।
naca dhvaṃse sādhyāvyāpakatā, tasyāpi kāryasaṃskārātmakasya bhāvatvena brahmaprakṛtikatvādabhāvatvāgrahe cānādibhāvatvasyopādhitvāditi ।
saṃprati kalpatrayasādhāraṇaṃ doṣamāha-āgameti ।
pūrvoktamanūdya brahmaṇaḥ śuṣkatarkaviṣayatvāsaṃbhavānna tarkeṇākṣepa ityāha-yattūktamityādinā ।
liṅgasādṛśyapadapravṛttinimittānāmabhāvādanumānopamānaśabdānāmagocaraḥ ।
brahma lakṣaṇayā vedaikavedyamityarthaḥ ।
eṣā brahmaṇi matistarkeṇa svatantreṇa nāpaneyā na saṃpādanīyā ।
yadvā kutarkeṇa na bādhanīyā ।
kutārkikādanyenaiva vedavidācāryeṇa proktā matiḥ sujñānāyānubhavāya phalāya bhavati ।
he preṣṭha, priyatameti naciketasaṃ prati mṛtyorvacanam ।
iyaṃ vividhā sṛṣṭiryataḥ ā samantādbabhūva taṃ ko addhā sākṣādveda ।
tiṣṭhatu vedanaṃ, ka iha loke taṃ pravocat prāvocat ।
chāndaso dīrghalopaḥ ।
yathāvadvaktāpi nāstītyarthaḥ ।
prabhavaṃ janma na viduḥ mama sarvāditvena janmābhāvāt ।
miṣeṇa mananavidhivyājena ।
śuṣkaḥ śrutyanapekṣaḥ ।
śrutyā tattve niścite satyanu paścāt puruṣadoṣasyāsaṃbhāvanādernirāsāya gṛhītaḥ śrutyanugṛhītaḥ ।
tamāha-svapnānteti ।
jīvasyāvasthāvato dehādiprapañcayuktasya niṣprapañcabrahmaikyamasaṃbhavi, dvaitagrāhiprāmāṇavirodhādbrahmaṇaścādvitīyatvamayuktamityevaṃ śrautārthāsaṃbhāvanāyāṃ, tannirāsāya sarvasvāsvasthāsvātmano anugatasya vyabhicāriṇībhiravasthābhirananvāgatatvamasaṃspṛṣṭatvamavasthānāṃ svābhāvikatve brahmyauṣṇāvadātmavyabhicārāyogāt suṣuptau prapañcabhrāntyabhāve asatā somya'ityuktābhedadarśanānniṣprapañcabrahmaikyasaṃbhavaḥ, yathā ghaṭādayo mṛdabhinnāstathā jagadbrahmābhinnaṃ tajjatvādityādistarka āśrīyata ityarthaḥ ।
ito anyādṛśatarkasyātra brahmaṇyapraveśādasya cānukūlatvānna tarkeṇākṣepāvakāśa iti bhāvaḥ ।
brahmaṇi śuṣkatarkasyāpraveśaḥ ।
sūtrasaṃmata ityāha-tarkāpratiṣṭhānāditi ।
vipralambhakatvamapramāpakatvam ।
yaduktaṃ ekadeśinā sarvasya jagataścetanatvoktau vibhāgaśrutyanupapattiriti dūṣaṇaṃ sāṃkhyena ।
tanna ।
tatra tenaikadeśinā vibhāgaśruteścaitanyābhivyaktyanabhivyaktibhyāṃ yojayituṃ śakyatvāt ।
sāṃkhyasya tvidaṃ dūṣaṇaṃ vajralepāyate, pradhānakāryatve sarvasyācetanatvena cetanācetanakāryavibhāgāsaṃbhavādityāha-yo apītyādinā ।
siddhānte cetanācetanavailakṣaṇyāṅgīkāre kathaṃ brahmaṇaḥ prakṛtitvamityata āha-pratyuktatvāditi ।
aprayojakatvavyabhicārābhyāṃ nirastatvādityarthaḥ ।।