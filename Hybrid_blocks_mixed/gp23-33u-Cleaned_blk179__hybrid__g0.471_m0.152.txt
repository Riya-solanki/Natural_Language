--- source: gp23-33u-Cleaned.txt | block: 179 | label: hybrid | g:0.471 m:0.152 ---

[] atha samaya-katipaya-vyatyayam asahamānā sā sā ca tatas tata utthāya prasthāya ca tam anvicchantīti bhramaṇāt kramaśaḥ eka-dvāditayā paramparaṃ militāḥ । militāś ca tāḥ paramparam apratītitaḥ śapathaṃ prathamānāḥ kṛṣṇa-patham evānveṣayāmāsuḥ । kintu-
anveṣṭuṃ kṛṣṇam iṣṭaṃ nikaṭam abhigataṃ cintayitvā pradūnāḥ
kartuṃ tan naiva śekuḥ param ahaha gatāḥ klāntim etā nipetuḥ ।
sthitvā tadvac cirāya sphuraṇa-mayam amuṃ prāpya sarvāḥ samantān
matvānyo' nyaṃ tam eva pratihata-matayaś cakrur āliṅganādi ।। [sragdharā]