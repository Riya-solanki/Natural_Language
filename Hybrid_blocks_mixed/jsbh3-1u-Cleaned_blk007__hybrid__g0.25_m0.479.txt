--- source: jsbh3-1u-Cleaned.txt | block: 7 | label: hybrid | g:0.25 m:0.479 ---

ihādyaṃ prakāradvayaṃ nirūpyate ।
yadeva hi aṅgatvalakṣaṇaṃ tadeva śeṣapadaśakyatāvacchedakaṃ nānyat ।
tatrāṅgatvaṃ nāma pārārthyam ।
tacca yaduddeśapravṛttakṛtikārakatvena vihitaṃ yattatvaṃ tadaṅgatvam ।
svargoddeśapravṛttapuruṣakṛtau yāgānukūlāyāṃ kārakatvena vidhyanvayācca yāge lakṣaṇasamanvayaḥ ।
pradhānoddeśapravṛttapuruṣakṛtau prayājādyanukūlāyāṃ prayājādeḥ kārakatvena vidhyanvayācca prayājādāvapi saḥ ।
dravyaguṇakālakartṛdeśādau ca yāgādyuddeśyayāgānukūlakṛtau karaṇatvakartṛtvādhikaraṇatvādikārakatvena vidheyatvādyāgāṅgatvāvighātaḥ ।
ṣaṣṭhīsthale ca saṃbandhasāmānyābhidhāne api kārakatva eva paryavasānānnāvyāptiḥ ।
nimittasya ca kriyānvayino api kārakatvābhāvānnāṅgatvāpattiḥ ।
nimittasyānuṣṭhāpakatvākhyoddeśyatve api ripsitatvākhyoddeśyatvābhāvācca na yāgasya nimittāṅgatvam ।
lakṣaṇe tādṛśyā evoddeśyatāyā vivakṣitatvāt ।
uddeśyatāpadenaiva ca karmakārakalābhāt kārakapadaṃ tadatiriktaparam ।
kṛṣyāderapi yāgakṛtikārakatvādaṅgatvaprasaktau vidheyatvāntam ।
yathācāsya na kvāpyavyāptyativyāptī tathā kaustubhe vistaraḥ ।
evaṃ ca yatredaṃ na lakṣaṇaṃ, yathā yāgāderbhāvanādi prati, tatra bhākto aṅgatvavyavahāraḥ śāstre ।
yadyapi ca nedṛśamaṅgatvaṃ śrutyādipramāṇakaṃ, kārakatvamātrābhidhāyitvāt tṛtīyādeḥ ।
tathāpi yatpadārthaḥ svargādipadāt, taduddeśyakatvaṃ saṃsargādinā, kṛtirākhyātāt, kārakatvaṃ tṛtīyādeḥ, vidhyanvayitvaṃ vidhipadasamabhivyāhārāt ।
vidhirhi viśiṣṭabhāvanāṃ vidadhadarthādviśeṣaṇānyapi vidhatte iti sarveṣāmuddeśyatvena vidheyatvena vā vidhyanvayaḥ ।
ataevāṅgatvaghaṭakībhūtapadārthāntarāṇāṃ pramāṇāntareṇa prasiddhāvapi tadghaṭakakārakatvasya śrutyādigamyatvātteṣāmaṅgatvaprāmāṇyavyavahāraḥ ।। ।।