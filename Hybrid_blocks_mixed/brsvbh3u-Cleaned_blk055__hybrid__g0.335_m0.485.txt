--- source: brsvbh3u-Cleaned.txt | block: 55 | label: hybrid | g:0.335 m:0.485 ---

mugdhe ardhasaṃpattiḥ pariśeṣāt ।
viśeṣavijñānābhāvānmūrcchā jāgarasvapnāvasthābhyāṃ bhidyate punarutthānācca maraṇāvasthāyāḥ ।
ataḥ suṣuptireva mūrcchā viśeṣajñānābhāvāviśeṣāt ।
cirānucchvāsavepathuprabhṛtayastu supteravāntaraprabhedāḥ ।
tadyathā kaścitsuptotthitaḥ prāha sukhamahamasvāpsaṃ laghūni me gātrāṇi prasannaṃ me mana iti, kaścitpunarduḥkhamasvāpsaṃ gurūṇi me gātrāṇi bhramatyanavasthitaṃ me mana iti ।
na caitāvatā suṣuptirbhidyate ।
tathā vikārāntare api mūrcchā na suṣupterbhidyate ।
tasmāllokaprasiddhyabhāvānneyaṃ pañcamyavastheti prāptam ।
evaṃ prāpta ucyate-
yadyapi viśeṣavijñānopaśamena mohasuṣuptayoḥ sāmyaṃ tathāpi naikyam ।
nahi viśeṣavijñānasadbhāvasāmyamātreṇa svapnajāgarayorabhedaḥ ।
bāhyendriyavyāpārabhāvābhāvābhyāṃ tu bhede tayoḥ suṣuptamohayorapi prayojanabhedātkāraṇabhedāllakṣaṇabhedācca bhedaḥ ।
śramāpanuttyarthā hi brahmaṇā saṃpattiḥ suṣaptam ।
śarīratyāgārthā tu brahmaṇā saṃpattirmohaḥ ।
yadyapi satyapi mohe na maraṇaṃ tathāpyasati mohe na maraṇamiti maraṇārtho mohaḥ ।