--- source: sastrdiu-Cleaned.txt | block: 76 | label: hybrid | g:0.392 m:0.532 ---

tenaiva kriyate varṇā nityāḥ padāni ca, vākyāni tu puruṣaireva kriyante pauruṣeyatvādeva ।
yathāvasthitāni vyajyamānāni vedavākyavadapauruṣeyāṇyeva syuḥ ।
tataśca vaktrabhiprāyānumāpakatvamapi na syāt, tadyathādhyetṛbhirabhivyajyamānāni vedavākyāni nādhyetṝṇāmabhiprāyaṃ sūcayanti tathā puruṣavākyānyapi na sūcayeyuḥ ।
yadi hi vyabhicāraśaṅkyā loke śabdasya prāmāṇyaṃ na saṃbhavatītyucyate, tarhi tadvaktrabhiprāyānumāne api tulyam ।
anyathāsaṃvidānasyāpyanyathāvākyaracanādarśanāt ।
kiṃ ca śabdasya cakṣurāderiva svasāmarthyena bodhakatvādvyabhicāre api na bodhakatvahāniḥ ।
liṅgasyāvyabhicāriṇa eva gamakatvamiti vyabhicāriṇo aliṅgatvamupapannam ।।