--- source: mrgt1chu-Cleaned.txt | block: 16 | label: hybrid | g:0.369 m:0.41 ---

kiṃ tarhi ।। 
vidyata eva devatā sā tu śabdān nātiricyate api tu ayogolakavahnivad anupalabhyamānavācyārthapṛthagbhāvaḥ śabda eva teṣu teṣu kriyāviśeṣeṣu aṅgabhāvaṃ gacchan yāgasampradānadevatā viśeṣākhyāṃ labhate ।। 
tad uktam ।
avinirbhinnaśabdārthaṃ dhyāyed oṃkāram īśvaram ।
iti ।। 
na cātra kaścid eka eva viśveśitāstīti niyamaḥ pratijñātuṃ śakyaḥ anekākārasuprasiddhabahutaradevatāviśeṣaśravaṇāt ।। 
tac cedam anupamamahimnaḥ śabdarūpasyaivaṃ vijṛmbhitaṃ yad ekam api sat tat tad devatāviśeṣapratītihetutām ātmapratītihetutāṃ cābhyeti ।। 
tathaiva śrutiḥ ।
indraṃ mitraṃ varuṇam agnim āhur atho divyaḥ sa suparṇo garutmān ।
ekaṃ sadviprā bahudhā vadanty agniṃ yamaṃ mātariśvānam āhuḥ ।। 
iti ।। 
tat saṃsthitam etac chabdātmikā devateti ।। 
evam anvayenābhidhāya vyatirekeṇāmum evārthaṃ draḍhayitum āha ।।