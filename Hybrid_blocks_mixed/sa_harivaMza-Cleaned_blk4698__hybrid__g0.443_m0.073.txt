--- source: sa_harivaMza-Cleaned.txt | block: 4698 | label: hybrid | g:0.443 m:0.073 ---

yathā bāṇasya nagaraṃ rakṣyate devi sarvataḥ 
dvārakāpi tathā bhīru durādharṣā viśeṣataḥ ।। 
ayasmayapraticchannā guptadvārā ca sā purī । guptāvṛṣṇikumāraiś ca tathā dvārakavāsibhiḥ ।। prānte salilasaṃyuktā vihitā viśvakarmaṇā । rakṣyate puruṣair ghoraiḥ padmanābhasya śāsanāt ।। śailaprākāraparikhā durgamārgapraveśinī । saptaprākāraracitā parvatair dhātumaṇḍitaiḥ । 
na ca śakyam avijñātaiḥ praveṣṭuṃ dvārakāṃ purīm 
nānuyokṣyasi māṃ devi sāhase asmiṃs tu karmaṇi । 
tato virama buddhiṃ tvaṃ duḥprāpāt svapnavastunaḥ । 
ātmānaṃ māṃ ca rakṣasva pitaraṃ ca viśeṣataḥ ।।