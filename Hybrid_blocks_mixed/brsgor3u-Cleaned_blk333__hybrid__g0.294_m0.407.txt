--- source: brsgor3u-Cleaned.txt | block: 333 | label: hybrid | g:0.294 m:0.407 ---

stutimātraṃ ।
pṛthivyaboṣadhipuruṣavāgṛksāmnāṃ saptānāṃ rasānāṃ rasatamo aṣṭama udgīthāvayava oṅkāraḥ paramaḥ paramātmapratīkatvātparasya brahmaṇor'dhaṃ sthānaṃ tadarhatīti parārdhyaṃ ityarthaḥ ।
āsu śrutīṣvaṅgopādānādapūrvārthatvācca saṃśayamāha-kimiti ।
yathānuṣṭheyagārhasthyasāmyaśruteḥ pārivrājyasyānuṣṭheyatvaṃ tadvadāsāṃ śrutīnāṃ juhvādistutiśrutisāmyātstutitvamiti pūrvapakṣayati-stutyarthā iti ।
juhūriyameva pṛthivīti stūyate ।
cayanasthaḥ kūrma āditya iti ।
āhavanīyaḥ svargaloka iti stutiḥ ।
tathodgīthādīnāṃ rasatamatvādiguṇaiḥ stutirityarthaḥ ।
stutilakṣaṇāto varaṃ vidhikalpanamanuṣṭhānaphalalābhāditi siddhāntayati-nahi stutīti ।
pūrvapakṣe svananuṣṭhānaṃ phalaṃ siddhānte tvanuṣṭhānaṃ phalamiti mantavyam ।
stāvakatvenārthavattvaṃ kiṃ na syādityata āha-vidhāyakasyeti ।
yuktamiyameva juhūrityādiśrutīnāṃ phalavajjuhvādividhiprakaraṇasthatayā stāvakatvenārthavattvaṃ;rasatamādiśrutīnāṃ tu kratvaṅgavidhiprakaraṇasthatvābhāvātphalavadapūrvopāstividhāyakatvameva yuktaṃ kratvantaraśrutivaditi bhāvaḥ ।।