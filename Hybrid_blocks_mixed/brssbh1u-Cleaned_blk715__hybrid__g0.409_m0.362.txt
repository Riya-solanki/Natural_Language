--- source: brssbh1u-Cleaned.txt | block: 715 | label: hybrid | g:0.409 m:0.362 ---

atrāha sāṃkhyaḥ - jñeyatvāvacanāt ityasiddham ।
katham ।
śrūyate hyuttaratrāvyaktaśabdoditasya pradhānasya jñeyatvavacanam- aaśabdamasparśamarūpamavyayaṃ tathārasaṃ nityamagandhavacca yat ।
anādyanantaṃ mahataḥ paraṃ dhruvaṃ nicāyya taṃ mṛtyumukhātpramucyate' ।।
iti ।
atra hi yādṛśaṃ śabdādihīnaṃ pradhānaṃ mahataḥ paraṃ smṛtau nirūpitaṃ tādṛśameva nicāyyatvena nirdiṣṭaṃ, tasmātpradhānamevedaṃ, tadeva cāvyaktaśabdanirdiṣṭamiti ।