--- source: brssgo1u-Cleaned.txt | block: 729 | label: hybrid | g:0.309 m:0.404 ---

itaśca na jātiśūdro jānaśrutiḥ ।
yatkāraṇaṃ prakaraṇanirūpaṇena kṣatriyatvamasyottaratra caitrarathenābhipratāriṇā kṣatriyeṇa samabhivyāhārādgamyate ।
uttaratra hi saṃvargavidyāvākyaśeṣe caitrarathirabhipratārī kṣatriyaḥ saṃkīrtyate- a atha ha śaunakaṃ ca kapoyamabhipratāraṇaṃ ca kākṣaseniṃ pariviṣyamāṇau brahmacārī vibhikṣe' iti ।
caitrarathitvaṃ cābhipratāriṇaḥ kāpeyayogādavagantavyam ।
kāpeyayogo hi citrarathasyāvagataḥ aetena vai citrarathaṃ kāpeyā ayājayan' iti ।
samānānvayānāṃ ca prāyeṇa samānānvayā yājakā bhavanti ।
atasmāccaitrarathirnāmakaḥ kṣatrapatirajāyata' iti ca kṣatrapatitvāvagamātkṣatriyatvamasyāvagantavyam ।
tena kṣatriyeṇābhipratāriṇā saha samānāyāṃ vidyayāyāṃ saṃkīrtanaṃ jānaśruterapi kṣatriyatvaṃ sūcayati ।
samānānāmeva hi prāyeṇa samabhivyāhārā bhavanti ।
kṣattṛpreṣaṇādyaiśvaryayogācca jānaśruteḥ kṣatriyatvāvagatiḥ ।
ato na śūdrasyādhikāraḥ ।।