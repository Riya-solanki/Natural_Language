--- source: sa_harivaMza-Cleaned.txt | block: 4954 | label: hybrid | g:0.483 m:0.027 ---

gate kṛṣṇe tato nandī bāṇam āha śubhaṃ vacaḥ 
gaccha bāṇa kṣatenaiva devadevasya cāgrataḥ ।। 
tac chrutvā nandivākyaṃ tu bāṇo agacchata śīghragaḥ । 
chinnabāhuṃ tato bāṇaṃ dṛṣṭvā nandī pratāpavān । 
apavāhya rathenaiva yato devas tato yayau ।। 
tato nandī punar bāṇaṃ prāg uvācottaraṃ vacaḥ । 
bāṇa bāṇa pranṛtyasva śreyas tava bhaviṣyati ।। 
kṛttabāṇa mahādaitya tataḥ śreyas tvam āpsyasi । eṣa devo mahādevaḥ prasādasumukhas tava । 
śoṇitaughaplutair gātrair nandivākyapracoditaḥ 
jīvitārthī tato bāṇaḥ pramukhe śaṃkarasya vai ।। 
etac chrutvā vaco nandeḥ śoṇitāṅgaḥ sa dānavaḥ । pravṛtto jīvitārthāya śaṃkaraṃ pramukhe sthitaḥ । 
prānṛtyata bhaye jāte dānavaḥ sa vicetanaḥ 
jaya deva jagannātha jayājeya harāvyaya । 
jaya bhaktipriya sadā jaya bhūtagaṇārcitaḥ ।। 
jaya bhasmapradigdhāṅga jaya nagnavidāṃ mukha । 
umāpate viśvapate jayājeyāvyaya prabho ।। 
evamādi tadā bāṇo vilapan bhavatuṣṭaye । 
avasthāṃ kṛpaṇāṃ prāpto bhayaviklavalocanaḥ ।। 
tataḥ pranṛttaṃ bāṇaṃ ca cakram apratimaṃ raṇe । bāṇaṃ dvibāhuṃ kṛtvā tu svām eva prakṛtiṃ gatam । taṃ dṛṣṭvā ca pranṛtyantaṃ bhayodvignaṃ punaḥ punaḥ । nandivākyaprajavitaṃ bhaktānugrahakṛd bhavaḥ । karuṇāvaśam āpanno mahādevo abravīd vacaḥ । prānṛtyad bahuśo rājan yathā prīto bhaved bhava । tataḥ prīto abhavad rājan bāṇasyāsya sa līlayā । 
varaṃ vṛṇīṣva bāṇa tvaṃ yat te manasi vartate 
prasādasumukho ahaṃ te varakālo ayam āgataḥ ।। 
yat prārthyase varaṃ bāṇa cirāya manasepsitam । tat te ahaṃ tvāṃ pradāsyāmi tridaśair api durlabham । rudravākyaṃ tataḥ śrutvā bāṇo manasi harṣitaḥ । varān manasi saṃdhārya pravaktum upacakrame । 
ajaraś cāmaraś caiva bhaveyaṃ satataṃ vibho 
eṣa me prathamo deva varo astu yadi manyase ।।