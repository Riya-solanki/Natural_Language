--- source: brssgo1u-Cleaned.txt | block: 423 | label: hybrid | g:0.457 m:0.292 ---

aya imaṃ ca lokaṃ paraṃ ca lokaṃ sarvāṇi ca bhūtāni yo antaro yamayati' ityupakramya śrūyate- ayaḥ pṛthivyāṃ tiṣṭhanpṛthivyā antaro yaṃ pṛthivī na veda yasya pṛthivī śarīraṃ yaḥ pṛthivīmantaro yamayatyeṣa ta ātmāntaryāmyamṛtaḥ' ityādi ।
atrādhidaivatamadhilokamadhivedamadhiyajñamadhibhūtamadhyātmaṃ ca kaścidantaravasthito yamayitāntaryāmīti śrūyate ।
sa kimadhidaivādyabhimānī devatātmā kaścitkiṃvā prāptāṇimādyaiśvaryaḥ kaścidyogī kiṃvā paramātmā kiṃvārthāntaraṃ kiñcidityapūrvasaṃjñādarśanātmasaṃśayaḥ ।
kiṃ tāvannaḥ pratibhāti, saṃjñayā aprasiddhatvātsaṃjñino apyasiddhenārthāntareṇa kenacidbhavitavyamiti ।
athavā nānirūpitarūpamarthāntaraṃ śakyamastyabhyupagantum ।
antaryāmiśabdaścāntaryamanayogena pravṛtto nātyantamaprasiddhaḥ ।
tasmātpṛthivyādyabhimānī kaściddevo antaryāmī syāt ।
tathāca śrūyate- apṛthivyeva yasyāyatanamagnirloko mano jyotiḥ' ityādi ।
sa ca kāryakāraṇavattvātpṛthivyādīnantastiṣṭhanyamayatīti yuktaṃ devatātmano yamayitṛtvam ।
yogino vā kasyacitsiddhasya sarvānupraveśena yamayitṛtvaṃ syāt, natu paramātmā pratīyeta, akāryakaraṇatvādityevaṃ prāpta idamucyate- yo antaryāmyadhidaivādiṣu śrūyate sa paramātmaiva syānnānya iti ।
kutaḥ, taddharmavyapadeśāt ।
tasya hi paramātmano dharmā iha nirdiśyamānā dṛśyante ।
pṛthivyādi tāvadadhidaivatādibhedabhinnaṃ samastaṃ vikārajātamantastiṣṭanyamayatīti paramātmano yamayitṛtvaṃ dharma upapadyate ।
sarvavikārakāraṇatve sati sarvaśaktyupapatteḥ ।
eṣa ta aātmāntaryāmyamṛtaḥ' iti cātmatvāmṛtatve mukhye paramātmana upapadyete ।
ayaṃ pṛthivī na veda' iti ca pṛthivīdevatāyā avijñeyamantaryāmiṇaṃ bruvandevatātmano anyamantaryāmiṇaṃ darśayati ।
apṛthivī devatā hyahamasmi pṛthivītyatmānaṃ vijānīyāt' ।
tathā aadṛṣṭo aśrutaḥ' ityādivyapadeśo rūpādivihīnatvātparamātmana upapadyata iti ।
yattvakāryakaraṇasya paramātmano yamayitṛtvaṃ nopapadyata iti ।