--- source: sa_larger-prajJApAramitA-edchoong-Cleaned.txt | block: 2 | label: hybrid | g:0.5 m:0.5 ---

saṃjñā saṃskārā vijñānaṃ subhūte gaṃbhīraṃ cakṣur api subhūte gaṃbhīraṃ yāvan mano api subhūte gaṃbhīraṃ yāvad bodhir api subhūte gaṃbhīrā kathaṃ ca subhūte rūpaṃ gaṃbhīraṃ । yathā rūpasya tathatā tathā gaṃbhīraṃ । yathā vedanāyā saṃjñāyā saṃskārāṇāṃ yathā vijñānasya tathatā tathā gaṃbhīraṃ yāvad yathā bodhes tathatā tathā gaṃbhīraṃ । āha । kathaṃ bhagavaṃ rūpasya tathatā yāvat kathaṃ bodhes tathatā । bhagavān āha । yatra subhūte rūpatathatāyāṃ na rūpaṃ nānyatra rūpāt tathatā yāvad yatra subhūte vijñānatathatāyāṃ na vijñānaṃ nānyatra vijñānāt tathatā yāvad yatra bodhitathatāyāṃ na bodhir nānyatra bodhes tathatā । āha । āścaryaṃ bhagavan yāvac cedaṃ sūkṣmeṇopāyenāvaivartiko bodhisatvo mahāsatvo rūpāc ca nivārito nirvāṇaṃ ca sūcitaḥ vedanāyāḥ saṃjñāyāḥ saṃskārebhyo vijñānāc ca nivārito nirvāṇaṃ ca sūcita sarvagrahebhyaś ca laukikalokottarebhyaḥ sādhāraṇāsādhāraṇebhyaḥ sāsravānāsravebhyo nivārito nirvāṇaṃ ca sūcitaḥ bhagavān āha । yaḥ subhūte bodhisatvo mahāsatva imāni gaṃbhīragaṃbhīrāṇi sthānāni prajñāpāramitāpratisaṃyuktāni cintayiṣyati । tulayiṣyaty upanidhyāsyati । evaṃ mayā sthātavyaṃ । yathā prajñāpāramitāyām ājñaptam evaṃ mayā śikṣitavyam yathā prajñāpāramitāyām upadiṣṭam ayaṃ subhūte bodhisatvo mahāsatvaḥ tathaiva saṃpādayan yathā prajñāpāramitāyām ākhyātaṃ tathopanidhyāyaṃs tathopaparīkṣamāṇas tathā yujyamānas tathā ghaṭhamānas tathā vyāyacchamāno yathā prajñāpāramitāyām upadiṣṭaṃ । ekena cittotpādenāsaṃkhyeyāprameyāny aparimāṇāni kuśalamūlāni parigrahīṣyati । so aparimāṇāṃ kalpāṃ saṃsārāc chorayiṣyati । kaḥ panar vādo yaḥ avyavakīrṇaḥ prajñāpāramitāyāṃ caraṃ bodhipratisaṃyuktair manasikārair vihariṣyati । tadyathāpi nāma syāt subhūte puruṣo rāgacarito vitarkacaritas tenānyatarayā striyā sārdham abhirūpayā prāsādikayā darśanīyayā saṃketaḥ kṛto bhavet sā ca strī paraparigṛhītā na śaknuyād gṛhān niṣkrāntuṃ । tat kiṃ manyase subhūte kiṃpratisaṃyuktās tasya puruṣasya vitarkā bhaveyuḥ । āha । strīpratisaṃyuktā eva bhagavaṃs tasya puruṣasya vitarkā bhaveyuḥ imam eti iyam āgatā etayā sārdhaṃ niṣatsyāmi paricārayiṣyāmi bhagavān āha tat kiṃ manyase subhūte rātrer atyayād divasasyātyayāt kiyantas tasya puruṣasya vitarkā varteran āha bahavo bhagavaṃ bahavas sugata tasya puruṣasya rātrer atyayād divasasya cātyayād vitarkā varteran । bhagavān āha । yāvantaḥ subhūte tasya puruṣasya rātreś ca divasasya cātyayād vitarkā varterann iyantaḥ kalpān bodhisatvo mahāsatvaḥ saṃsārāc chorayati vipṛṣṭhīkaroti ya iha gaṃbhīrāyāṃ prajñāpāramitāyāṃ yathopadiṣṭāyāṃ śikṣeta । upaparīkṣeta upanidhyāyati । tathā ca yogam āpadyate । yathā tāṃ doṣān vivarjayati yair doṣair bodhisatvo mahāsatvo vivartate anuttarasyāḥ samyaksaṃbodheḥ evaṃ yogam anuyuktaḥ subhūte bodhisatvo mahāsatvo anena vihāreṇa viharan yathā prajñāpāramitāyām upadiṣṭam ekadivasena