--- source: ktv_2-1u-Cleaned.txt | block: 108 | label: hybrid | g:0.308 m:0.374 ---

atha vā bhāvanopasarjanadhātvarthaniṣpattyarthatvāt kārakāṇāṃ dhātvarthenaiva saṃbandhasiddhiḥ ।
sa eva hi tāni svasiddhyartham apekṣate ।
bhāvanāpi ca tathābhūtāny eva tāni gṛhṇātīty aviruddhaḥ sambandhaḥ ।
kṛtyānāṃ tu praiṣavācitvāt saty api bhāvanānabhidhāne tāvat svārthaparyavasānaṃ nāsti yāvad aṃśatrayaparipūrṇā bhāvanā na labdhā ।
kutaḥ ।