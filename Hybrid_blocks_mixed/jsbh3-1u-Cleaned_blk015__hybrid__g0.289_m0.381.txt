--- source: jsbh3-1u-Cleaned.txt | block: 15 | label: hybrid | g:0.289 m:0.381 ---

teṣām ।।
tadevamaṅgatve nirūpite aṅgatve śrutyādīni ṣaṭ pramāṇānītyuktam ।
tatra śrutirnāmāṅgatvaghaṭakībhūtoddeśyatā kṛtikārakatvayoranyatarasya prādhānyena vācakaḥ śabdaḥ ।
sa ca dvitīyātṛtīyādivibhaktirūpaḥ ।
kṛnniṣṭhātṛjādivyāvṛttyarthaṃ prādhānyeneti ।
tasya kārakatvaviśiṣṭadravyavācitvena prādhānyena kārakatvavācitvābhāvāt ।
ataeva prokṣitābhyāmulūkhalamusalābhyāmavahanti, vāraṇo yajñāvacara ityādau vākyīya eva viniyogo na tu śrautaḥ ।
tatra dvitīyā uddeśyatvaparā satī prokṣaṇāderaṅgatve hetuḥ ।
vastutastu r ipsitatvākhyāyā uddeśyatāyāḥ sādhyatāmātravācidvitīyāvācyatvābhāvāttatrāpi na mukhyā śrutiḥ, api tu bhakta eva śrutivyavahārarḥ; ipsitatvāṃśe lakṣaṇāṅgīkārāt ।
ataścoddeśyatāpadamapi naiva lakṣaṇe deyam ।
evaṃ ṣaṣṭhyādāvapi kārakatvaśaktatvābhāvāt śrutitvavyavahāro bhākta eva ।
evaṃ yatrāpi vibhaktyā lakṣaṇayaiva kārakāntarapratipādanaṃ, tatrāpi vākyīya eva viniyogo na śrautaḥ ।
evaṃ samānapadaśrutyādiṣvapi draṣṭavyam ।
tadevaṃ śruterviniyojakatve tadbhūtādhikaraṇenaiva siddhe adhunā gauṇamukhyasādhāraṇaśrutiviniyogopayogya- ṅgāṅgitayoravacchedakavicāraḥ kriyate ।
darśapūrṇamāsayorvīhīnavahanti, ājyamutpunāti, gāṃ dogdhītyādaya ājyauṣadhasānnāyyasaṃbandhinaḥ saṃskārāḥ śrutāḥ ।
teṣu kiṃ sarvasādhāraṇamavaghātavidhāvuddeśyatāvacchedakaṃ utājyādivyāvṛttaṃ, evamanyatrāpīti vicāraḥ ।
tatra na tāvacchrutaṃ vrīhitvādikamevoddeśyatāvacchedakam; ānarthakyāpatteḥ, avaghātaprokṣaṇādivyatirekeṇāpi vrīhitvāvacchinnāderjāyamānatvāt, yaveṣvanāpatteśca ।
ato navamādhikaraṇanyāyena vrīhitvāvivakṣayāpūrvasādhanatvalakṣaṇāyā āvaśyakatvāttatra phalapratyāsannatvādekatvādārādupakārakeṣu kḷptaprayojakaśaktimattvācca paramāpūrvasya tatsādhanatvameva pradeyaghaṭakatvasaṃbandhena lakṣyate ।
asti cāgneyādestat pratyapi sādhanatā ।
ataeva na vāṅniyamanyāyo api ।
ataścoddeśyatāvacchedakasya sarvasādhāraṇatvādājyādiṣvapyavaghātādeḥ saṅkaraḥ ।
naca pratiniyatanirdeśādvyavasthā; tathātve vrīhitvādivivakṣāyā āvaśyakatve nīvārādiṣvanāpatteriti prāpte yadyapi vidhiraviśeṣapravṛttaḥ syāt; tathāpi dṛṣṭārthatvaniyamavidhilāghavānurodhena viśeṣe vyavasthāpyeta, kimuta yadā so api viśeṣapravṛtta eva ।
vrīhyādipade pratyāsattyā āgneyādyutpattyapūrvasādhanatvasyaiva lakṣyatvāt ।
tasyāpyanirjñātaprakāratvena dharmaprayojakatvopapatterānarthakyābhāvena tadatikramakāraṇābhāvāt, paraṃparayā phalavattvācca ।
ato vrīhipadena vrīhisādhyāni yāni āgneyāgnīṣomīyaindrāgnyutpattyapūrvāṇi tanniṣṭhakāryatānirūpitayāgādiniṣṭhakāraṇatāsamānādhikaraṇakāryatānirūp itapradeyaprakṛtibhūtataṇḍularūpavyāpārakasādhanatāsāmānyāśrayatvasyaiva coddeśyatāvacchedakatvena vivakṣitatvānnājyādiṣu prasaṅgaḥ ।
atra cāpūrvatrayasyaikānugamakābhāve api ekapadopādānādavākyabhedaḥ ।
tattadvyāpārakasādhanatā eva ca vivakṣyante na tu sādhanatāvacchedakādīnyapi ।
tena yāgatvapuroḍāśatvavrīhitvādyabhāve api na kṣatiḥ ।
yathā ca vrīhiyavayoḥ kāraṇatābhede api yavasādhāraṇyaṃ, tathā kaustubhe vistaraḥ ।
tatra tatra navamādau copapādayiṣyate ।। ।।
।। iti caturthaṃ nirvāpādīnāṃ vyavasthitaviṣayatādhikaraṇam ।।