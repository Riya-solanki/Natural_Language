--- source: grasht_u-Cleaned.txt | block: 72 | label: hybrid | g:0.374 m:0.358 ---

ātmani sparśatvamuktiprāptiṃ darśayannāha tiṣṭhantītyādi ।।
ye brahmabhāvamamṛtaṃ muktisārūpyatvaṃ prāptāste kṛtakṛtyāḥ kṛtasarvakāryāḥ pūrṇatāṃ prāptā ityarthaḥ punaste aṇimādiyutā aṇimādibhiryutā iha jagati tiṣṭhantīti aṇimādayo yathā ।
aṇimā mahimā cātha laghimā garimā tathā ।
prāptiḥ prākāmyamīśitvaṃ vaśitvaṃ cāṣṭabhūtayaḥ ।।
iti ।।
punarvilasaddehāḥ tejaḥprāyaśarīrāḥ punaḥ sadānandāḥ kena mudā harṣeṇa sadā sarvasminkāle ānando yeṣāṃ te tathoktāḥ paramānande magnatvāt ।।