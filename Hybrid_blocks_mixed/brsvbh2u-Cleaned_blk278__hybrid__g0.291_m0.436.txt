--- source: brsvbh2u-Cleaned.txt | block: 278 | label: hybrid | g:0.291 m:0.436 ---

karmaṇā hi jānātyartho vyāptastadabhāve na bhavati dhūma iva dhūmadhvajābhāve, suṣuptyādyavasthāsu ca jñeyasyābhāvāttadvyāpyasya jñānasyābhāvaḥ ।
tathāca nātmasvabhāvaścaitanyaṃ tadanuvṛttāvapi caitanyasya vyāvṛttiḥ ।
tasmādindriyādibhāvābhāvānuvidhānāt jñānabhāvābhāvayorindriyādisaṃnikarṣādheyamāgantukamasya caitanyaṃ dharmo na svābhāvikaḥ ।
ata evendriyādīnāmarthavattvam, itarathā vaiyarthyamindriyāṇāṃ bhavet ।
nityacaitanyaśrutayaśca śaktyabhiprāyeṇa vyākhyeyāḥ ।
asti hi jñānotpādanaśaktirnijā jīvānāṃ, na tu vyomna ivendriyādisaṃnikarṣe apyeṣā jñānaṃ na bhavatīti ।
tasmājjaḍā eva jīvā iti prāpte abhidhīyate-yadāgantukajñānaṃ jaḍasvabhāvaṃ tatkadācit parokṣaṃ kadācit saṃdigdhaṃ kadācidviparyastaṃ, yathā ghaṭādi, na caivamātmanā ।
tathāhi-anumimāno apyaparokṣaḥ, smarannapyānubhavikaḥ, saṃdihāno apyasaṃdigdhaḥ, viparyasyannapyaviparītaḥ sarvasyātmā ।
tathāca tatsvabhāvaḥ ।
naca tatsvabhāvasya caitanyasyābhāvaḥ, tasya nityatvāt ।
tasmādvṛttayaḥ kriyārūpāḥ sakarmikāḥ karmābhāve suṣuptyādau nivartante ।
tena caitanyamātmasvabhāva iti siddham ।
tathāca nityacaitanyavādinyaḥ śrutayo na kathañcit kleśena vyākhyātavyā bhavanti ।
gandhādiviṣayavṛttyupajane cendriyāṇāmarthavatteti sarvamavadātam ।।