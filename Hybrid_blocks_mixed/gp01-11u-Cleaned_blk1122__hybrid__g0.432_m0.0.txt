--- source: gp01-11u-Cleaned.txt | block: 1122 | label: hybrid | g:0.432 m:0.0 ---

[] tad evaṃ paramotsva-rateṣu teṣu vatsāḥ kaccha-deśād anaccha-tārṇa-pradeśaṃ praviśya pracchannā babhūvuḥ । [] pracchanneṣu ca teṣu vicchinna-bhojana-ratīr mitra-tatīḥ svasthayan tad-avastha eva svayaṃ nīrandhra-vanāvanīdhra-madhyam adhyāsitān avīdhra-durga-mārgān vicitya kṛtakṛtyatā-rāhityaṃ pratītya ca nivṛtya tatra ca mitra-vargān aparicitya vaicittya-vaśād ubhayān api sabhayān matvā vicikitsan vicikāya । kāya-kleśataḥ keśavaḥ so' yaṃ kintayā cintayāmāsa ca,
aho, mātṝṇāṃ yac chiśu-kulam asubhyo' pi dayitaṃ
sthitiṃ vatsatvena prasajati tathā vatsapatayā ।
tad etan mat-prāṇa-pratikṛti-śarīraṃ kva nu gataṃ
yad arthaṃ duṣṭāher jaṭharam aviśaṃ hā viṣamayam ।। [śikhariṇī]