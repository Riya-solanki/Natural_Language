--- source: brssbh1u-Cleaned.txt | block: 334 | label: hybrid | g:0.529 m:0.5 ---

avidyāpratyupasthāpitakāryakaraṇopādhinimitto ayaṃ śārīrāntaryāmiṇorbhedavyapadeśo na pāramārthikaḥ ।
eko hi pratyagātmā bhavati, na dvau pratyagātmānau saṃbhavataḥ ।
ekasyaiva tu bhedavyavahāra upādhikṛto yathā ghaṭākāśo mahākāśa iti ।
tataśca jñātṛjñeyādibhedaśrutayaḥ pratyakṣādīni ca pramāṇāni saṃsārānubhavo vidhipratiṣedhaśāstraṃ ceti sarvametadupapadyate ।
tathāca śrutiḥ ayatra hi dvaitamiva bhavati taditara itaraṃ paśyati' itvavidyāviṣaye sarve vyavahāraṃ darśayati ।
ayatra tvasya sarvamātmaivābhūttatkena kaṃ paśyet' iti vidyāviṣaye sarve vyavahāraṃ vārayati ।।