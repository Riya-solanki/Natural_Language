--- source: brssgo2u-Cleaned.txt | block: 365 | label: hybrid | g:0.412 m:0.475 ---

atrocyate- yadi tāvadayamabhiprāyo avidyādayaḥ saṃghātamantareṇātmānamalabhamānā apekṣante saṃghātamiti, tatastasya saṃghātasya nimittaṃ vaktavyam ।
tacca nityeṣvapyaṇuṣvabhyupagamyamāneṣvāśrayāśrayibhūteṣu ca bhokteṣu satsu na saṃbhavatītyuktaṃ vaiśeṣikaparīkṣāyām ।
kimaṅga punaḥ kṣaṇikeṣvapyaṇuṣu bhoktṛrahiteṣvāśrayiśūnyeṣu vābhyupagamyamāneṣu saṃbhavet ।
athāyamabhiprāyo avidyādaya eva saṃghātasya nimittamiti, kathaṃ tamevāśrityātmānaṃ labhamānāstasyaiva nimittaṃ syuḥ ।
atha manyase saṃghātā evānādau saṃsāre saṃtatyānuvartante tadāśrayāścāvidyādaya iti, tadapi saṃdhātātsaṃghātāntaramutpadyamānaṃ, niyamena vā sadṛśamevotpadyeta, aniyamena vā sadṛśaṃ visadṛśaṃ votpadyeta ।
niyamābhyupagame manuṣyapudgalasya devatiryagyoninārakaprāptyabhāvaḥ prāpnuyāt ।
aniyamābhyupagame api manuṣyapudgalaḥ kadācitkṣaṇena hastī bhūtvā devo vā punarmanuṣyo vā bhavediti prāpnuyāt ।
ubhayamapyabhyupagamaviruddham ।
apica yadbhogārthaḥ saṃghātaḥ syātsa nāsti sthiro bhokteti tavābhyupagamaḥ ।
tataśca bhogo bhogārtha eva sa nānyena prārthanīyaḥ ।
tathā mokṣo mokṣārthaṃ eveti mumukṣuṇā nānyena bhavitavyam ।
anyena cetprārthyetobhayaṃ bhogamokṣakālāvasthāyinā tena bhavitavyam ।
avasthāyitve kṣaṇikatvābhyupagamavirodhaḥ ।
tasmāditaretarotpattimātranimittatvamavidyādīnāṃ yadi bhavedbhavatu nāma natu saṃghātaḥ siddhyet ।
bhoktrabhāvādityabhiprāyaḥ ।।