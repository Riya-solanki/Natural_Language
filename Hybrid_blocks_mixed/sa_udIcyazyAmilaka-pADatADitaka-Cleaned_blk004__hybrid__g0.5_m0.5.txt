--- source: sa_udIcyazyAmilaka-pADatADitaka-Cleaned.txt | block: 4 | label: hybrid | g:0.5 m:0.5 ---

vyatikarasukhabhedaḥ kāminīkāmukānāṃ divasasamayadūto dundubhīnāṃ purodhāḥ kalam uṣasi kharatvād yasya kaṇṭhīravāṇāṃ balavad abhinadanto gardabhā nānuyānti kiṃ ca tāvad anena ghuṣyate jayati madanasya ketuḥ kāntaṃ praty udyato vilāsinyāḥ śirasā prārthayitavyaḥ sālaktakanūpuraḥ pādaḥ vi mā tāvad bhoḥ kim atra ghoṣayitavyam yad evam praṇayakalahodyatena srastāṃśukadarśitorumūlena jitam eva madakalāyā nūpuramukhareṇa pādena aye kenaitad dhasitam dadruṇamādhavo apy atraiva aṃgho dadruṇamādhava kim atra hāsyasthānam kiṃ bravīṣi - pratyakṣaṃ hi me tad yad atīte ahani tatrabhavatyā surāṣṭrāṇāṃ vāramukhyayā samadanayā madanasenikayā tatrabhavāṃs tauṇḍikokir viṣṇunāgaś caraṇakamalena śirasy anugṛhīta iti suṣṭhu khalv idam ucyate - eti jīvantam ānando naraṃ varṣaśatād