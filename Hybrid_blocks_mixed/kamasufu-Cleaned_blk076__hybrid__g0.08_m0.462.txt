--- source: kamasufu-Cleaned.txt | block: 76 | label: hybrid | g:0.08 m:0.462 ---

darśiteṅgitākārāṃ kanyām upāyato abhiyuñjīta
dyūte krīḍanakeṣu ca vivadamānaḥ sākāram asyāḥ pāṇim avalambeta
yathoktaṃ ca spṛṣṭakādikam āliṅgana-vidhiṃ vidadhyāt
pattra-cchedya-kriyāyāṃ ca svābhiprāya-sūcakaṃ mithunam asyā darśayet
evam anyad viralaśo darśayet
jala-krīḍāyāṃ tad-dūrato apsu nimagnaḥ samīpam asyā gatvā spṛṣṭvā caināṃ tatraivonmajjayet
navapattrikādiṣu ca saviśeṣa-bhāva-nivedanam
ātma-duḥkhasyānirvedena kathanam
svapnasya ca bhāva-yuktasyānyāpadeśena
prekṣaṇake sva-jana-samāje vā samīpopaveśanam tatrānyāpadiṣṭaṃ sparśanam
apāśrayārthaṃ ca caraṇena caraṇasya pīḍanam
tataḥ śanakair ekaikām aṅgulim abhispṛśet
pādāṅuṣṭhena ca nakhāgrāṇi ghaṭṭayet
tatra siddhaḥ padāt padam adhikam ākāṅkṣet
kṣānty-arthaṃ ca tad evābhyaset
pāda-śauce pādāṅguli-saṃdaṃśena tad-aṅguli-pīḍanam
dravyasya samarpaṇe pratigrahe vā tad-gato vikāraḥ
ācamanānte codakenāsekaḥ
vijane tamasi ca dvandvam āsīnaḥ kṣāntiṃ kurvīta samāna-deśa-śayyāyāṃ ca
tatra yathārtham anudvejayato bhāva-nivedanam
vivikte ca kiṃ cid asti kathayitavyam ity uktvā nirvacanaṃ bhāvaṃ ca tatropalakṣayet yathā pāradārike vakṣyāmaḥ
vidita-bhāvas tu vyādhim apadiśyaināṃ vārtā-grahaṇārthaṃ svam udavasitam ānayet
āgatāyāś ca śiraḥ-pīḍane niyogaḥ pāṇim avalambya cāśyāḥ sākāraṃ nayanayor lalāṭe ca nidadhyāt
auśādhāpadeśārthaṃ cāsyāḥ karma vinirdiśet
idaṃ tvayā kartavyam na hy etad-ṛte kanyāyā anyena kāryam iti gacchantīṃ punar āgamanānubandham enāṃ visṛjet
asya ca yogasya trirātraṃ trisaṃdhyaṃ ca prayuktiḥ
abhīkṣṇa-darśanārtham āgatāyāś ca goṣṭhīṃ vardhayet
anyābhir api saha viśvāsanārtham adhikam adhikaṃ cābhiyuñjīta na tu vacā nirvadet
dūra-gata-bhāvo api hi kanyāsu na nirvedena sidhyātīti ghoṭakamukhaḥ
yadā tu bahu-siddhāṃ manyeta tadaivopakramet pradoṣe niśi tamasi ca yoṣito manda-sādhvasāḥ surata-vyavasāyinyo rāgavatyaś ca bhavanti na tu puruṣaṃ pratyācakṣate tasmāt tat-kālaṃ prayojayitavyā iti prāyovādaḥ
eka-puruṣābhiyogānāṃ tv asaṃbhave gṛhītārthayā dhātreyikayā sakhyā vā tasyām antarbhūtayā tam artham anirvadantyā sahainām aṅkam ānāyayet tato yathoktam abhiyuñjīta
svāṃ vā paricārikām ādāv eva sakhītvenāsyāḥ praṇidadhyāt
yajñe vivāhe yātrāyām utsave vyasane prekṣaṇaka-vyāpṛte jane tatra tatra ca dṛṣṭeṅgitākārāṃ parīkṣita-bhāvām ekākinīm upakrameta
na hi dṛṣṭa-bhāvā yoṣito deśe kāle ca prayujyamānā vyāvartanta iti vātsyāyanaḥ