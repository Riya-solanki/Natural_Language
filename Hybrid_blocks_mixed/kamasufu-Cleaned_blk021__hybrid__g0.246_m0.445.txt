--- source: kamasufu-Cleaned.txt | block: 21 | label: hybrid | g:0.246 m:0.445 ---

saṃprayogāṅgaṃ catuḥṣaṣṭir ity ācakṣate catuḥṣaṣṭi-prakaraṇatvāt
śāstram evedaṃ catuḥṣaṣṭir ity ācārya-vādaḥ
kalānāṃ catuḥṣaṣṭitvāt tāsāṃ ca saṃprayogāṅga-bhūtatvāt kalā-samūho vā catuḥṣaṣṭir iti ṛcāṃ daśatayīnāṃ ca saṃjñitatvāt ihāpi tad-artha-saṃbandhāt pañcāla-saṃbandhāc ca bahv-ṛcair eṣā pūjārthaṃ saṃjñā pravartitā ity eke
āliṅgana-cumbana-nakha-cchedya-daśana-cchedya-saṃveśana-sītkṛta-puruṣāyitaupariṣṭakānām āṣṭānām aṣṭadhā vikalpa-bhedād aṣṭāv aṣṭakāś catuḥṣaṣṭir iti bābhravīyāḥ
vikalpa-vargāṇām aṣṭānāṃ nyūnādikatva-darśanāt prahaṇa-viruta-puruṣopasṛpti-citra-ratādīnām anyeṣām api vargāṇām iha praveśanāt prāyo-vādo ayam yathā sapta-parṇo vṛkṣaḥ pañca-varṇo balir iti vātsyāyanaḥ
tatrāsamāgatayoḥ prīti-liṅga-dyotanārtham āliṅgana-catuṣṭayam [] spṛṣṭakam [] viddhakam [] udghṛṣṭakam [] pīḍitakam iti
sarvatra saṃjñārthenaiva karmātideśaḥ
saṃmukhāgatāyāṃ prayojyāyām anyāpadeśena gacchato gātreṇa gātrasya sparśanaṃ [] spṛṣṭakam
prayojyaṃ sthitam upaviṣṭaṃ vā vijane kiṃ cid gṛhṇāti payo-dhareṇa viddhyet nāyako api tām avapīḍya gṛhṇīyād iti [] viddhakam
tad ubhayam anatipravṛtta-saṃbhāṣaṇayoḥ
tamasi jana-saṃbādhe vijane vātha śanakair gacchator nātihrasva-kālam udgharṣaṇaṃ paras-parasya gātrāṇām [] udghṛṣṭakam
tad eva kuḍya-saṃdeśena stambha-saṃdeśena vā sphuṭakam avapīḍayed iti [] pīḍitakam
tad ubhayam avagata-parasparākārayoḥ
[] latāveṣṭitakaṃ [] vṛkṣādhirūḍhakaṃ [] tila-taṇḍulakaṃ [] kṣīra-nīrakam iti catvāri saṃprayoga-kāle lateva śālam āveṣṭayantī cumbanārthaṃ mukham avanamayet uddhṛtya manda-sītkṛtā tam āśritā vā kiṃcid rāmaṇīyakaṃ paśyet tal [] latāveṣṭitakam
caraṇena caraṇam ākramya dvitīyenoru-deśam ākramantī veṣṭayantī vā tat-pṛṣṭha-saktaika- bāhur dvitīyenāṃsam avanamayantī īṣan manda-sītkṛta-kūjitā cumabanārtham evādhiroḍhum icched iti [] vṛkṣādhirūḍhakam
tad ubhayam sthita-karma
śayana-gatāv evoru-vyatyāsaṃ bhuja-vyatyāsaṃ ca sasaṃgharṣam iva ghanaṃ saṃsvajete tat [] tila-taṇḍulakam
rāgāndhāv anapekṣitātyayau parasparam anuviśata ivotsaṅga-gatāyām abhimukhopaviṣṭāyāṃ śayane veti [] kṣīra-jalakam
tad ubhayaṃ rāga-kāle
ity upagūhana-yogā bābhravīyāḥ
suvarṇanābhasya tv adhikam ekāṅgopagūhana-catuṣṭayam
tatroru-saṃdaṃśenaikam ūrum ūrudvayaṃ vā sarvaprāṇaṃ pīḍayed ity ūrūpagūhanam[]
jaghanena jaghanam avapīḍya prakīryamāṇa-keśa-hastā nakha-daśana-prahaṇana-cumbana- prayojanāya tad upari laṅghayet taj jaghanopagūhanam[]
stanābhyām uraḥ praviśya tatraiva bhāram āropayed iti stanāliṅganam[]
mukhe mukham āsajyākṣiṇī akṣṇor lalāṭena lalāṭam āhanyāt sālalāṭikā[]
saṃvāhanam apy upagūhana-prakāram ity eke manyante saṃsparśatvāt
pṛthak-kālatvād bhinna-prayojanatvād asādhāraṇatvān neti vātsyāyanaḥ
pṛcchatāṃ śṛṇvatāṃ vāpi tathā kathayatām api upagūha-vidhiṃ kṛtsnaṃ riraṃsā jāyate nṛṇām
ye api hy aśāstritāḥ kecit saṃyogā rāga-vardhanāḥ ādareṇaiva te apy atra prayojyāḥ sāṃprayogikāḥ
śāstrāṇāṃ viṣayas tāvad yāvan manda-rasā narāḥ raticakre-pravṛtte tu naiva śāstram na ca kramaḥ