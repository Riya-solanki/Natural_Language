--- source: sastrdiu-Cleaned.txt | block: 546 | label: hybrid | g:0.502 m:0.481 ---

nanu sukhābhāve api śrutirasti aśarīraṃ vāva santaṃ na priyāpriye spṛśataḥ iti ।
satyam- viṣayasukhābhiprāyaṃ tvevañjātīyakam, anyathānandaśrutivirodhāt ।
atha sukhābhāvavacanabalenānandavacanameva duḥkhābhāvābhiprāyaṃ kimiti na vyākhyāyate sukhābhāvavacanānāmatyalpatvātteṣāmevānyathākaraṇaṃ yuktaṃ na bhūyasāmānandavacanānām ।
kiñcānandaśabdasya duḥkhābhāvaparatve atyantasvārthahāniḥ syāt, sukhaśabdasya tu sāmānyavacanasya viśeṣe api vyākhyāne nātīva svārthahāniriti tadeva yuktam ।।