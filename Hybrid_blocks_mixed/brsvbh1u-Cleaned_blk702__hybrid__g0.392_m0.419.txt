--- source: brsvbh1u-Cleaned.txt | block: 702 | label: hybrid | g:0.392 m:0.419 ---

ata eva ca nityatvam ।
nanu prācyāmeva mīmāṃsāyāṃ vedasya nityatvaṃ siddhaṃ tatkiṃ punaḥ sādhyata ityata āha-svatantrasya karturasmaraṇādeva hi sthite vedasya nityatva iti ।
nahyanityājjagadutpattumarhati, tasyāpyutpattimattvena sāpekṣatvāt ।
tasmānnityo vedaḥ jagadutpattihetutvāt, īśvaravaditi siddhameva nityatvamanena dṛḍhīkṛtam ।
śeṣamatirohitārtham ।।