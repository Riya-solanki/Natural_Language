--- source: brssbh1u-Cleaned.txt | block: 357 | label: hybrid | g:0.353 m:0.406 ---

apica aakṣarātparataḥ paraḥ' ityasyānantaram aetasmājjāyate prāṇaḥ' iti prāṇaprabhṛtīnāṃ pṛthivīparyantānāṃ tatvānāṃ sargamuktvā tasyaiva bhūtayoneḥ sarvavikārātmakaṃ rūpamupanyasyamānaṃ paśyāmaḥ- aagnirmūrdhā cakṣuṣī candrasūryau diśaḥ śrotre vāgvivṛtāśca vedāḥ ।
vāyuḥ prāṇo hṛdayaṃ viśvamasya padbhyāṃ pṛthivī hyeṣa sarvabhūtāntarātmā' iti ।
tacca parameśvarasyaivocitaṃ, sarvavikārakāraṇatvāt ।
na śārīrasya tanumahimnaḥ ।
nāpi pradhānasyāyaṃ rūpopanyāsaḥ saṃbhavati, sarvabhūtāntarātmatvāsaṃbhavāt ।
tasmātparameśvara eva bhūtayonirnetarāviti gamyate ।
kathaṃ punarbhūtayonerayaṃ rūpopanyāsa iti gamyate, prakaraṇāt, aeṣaḥ' iti ca prakṛtānukarṣaṇāt ।
bhūtayoniṃ hi prakṛtya aetasmājjāyate prāṇaḥ', aeṣa sarvabhūtāntarātmā' iti vacanaṃ bhūtayoniviṣayameva bhavati ।
yathopādhyāyaṃ prakṛtyaitasmādadhīṣvaiṣa vedavedāṅgapāraga iti vacanamupādhyāyaviṣayaṃ bhavati tadvat ।
kathaṃ punaradṛśyatvādiguṇakasya bhūtayonervigrahavadrūpaṃ saṃbhavati ।
sarvātmatvavivakṣayedamucyate natu vigrahavattvavivakṣayetyadoṣaḥ ।
aahamannamahamannādaḥ' ityādivat ।
anye punarmanyante- nāyaṃ bhūtayone rūpopanyāsaḥ, jāyamānatvenopanyāsāt ।
aetasmājjāyate prāṇo manaḥ sarvendriyāṇi ca ।
khaṃ vāyurjyotirāpaḥ pṛthivī viśvasya dhāriṇī' iti hi pūrvatra prāṇādipṛthivyantaṃ tattvajātaṃ jāyamānatvena niradikṣat ।
uttaratrāpi ca atasmādagniḥ samidho yaśca sūryaḥ' ityevamādi, aataśca sarvā oṣadhayo rasāśca' ityevamantaṃ jāyamānatvenaiva nirdekṣyati ।
ihaiva kathamakasmādantarāle bhūtayone rūpamupanyaset ।
sarvātmatvamapi sṛṣṭiṃ parisamāpyopadekṣyati- apuruṣa evedaṃ viśvaṃ karma' ityādinā ।
śrutismṛtyośca trailokyaśarīrasya prajāpaterjanmādi nirdiśyamānamupalabhāmahe- ahiraṇyagarbhaḥ samavartatāgne bhūtasya jātaḥ patireka āsīt ।
sa dādhāra pṛthivī dyāmutemāṃ kasmai devāya haviṣā vidhema' iti ।
samavartatetyajāyatetyarthaḥ ।
tathā asa vai puruṣa ucyate ।
ādikartā sa bhūtānāṃ brahmāgre samavartata' iti ca ।
vikārapuruṣasyāpi sarvabhūtāntarātmatvaṃ saṃbhavati, prāṇātmanā sarvabhūtānāmadhyātmamavasthānāt ।
asminpakṣe apuruṣa evedaṃ viśvaṃ karma' ityādi sarvarūpopanyāsaḥ parameśvarapratipattiheturiti vyākhyeyam ।।