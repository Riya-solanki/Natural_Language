--- source: sastrdiu-Cleaned.txt | block: 355 | label: hybrid | g:0.4 m:0.345 ---

evaṃ saṃbandhanityatayāprāmāṇyaṃ nirākṛtya svataḥprāmāṇye sthāpite, paraḥ punarāha- syādetat naiva śabdasyārthenāsti saṃbandhaḥ kuto asya pauruṣeyatāpauruṣeyatāveti ।
tathāhi na tāvatsaṃyogo asti tadbhāve hi kṣurādiśabdoccāraṇe mukhyasya pāṭanāpi syāt ।
na ca kāryakāraṇabhāvaḥ, dvayorapi nityatvāt ।
nanu varṇasphoṭajātyādivikalpena vyaktyākṛtisaṃbandhādivikalpena ca bāhyayoḥ śabdārthayordurnirūpatvādgakārādyākāraṃ vijñānameva śabdaḥ, tajjanitaṃ ca gavādyākāravijñānamevārthaṃ iti kāryakāraṇatvameva śabdārthayoḥ saṃbandhaḥ ।
naivam ।
nirālambanajñānānutpatteḥ, saṃbandhāntaraṃ tu nāśaṅganīyameva ।।