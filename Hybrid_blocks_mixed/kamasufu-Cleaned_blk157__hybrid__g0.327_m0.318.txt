--- source: kamasufu-Cleaned.txt | block: 157 | label: hybrid | g:0.327 m:0.318 ---

saktaṃ tu pūrvopakāriṇam apy alpa-phalaṃ vyālīkenānupālayet
asāraṃ tu niṣpratipattikam upāyato apavāhayet anyam avaṣṭabhya
tad-aniṣṭa-sevā ninditābhyāsaḥ oṣṭha-nirbhogaḥ pādena bhūmer abhighātaḥ avijñāta-viṣayasya saṃkathā tad-vijñāteṣv avismayaḥ kutsā ca darpa-vighātaḥ adhikaiḥ saha saṃvāsaḥ anapekṣaṇam samāna-doṣāṇāṃ nindā rahasi cāvasthānam
jugupsā pariṣvaṅge bhujamayyā sūcyā vyavadhānam stabdhatā gātrāṇām sakthnor vyatyāsaḥ nidrā-paratvaṃ ca śrāntam upalabhya codanā aśaktau hāsaḥ śaktāv anabhinandanam divāpi bhāvam upalabhya mahājanābhigamanam
vākyeṣu cchala-grahaṇam anarmaṇi hāsaḥ narmaṇi cānyam apadiśya hasati vadati tasmin kaṭākṣeṇa parijanasya prekṣaṇaṃ tāḍanaṃ ca āhatya cāsya kathām anyāḥ kathāḥ tad-vyālīkānāṃ vyasanānāṃ cāparihāryāṇām anukīrtanam marmaṇāṃ ca ceṭikayopakṣepaṇam
āgate cādarśanam ayācya-yācanam ante svayaṃ mokṣaś ceti parigrahakasyeti dattakasya
bhavataś cātra ślokau
parīkṣya gamyaiḥ saṃyogaḥ saṃyuktasyānurañjanam raktād arthasya cādānam ante mokṣaś ca vaiśikam
evam etena kalpena sthitā veśyā parigrahe nātisandhīyate gamyaiḥ karoty arthāṃś ca puṣkalān