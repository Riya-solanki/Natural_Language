--- source: sastrdiu-Cleaned.txt | block: 170 | label: hybrid | g:0.455 m:0.521 ---

prasiddhāni hi pratyakṣādīni pramāṇāni tadantargataṃ ca śāstraṃ, atastadapi prasiddhameva ।
na ca prasiddhasya pramāṇasya prāmāṇyamanyena parīkṣitavyam, svata eva tasya svaviṣayopasthāpanasāmarthyāt ।
yadi ca parīkṣyeta, tato yena parīkṣyeta tasyāpyanyenetyavasthā syāt ।
tasmātprasiddhatvātpramāṇasya codanāpi pramāṇamiti ।।