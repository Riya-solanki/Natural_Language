--- source: sastrdiu-Cleaned.txt | block: 148 | label: hybrid | g:0.395 m:0.4 ---

nanu tantupaṭādiṣu dravyāntarotpattirevābhimatā, anyathā hyavayavyapalāpaḥ syāt ।
nāvayavinamapahnumahe, dravyāntarotpattiṃ tu necchāmaḥ pratipattyabhāvāt ।
tantava eva hi saṃyogaviśeṣādekadravyatāmāpadyante, avayavī ca bhavanti tādṛśāśca paṭajātiṃ sthaulyaṃ ca bibhrata ekapaṭasthūlabuddhyā gṛhyanta iti laukikī pratipattiḥ ।
ato na dravyasya kadācidāgamo apāyo vā, ghaṭapaṭagavāśvaśuklaraktādyavasthānāmevāgamāpāyau ।।