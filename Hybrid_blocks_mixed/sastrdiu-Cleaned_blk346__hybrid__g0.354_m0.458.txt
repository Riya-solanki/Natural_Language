--- source: sastrdiu-Cleaned.txt | block: 346 | label: hybrid | g:0.354 m:0.458 ---

nanu ca nanvatathābhūtamapyarthaṃ brūyāccodaneti codanāmātraparigrahādaviśeṣeṇaivāsāvākṣepaḥ tathehāpi yadā tāvadasau vidyamānāsīt tadā phalaṃ na dattavatī ।
yadā phalamutpadyate tadāsau nāsti kathamasatī phalaṃ dāsyatītyākṣepasya svargakāmacodanāsvapi tulyatvādaviśeṣatvamiti nāsti viṣayabhedaḥ ।
ucyate- pūrvākṣepastāvatparalokaphalaviṣaya eva ।
tatra hi pramāṇāntarāpekṣaḥ śabdo na svātantryeṇa pramāṇam ।
na ca codanārthe pramāṇāntaramasti ato apramāṇaṃ codanetyayamākṣepaḥ, sa cāyaṃ paralokaphalaviṣaya eva bhavati ।
paśukāmacodanāsu hi yadi tāvatkarmānantarameva paśvādīnyupalabhyante tato apekṣitamūlapramāṇalābhātsiddhyati codanāyāḥ prāmāṇyam ।
atha nopalabhyate tataḥ pramāṇāntarabādhenaiva sukhaprāmāṇyamabhidhātuṃ śakyata iti kimākṣepasārūpyapratipādanavyasanena ।
tasmātsa tāvatparalokaphalaviṣaya eva ।
ayaṃ tvaihikaphalaviṣaya ।
na hi pāralaukikasya phalasyānantarakālānupalabdhyā nirāsaḥ saṃbhavati ।
na hi tenānantaraṃ bhavitavyam, janmāntarabhāvitatvāt ।।