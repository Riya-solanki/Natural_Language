--- source: brssgo2u-Cleaned.txt | block: 726 | label: hybrid | g:0.345 m:0.336 ---

evamātmanyaṇutvādhyāsoktyā svābhāvikaṃ mahattvaṃ sthāpitam ।
saṃprati tato bahiṣṭhaṃ kartṛtvaṃ sādhayati-kartā śāstrārthavattvāt ।
sa nityaścidrūpo mahānātmā kartā na vetyasaṅgatvaśrutīnāṃ vidhyādiśrutīnāṃ ca vipratipattyā saṃśaye buddhikartṛtvenaiva vidhyādiśāstropapatterakartātmeti sāṃkhyapakṣaprāptau siddhāntayannaiva tadguṇasāratvoktyātmani kartṛtvādhyāsasyāpi siddhatvātpunaruktimāśaṅkya sāṃkhyapakṣanirāsārthamātmanikartṛtvādhyāsaprapañcanānna punaruktirityāha-tadguṇeti ।
adhikāraḥ prasaṅgaḥ ।
vastuto asaṅgatvam ।
avidyātaḥ kartṛtvamityasaṅgatvakartṛtvaśrutīnāmavirodhokteḥ kartṛtvavicārātmakādhikaraṇatrayasya pādasaṃgatiḥ ।
śrutīnāṃ mitho virodhāvirodhau pūrvottarapakṣayoḥ phalam ।
yadvātra pūrvapakṣe bandhābhāvācchāstravaiyarthyaṃ phalaṃ, siddhānte kartṛtvādisaṃbandhasattvācchāstrārthavatteti bhedaḥ ।
nanu buddhikartṛtvena śāstrārthavattāstu kiṃ jīvakartṛtvena tatrāha-taddhi kartuḥ sata iti ।
mayedaṃ kartavyamiti bodhasamarthasya cetanasyaiva kartṛtvaṃ vācyaṃ na tvacetanāyā buddheḥ ।
kiṃ ca bhokturātmana eva kartṛtā vācyā aśāstraphalaṃ prayoktari'iti nyāyāditi bhāvaḥ ।।