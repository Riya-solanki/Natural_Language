--- source: grasht_u-Cleaned.txt | block: 118 | label: hybrid | g:0.361 m:0.427 ---

saptamoddiṣṭasaṃskāraṃ spaṣṭayannāha itītyādi ।।
iti pūrvoktavidhānena yantraṇādinā tadanu rodhanānantaram asau capalaścañcalo raso niyamyate karmavidā saṃniyamanaṃ kriyate ।।
kasmāt phaṇīlaśunāmbujamārkavakarkoṭīciñcikāsvedāt phaṇī tāmbūlaṃ laśunaṃ rasonaḥ ambujaṃ lavaṇaṃ mārkavaḥ bhṛṅgarājaḥ karkoṭīti pratītā vandhyā ciñcikā amlikā etābhiḥ saha yaḥ svedaḥ yantre agnitāpaḥ tasmāt ।।
kiṃviśiṣṭaḥ samyak labdhavīryaḥ prāptabalo vīryavān rasaḥ capalatvanivṛttaye niyamyata ityarthaḥ ।।
viśeṣaścātra kācakūpīṃ mṛdā lipya raso madhye vimucyate ।
kalāṃśaṃ ṭaṅkaṇaṃ dattvā madhye kiṃcit pradīyate ।।
dvāramudrā prakartavyā vajramṛttikayā dṛḍhā ।
bhūgarbhe kūpikāṃ sthāpya sitayā garbhapūraṇam ।।
karīṣāgniḥ prakartavya ekaviṃśaddināvadhi ।
ayaṃ niyāmako nāma vahnipratyantakārakaḥ ।।
rodhanāllabdhavīryasya capalatvanivṛttaye ।
kriyate yo rasasvedaḥ proktaṃ niyamanaṃ hi tat ।।
iti ।।
yantralakṣaṇaṃ tu ।
catuḥprasthajalādhāraṃ caturaṅgulakānanam ।
ghaṭayantramidaṃ proktaṃ tadāpyāyanakaṃ smṛtam iti ।।