--- source: kamasufu-Cleaned.txt | block: 7 | label: hybrid | g:0.444 m:0.072 ---

dharmārthāṅgavidyā-kālān anuparodhayan kāma-sūtraṃ tad-aṅga-vidyāś ca puruṣo adhīyīta
prāg yauvanāt strī prattā ca patyur abhiprāyāt
yoṣitāṃ śāstra-grahaṇasyābhāvād anarthakam iha śāstre strī-śāsanam ity ācāryāḥ
prayoga-grahaṇaṃ tv āsām prayogasya ca śāstra-pūrvakatvād iti vātsyāyanaḥ
tan na kevalam ihaiva sarvatra hi loke kati cid eva śāstra-jñāḥ sarva-jana-viṣayaś ca prayogaḥ
prayogasya ca dūrastham api śāstram eva hetuḥ
asti vyākaraṇam ity avaiyākaraṇā api yājñikā ūhaṃ kratuṣu prayuñjate
asti jyautiṣam iti puṇyāheṣu karma kurvate
tathāśvārohā gajārohāś cāśvān gajāṃś cānadhigata-śāstrā api vinayante
tathāsti rājeti dūrasthā api janapadā na maryādām ativartante tadvad etat
santy api khalu śāstra-prahata-buddhayo gaṇikā rāja-putryo mahāmātra-duhitaraś ca
tasmād vaiśvāsikāj janād rahasi prayogāñ chāstram ekadeśaṃ vā strī gṛhṇīyāt
abhyāsa-prayojyāṃś ca cātuḥṣaṣṭikān yogān kanyā rahasy ekākiny abhyaset
ācāryās tu kanyānāṃ pravṛtta-puruṣa-saṃprayogā sahasaṃpravṛddhā dhātreyikā tathābhūtā vā niratyaya-saṃbhāṣaṇā sakhī savayāś ca mātṛ-śvasā visrabdhā tat-sthānīyā vṛddha-dāsī pūrva-saṃsṛṣṭā vā bhikṣukī svasā ca viśvāsa-prayogāt
gītam, vādyam, nṛtyam, ālekhyam, viśeṣakacchedyam, taṇḍula-kusuma-vali- vikārāḥ, puṣpāstaraṇam, daśana-vasanāgarāgaḥ, maṇi-bhūmikā-karma, śayana-racanam, udaka-vādyam, udakāghātaḥ, citrāś ca yogāḥ, mālya-grathana- vikalpāḥ, śekharakāpīḍa-yojanam, nepathya-prayogāḥ, karṇa-pattra- bhaṅgāḥ, gandha-yuktiḥ, bhūṣaṇa-yojanam, aindrajālāḥ, kaucumārāś ca, hasta-lāghavam, vicitra-śāka-yūṣa-bhakṣya-vikāra-kriyā ,pānakarasarāgāsava-yojanam, sūcīvāna-karmāṇi, sūtrakrīḍā, vīṇā-ḍamaruka-vādyāni, prahelikā, pratimālā, durvācaka-yogāḥ, pustaka-vācanam, nāṭakākhyāyikā-darśanam, kāvya-samasyāpūraṇam, paṭṭikāvāna-vetra-vikalpāḥ ,takṣa-karmāṇi, takṣaṇam, vāstu-vidyā, rūpya-parīkṣā, dhātu-vādaḥ, maṇi-rāgākara-jñānam, vṛkṣāyurveda-yogāḥ, meṣa-kukkuṭa-lāvaka-yuddha-vidhiḥ, śuka-sārikā-pralāpanam, utsādane saṃvāhane keśamardane ca kauśalam ,akṣara-muṣtikākathanam
, mlecchita-vikalpāḥ, deśa-bhāṣā-vijñānam, puṣpa-śakaṭikā, nimitta-jñānam, yantra-mātṛkā, dhāraṇa-mātṛkā, sampāṭhyam, mānasī kāvya-kriyā, abhidhānakośaḥ, chando-jñānam, kriyā-kalpaḥ, chalitaka-yogāḥ, vastragopanāni, dyūta-viśeṣaḥ, ākarṣa-krīḍā, bāla-krīḍanakāni, vainayikīnām, vaijayikīnām, vyāyāmikīnāṃ ca vidyānāṃ jñānam iti catuḥ-ṣaṣṭir aṅga-vidyā kāmasūtrāvayavinyaḥ
pāñcālikī ca catuḥṣaṣṭir aparā tasyāḥ prayogān anvavetya sāṃprayogike vakṣyāmaḥ kāmasya tad-ātmakatvāt
ābhir abhyucchritā veśyā śīla-rūpa-guṇānvitā labhate gaṇikā-śabdaṃ sthānaṃ ca jana-saṃsadi
pūjitā sā sadā rājñā guṇavadbhiś ca saṃstutā prārthanīyābhigamyā ca lakṣya-bhūtā ca jāyate
yoga-jñā rāja-putrī ca mahāmātra-sutā tathā sahasrāntaḥ-puram api sva-vaśe kurute patim
tathā pati-viyoge ca vyasanaṃ dāruṇaṃ gatā deśāntare api vidyābhiḥ sā sukhenaiva jīvati
naraḥ kalāsu kuśalo vācālaś cāṭu-kārakaḥ asaṃstuto api nārīṇāṃ cittam āśv eva vindati
kalānāṃ grahaṇād eva saubhāgyam upajāyate deśa-kālau tv apekṣyāsāṃ prayogaḥ saṃbhaven na vā