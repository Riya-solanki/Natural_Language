--- source: sa_harivaMza-Cleaned.txt | block: 4638 | label: hybrid | g:0.407 m:0.226 ---

prāṇaiḥ priyataro nityaṃ bhavasya tu guhaḥ sadā 
tad viśiṣṭaś ca bāṇo api bhavasya satataṃ priyaḥ ।। 
darpotsekāt tu nāśāya varaṃ yācitavān bhavam । yuddhahetoḥ sa lubdhas tu sarvathā na bhaviṣyati ।। yadi viṣṇupurogāṇām indrādīnāṃ divaukasām । bhavitā hy abhayat prāptir bhavahastāt kṛtā bhavet । 
etayoś ca hi ko yuddhaṃ kumārabhavayor iha 
śakto dātuṃ samāgamya bāṇasāhāyyakāṅkṣiṇoḥ ।। 
na ca devavaco mithyā bhaviṣyati kathaṃcana । bhaviṣyati mahad yuddhaṃ sarvadaityavināśanam । 
evaṃ sa cintayāviṣṭaḥ kumbhāṇḍas tattvadarśivān 
svastipraṇihitāṃ buddhiṃ cakāra sa mahāsuraḥ ।।