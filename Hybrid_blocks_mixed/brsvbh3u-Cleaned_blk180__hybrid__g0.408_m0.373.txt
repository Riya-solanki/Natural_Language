--- source: brsvbh3u-Cleaned.txt | block: 180 | label: hybrid | g:0.408 m:0.373 ---

vyavasthitasya savanatrayasaṃpādanam ।
aśiśiṣādīnāṃ ca dīkṣādibhāvasaṃpādanaṃ naivaṃ taittirīyāṇām ।
teṣāṃ na tāvat puruṣe yajñasaṃpattiḥ ।
nahyātmā yajamāna ityatrāyamātmaśabdaḥ svarūpavacanaḥ ।
nahi yajñasvarūpaṃ yajamāno bhavati ।
kartṛkarmaṇorabhedābhāvāt ।
cetanācetanayoścaikyānupapatteḥ yajñakarmaṇoścācetanatvāt ।
yajamānasya cetanatvāt ।
ātmanastu cetanasya yajamānatvaṃ ca vidvattvaṃ copapadyate ।
tathā cāyamarthaḥ-evaṃ viduṣaḥ puruṣasya yaḥ saṃbandhī yajñaḥ tasya saṃbandhitayā yajamāna ātmā tathā cātmano yajamānatvaṃ ca vidvatsaṃbandhitā ca yajñasya mukhye syātāmitarathātmaśabdasya svarūpavācitve viduṣo yajñasyeti ca yajamāno yajñasvarūpamiti ca gauṇe syātām ।
naca satyāṃ gatau tadyuktam ।
tasmātpuruṣayajñatā taittirīye nāstīti tayā tāvanna sāmyam ।
naca patnīyajamānavedavidyādisaṃpādanaṃ taittirīyāṇāmiva tāṇḍināṃ paiṅgināṃ vā vidyate savanasaṃpattirapyeṣāṃ vilakṣaṇaiva ।
tasmādbhūyo vailakṣaṇye sati na kiñcinmātrasālakṣaṇyādvidyaikatvamucitamatiprasaṅgāt ।
apica tasyaivaṃ viduṣa ityanuvādaśrutau satyāmanekārthavidhāne vākyabhedadoṣaprasaktirityarthaḥ ।
api ceyaṃ paiṅgināṃ tāṇḍināṃ ca puruṣayajñavidyāphalāntarayuktā svatantrā pratīyate ।
taittirīyāṇāṃ tu evaṃviduṣa iti śravaṇātpūrvoktaparāmarśāttatphalatvaśruteśca pāratantryam ।
naca svatantraparantrayoraikyamucitamityāha-apica sasaṃnyāsāmātmavidyāmiti ।
upasaṃharati-tasmāditi ।।