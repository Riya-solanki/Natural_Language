--- source: brssgo2u-Cleaned.txt | block: 505 | label: hybrid | g:0.28 m:0.49 ---

atrocyate- evamapi tadapratiṣedha utpattyasaṃbhavasyāpratiṣedhaḥ prāpnotyevāmutpattyasaṃbhavo doṣaḥ prakārāntareṇetyabhiprāyaḥ ।
katham ।
yadi tāvadayamabhiprāyaḥ parasparabhinnā evaite vāsudevādayaścatvāra īśvarāstulyadharmāṇo naiṣāmekātmakatvamastīti, tato anekeśvarakalpanānārthakyam, ekenaiveśvareṇeśvarakāryasiddheḥ ।
siddhāntahāniśca ।
bhagavānekaiko vāsudevaḥ paramārthatattvamityabhyupagamāt ।
athāyamabhiprāya ekasyaiva bhagavata ete catvāro vyūhāstulyadharmāṇa iti, tathāpi tadavastha evotpattyasaṃbhavaḥ ।
nahi vāsudevātsaṃkarṣaṇasyotpattiḥ saṃbhavati saṃkarṣaṇācca pradyumnasya pradyumnāccāniruddhasya, atiśayābhāvāt ।
bhavitavyaṃ hi kāryakāraṇayoratiśayena yathā mṛdghaṭayoḥ ।
nahyasatyatiśaye kāryaṃ kāraṇamityavakalpate ।
naca pañcarātrasiddhāntibhirvāsudevādiṣvekasminsarveṣu vā jñānaiśvaryāditāratamyakṛtaḥ kaścidbhedo abhyupagamyate ।
vāsudevā eva hi sarve vyūhā nirviśeṣā iṣyante ।
nacaite bhagavadvyūhāścatuḥsaṃkhyāyāmevāvatiṣṭheran, brahmādistambaparyantasya samastasyaiva jagato bhagavadvyūhatvāvagamāt ।।