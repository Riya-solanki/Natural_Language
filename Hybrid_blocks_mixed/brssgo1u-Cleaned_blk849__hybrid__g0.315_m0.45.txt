--- source: brssgo1u-Cleaned.txt | block: 849 | label: hybrid | g:0.315 m:0.45 ---

evaṃ parigṛhīte apyajāmantre punaranyasmānmantrātsāṃkhyaḥ pratyavatiṣṭhate ।
ayasminpañca pañcajanā ākāśaśca pratiṣṭhitaḥ ।
tameva manya ātmānaṃ vidvānbrahmāmṛto amṛtam' iti ।
asminmantre pañca pañcajanā iti pañcasaṃkhyāviṣayāparā pañcasaṃkhyā śrūyate pañcadvayaśabdadarśanāt ।
ta ete pañcapañcakāḥ pañcaviṃśatiḥ saṃpadyante ।
tathā pañcaviṃśatisaṃkhyayā yāvantaḥ saṃkhyeyā ākāṅkṣyantelatāvantyeva ca tattvāni sāṃkhyaiḥ saṃkhyāyante- amūlaprakṛtiravikṛtirmahadādyāḥ prakṛtivikṛtayaḥ sapta ।
ṣoḍaśakaśca vikāro na prakṛtirna vikṛtiḥ puruṣaḥ' iti ।
tayā śrutiprasiddhayā pañcaviṃśatisaṃkhyayā teṣāṃ smṛtiprasiddhānāṃ pañcaviṃśatitattvānāmupasaṃgrahātprāptaṃ punaḥ śrutimattvameva pradhānādīnām ।
tato brūmaḥ - na saṃkhyopasaṃgrahādapi pradhānādīnāṃ śrutimattvaṃ pratyāśā kartavyā ।
kasmāt ।
nānābhāvāt ।
nānā hyetāni pañcaviṃśatistattvāni ।
naiṣāṃ pañcaśaḥ pañcaśaḥ sādhāraṇo dharmo asti, yena pañcaviṃśaterantarāle parāḥ pañca pañcasaṃkhyā niveśeran ।