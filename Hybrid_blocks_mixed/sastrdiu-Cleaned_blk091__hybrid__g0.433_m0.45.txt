--- source: sastrdiu-Cleaned.txt | block: 91 | label: hybrid | g:0.433 m:0.45 ---

yadi ca vidhirapravartakaḥ kāmyeṣu syāditikartavyatāpyavidheyā syāt, tasyāmapi phalata eva pravṛttisiddheḥ sāṅgapradhānasādhyatvātphalasya ।
vakṣyati hi tadyukte tu phalaśrutistasmātsarvacikīrṣeti ।
tataścāgnīṣomīyahiṃsāyā api vidhyabhāvena niṣedhaviṣayatvāttadyuktasya jyotiṣṭomasyāpyanarthatvāpatteḥ kor'tho yo niḥśreyasāya jyotiṣṭomādiriti bhāṣyānupapattiḥ ।।