--- source: brssbh1u-Cleaned.txt | block: 128 | label: hybrid | g:0.496 m:0.088 ---

ityasminmantre yatprakṛtaṃ brahma satyajñānānantaviśeṣaṇairnirdharitaṃ, yasmādākāśādikrameṇa sthāvarajaṅgamāni bhūtānyajāyanta, yacca bhūtāni sṛṣṭvā tānyanupraviśya guhāyāmavasthitaṃ, sarvāntaraṃ, yasya vijñānāya aanyo antara ātmānyo antara ātmā' iti prakrāntaṃ tanmāntravarṇikameva brahmeha gīyate aanyo antara ātmānandamayaḥ' iti ।
mantrabrāhmaṇayoścaikārthatvaṃ yuktaṃ, avirodhāt ।
anyathā hi prakṛtahānāprakṛtaprakriye syātām ।
na cānnamayādibhya ivānandamayādanyo antara ātmābhidhīyate ।
etanniṣṭhaiva ca asaiṣā bhārgavī vāruṇī vidyā' tasmādānandamayaḥ para evātmā ।।