--- source: brsvbh3u-Cleaned.txt | block: 191 | label: hybrid | g:0.377 m:0.454 ---

viniyojikāṃ śrutiṃ kalpayattadanuguṇameva kalpayet ।
tathā ca vākyasya liṅgato balīyastvātsadanakaraṇe ca puroḍāśāsādhane ca kṛtsna eva mantraḥ prayoktavya iti prāptam ।
evaṃ prāpte ucyate-bhavedetadevaṃ yadyekavākyatāvagamapūrvaṃ sāmarthyāvadhāraṇamapi tu avadhṛtasāmarthyānāṃ padānāṃ praśliṣṭapaṭhitānāṃ sāmarthyavaśena prayojanaikatvenekavākyatvāvadhāraṇam ।
yāvanti padāni pradhānamekamarthamavagamayituṃ samarthāni vibhāge sākāṅkṣāṇi tānyekaṃ vākyam ।
anuṣṭheyaścārtho mantreṣu prakāśyamānaḥ pradhānam ।
sadanakaraṇapuroḍāśāsādane cānuṣṭheyatayā pradhāne ।
tayośca sadanakaraṇaṃ kalpayāmyanto mantraḥ samarthaḥ prakāśayituṃ puroḍāśāsādanaṃ ca tasminsīdetyādiḥ ।
tataśca yāvadekavākyatāvaśena sāmarthyamanumīyate tāvatpratītaṃ sāmarthyamekaikasya bhāgasyaikaikasminnarthe viniyojikāṃ śrutiṃ kalpayati ।
tathāca śrutyaivaikaikasya bhāgasyaikatra viniyoge sati prakaraṇapāṭhopapattau na vākyakalpitaṃ liṅgaṃ viniyojikāṃ śrutimaparāṃ kalpayitumarhatītyekavākyatābuddhirutpannāpyābhāsībhavati liṅgena bādhanāt ।
yatra tu virodhakaṃ liṅgaṃ nāsti tatra samavetārthaikadvitripadaikavākyatā padāntarāṇāmapi sāmarthyaṃ kalpayatīti bhavati vākyasya viniyojakatvam ।
yathātraiva syonaṃ ta ityādīnām ।
tasmādvākyālliṅgaṃ balīya iti siddham ।।
vākyaprakaraṇayorvirodhodāharaṇam ।
atra ca padānāṃ parasparāpekṣāvaśātkasmiṃścidviśiṣṭa ekasminnarthe paryavasitānāṃ vākyatvaṃ, labdhavākyabhāvanāṃ ca punaḥ kāryāntarāpekṣāvaśena vākyāntareṇa saṃbandhaḥ prakaraṇam ।
kartavyāyāḥ khalu phalabhāvanāyā labdhadhātvarthakaraṇāyā itikartavyatākāṅkṣāyā vacanaṃ