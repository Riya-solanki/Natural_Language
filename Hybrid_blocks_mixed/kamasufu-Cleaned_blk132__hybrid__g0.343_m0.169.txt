--- source: kamasufu-Cleaned.txt | block: 132 | label: hybrid | g:0.343 m:0.169 ---

pañcamo adhyāyaḥ
prakaraṇa [īśvara-kāmita-prakaraṇam]
na rājñāṃ mahāmātrāṇāṃ vā para-bhavana-praveśo vidyatemahājanena hi caritam eṣāṃ dṛśyate anuvidhīyate ca
savitāram udyantaṃ trayo lokāḥ paśyanti anūdyante ca gacchantam api paśyanty anupratiṣṭhante ca
tasmād aśakyatvād garhaṇīyatvāc ceti na te vṛthā kiṃ cid ācareyuḥ
avaśyaṃ tv ācaritavye yogān prayuñjīran
grāmādhipater āyuktakasya halotthavṛtti-putrasya yūno grāmīṇa-yoṣito vacana-mātra- sādhyāḥ tāś carṣaṇya ity ācakṣate viṭāḥ
tābhiḥ saha viṣṭi-karmasu koṣṭhāgāra-praveśe dravyāṇāṃ niṣkramaṇa-praveśanayor bhavana-pratisaṃskāre kṣetra-karmaṇi karpāsorṇātasī-śaṇa-valkalādāne sūtra-pratigrahe dravyāṇāṃ kraya-vikraya-vinimayeṣu teṣu teṣu ca karmasu prayogaḥ
tathā vraja-yoṣidbhiḥ gavādhyakṣasya
vidhavānāthā-pravrajitābhiḥ saha sūtrādhyakṣasya
marmajñātvād rātrāv aṭane cāṭantībhir nāgarasya
kraya-vikraye paṇyādhyakṣasya
aṣṭamī-candrakaumudī-suvasantakādiṣu pattana-nagara-kharvaṭa-yoṣitām īśvara-bhavane sahāntaḥpurikābhiḥ prāyeṇa krīḍā
tatra cāpānakānte nagara-striyo yathā-paricayam antaḥpurikānāṃ pṛthak pṛthag bhogāvāsakān praviśya kathābhir āsitvā pūjitāḥ pratītāś copapradoṣaṃ niṣkrāmayeyuḥ
tatra praṇihitā rāja-dāsī prayojyāyāḥ pūrva-saṃsṛṣṭā tāṃ tatra saṃbhāṣeta
rāmaṇīyaka-darśanena yojayet
prāg eva sva-bhavana-sthāṃ brūyāt amuṣyāṃ krīḍāyāṃ tava rāja-bhavana-sthānāni rāmaṇīyakāni darśayiṣyāmīti kāle ca yojayet bahiḥpravāla-kuṭṭimaṃ te darśayiṣyāmi
maṇi-bhūmikāṃ vṛkṣa-vāṭikāṃ mṛdvīkā-maṇḍapaṃ samudra-gṛha-prāsādān gūḍha-bhitti-saṃcārāṃś citra-karmāṇi krīḍā-mṛgān yantrāṇi śakunān vyāghra-siṃha-pañjarādīni ca yāni purastād varṇitāni syuḥ
ekānte ca tad-gatam īśvarānurāgaṃ śrāvayet
saṃprayoge cāturyaṃ cābhivarṇayet
amantra-śravaṃ ca pratipannāṃ yojayet
apratipadyamānāṃ svayam eveśvara āgatyopacāraiḥ sāntvitāṃ rañjayitvā saṃbhūya ca sānurāgaṃ visṛjet
prayojyāyāś ca patyur anugrahocitasya dārān nityam antaḥpuram aucityāt praveśayet tatra praṇihitā rāja-dāsīti samānaṃ pūrveṇa
antaḥpurikā vā prayojyayā saha svaceṭikā-saṃpreṣaṇena prītiṃ kuryāt prasṛta-prītiṃ ca sāpadeśaṃ darśane niyojayet praviṣṭāṃ pūjitāṃ pītavatīṃ praṇihitā rāja-dāsīti samānaṃ pūrveṇa
yasmin vā vijñāne prayojyā vikhyātā syāt tad-darśanārtham antaḥpurikā sopacāraṃ tām āhvayet praviṣṭāṃ praṇihitā rāja-dāsīti samānaṃ pūrveṇa
udbhūtānarthasya bhītasya vā bhāryāṃ bhikṣukī brūyāt asāv antaḥpurikā rājani siddhā gṛhīta-vākyā mama vacanaṃ śṛṇoti sva-bhāvataś ca kṛpā-śīlā tām anenopāyenādhigamiṣyāmi aham eva te praveśaṃ kārayiṣyāmi sā ca te bhartur mahāntam anarthaṃ nivartayiṣyatīti pratipannāṃ dvis trir iti praveśayet antaḥpurikā cāsyā abhayaṃ dadyāt abhaya-śravaṇāc ca saṃprahṛṣṭāṃ praṇihitā rāja-dāsīti samānaṃ pūrveṇa etayā vṛtty-arthināṃ mahāmātrābhitaptānāṃ balād vigṛhītānāṃ vyavahāre durbalānāṃ sva-bhogenāsaṃtuṣṭānāṃ rājani prīti-kāmānāṃ rājya-janeṣu paṅktim icchatāṃ sa-jātair bādhyamānānāṃ sajātān bādhitu-kāmānāṃ sūcakānām anyeṣām kārya-vaśināṃ jāyā vyākhyātāḥ
anyena vā prayojyāṃ saha saṃsṛṣṭāṃ saṃgrāhya dāsyam upanītāṃ krameṇāntaḥpuraṃ praveśayet
praṇidhinā cāyatim asyāḥ saṃdūṣya rājani vidviṣṭa iti kalatrāvagrahopāyenainām antaḥpuraṃ praveśayet iti pracchanna-yogāḥ ete rāja-putreṣu prāyeṇa
na tv evaṃ para-bhavanam īśvaraḥ praviśet
ābhīraṃ koṭṭa-rājaṃ para-bhavana-gataṃ bhrātṛ-prayukto rajako jaghāna kāśi-rājaṃ jayasenam aśvādhyakṣa iti
prakāśa-kāmitāni tu deśa-pravṛtti-yogāt
prattā janapada-kanyā daśame ahani kiṃ cid aupāyanikam upagṛhya praviśanty antaḥpuram upabhuktā eva visṛjyanta ity āndhrāṇām 
mahāmātreśvarāṇām antaḥpurāṇi niśi sevārthaṃ rājānam upagacchanti vātsagulmakānām
rūpavatīr janapada-yoṣitaḥ prīty-apadeśena māsaṃ māsārdhaṃ vātivāsayanty antaḥpurikā vaidarbhāṇām
darśanīyāḥ sva-bhāryāḥ prīti-dāyam eva mahāmātra-rājabhyo dadaty aparāntakānām
rāja-krīḍārthaṃ nagara-striyo janapada-striyaś ca saṅghaśa ekaśaś ca rājakulaṃ praviśanti saurāṣṭrakāṇām iti
ślokāv atra bhavataḥ
ete cānye ca bahavaḥ prayogāḥ pāradārikāḥ deśe deśe pravartante rājabhiḥ saṃpravartitāḥ
na tv evaitān prayuñjīta rājā loka-hite rataḥ nigṛhītāri-ṣaḍ-vargas tathā vijayate mahīm