--- source: sa_harivaMza-Cleaned.txt | block: 4699 | label: hybrid | g:0.397 m:0.173 ---

aniruddhasya vadanaṃ pūrṇacandranibhaṃ sakhi 
tava yogaprabhāveṇa śakyaṃ tatra praveśanam । 
kiṃ me bahuvilāpena śrūyatāṃ sakhi kāraṇam । 
yady ahaṃ taṃ na paśyāmi yāsyāmi yamasādanam ।। 
dūtam āsādya kāryāṇāṃ siddhir bhavati bhāmini । tasmād dautyena me gaccha jīvantīṃ māṃ yadīcchasi । 
yadi tvaṃ me vijānāsi sakhyaṃ premṇā ca bhāṣitam 
kṣipram ānaya me kāntaṃ prāṇāṃs tyakṣyāmi vā priyān ।। 
jīvitasya hi saṃdehaṃ kṣayaṃ caiva kulasya ca । kāmārtā hi na paśyanti dūṣaṇaṃ vai kulasya ca ।। prayatno yujyate kārye ṣviti śāstranidarśanam ।। tvaṃ ca śaktā viśālākṣi dvārakāyāḥ praveśane । saṃstutāsi mayā bhīru kuru me priyadarśanam । 
eṣā gacchāmy ahaṃ bhīru praviśya dvārakāṃ purīm 
sarvathā saṃstutā te ahaṃ vākyair amṛtakalpakaiḥ । 
kāritā ca samudyogaṃ priyaiḥ kāntaiś ca bhāṣitaiḥ । 
bhartāram ānayāmy adya tava vṛṣṇikulodvaham ।। 
aniruddhaṃ mahābāhuṃ praviśya dvārakāṃ purīm । 
sā vacas tathyam aśivaṃ dānavānāṃ bhayāvaham 
yādavānāṃ tathaivāhaṃ kulodbhūtasamudbhavam । 
uktvā cāntarhitā kṣipraṃ citralekhā manojavā ।। 
sakhībhiḥ sahitā hy ūṣā cintayantī sthitā tu sā । 
tṛtīye tu muhūrte sā naṣṭā bāṇapurāt tadā 
sakhīpriyaṃ cikīrṣantī pūjayantī tapodhanān । 
kṣaṇena samanuprāptā dvārakāṃ kṛṣṇapālitām ।।