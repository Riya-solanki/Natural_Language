--- source: brssgo1u-Cleaned.txt | block: 723 | label: hybrid | g:0.288 m:0.421 ---

evaṃ prāpte brūmaḥ - na śūdrasyādhikāraḥ, vedādhyayanābhāvāt ।
adhītavedo hi viditavedārtho vedārtheṣvadhikriyate ।
naca śūdrasya vedādhyayanamasti, upanayanapūrvakatvādvedādhyayanasya ।
upanayanasya ca varṇatrayaviṣayatvāt ।
yattvarthitvaṃ na tadasati sāmarthye adhikārakāraṇaṃ bhavati ।
sāmarthyamapi na lokikaṃ kevalamadhikārakāraṇaṃ bhavati ।
śāstrīyer'the śāstrīyasya sāmarthyasyāpekṣitatvāt ।
śāstrīyasya ca sāmarthyasyādhyayananirākaraṇena nirākṛtatvāt ।
yaccedaṃ aśūdro yajñe anavakḷptaḥ' iti tannyāyapūrvakatvādvidyāyāmapyanavakḷptatvaṃ dyotayati, nyāyasya sādhāraṇatvāt ।
yatpunaḥ saṃvargavidyāyāṃ śūdraśabdaśravaṇaṃ liṅgaṃ manyase, na talliṅgaṃ nyāyābhāvāt ।
nyāyokte hi liṅgadarśanaṃ dyotakaṃ bhavati ।
nacātra nyāyo asti ।
kāmaṃ cāyaṃ śūdraśabdaḥ saṃvargavidyāyāmevaikasyāṃ śūdramadhikuryāt, tadviṣayatvāt, na sarvāsu vidyāsu ।
arthavādasthāttu na kvacidapyayaṃ śūdramadhikartumutsahate ।
śakyate cāyaṃ śūdraśabdo adhikṛtavaṣayo yojayitum ।
kathamityucyate- akambara enametatsantaṃ sayugvānamiva raikvamāttha'' ityasmāddhaṃsavākyādātmano anādaraṃ śrutavato jānaśruteḥ pautrāyaṇasya śugutpede, tāmṛṣīraikvaḥ śūdraśabdenānena sūcayaṃbabhūvātmanaḥ parokṣajñatākhyāpanāyeti gamyate ।
jātiśūdrasyānadhikārāt ।