--- source: brssgo1u-Cleaned.txt | block: 923 | label: hybrid | g:0.304 m:0.494 ---

yathābhyudayahetutvāddharmo jijñāsya evaṃ niḥśreyasahetutvādbrahma jijñāsyamityuktam ।
brahma ca ajanmādyasya yataḥ' iti lakṣitam ।
tacca lakṣaṇaṃ ghaṭarucakādīnāṃ mṛtsuvarṇādivatprakṛtitve kulālasuvarṇakārādivannimittatve ca samānamityato bhavati vimarśaḥ, kimātmakaṃ punarbrahmaṇaḥ kāraṇatvaṃ syāditi ।
tatra nimittakāraṇameva tāvatkevalaṃ syāditi pratibhāti ।
kasmāt ।
īkṣāpūrvakakartṛtvaśravaṇāt ।
īkṣāpūrvakaṃ hi brahmaṇaḥ kartṛtvamavagamyate- asa īkṣāñcakre' asa prāṇamasṛjata' ityadiśrutibhyaḥ ।
īkṣāpūrvakaṃ ca kartṛtvaṃ nimittakāraṇeṣveva kulālādiṣu dṛṣṭam ।
anekakārakapūrvikā ca kriyāphalasiddhirloke dṛṣṭā ।
sa ca nyāya ādikartaryapi yuktaḥ saṃkramayitum ।
īśvaratvaprasiddheśca ।
īśvarāṇāṃ hi rājavaivasvatādīnāṃ nimittakāraṇatvameva kevalaṃ pratīyate tadvatparameśvarasyāpi nimittakāraṇatvameva yuktaṃ pratipattum ।
kāryaṃ cedaṃ jagatsāvayavamacetanamaśuddhaṃ ca dṛśyate, kāraṇenāpi tasya tādṛśenaiva bhavitavyaṃ, kāryakāraṇayoḥ sārūpyadarśanāt ।
brahma ca naivaṃlakṣaṇamavagamyate aniṣkalaṃ niṣkriyaṃ śāntaṃ niravadyaṃ nirañjanam' ityādiśrutibhyaḥ ।
pāriśeṣyādbrahmaṇo anyadupādānakāraṇamaśuddhyādiguṇakaṃ smṛtiprasiddhamabhyupagantavyam ।
brahmakāraṇatvaśruternimittatvamātre paryavasānāditi ।
evaṃ prāpte brūmaḥ prakṛtiścopādānakāraṇaṃ ca brahmābhyupagantavyaṃ nimittakāraṇaṃ ca ।
na kevalaṃ nimittakāraṇameva ।
kasmāt ।
pratijñādṛṣṭāntānuparodhāt ।
evaṃ pratijñādṛṣṭāntau śrautau noparudhyete ।
pratijñā tāvat- auta tamādeśamaprākṣyo yenāśrutaṃ śrutaṃ bhavatyamataṃ matamavijñātaṃ vijñātam' iti ।
tatra caikena vijñātena sarvamandavijñātamapi vijñātaṃ bhavatīti pratīyate ।
taccopādānakāraṇavijñāne sarvavijñānaṃ saṃbhavatyupādānakāraṇavyatirekātkāryasya ।
nimittakāraṇāvyatirekāstu kāryasya nāsti, loke takṣṇaḥ prāsādavyatirekadarśanāt ।
dṛṣṭānto api yathā asomyaikena mṛtpiṇḍena sarvaṃ mṛnmayaṃ vijñātaṃ syādvācārambhaṇaṃ vikāro nāmadheyaṃ mṛttiketyeva satyam' ityupādānakāraṇagocara evamāmnāyate ।
tathā aekena lohamaṇinā sarvaṃ lohamayaṃ vijñātaṃ syāt' aekena nakhanikṛntanena sarvaṃ kārṣṇāyasaṃ vijñātaṃ syāt' iti ca ।
tathānyatrāpi akasminnu bhagavo vijñāte sarvamidaṃ vijñātaṃ bhavati iti pratijñā ।
ayathā pṛthivyāmoṣadhayaḥ saṃbhavanti' iti dṛṣṭāntaḥ ।
tathā aātmani kalvare dṛṣṭe śrute mate vijñāta idaṃ sarvaṃ viditam' iti pratijñā ।
asa yathā dundubherhanyamānasya na bāhyāñśabdāñśaknuyādgrahaṇāya dundubhestu grahaṇena dundubhyāghātasya vā śabdo gṛhītaḥ' iti dṛṣṭāntaḥ ।
evaṃ yathāsaṃbhavaṃ prativedāntaṃ pratijñādṛṣṭāntau prakṛtitvasādhanau pratyetavyau ।
yata itīyaṃ pañcamī ayato vā imāni bhūtāni jāyante' ityatra ajanikartuḥ prakṛtiḥ' iti viśeṣasmaraṇātprakṛtilakṣaṇa evāpādāne draṣṭavyā ।
nimittatvaṃ tvadhiṣṭhātrantarābhāvādadhigantavyam ।
yathā hi loke mṛtsuvarṇādikamupādānakāraṇaṃ kulālasuvarṇakārādīnadhiṣṭhātṛnapekṣya pravartate naivaṃ brahmaṇa upādānakāraṇasya sato anyo adhiṣṭhātāpekṣyo asti, prāgutpatterekamevādvitīyamityavadhāraṇāt ।
adhiṣṭhātrantarābhāvo api pratijñādṛṣṭāntānuparodhādevodito veditavyaḥ ।
adhiṣṭhātari hyupādānādanyasminnabhyupagamyamāne punarapyekavijñānena sarvavijñānasyāsaṃbhavātpratijñādṛṣṭāntoparodha eva syāt ।
tasmādadhiṣṭhātrantarābhāvādātmanaḥ kartṛtvamupādānāntarābhāvācca prakṛtitvam ।।