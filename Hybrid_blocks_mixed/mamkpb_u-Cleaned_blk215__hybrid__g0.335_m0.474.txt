--- source: mamkpb_u-Cleaned.txt | block: 215 | label: hybrid | g:0.335 m:0.474 ---

vīrabhayānakayorekāśrayatvena virodha iti pratipakṣagatatvena bhayānako niveśayitavyaḥ ।
śāntaśṛṅgārayostu nairantaryeṇa virodha iti rasāntaramantare kāryam yathā nāgānande śāntasya jīmūtavāhanasya "aho gītam aho vāditram'; ityadbhutamantarniveśya malayavatīṃ pratiśṛhgāro nibaddhaḥ ।
na paraṃ prabandhe yāvadekasminnapi vākye rasāntaravyavadhinā virodho nivartate ।
yathā bhūreṇudigdhān navapārijātamālārajovāsitabāhumadhyāḥ ।
gāḍhaṃ śivābhiḥ parirabhyamāṇān surāṅganāśliṣṭabhujāntarālāḥ ।।
saśoṇitaiḥ kravyabhujāṃ sphuradbhiḥ pakṣaiḥ khagānāmupavījyamānān ।
saṃvījitāśvandanavārisekaiḥ sugandhibhiḥ kalpalatādukūlaiḥ ।।
vimānaparyaṅkatale niṣaṇṇāḥ kutūhalāviṣṭatayā tadānīm ।
nirdiśyamānān lalanhgulībhirvīrāḥ svadehān patitānapaśyan ।।
atra bībhatsaśṛṅgārayorantarvīraraso niveśitaḥ ।