--- source: kamasufu-Cleaned.txt | block: 67 | label: hybrid | g:0.352 m:0.249 ---

tasminn etāṃ niśi vijane mṛdubhir upacārair upakrameta
tri-rātram avacanaṃ hi stambham iva nāyakaṃ paśyantī kanyā nirvidyeta paribhavec ca tṛtīyām iva prakṛtim iti bābhravīyāḥ
upakrameta visrambhayec ca na tu brahmacaryam ativarteta iti vātsyāyānaḥ
upakramamāṇaś ca na prasahya kiṃ cid ācaret
kusuma-sadharmāṇo hi yoṣitaḥ sukumāropakramāḥ tās tv anadhigata-viśvāsaiḥ prasabham upakramyamāṇaḥ saṃprayoga-dveṣiṇyo bhavanti tasmāt sāmnaivopacaret
yuktyāpi tu yataḥ prasaram upalabhet tenaivānu praviśet
tat-priyeṇāliṅgenācaritena nātikālatvāt
pūrva-kāyeṇa copakramet viṣahyatvāt
dīpāloke vigāḍha-yauvanāyāḥ pūrva-saṃstutāyāḥ bālāyā apūrvāyāś cāndhakāre
aṅgī-kṛta-pariṣvaṅgāyāś ca vadanena tāmbūla-dānam tad-apratipadyamānāṃ ca sāntvanair vākyaiḥ śapathaiḥ pratiyācitaiḥ pāda-patanaiś ca grāhayet vrīḍā-yuktāpi yoṣid atyanta-kruddhāpi na pāda-patanam ativartate iti sārvatrikam
tad-dāna-prasaṅgeṇa mṛdu viśadam akāhalam asyāś cumbanam
tatra siddhām ālāpayet
tac-chravaṇārthaṃ yat kiṃ cid alpākṣaram abhidheyam ajānann iva pṛcchet
tatra niṣpratipattim anudvejayan sāntvanā-yuktaṃ bahuśa eva pṛcchet
yatrāpi avadantīṃ nirbadhnīyāt
sarvā eva hi kanyāḥ puruṣeṇa prayujyamānaṃ vacanaṃ viṣahante na tu laghu-miśrām api vācaṃ vadanti iti ghoṭakamukhaḥ
nirbadhyamānā tu śiraḥ-kampena prativacanāni yojayet kalahe tu na śiraḥ kampayet
icchasi māṃ necchasi vā kiṃ te aham rucito na rucito veti pṛṣṭā ciraṃ sthitvā nirbadhyamānā tad-ānukulyena śiraḥ kampayet prapañcyamānā tu vivadet
saṃstutā cet sakhīm anukūlām ubhayato api visrabdhāṃ tām antarā kṛtvā kathāṃ yojayet tasminn adho-mukhī vihaset tāṃ cātivādinīm adhikṣiped vivadec ca sā tu parihāsārtham idam anayoktam iti cānuktam api brūyāt tatra tām apanudya prativacanārtham abhyarthyamānā tūṣṇīm āsīta nirbadhyamānā tu nāham evaṃ bravīmīty avyaktākṣaram anavasitārthaṃ vacanaṃ brūyāt nāyakaṃ tu vihasantī kadā cit kaṭākṣaiḥ prekṣeta ity ālāpa-yojanam
evaṃ jāta-paricayā cānirvadantī tat-samīpe yācitaṃ tāmbūlaṃ vilepanaṃ srajaṃ nidadhyāt uttarīye vāsya nibadhnīyāt
yathāyuktām ācchuritakena stana-mukulayor upari spṛśet
vāryamāṇaś ca tvam api māṃ pariṣvajasva tato naivam ācariṣyāmīti sthityā pariṣvañjayet svaṃ ca hastam ā nābhideśāt prasārya nirvartayet krameṇa cainām utsaṅgam āropyādhikam adhikam upakramet apratipadyamānāṃ ca bhīṣayet
ahaṃ khalu tava dantapadāny adhare kariṣyāmi stana-pṛṣṭhe ca nakha-padam ātmanaś ca svayaṃ kṛtvā tvayā kṛtam iti te sakhī-janasya purataḥ kathayiṣyāmi sā tvaṃ kim atra vakṣyasīti bāla-vibhīṣikair bāla-pratyāyanaiś ca śanair enāṃ pratārayet
dvitīyasyāṃ tṛtīyasyāṃ ca rātrau kiṃ cid adhikaṃ visrambhitāṃ hastena yojayet
sarvāṅgikaṃ cumbanam upakrameta
ūrvoś copari vinyasta-hastaḥ saṃvāhana-kriyāyāṃ siddhāyāṃ krameṇoru-mūlam api saṃvāhayet nivārite saṃvāhane ko doṣa ity ākulayed enām tac ca sthirīkuryāt tatra siddhāyā guhya-deśābhimarśanam
raśana-viyojanaṃ nīvī-visraṃsanaṃ vasana-parivartanam ūru-mūla-saṃvāhanaṃ ca ete cāsyānyāpadeśāḥ yukta-yantrāṃ rañjayet na tv akāle vrata-khaṇḍanam
anuśiṣyāc ca ātmānurāgaṃ darśayet manorathāṃś ca pūrva-kālikān anuvarṇayet āyatyāṃ ca tad-ānukūlyena pravṛttiṃ pratijānīyāt sapatnībhyaś ca sādhvasam avacchindyāt kālena ca krameṇa vimukta-kanyā-bhāvām anudvejayann upakrameta iti kanyā-visrambhanam
bhavanti cātra ślokāḥ
evaṃ cittānurāgo bālām upāyena prasādhayet tathāsya sānuraktā ca suvisrabdhā prajāyate
natyantam ānulomyena na cātiprātilomyataḥ siddhiṃ gacchati kanyāsu tasmān madhyena sādhayet
ātmanaḥ prīti-jananaṃ yoṣitāṃ māna-vardhanam kanyā-visrambhaṇaṃ vetti yaḥ sa tāsāṃ priyo bhavet
atilajjānvītety evaṃ yas tu kanyām upekṣate so anabhiprāya-vedīti paśuvat paribhūyate sahasā vāpy upakrāntā kanyā-cittam avindatā bhayaṃ vitrāsam udvegaṃ sadyo dveṣaṃ ca gacchati
sā prīti-yogam aprāptā tenodvegena dūṣitā puruṣa-dveṣiṇī vā syād vidviṣṭā vā tato anya-gā