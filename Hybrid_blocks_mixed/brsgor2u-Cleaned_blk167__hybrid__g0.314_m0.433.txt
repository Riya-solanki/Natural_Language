--- source: brsgor2u-Cleaned.txt | block: 167 | label: hybrid | g:0.314 m:0.433 ---

naikasminnasaṃbhavāt ।
muktakacchamate niraste muktāmbarāṇāṃ mataṃ buddhisthaṃ bhavati tannirasyata iti prasaṅgasaṅgatimāha- nirasta iti ।
ekarūpaṃ brahmeti vaidikasiddhāntasyānaikāntavādena virodho asti na veti tadvādasya mānabhrāntimūlatvābhyāṃ saṃdehe mānamūlatvādvirodha iti pūrvapakṣaphalamabhisaṃdhāyatanmatamupanyasyati- sapta ceti ।
jīvājīvau bhoktṛbhogyau, viṣayābhimukhyenendriyāṇāṃ pravṛttirāśravaḥ, tāṃ saṃvṛṇoti iti saṃvaro yamaniyamādiḥ, nirjarayati nāśayati kalmaṣamiti nirjarastaptaśilārohaṇādiḥ, bandhaḥ karma, mokṣaḥ karmapāśanāśe satyalokākāśapraviṣṭasya satatordhvagamanam ।
nanvāstravādīnāṃ bhogyāntarbhāvātkathaṃ saptatvamityata āha- saṃkṣepatastviti ।
saṃkṣepavistarābhyāmuktārtheṣu madhyamarītyā vistarāntaramāha- tayoriti ।
astikāyaśabdaḥ sāṃketikaḥ padārthavācī ।
jīvaścāsāvastikāyaścetyevaṃ vigrahaḥ ।
pūryante glantīti pudgalāḥ paramāṇusaṃghāḥ kāyāḥ, samyakpravṛttyanumeyo dharmaḥ, ūrdhvagamanaśīlasya jīvasya dehe sthitiheturadharmaḥ, āvaraṇābhāva ākāśa ityarthaḥ ।
pañcapadārthānāmavāntarabhedamāha- sarveṣāmiti ।
ayamarthaḥ-jīvāstikāyastrividhaḥ-kaścijjīvo nityasiddhor'hanmukhyaḥ, kecitsāṃpratikamuktāḥ, kecidbaddhā iti ।
pudgalāstikāyaḥ ṣoḍhā-pṛthivyādīni catvāri bhūtāni, sthāvaraṃ jaṅgamaṃ ceti ।
pravṛttisthitiliṅgau dharmādharmāvuktau ।
ākāśāstikāyo dvividhaḥ-lokākāśaḥ sāṃsārikaḥ, alokākāśo muktāśraya iti ।
bandhākhyaṃ karmāṣṭavidham-catvāri ghātikarmāṇi catvāryaghātīni ।
tatra jñānāvaraṇīyaṃ darśanāvaraṇīyaṃ mohanīyamantarāyaṃ ceti ghātikarmāṇi ।
tattvajñānānna muktiriti jñānamādyaṃ karma, ārhatatantraśravaṇānna muktiriti jñānam dvitīyaṃ, bahuṣu tīrthakarapradarśiteṣu mokṣamārgeṣu viśeṣānavadhāraṇaṃ mohanīyaṃ, mokṣamārgapravṛttivighnakaraṇamantarāyam, imāni catvāri śreyohantṛtvāghātikarmāṇi ।
athāghātīni catvāri karmāṇi vedanīyaṃ nāmikaṃ gotrikamāyuṣkamiti ।
mama veditavyaṃ tattvamastītyabhimāno vedanīyam, etannāmāhamasmītyabhimāno nāmikam, ahamatra bhavato deśikasyārhataḥ śiṣyavaṃśe praviṣṭo asmītyabhimāno gotrikam, śarīrasthityarthaṃ karma āyuṣkam ।
athavā śukraśoṇitamiśritamāyuṣkaṃ, tasya tattvajñānānukūladehapariṇāmaśaktirgotrikaṃ, śaktasya tasya dravībhāvātmakakalalāvasthāyā budbudāvasthāyāścārambhakaḥ kriyāviśeṣo nāmikaṃ, sakriyasya bījasya jāṭharāgnivāyubhyāmīṣadghanībhāvo vedanīyaṃ, tattvavedanānukūlatvāt ।
tānyetāni tattvāvedakaśuklapudgalārthatvāghātīni ।
tadetatkarmāṣṭakaṃ janmārthatvādbandha āsravādidvāreti ।
iyaṃ prakriyā mānyaśūnyeti dyotayati- svasamayaparikalpitāniti ।
svīyatantrasaṃketamātrakalpitānityarthaḥ padārthānāmuktānāmanaikāntatvaṃ vadantītyāha- sarvatreti ।
astitvanāstitvādiviruddhadharmadvayamādāya vastumātre nyāyaṃ yojayanti ।
saptānāmastitvādīnāṃ bhaṅgānāṃ samāhāraḥ saptabhaṅgī, tasyā nayo nyāyaḥ ।
ghaṭāderhi sarvātmanā sadaikarūpatve prāpyātmanāpyastyeva sa iti tatprāptaye yatno na syāt ।
ato ghaṭatvādirūpeṇa kathañcidasti, prāpyatvādirūpeṇa kathañcinnāstītyevamanekarūpatvaṃ vastumātrasyāstheyamiti bhāvaḥ ।
ke te saptabhaṅgāḥ, tānāha- syādastīti ।
syādityavyayaṃ tiṅantapratirūpakaṃ kathañcidarthakam ।
syādasti ।
kathañcidastītyarthaḥ ।
evamagne api ।
tatra vastuno astitvavāñchāyāṃ syādastītyādyo bhaṅgaḥ pravartate ।
nāstitvavāñchāyāṃ syānnāstīti dvitīyo bhaṅgaḥ ।
krameṇobhayavāñchāyāṃ syādasti ca nāsti ceti tṛtīyo bhaṅgaḥ ।
yugapadubhayavāñchāyāmasti nāstīti śabdadvayasya sakṛdvakttumaśakyatvāt syādavaktavya iti caturtho bhaṅgaḥ ।
ādyacaturthabhaṅgayorvāñchāyāṃ syādasti cāvaktavyaśceti pañcamo bhaṅgaḥ ।
dvitīyacaturthecchāyāṃ syānnāsti cāvaktavyaśceti ṣaṣṭho bhaṅgaḥ ।
tṛtīyacaturthecchāyāṃ syādasti cāvaktavyaśceti saptamo bhaṅga iti vibhāgaḥ ।
evamekatvamanekatvaṃ ceti dvayamādāya syādekaḥ syādeko anekaśca syādavaktavyaḥ syādeko vaktavyaḥ syādaneko avaktavyaḥ syādeko anekaścāvaktavyaśceti, tathā syānnityaḥ syādanitya ityādyūhyam ।
evamanekarūpatve vastuni prāptityāgādivyavahāraḥ saṃbhavati, ekarūpatve sarvaṃ sarvatra sarvadāstyeveti vyavahāravilopāpattiḥ syāt, tasmādanaikāntaṃ sarvamityekarūpabrahmavādabādha iti prāpte siddhāntayati- atreti ।
yadasti tat sarvatra sarvadāstyeva yathā brahmātmā ।
na caivaṃ tatprāptaye yatno na syāditi vācyam, aprāptibhrāntyā yatnasaṃbhavāt ।
yannāsti tannāstyeva, yathā śaśaviṣāṇādi ।
prapañcastūbhayavilakṣaṇa evetyekāntavāda eva yukto nānaikāntavādaḥ ।
tathāhi-kiṃ yenākāreṇa vastunaḥ sattvaṃ tenaivākāreṇāsattvamutākārāntareṇa ।
dvitīye vastuna ākārāntaramevāsaditi vastunaḥ sadaikarūpatvameva ।
nahi dūrasthagrāmasya prāpterasattve grāmo apyasan bhavati, prāpyāsattve prāptiyatnānupapatteḥ ।
ato yathāvyavahāraṃ prapañcasyaikarūpatvamāstheyam ।
nādya ityāha- nāyamiti ।
nanu vimatamanaikātmakaṃ, vastutvāt, nārasiṃhavaditi cet ।
na ।
ghaṭa idānīmastyevetyanubhavabādhāt ।
kiñca jīvādipadārthānāṃ saptatvaṃ jīvatvādirūpaṃ cāstyeva nāstyeveti ca niyatamutāniyatam ।
ādye vyabhicāra ityāha- ya iti ।
dvitīye padārthaniścayo na syādityāha- itaratheti ।
anaikāntaṃ sarvamityeva niścaya iti śaṅkate- nanviti ।
tasya niścayarūpatvaṃ niyatamaniyataṃ vā ।
ādye vastutvasya tasminnevaikarūpe niścaye vyabhicāraḥ ।
dvitīye tasya saṃśayatvaṃ syādityāha- neti brūma iti ।
pramāyāmuktanyāyaṃ pramātrādāvatidiśati- evamiti ।
nirdhāraṇaṃ phalaṃ yasya pramāṇādestasyetyarthaḥ ।
ityevaṃ sarvatrānirdhāraṇe satyupadeśo niṣkampapravṛttiśca na syādityāha- evaṃsatīti ।
anaikāntavāde astikāyapañcatvamapi na syādityāha- tathā pañcānāmiti ।
yaduktamavaktavyatvaṃ tat kiṃ kenāpi śabdenāvācyatvamuta sakṛdanekaśabdāvācyatvam ।
nādyaḥ, vyāghātādityāha- na caiṣāmiti ।
ucyante ca ।
avaktavyādipadairiti śeṣaḥ ।
na dvitīyaḥ, sakṛdekavaktṛmukhajānekaśabdānāmaprasiddherniṣedhāyogāt, śeṣasyāpi mukhabhedāt ।
na cārthasya yugapadviruddhadharmavāñchāyāṃ vakturmūkatvamātramavaktavyapadena vivakṣitamiti vācyaṃ, tādṛśavāñchāyā evānutpattiriti ।
kiñca viruddhānekapralāpitvādarhannanāpta ityāha- ucyamānāścetyādinā ।
iti ca pralapannityanvayaḥ ।
arhanniti śeṣaḥ ।
anāptapakṣasyaivāntargataḥ syānnāptapakṣasyetyarthaḥ ।