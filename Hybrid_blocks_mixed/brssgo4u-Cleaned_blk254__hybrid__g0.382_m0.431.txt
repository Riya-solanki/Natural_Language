--- source: brssgo4u-Cleaned.txt | block: 254 | label: hybrid | g:0.382 m:0.431 ---

uktaṃ mārgasyaikyamupajīvya parvakramamāha-vāyumabdāt ।
arcirādiṣvasmādayamanantara iti krameṇa viśeṣaṇaviśeṣyabhāva ucyata ityadhikaraṇasya tātparyamuktvā viṣayamāha-sa etamiti ।
atrāgnyanantaraṃ paṭhito vāyurviṣayaḥ ।
sa kiṃ arcirātmakāgneranantaramuta saṃvatsarātpara iti pāṭhādvakṣyamāṇaviśeṣaśruteśca saṃśaye siddhāntamevopakramate-ucyata iti ।
puruṣaḥ upāsako asmāllokāddehātpraiti nirgacchati tasmai prāptāya puruṣāya sa vāyustatra svātmani vijihīte chidraṃ karoti, tena vāyudattena rathacakrachidratulyena dvāreṇordhvamādityaṃ gacchatīti śrutyarthaḥ ।
idānīṃ pūrvapakṣamāha-kasmātpunariti ।
pāṭhabalādarciṣo anantaro vāyurityarthaḥ ।
kauṣītakināṃ pāṭhamātraṃ, na kramaviśeṣavācī kaścicchabdo asti ।
kāṇvānāṃ tu tenetyūrdhvamiti ca śabdābhyāṃ kramaniścayātpāṭhabādha iti siddhāntārthaḥ ।
astvarcirādimārge chāndogyasthe saṃvatsarapāṭhādvāyorabdātparatvaṃ, vājiśrutisthe tu saṃvatsarasyāśruteḥ kathamabdātparo vāyurityata āha-vājeti ।
tarhi devalokādvāyumiti sūtraṃ syādityata āha-vāyumabdāditi tviti ।
saṃvatsarasya māsāvayavitvānmāsānantaryaṃ saṃvatsarātparo devalokastataḥ paro vāyurvāyoḥ para āditya iti śrutidvaye kramo niṣpannaḥ ।
teneti tṛtīyāśrutyā vāyorādityapūrvatvāvagamāditi, sūtre tu vāyupadaṃ devalokapūrvakavāyuparamiti sthitam ।।