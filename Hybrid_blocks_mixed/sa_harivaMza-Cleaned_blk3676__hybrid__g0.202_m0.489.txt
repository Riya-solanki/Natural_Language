--- source: sa_harivaMza-Cleaned.txt | block: 3676 | label: hybrid | g:0.202 m:0.489 ---

eṣa te subhru saṃdeśaḥ kathitaḥ sāgaraṃgame 
śāntiṃ vraja mahābhāge gamyatāṃ ca yathāsukham 
lokā hi yāvat sthāsyanti tāvat sthāsyati me yaśaḥ ।। 
ity uktā sā tathā cakre yamunā rāmaśāsanam । anujñātā tu rāmeṇa yathāmārgaṃ jagāma sā । 
yamunākarṣaṇaṃ dṛṣṭvā savre te vrajavāsinaḥ 
sādhu sādhv iti rāmāya praṇāmaṃ cakrire tadā ।। 
namo astu te jagannātha balabhadra halāyudha । prasīda devadeveśa rāma rāmeti gopakāḥ । 
tāṃ visṛjya mahāvegāṃ tāṃś ca sarvān vrajaukasaḥ 
tataḥ saṃcintya manasā buddhyā niścitya caiva ha 
punaḥ pratijagāmāśu mathurāṃ rohiṇīsutaḥ ।।