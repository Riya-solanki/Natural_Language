--- source: sastrdiu-Cleaned.txt | block: 205 | label: hybrid | g:0.381 m:0.454 ---

abhidhīyate nīlādivitterātmāṃśagrāhitvaṃ kena gṛhyate ।
nātmanā nānyasaṃvittyā sāpi hyātmāvasāyinī ।।
ajñānasthiracitratvabāhyatvāderanātmanaḥ ।।
asato vā sato vāpi kathaṃ vijñānavedyatā ।।
vijñānavādī hi sarvameva vijñānamātmanameva gṛhṇāti nānyat, atmanaiva ca gṛhyate nānyena, tasyāpyanyasya svātmaparyavasāyitvāditi vadati ।
yathoktam- nānyo anubhāvyo buddhyāsti tasyā nānubhavo aparaḥ ।।
grāhyagrāhakavaidhuryātsvayaṃ saiva prakāśate iti tamevaṃvādinaṃ pratyucyate- nīlajñānasyātmāvasāyitvaṃ nīlasya ca vijñānakāraṇatvaṃ kena jñānena gṛhyate ।
na tāvadātmanaiva - nahi nīlamidamityatra svātmaparyavasāyitvaṃ nīlākārasya ca jñānātmakatvaṃ prakāśate nīmamātraprakāśanāt ।
saṃvedyatvagrāhyalakṣaṇayogasahopalambhaniyamādiliṅganimittakena tvanumānenaiva tadavagantavyaṃ- tadapi tvanumānamātmāṃśagrāhi cet, na jñānāntarasya svātmaparyavasāyitāṃ grahītumalam ।।