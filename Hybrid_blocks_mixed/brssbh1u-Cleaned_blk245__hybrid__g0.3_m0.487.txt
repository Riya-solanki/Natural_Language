--- source: brssbh1u-Cleaned.txt | block: 245 | label: hybrid | g:0.3 m:0.487 ---

ata eva asarvakarmā' ityādi ।
evamihopāsyatayā vivakṣitā guṇā brahmaṇyupapadyante ।
yattūktaṃ amanomayaḥ prāṇaśarīraḥ' iti jīvaliṅgaṃ na tadbrahmaṇyupapadyata iti, tadapi brahmaṇyupapadyata iti brūmaḥ ।
sarvātmatvāddhi brahmaṇo jīvasaṃbandhīni manomayatvādīni brahmasaṃbandhīni bhavanti ।
tathāca brahmaviṣaye śrutismṛtī bhavataḥ- atvaṃ strī tvaṃ kumāra uta vā kumārī ।
tvaṃ jīrṇo daṇḍena vañcasi tvaṃ jāto bhavasi viśvatomukhaḥ' iti, sarvataḥpāṇipādaṃ tatsarvatokṣiśiromukham ।
sarvataḥśrutimalloke sarvamāvṛtya tiṣṭhati iti ca ।
aaprāṇo hyamanāḥ śubhraḥ' iti śrutiḥ śuddhabrahmaviṣayā, iyaṃ tu amanomayaḥ prāṇaśarīraḥ' iti saguṇabrahmaviṣayeti viśeṣaḥ ।
ato vivakṣitaguṇopapatteḥ parameva brahmehopāsyatvenopadiṣṭamiti gamyate ।।