--- source: brssbh1u-Cleaned.txt | block: 237 | label: hybrid | g:0.259 m:0.482 ---

naiṣa doṣaḥ ।
nedaṃ vākyaṃ brahmopāsanāvidhiparaṃ kiṃ tarhi śamavidhiparam ।
yatkāraṇaṃ asarvaṃ khalvidaṃ brahma tajjalāniti śānta upāsīta' ityāha ।
etaduktaṃ bhavati- yasmātsarvamidaṃ vikārajātaṃ brahmaiva, tajjatvāttallatvāttadanatvācca ।
naca sarvasyaikātmatve rāgādayaḥ saṃbhavanti, tasmācchānta upāsīteti ।
naca śamavidhiparatve satyanena vākyena brahmopāsanaṃ niyantuṃ śakyate ।
upāsanaṃ tu asa kratuṃ kurvīta' ityanena vidhīyate ।
kratuḥ saṃkalpo dhyānamityarthaḥ ।
tasya ca viṣayatvaṃna śrūyate- amanomayaḥ prāṇaśarīraḥ' iti jīvaliṅgam ।
ato brūmo jīvaviṣayametadupāsanamiti ।
asarvakarmā sarvakāmaḥ' ityādyapi śrūyamāṇaṃ paryāyeṇa jīvaviṣayamupapadyate ।
aeṣa ma ātmāntarhṛdaye aṇīyānvrīhervā yavādvā' iti ca hṛdayāyatanatvamaṇīyastvaṃ cārāgramātrasya jīvasyāvakalpate nāparicchinnasya brahmaṇaḥ ।