--- source: brssgo3u-Cleaned.txt | block: 407 | label: hybrid | g:0.285 m:0.349 ---

atrocyate - yadyapi kauṣītakibrāhmaṇagatenaivaṃśabdena vājasaneyibrāhmaṇagataṃ guṇajātamasaṃśabditamasaṃnihitatvāttathāpi tasminneva vijñāne vājasaneyibrāhmaṇagatenaivaṃśabdena tatsaṃśabditamiti na paraśākhāgatamapyabhinnavijñānāvaruddhaṃ guṇajātaṃ svaśākhāgatādviśiṣyate ।
nacaivaṃ sati śrutahāniraśrutakalpanā vā bhavati ।
ekasyāmapi hi śākhāyāṃ śrutā guṇāḥ śrutā eva sarvatra bhavanti guṇavato bhedābhāvāt ।
nahi devadattaḥ śauryādiguṇatvena svadeśe prasiddho deśāntaraṃ gatastaddeśyairavibhāvitaśauryādiguṇo apyatadguṇo bhavati ।
yathāca tatra paricayaviśeṣāddeśāntare api devadattaguṇā vibhāvyante ।
evamabhiyogaviśeṣācchākhāntare apyupāsyā guṇāḥ śākhāntare apyasyeran ।
tasmādekapradhānasaṃbaddhā dharmā ekatrāpyucyamānāḥ sarvatraivopasaṃhartavyā iti ।।