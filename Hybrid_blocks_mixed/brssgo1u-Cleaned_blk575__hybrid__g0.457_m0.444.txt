--- source: brssgo1u-Cleaned.txt | block: 575 | label: hybrid | g:0.457 m:0.444 ---

atrocyate- parapuruṣaśabdau tāvadubhayatra sādhāraṇau ।
nacātra jīvanaghanaśabdena prakṛto abhidhyātavyaḥ paraḥ puruṣaḥ parāmṛśyate, yena tasmātparātparo ayamīkṣitavyaḥ puruṣo anyaḥ syāt ।
kastarhi jīvaghana iti ।
ucyate- ghano mūrtiḥ ।
jīvalakṣaṇo ghano jīvaghanaḥ ।
saindhavakhilyavadyaḥ paramātmano jīvarūpaḥ khilyabhāva upādhikṛtaḥ paraśca viṣayendriyebhyaḥ so atra jīvaghana iti ।
apara āha- asa sāmabhirunnīyate brahmalokam' ityatītānantaravākyanirdiṣṭo yo brahmalokaḥ paraśca lokāntarebhyaḥ so atrajīvaghana ityucyate ।
jīvānāṃ hi sarveṣāṃ karaṇaparivṛtānāṃ sarvakaraṇātmani hiraṇyagarbhe brahmalokanivāsini saṃghātopapatterbhavati brahmaloko jīvaghanaḥ ।
tasmātparo yaḥ paramātmekṣaṇakarmabhūtaḥ sa evābhidhyāne api karmabhūta iti gamyate ।
paraṃ puruṣamiti ca viśeṣaṇaṃ paramātmaparigraha evāvakalpate ।
paro hi puruṣaḥ paramātmaiva bhavati yasmātparaṃ kiñcidanyannāsti, apuruṣānna paraṃ kiñcitsā kāṣṭhā sā parā gatiḥ' iti ca śrutyantarāt ।
aparaṃ cāparaṃ ca brahma yadoṅkāraḥ' iti ca vibhajyānantaramoṅkāreṇa paraṃ puruṣamabhidhyātavyaṃ bruvanparameva brahmaparaṃ puruṣaṃ gamayati ।
ayathā pādodarastvacā vinirmucyata evaṃ ha vai sa pāpmanā vinirmucyate' iti pāpmavinirmokaphalavacanaṃ paramātmānamihābhidhyātavyaṃ sūcayati ।
atha yaduktaṃ paramātmābhidhyāyino na deśaparicchinnaphalaṃ yujyata iti ।
atrocyate- trimātreṇoṅkāreṇālambanena paramātmānamabhidhyāyataḥ phalaṃ brahmalokaprāptiḥ krameṇa ca samyagdarśanotpattiriti kramamuktyabhiprāyametadbhaviṣyatītyadoṣaḥ ।।