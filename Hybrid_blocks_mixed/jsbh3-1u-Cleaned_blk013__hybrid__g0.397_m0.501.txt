--- source: jsbh3-1u-Cleaned.txt | block: 13 | label: hybrid | g:0.397 m:0.501 ---

atroktasya lakṣaṇasya lakṣyapradarśanadvārā kaḥ śeṣa ityayamaṃśo nirūpyata ityabhipretyāha yadyapīti ।।
nanu liṅaḥ phalopahitapravṛttyanukūlavyāpārarūpapravartanābhidhāyitvāt tayā ca phalopahitapravṛtteriṣṭasādhanatājñānaṃ vinā ajananāt tadākṣepāvaśyaṃbhāve iṣṭoddeśena sādhanatayā vidhānasaṃbhavāt kathaṃ na yāgāderlakṣyatvamityata āha vidheriti ।।
yogyatayā pravṛttyanukūlavyāpāratvameva liṅarthaḥ, natu phalopahitapravṛttyanukūlatvam, yena pravṛttiviṣayasya yāgāderiṣṭoddeśyakakṛtikārakatvamākṣipet; kāmye karmaṇi kāmanāyāṃ satyāmapi vidhiśataśravaṇe api kadācitpravṛttyajananāt ।
ataśca pravṛttijanane yogyamātrasya vidheḥ svaviṣaye iṣṭoddeśyakakṛtikārakatvānākṣepakatvānna yāgādeḥ pārārthyasiddhirityarthaḥ ।।
nanu svargakāmapadena svargasya uddeśyatvāvagame satyarthādyāgasya bhāvyāṃśopanipātāsaṃbhavāt karaṇatvenaiva vidhānānnānupapattirityata āha svargakāmeti ।।
evañca yāgasyaiva bhāvyatvāt svargakāmasya kartṛtvenānvayāt phalābhāvānna yāgasya phalāṅgatvam navā phalasya puruṣāṅgatvam, puruṣasya tu kartṛtvenānvayāt yāgāṅgatvamityabhipretyopasaṃharati ata iti ।।
tadarthe apīti ।।
makṣikānivṛttyartheṣu dhūmeṣu makṣikārtho dhūma iti pratīteḥ parārthatve vidyamāne api makṣikāśeṣatvavyavahārābhāvāt apakārakavyāvṛttamupakārakatvameva śeṣatvam ।
tacca yatra pratyakṣādināvagamyate tatraiva saṃbhavatīti na yāgāderlakṣyatvamityarthaḥ ।
liṅgeneti ।।
sāmarthyenāvadhātavat upakārakatvāsaṃbhave apītyarthaḥ ।
śrutīti ।।
vrīhīniti dvitīyā śrutiḥ tadantapadasya prokṣatīti samabhivyāhāro vākyaṃ tābhyāmityarthaḥ ।
teṣāmeveti ।।
evakāreṇa yāgasya prayājādervā pratyakṣadvitīyāvākyebhyaḥ upakārakatvādarśanāt alakṣyatvaṃ sūcitam ।।
ataśca vākyāditi ।।
karaṇatvabodhakatṛtīyādyabhāvena vākyādityuktam prayājāderaṅgatvasidhyai prakaraṇasyāpyupalakṣaṇam ।
iṣṭaviśeṣeti ।।
ataścāpekṣiteṣṭaviśeṣasamarpakameva svargakāmapadaṃ lakṣaṇayā svargākhyabhāvyaparam, na kartṛparam; āpātataḥ pratīyamānakartṛparatatpadena samarpaṇantu yajaterakarmakatvānurodhādityarthaḥ ।
pramāṇasattve tviti ।।
yathā jāteṣṭau pūta eva tejasvītyupasaṃhāraikavākyatārūpapramāṇasattve putra ityarthaḥ ।
bhākta iti ।।
bhoktuḥ pravṛttapuruṣāpekṣayā paratvābhāvāduddeśyatayā vidhyanvayāśravaṇācca taduddeśapravṛttakṛtikarmatvarūpamukhyāṅgatvāsaṃbhavāt bhākta ityarthaḥ ।।
kartṛtvādineti ।।
ādipadena audumbarīsammānādiṣu sādhanatvena karaṇatāsaṃgrahaḥ ।
pūrvapakṣe api bādariṇā dravyāṇāṃ śeṣatvasyāṅgīkārāt puruṣasya dravyātvenāṅgatve nobhayorvivāda iti puruṣaśca karmārthatvāditi punaḥ sūtrapraṇayanavaiyarthyamavivādamevetyanena sūcitam ।।
prayojanaṃ pūrvapakṣe prayājādīnāmaṅgatve prakaraṇādipramāṇābhāvāt arthavādikasya svargasya vā phalatvakalpanayā prādhānyānnātideśaḥ ।
siddhāntetu sa iti spaṣṭatvānnoktam ।।
iti tṛtīyaṃ yāgaphalapuruṣāṇāṃ svargapuruṣādyaṅgatādhikaraṇam ।।