--- source: sarvmtsu-Cleaned.txt | block: 10 | label: hybrid | g:0.382 m:0.355 ---

sugatamatanirūpaṇam ।
ātmano aṇuparimāṇatvena yugapadakhilāvayavagatavedanānusandhānāsaṃbhavād, dehaparimāṇatve bāhyavastujñānāsambhavād ghaṭavadanityatvaprasaṅgācca, sarvasyānaikāntikatve anaikāntikatvasyāpi tathātvāpatteḥ, apatanāntāḥ samucchrayāḥ'; iti nyāyena satatordhvagatirūpasya mokṣasya patanāntatvena nityapuruṣārthatvāsiddheśca nāyaṃ pakṣaḥ prakṣīṇadoṣa iti sugatamatamārabhyatetadidaṃ śiṣyabhedena caturdhā bhidyate ।
śiṣyāśca mādhyamikayogācārasautrāntikavaibhāṣikāḥ krameṇa viśuddhitāratamyabhājaḥ ।
tatrottamādhikāriṇo mādhyamikasya - śūnyasvabhāvaḥ pramātā, suptotthitasya śūnyo ahametāvantaṃ kālamāsamiti smṛtidarśanāt ।
punarahamasmītyātmani sattvapratibhānaṃ tat saṃvṛttitattvaviṣayam ।
evaṃ ghaṭo astītyādipratyayo api ।
tataḥ prameyamapi śūnyameva, sato nāśāsambhavāt ।
evaṃ pramāṇamapi vastutaḥ śūnyameva, sattve janmavināśānupapatteḥ ।
sattvapratītiḥ saṃvṛttimātram ।
[]
saṃvṛttirnāmāsataḥ sattvena bhānahetuḥ sadasadādiprakārānirvācyasvalakṣaṇaḥ padārthaḥ ।
ataḥ pramātrāditrikaṃ vastuto asadeva sadātmanā bhātīti tadupadeṣṭāraṃ sugatamuniṃ pañcabuddhapariṣevitaṃ manovākkāyaiḥ sevamānasya sarvaṃ śūnyamiti cirakālaṃ nirantaramupāsīnasya sādhormanasi śūnye vilīne sati sarvaśūnyatāvāptilakṣaṇo mokṣaḥ setsyatīti siddhāntaḥ ।
tato arvācīnasya yogācārasya tupramāturasattve prameyasya śūnyasya siddhireva nāstīti pramātā kaścidabhyupeyaḥ ।
sa ca svaprakāśaḥ ।
anyathā sādhakāntarāpekṣāprasaṅgāt ।
svaprakāśatvaṃ ca jñānādanyasya na bhāvyata ityato ahamasmīti pratyakṣataḥ deho nātmā dṛśyatvād ghaṭavadityanumānataśca pratipannaṃ kṣaṇe kṣaṇo pralīyamānamutpadyamānaṃ cālayavijñānaṃ pramātā ।
pravāhasya sthiratvādeva tasmin sthiratvābhimānaḥ ।
yo ahaṃ prātargajamadrākṣaṃ sa evādhunā timiranikaraṃ dṛṣṭavā taṃ smarāmīti seyaṃ jvāletivadabhrāntireva ।
rūpavijñānavedanāsaṃjñāsaṃskārākhyā pañcaskandhī kṣaṇe kṣaṇe prāṇikarmānusāreṇa vilīyamānotpadyamānā ca svabhāvena suranaranārakarūpeṇa pariṇatimuparatiṃ ca yāntī prameyam ।
tatrendriyatadviṣayātmā rūpaskandhaḥ ।
tajjñānaṃ vijñānaskandhaḥ ।
tatphalaṃ sukhaṃ duḥkhaṃ mohaśca vedanāskandhaḥ ।
saṃjñāguṇakriyājātiviśiṣṭapratyayāḥ saṃjñāskandhaḥ ।
iha gauraśvaḥ puruṣa ityādikā saṃjñā ।
gotvāśvatvapuruṣatvādikā jātiḥ ।
[]
śuklo raktaḥ kṛṣṇa ityādiko guṇaḥ ।
tiṣṭhati gacchatyupaviśatītyādikā kriyā ।
śṛṅgī catuṣpādlāṅgūlītyādiko viśiṣṭapratyayaḥ ।
vegaveṣṭanasthitasthāpakatādilakṣaṇaḥ saṃskāraskandhaḥ vegaḥ śaśādeḥ ।
veṣṭanaṃ bhūrjādeḥ ।
sthitasthāpakaḥ śākhādeḥ ।
taduktalakṣaṇaṃ prameyam ।
taccetprakāśātiriktaṃ, naiva tarhi prakāśeteti sarvaṃ jñānākārameva ।
jñānasya sthiratve nīlapītādayaḥ sarvadā sarvasya bhāseran, na karhicitkasyacidityasthirameva ।
ato grāhyagrāhakagrahaṇātmakaṃ sarvamidaṃ jagadahamityālayavijñānasantāne nityanimagnam ।
tasmāccaityavandanabuddhagāmābhyāsādisaddharmaniratasya sarvamidaṃ vijñānameveti ciramupāsīnasya puṃso viśuddhavijñānasantānodayamayī muktirihaiva sidhyatīti siddhāntaḥ ।
tasmādarvācīnasya sautrāntikanāmno antevāsino viśvasyāntasthatve bahirasattvenārthakriyākāritvāsambhavāda, bhrāntibādhavailomyaprasaṅgād, jñānasya jñeyākāratve jaḍatvāpatteśca tayoḥ pṛthaktvamupeyamiti bāhyamābhyantaraṃ cāstyeva viśvam ।
tacca sthiraṃ ced na bījasyocchūnatvajātāṅkuratvadrumatvapallavitatvapuṣpitatvaphalitatvādyavasthāntarāpattiḥ paridṛśyamānā saṅgacchata iti kṣaṇikasvalakṣaṇamāstheyam ।
evaṃ jñātuḥ sthiratve jñānasyāpi sthiratvena sarvadā nīlaṃ pratīyād, na kadācidapi pītaṃ, viparyayeṇa vā ।
ato jñātāpyasthira eva ।
iyān viśeṣaḥ -āntaraṃ jñānaṃ svalakṣaṇaṃ pratyakṣaṃ, bāhyaṃ nīlādyanumeyameva ।
[]
tadyathā - jñāne jñeyapratibimbo bimbapuraḥsaraḥ, pratibimbatvād, darpaṇagatamukhapratibimbavaditi ।
evañca pratyakṣagrāhyo bāhyārtho nāsti ।
vaibhāṣikasyārvācīnatamasyāntevāsino-bāhyārthaśca sannihitaḥ pratyakṣaḥ, idaṃ nīlamityaparokṣatayaiva pratibhāsadarśanāt ।
tenānayoriyadeva vaiṣamyam ।
anyat sarvaṃ tulyam ।
eṣu ca pakṣeṣu buddhyādyāgamānāmanumānamūlatvena tatraivāntarbhāvād na pramāṇādhikyam ।
tatra sautrāntikavaibhāṣikayoḥ sarvaṃ kṣaṇikamitiśāstreṇāvagamya śāstāraṃ bhagavantaṃ tathāgataṃ tadbhaktāṃśca sevamānaḥ sarvasya kṣaṇikatvasākṣādbodhe sañjāte sati viśuddhavijñānasantānatāvāptirūpāṃ muktimetīti siddhāntaḥ ।
eṣāṃ trayāṇāmapyantataḥ śūnyavāditvam ।
katham ।
bāhyārthasya śūnyatvaṃ yogācāro brūte ।
pratyakṣasya bāhyārthasya śūnyatvaṃ sautrāntikaḥ ।
bāhyasyāntarasya cāsthirasya jagataḥ śūnyatvaṃ vaibhāṣiko bhāṣata iti ।
atra saṅgrahaḥ- āmukhyo mādhyamiko vivartamakhilaṃ śūnyasya mene jagad yogācāramate hi santi hi dhiyastāsāṃ vivarto akhilam artho asti kṣaṇabhaṅgurastvanumito buddhyeti sautrāntikaḥ pratyakṣaṃ kṣaṇabhaṅguraṃ ca sakalaṃ vaibhāṣiko bhāṣate ।।
iti ।।