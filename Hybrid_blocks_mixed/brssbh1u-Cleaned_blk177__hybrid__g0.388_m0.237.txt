--- source: brssbh1u-Cleaned.txt | block: 177 | label: hybrid | g:0.388 m:0.237 ---

na ।
mukhyo api prāṇe bhūtasaṃveśanodgamanasya darśanāt ।
evaṃ hyāmnāyate- ayadā vai puruṣaḥ svapiti prāṇaṃ tarhi vāgapyete prāṇaṃ cakṣuḥ prāṇaṃ manaḥ sa yadā prabudhyate prāṇadevādhi punarjāyante' iti pratyakṣaṃ caitatsvāpakāle prāṇavṛttāvaparilupyamānāyāmindriyavṛttayaḥ parilupyante prabodhakāle ca prādurbhavantīti ।
indriyasāratvācca bhūtānāmaviruddho mukhye prāṇe api bhūtasaṃveśanodgamanavādī vākyaśeṣaḥ ।
apicādityo annaṃ codgīthapratihārayordevate prastāvadevatāyāḥ prāṇasyantaraṃ nirdiśyete ।
naca tayorbrahmatvamasti, tatsāmānyācca prāṇasyāpi na brahmatvamityevaṃ prāpte sūtrakāra āha- aata eva prāṇaḥ' iti ।
atalliṅgāt' iti pūrvasūtre nirdiṣṭam ।
ata eva talliṅgātprāṇaśabdamapi paraṃ brahma bhavitumarhati ।
prāṇasyāpi hi brahmaliṅgasaṃbandhaḥ śrūyate- asarvāṇi ha vā imāni bhūtāni prāṇamevābhisaṃviśanti prāṇamabhyujjihate' iti ।
prāṇanimittau sarveṣāṃ bhūtānāmutpattipralayāvucyamānau prāṇasya brahmatāṃ gamayataḥ ।