--- source: brssbh1u-Cleaned.txt | block: 581 | label: hybrid | g:0.472 m:0.446 ---

athāpi syāt ।
yadi paśvādivyaktivaddevādivyaktayo api saṃtatyaivotpadyerannirudhyeraṃśca tato abhidhānābhidheyābhidhātṛvyavahārāvicchedātsaṃbandhanityatvena virodhaḥ śabde parihriyeta ।
yadā tu khalu sakalaṃ trailokyaṃ parityaktanāmarūpaṃ nirlepaṃ pralīyate prabhavati cābhinavamiti śrutismṛtivādā vadanti tadā kathamavirodha iti ।
tatredamabhidhīyate- samānanāmarūpatvāditi tadāpi saṃsārasyānāditvaṃ tāvadabhyupagantavyam ।
pratipādayiṣyati cācāryaḥ saṃsārasyānāditvaṃ - aupapadyate cāpyupalabhyate' ca iti ।
anādau ca saṃsāre yathā svāpaprabodhayoḥ pralayaprabhavaśravaṇe api pūrvaprabodhavaduktaprabodhe api vyavahārānna kaścidvirodhaḥ, evaṃ kalpāntaraprabhavapralayayoriti draṣṭavyam ।