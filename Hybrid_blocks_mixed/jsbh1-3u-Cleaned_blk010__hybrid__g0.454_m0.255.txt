--- source: jsbh1-3u-Cleaned.txt | block: 10 | label: hybrid | g:0.454 m:0.255 ---

iti pūrvasūtrānantarasūtram ।
tatra yadi pratyakṣaśrutimūlakatvāsaṃbhavaḥ, tadā smṛtermūlākāṅkṣāyāṃ bhrāntyādimūlakatvameva yuktaṃ kalpayitum ।
tatra veṣṭanasmṛterudgātre dānena vastralobhaḥ, aṣṭācatvāriṃśat brahmacaryasmṛteḥ napuṃsakatvapracchādanam, rājakrayāvadhismṛteḥ bubhukṣaiveti ।
saṃbhavaticedaṃ dṛṣṭaṃ kāraṇamiti pauruṣeyatvādihetvantarapradarśanaparatayaikadā bhāṣyakāraḥ pūrvaśeṣatayā vyākhyāya adhikaraṇāntaraparatayā pakṣāntareṇa vyācakhyau ।
tatra pratyakṣaśrutivirodhenaiva mukhyahetunā pūrvatrāprāmāṇyasiddhau lobhādihetoḥ dṛṣṭasyānvācayabhūtasya kathane prayojanābhāvenāparitoṣāt dvitīyavyākhyānaṃ kṛtam, tadeva yuktamiti tanmate upapādayati tatheti ।।
vaisarjanahomīyamiti ।।
(vaisarjanahomīyapadārthaḥ ādipadena yūpahastivākyasaṃgrahaśca) agnīṣomīyapaśoḥ tantre prakānte agnīṣomapraṇayanārthaṃ yajamānaṃ patnīputrān bhrātṝṃścāhatena vāsasā saṃchādya vāsaso ante strucamupanibadhya juhotīti śālāmukhīyāgnīdhrāhavanīyeṣu caturgṛhītenājyena catvāro vaisarjanahomā vihitāḥ ।
tadvāso vaisarjanahomīyamityarthaḥ ।।
ādipadena yūpahastinodānamācarantīti smṛtyantaragrahaṇam ।
yūpo hastyate veṣṭyate yenetivyutpattyā yūpaveṣṭanārthaṃ vāso yūpahastipadasyārthaḥ ।
tacca saptadaśabhirvāsobhiḥ yūpaṃ veṣṭayatīti veṣṭanavidhānāt vājapeyaṃ āmnātam ।।
(bhāṣyakṛtsaṃmatasyoktādhikaraṇadvayasya vārtikakāramatarītyā khaṇḍanam) evaṃ bhāṣyamatenādhikaraṇadvayaṃ vyākhyātam ।
tadvārtikakāreṇa dūṣitam ।
tathāhi pratyakṣaśrutivirodhe smṛtīnāṃ mūlabhūtaśrutyabhāvaḥ kiṃ sādhakābhāvāt bādhakasattvādvā ।
nādyaḥ; maharṣipraṇītatvādeḥ śiṣṭatraivarṇikaparigrahādeścetarasmṛtiṣvivehāpi śrutisādhakasyāviśeṣāt ।
nāntyaḥ; viruddhaśrutidarśanarūpasya bādhakasya vrīhiyavādiṣu śrutiṣu bahuśo darśanena vyabhicārāt, viprakīrṇaśākhāntaragataśrutīnāmasmadādibhiḥ anupalambhe api manvādīnāṃ mahattaratvenānupalambharūpabādhakasyāpi abhāvācca ।
ataḥ parapratyakṣasyāpyātmapratyakṣasamatvāt taddṛṣṭaśrutīnāṃ mūlatvasaṃbhavānna bhāṣyakāroktaṃ sarvathāprāmāṇyaṃ sidhyati ।।
vārttikakārastu na jijñāsāyā anumityaṅgatvam; agnyādyajijñāsāyāmapi tadudayāt, satyapi vā tasyāḥ kāraṇatve anumitiviṣayaśruterjijñāsitatvācca ।
pratyakṣaśrutivirodhābhāve vā lobhādimūlakatvāṅgīkāre aṣṭakādismṛterapi tadāpatteḥ ।
ataśca pratyakṣaśrutivirodhe api smṛteḥ śiṣṭatraivarṇikaparigarhāviśeṣeṇa śrutimūlatvakalpanopapatteryuktameva prāmāṇyam, parantu yāvacchrutiniścayaṃ veṣṭanaṃ nānuṣṭheyam, arthavādādyunnītavidhimūlakatvasyāpi smṛtiṣu darśanena prakṛte api tanmūlakatvasya saṃbhāvitatvāttasya connayanasya pratyakṣaśrutivirodhe ābhāsatvasaṃbhavāt ।
ataśca yāvacchrutiniścayaṃ ananuṣṭhānalakṣaṇamaprāmāṇyamityabhiprāyaṃ sūtramiti prāha ।
(veṣṭanasmṛtimūlapratyakṣaśrutinirūpaṇam) kiñca jaiminiḥ svakṛte chāndogyānupade granthe "vaiṣṭutaṃ vai vāsaḥ śrīrvāsaḥ śrīḥ sāmeti stotrīyāparigaṇanārthānāmaudumbarīṇāṃ prādeśamātrāṇāṃ kuśānāṃ sa ekayā sa tisṛbhiḥ sa ekayetyādiviṣṭutyupākhyagataprakārābhivyañjakatayā viṣṭutiśabdavācyānāṃ sthāpanārthaṃ pariveṣṭayatīti śāṭyāyanaśākhābrāhmaṇagatapratyakṣaśrutimūlatvameva audumbarīprakaraṇe śāṭyāyanināṃ tāmūrdhvadeśenobhayatra vāsasī darśayatīti granthena darśitavāniti pratyakṣaiva śrutiḥ evamaṣṭācatvāriṃśadvarṣabrahmacaryasmṛterapi "aṣṭācatvāriṃśadvarṣaṃ sa vai vedabrahmacaryamiti rāṇakodāhṛtātharvavedapaṭhitā pratyakṣaiva śrutiśca mūlamityudāharaṇānyapyayuktāni ।।
(aṣṭācatvāriṃśaditi smṛtimūlapratyakṣaśrutinirdeśaḥ) yathācātra virodho api nāsti tathā ākare draṣṭavyam ।
kaustubhe ca ।
ato na yuktaṃ prathamādhikaraṇam ।।
(vārtikakāramatāvataraṇapūrvakatanmatopapādanam) dvitīyādhikaraṇamapyaviruddhānāmapi lobhamūlatvakalpane dānādismṛterapi tadāpatterayuktam ।
nahi "apivā kāraṇāgrahaṇe prayuktānī"ti adhikaraṇena dṛṣṭamūlāsaṃbhavamātreṇācāraprāmāṇyaṃ sādhayiṣyate ।
yena tadvyatirekeṇa dṛṣṭamūlatvasaṃbhavahetunehāprāmāṇyaṃ sādhyeta, kintu dharmabudhyānuṣṭhīyamānatvenaiva ।
anvācayahetumātrantu dṛṣṭamūlāsaṃbhava upanyasta iti tamimamadhikaraṇadvayabhaṅgaṃ ācāryakṛtamabhipretya matāntaratayā darśayati vārtikakārastviti ।।
veṣṭanañcānuṣṭheyamiti ।।
atraca veṣṭanādismṛtīnāṃ pratyakṣapaṭhitatattacchrutimūlatvasya prāgevoktatvāt yāvacchrutiniścayaṃ nānuṣṭheyamityanupapatteḥ veṣṭanapadamajahatsvārthalakṣaṇayādṛṣṭamūlasmṛtiviṣayaparatayā vyākhyeyam ।
ataevoktaṃ nyāyasudhāyāṃ udāharaṇabhāṣyamapi adṛṣṭamūlāvasthasmṛtiviṣayatayā netavyam iti ।।
(yāvacchrutiniścayamananuṣṭhānalakṣaṇamaprāmāṇyamityasya sūtrārūḍhatvopapādanam) nanu adṛṣṭamūlasmṛtīnāṃ vipralambhamūlakatvābhāvenātyantabādhyatvāsaṃbhavāt yathāśrutamūlāniścayena atyantetarasmṛtitulyatvāyoge api kathañcitprāmāṇyāṅgīkāre "virodhetvanapekṣa"mityaprāmāṇyapratipādakasūtrav irodha ityata āha ataśceti ।।
mūlabhūtaśruteḥ parapratyakṣatve api svapratyakṣatvābhāvāt svapratyakṣasya tu mūlānusandhānasāpekṣatvādyato durbalā, atastayoḥ virodhe yadanapekṣaṃ śrautaṃ vijñānaṃ tadeva pramāṇamādaraṇīyaṃ syāt ।
asati hi śrautārthe'numānamanumitaśrutimūlamādaraṇīyamiti pūrvasūtragatānuṣaktapramāṇapadasyānuṣṭhānalakṣaṇaprāmāṇyaparatayā sūtrārtha ityarthaḥ ।।
(virodhetviti sūtre pāṭhabhedaḥ yojanābhedaśca) atra sūtre anapekṣamanapekṣyamiti yakārarahitatatsahitatayā pāṭhabhedaḥ ।
yadā yakārasahitastadā yasya vānyadapekṣyaṃ nāstītyarthaḥ ।
tadrahitastu vyākhyāta eva ।।
(atrādṛtavārtikasiddhāntasya vārtikaślokaiḥ saṃvādaḥ) taduktamācāryaiḥ "yāvadekaṃ śrutau karma smṛtau cānyatpratīyate ।
tāvattayorviruddhatve śrautānuṣṭhānamiṣyate ।
ataścaivaṃ śrutismṛtyorviśeṣo nopadarśyate ।
nātyantameva bādhyatvaṃ nacāpyatyantatulyatā ।
" iti ।।
yadā tu viruddhasmṛtimūlabhūtā śrutiḥ svasya pratyakṣā, tadā dvayorapi vikalpena vyavasthayā vā ādaraḥ kārya ityarthasiddhor'thaḥ ।।
(vārtikamate hetudarśanācceti sūtrayojanāprakāraḥ) yacca hetudarśanācceti sūtraṃ tat pratyakṣaśrutiviruddhasmṛtiprasaṃgagatācāramūledānīntanasmṛtyorvirodhe yathāsparśyādisparśadūṣitajagannāthaniveditānnabhakṣaṇādau tatra saṃbhavanmūlāntarāyā anādarapradarśanārthatvena vyākhyeyamiti dik ।।
(vārtikakārīyavarṇakāntaravivaraṇam) evaṃ tadvyākhyāyāṃ