--- source: brssgo2u-Cleaned.txt | block: 791 | label: hybrid | g:0.444 m:0.5 ---

atrāha- nanu jīvasyeśvarāṃśatvābhyupagame tadīyena saṃsāraduḥkhopabhogenāṃśina īśvarasyāpi duḥkhitvaṃ syāt ।
yathā loke hastapādādyanyatamāṅgagatena duḥkhenāṅgino devadattasya duḥkhitvaṃ tadvat ।
tataśca tatprāptānāṃ mahattaraṃ duḥkhaṃ prāpnuyāt ।
ato varaṃ pūrvāvasthaḥ saṃsāra evāstviti samyagdarśanānarthakyaprasaṅgaḥ syāditi ।