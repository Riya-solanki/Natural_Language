--- source: jsbh2-3u-Cleaned.txt | block: 9 | label: hybrid | g:0.42 m:0.225 ---

rājasūye rājakartṛke pratyekadakṣiṇāmnānādaveṣṭisaṃjñakāḥ pañceṣṭayaḥ pṛthakprayogāḥ samāmnātāḥ ।
tadavāntaraprakaraṇe "yadi brāhmaṇo yajeta bārhaspatyaṃ madhye nidhāyāhutimāhutiṃ hutvābhighārayet yadi rājanya aindraṃ yadi vaiśyo vaiśvadevami"ti śrutam ।
tatrāpi pūrvavadbrahmaṇakartṛkatvādi nimittameva; yadi śabdaśruteḥ, rājasūyasya traivarṇikakartṛkatvena brāhmaṇādeḥ prāptatvācca, rājaśabdasya prajāpālanakartari sarvalokaprasiddheḥ kṣatriyamātre draviḍaprasiddhestu mlecchadeśaprasiddhitvenāsādhakatvāt, vyākaraṇaprasiddhestanmūlakatvenāniyāmakatvācca, sarvalokaprasiddheḥ śrautayadiśabdamūlakatvācca ।
ato brāhmaṇādikartṛkatve nimitte madhyenidhānapūrvakapratyāhutyabhidhāraṇaviśiṣṭapañcahaviṣkaikeṣṭiprayogo rājasūyāntargato vidhīyate ।
pratyekaprayogāśca pañcānulomaviṣayā iti bodhyam ।
"etayānnādyakāmaṃ yājayedi" tyanena cobhayorapi nityanaimittikaprayogayoḥ phalārthaṃ bahiḥkratvanuṣṭhānamiti na brāhmaṇādiguṇasya bhedakatvamiti prāpte "rājānamabhiṣiñcedi"ti śrutau rājoddeśenābhiṣekavidhānādabhiṣekādhikārikarājyayogātprāgeva rājaśabdasya kṣatriyavācitvapratītestasya karmaṇītyadhikṛtya "patyantapurohitādibhyo yak" iti smṛtyā purohitādigaṇapaṭhitādrājaśabdād yagādividhānenaca rājyaśabdasya rājaśabdaprasiddhipūrvakatvāvagateḥ draviḍaprayogānusāreṇa rājaśabdaḥ kṣatriyavacana eva ।
ataścāveṣṭau brāhmaṇādīnāṃ prāptyabhāvādvidheyatvāvagateḥ kartṛrūpād guṇādaveṣṭiprayogāntarameva pañcahaviṣkaikeṣṭirūpaṃ samastaguṇaviśiṣṭaṃ bahiḥkratu vidhīyate ।
tasyacoktavacanenānnādyaṃ phalam ।
antaḥkratu pratyekaṃ pañca prayogā eva ।
yadyapica pūrvapakṣasiddhāntayoḥ pañcahaviṣkaikeṣṭiprayogastulyaḥ; tathāpi brāhmaṇādiguṇasya pūrvapakṣe na bhedakatvaṃ siddhānte tu taditi viśeṣaḥ ।
tatprayojanaṃ ca pakṣadvayopapādanenaivoktam ।
nacaivaṃ rājanyavākye tasya prāptatvādvidheyatvābhāvena bhedakatvānāpattiḥ; rājanyapadasyābhiṣiktānabhiṣiktakṣatriyamātravācitvena rājasūye aprāptasyaiva tasya vidheyatayā bhedakatvopapatteḥ ।
rājasūye hi rājapadasya kṣatriyamātraśaktasyāpi "rājetyetānabhiṣiktānācakṣata" iti nirūḍhalakṣaṇātātparyagrāhakālliṅgādabhiṣiktakṣatriyamātrasyaivādhikāraḥ ।
ataḥ siddhaṃ triṣvapi vākyeṣu guṇasya prayogabhedakatvam ।
yadiśabdaścābhighārayediti liṅaḥ prayojyatvāparaparyāyahetumadarthakatve ākhyātadvayaikavākyatve ca tātparyagrāhakaḥ ।
tena madhye nidhānapūrvakapratyāhutyabhighāraṇaprayojakī bhūtairbrāhmaṇādikartṛkairyāgairiṣṭaṃ bhāvayediti vākyārtho bodhyaḥ ।।
iti dvitīyamaveṣṭyadhikaraṇam ।।