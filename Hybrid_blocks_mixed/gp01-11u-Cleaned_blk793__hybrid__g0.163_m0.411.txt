--- source: gp01-11u-Cleaned.txt | block: 793 | label: hybrid | g:0.163 m:0.411 ---

[] tadā caikadā gṛha-vyaya-payaḥ-kṛte samīpakṛte vatsa-sadmani ruddha-dvārān śakṛt-kari-sārān bāla-hariḥ paritaḥ-sthita-bālaka-jālaḥ kalayāmāsa । tatra ca,
vatsīr matvā tadā dhenūś chāga-tokāni vatsakān ।
ātmānaṃ go-duhaṃ bālā go-doham anunirmamuḥ ।। [anuṣṭubh]
vatsīṣu yarhi gavyanto goduhanti sma te' rbhakāḥ ।
teṣāṃ prahāsajā bhāsaḥ payasyante sma tās tadā ।। [anuṣṭubh]
iyeṣa ca yadā dhenu-cāraṇānukṛtiṃ prati ।
mantrayitvā tadā kṛṣṇaḥ prāmuñcan nava-vatsakān ।। [anuṣṭubh]
rakṣām icchū vatsa-pucchaṃ gṛhṇānau rāma-keśavau ।
tad-ākṛṣṭatayā goṣṭhe bālair babhramatustarām ।। [anuṣṭubh]