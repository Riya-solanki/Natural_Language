--- source: brssbh1u-Cleaned.txt | block: 716 | label: hybrid | g:0.357 m:0.476 ---

atra brūmaḥ - neha pradhānaṃ nicāyyatvena nirdiṣṭam ।
prājño hīha paramātmā nicāyyatveta nirdiṣṭaṃ iti gamyate ।
kutaḥ ।
prakaraṇāt ।
prājñasya hi prakaraṇaṃ vitataṃ vartate ।
apuruṣānna paraṃ kiñcitsā kāṣṭhā sā parā gatiḥ' ityādinirdeśāt, aeṣa sarveṣu bhūteṣu gūḍhotmā na prakāśate' iti ca durjñātatvavacanena tasyaiva jñeyatvākāṅkṣaṇāt ।
ayacchedvāṅmanasī prājñaḥ' iti ca tajjñānāyaiva vāgādisaṃyamasya vihitatvāt ।
mṛtyumukhapramokṣaṇaphalatvācca ।
nahi pradhānamātraṃ nicāyya mṛtyumukhātpramucyata iti sāṃkhyairiṣyate ।
cetanātmavijñānāddhi mṛtyumukhātpramucyate iti teṣāmabhyupagamaḥ ।
sarveṣu vedānteṣu prājñasyaivātmano aśabdādidharmatvamabhilapyate ।
tasmānna pradhānasyātra jñeyatvamavyaktaśabdanirdiṣṭatvaṃ vā ।।