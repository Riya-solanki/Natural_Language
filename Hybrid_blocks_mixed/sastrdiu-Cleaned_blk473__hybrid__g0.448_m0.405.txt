--- source: sastrdiu-Cleaned.txt | block: 473 | label: hybrid | g:0.448 m:0.405 ---

nanu nāśo nāma nātyantābhāvaḥ kintu kāraṇe kāryāṇāṃ tirobhāvamātraṃ vināśaḥ, utpattirapi vidyamānānameva kāraṇe kāryāṇāmāvirbhavamātraṃ sarvaṃ kāryāṇāṃ na syāt, tantubhyaḥ paṭo mṛtto ghaṭa iti ।
yathāhuḥ- asadakaraṇādupādānagrahaṇātsarvasaṃbhavābhāvāt ।
śaktasya śakyakaraṇātkāraṇabhāvācca satkāryam iti ।
tathā- nāsato vidyate bhāvo nābhāvo vidyate sataḥ iti bhagavadvāsudevavacanam ।
tasmātpralaye dharmādeḥ śaktyātmanavasthitatvāttadvaśena yuktaṃ sṛṣṭivaicitryam ।
naitadevam- na hi mṛtpiṇḍāvasthāyāṃ vā kapālāvasthāyāṃ vā ghaṭarūpamasti dṛśyādarśanavirodhāt ।।