--- source: kamasufu-Cleaned.txt | block: 94 | label: hybrid | g:0.058 m:0.477 ---

jāḍya-dauḥśīlya-daurbhāgyebhyaḥ prajānutpatter ābhīkṣṇyena dārikotpatter nāyaka-cāpalād vā sapatny-adhivedanam
tad ādita eva bhakti-śīla-vaidagdhya-khyāpanena parijihīrṣet prajānutpattau ca svayam eva sāpatnake codayet
adhividyamānā ca yāvac chakti-yogād ātmano adhikatvena sthitiṃ kārayet
āgatāṃ caināṃ bhaginīvad īkṣeta nayaka-viditaṃ ca prādoṣikaṃ vidhimatīva yatnād asyāḥ kārayet saubhāgyajaṃ vaikṛtam utsekaṃ vāsyā nādriyeta
bhartari pramādyantīm upekṣeta yatra manyetārtham iyaṃ svayam api pratipatsyata iti tatrainām ādarata evānuśiṣyāt
nāyaka-saṃśrave ca rahasi viśeṣān adhikān darśayet
tad-apatyesv aviśeṣaḥ parijana-varge adhikānukampā mitra-varge prītiḥ ātma-jñātiṣu nātyādaraḥ taj-jñātiṣu cātisaṃbhramaḥ
bahvībhis tv adhivinnā avyavahitayā saṃsṛjyeta
yāṃ tu nāyako adhikāṃ cikīrṣet tāṃ bhūta-pūrva-subhagayā protsāhya kalahayet
tataś cānukampeta
tābhir ekatvenādhikāṃ cikirṣītāṃ svayam avivadamānā durjanīkuryāt
nāyakena tu kalahitām enāṃ pakṣapātāvalambanopabṛmhitām āśvāsayet
kalahaṃ ca vardhayet
mandaṃ vā kalaham upalabhya svayam eva saṃdhukṣayet
yadi nāyako asyām adyāpi sānunaya iti manyeta tadā svayameva sandhau prayateta