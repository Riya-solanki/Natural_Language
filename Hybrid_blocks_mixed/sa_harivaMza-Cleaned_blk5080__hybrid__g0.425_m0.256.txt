--- source: sa_harivaMza-Cleaned.txt | block: 5080 | label: hybrid | g:0.425 m:0.256 ---

aṭṭaśūlā janapadāḥ śivaśūlāś catuṣpathāḥ 
pramadāḥ keśaśūlāś ca bhaviṣyanti yugakṣaye ।। 
aṭṭam annam iti proktaṃ śūlo vikraya ucyate । catuṣpathā brāhmaṇa iti śivo veda udāhṛtaḥ । keśo bhaga iti khyāto rājan naivātra saṃśayaḥ । 
sarve brahma vadiṣyanti sarve vājasaneyinaḥ 
śūdrā bhovādinaś caiva bhaviṣyanti yugakṣaye ।।