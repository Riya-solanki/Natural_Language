--- source: sa_harivaMza-Cleaned.txt | block: 4764 | label: hybrid | g:0.319 m:0.367 ---

sarvato veṣṭitatanur na vyathaty eṣa bhogibhiḥ 
kulaśauṇḍīryavīryaiś ca sattvena ca samanvitaḥ । 
paśya rājan yaśovīryair anvitaṃ puruṣottamam 
na no gaṇayate sarvān vadhaṃ prāpto apy ayaṃ balī ।। 
yadi māyāprabhāvena nātra baddho bhaved ayam । sarvāsuragaṇān saṃkhye yodhayen nātra saṃśayaḥ ।। sarvayuddheṣu mārgajño bhaved vīryādhikas tava । 
śoṇitaughaplutair gātrair nāgabhogaiś ca veṣṭitaḥ 
triśikhāṃ bhrukuṭīṃ kṛtvā na cintayati naḥ sthitān ।।