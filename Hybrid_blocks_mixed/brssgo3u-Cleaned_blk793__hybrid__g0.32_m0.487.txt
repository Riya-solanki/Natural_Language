--- source: brssgo3u-Cleaned.txt | block: 793 | label: hybrid | g:0.32 m:0.487 ---

skandhaśruteranuvādakatvamaṅgīkṛtya vidhyantarakalpanenāśramā anuṣṭheyā ityuktam ।
idānīṃ vidhitvaṃ tasyā eva kalpyaṃ lāghavādityāha-vidhirveti ।
yāvajjīvādiśruteraviraktaviṣayatvānna lāghavabādhakatvamiti bhāvaḥ ।
alpaphalatvenāśramatrayanindayā brahmasaṃsthatāstutiparamekamidaṃ vākyaṃ bhāti ।
tatrāśramavidhicatuṣṭayamayuktamiti śaṅkate-nanviti ।
āśramāṇāṃ vidhyantaraprāptyabhāvādanuvādāyogāt ।
stutilakṣaṇādoṣācca varaṃ vispaṣṭāśramavidhibhedakalpanamapūrvatvādityāha-satyamityādinā ।
pratītaikavākyatvabhaṅgena bhedakalpane dṛṣṭāntamāha-dhāraṇavaditi ।
mahāpitṛyajñe pretāgnihotre ca sruci prakṣiptaṃ havirāhavanīyaṃ prati yadā nīyate tasya haviṣaḥ aadhastātsamidhaṃ dhārayannanudravet'iti vihitādhodhāraṇastāvakatayopari hītyasyaikavākyatvabhāne api daive home srugdaṇḍopari samiddhāraṇe vidhirevāpūrvatvāditi vākyabhedastṛtīyādhyāye jaiminyācāryeṇokta ityarthaḥ ।
evaṃ catvāra āśramā vidhīyanta iti pakṣa uktaḥ ।
saṃpratyāśramatrayānuvādena pārivrājyamekameva vidhīyata iti pakṣāntaramāha-yadāpītyādinā ।
brahmasaṃsthatāvidhau kathaṃ pārivrājyavidhirityāśaṅkya vicārayati-sā ceti ।
nanu traya iti vākya āśramacatuṣṭayasyāprāpternirbījo ayaṃ vicāra ityāśaṅkya tadvākye parivrājakaḥ parāmṛṣṭo na veti saṃdihyādye pūrvapakṣaprāptimāha-yadiceti ।
nanvanāśramyeva brahmasaṃsthaḥ kiṃ na syādata āha-anāśramitveti ।
anāśramī na tiṣṭheteti niṣedhāditi bhāvaḥ ।
dvitīye siddhānprāptimāha-atheti ।
evaṃ parāmarśatadabhāvābhyāṃ saṃśayamuktvā pūrvapakṣayati-tatreti ।
vanasthasya hyasādhāraṇaṃ kṛcchrādikaṃ tapa iti prasiddham ।
tenaikena tapaḥ śabdenobhayagrahaṇamanyāyyaṃ bhikṣostapasvitvaprasiddhyābhāvācca ।।
tathāca yajñādyasādhāraṇadharmadvārā gṛhasthādyāśramatrayavadbrahmasaṃsthaśabdenaiva brahmaniṣṭhāpradhānaścaturthāśramo gṛhyate ।
sa ca stutisāmarthyāt saha brahmasaṃsthayā vidhīyata iti siddhāntayati-tadayuktamityādinā ।
pṛthagvyapadeśācca brahmasaṃsthaḥ pūrvoktebhya āśramibhyaḥ pṛthagbhūta ityāha-apiceti ।
nacāvasthābhedena teṣāmeva brahmasaṃsthā syāditi vācyam ।
kālabhedenāpi sati mandaprajñatve prajñādhikyavatsati karmitve teṣāṃ vikṣiptacetasāṃ brahmasaṃsthānupapatteḥ ।
karmatyāge ca parivrāḍeva brahmasaṃstha ityasmadiṣṭasiddhiriti bhāvaḥ ।
imamevārthaṃ spaṣṭayituṃ śaṅkate-kathaṃ punariti ।
yadyapi brahmasaṃsthaśabdaḥ saṃnyāsāśrame na rūḍhastathāpi yogāttamevopasthāpayati ।
anyāśrameṣu yaugikārthāsamavāyādityāha-atrocyata iti ।
sarvakarmatyāginaḥ praṇavārthabrahmaniṣṭhātirekeṇānuṣṭheyaṃ nāstītyatra mānamāha-tathāceti ।
nyāsaḥ saṃnyāso brahmeti stutau hetumāha-brahmā hīti ।
hiraṇyagarbho hi para iti prasiddhaḥ ato brahmatvena stutaḥ saṃnyāsaḥ para eveti stutvā karmāṇi nindati tānīti ।
tato nyāsa eva jñānadvārā mocakatvādadhika ityarthaḥ ।
tadbuddhaye brahmacittāstadātmāno brahmasvarūpāstanniṣṭhāḥ śravaṇādiparāstatparāyaṇāḥ brahmaprepsavaḥ niṣkāmā iti yāvat ।
evaṃ brahmasaṃsthaśabdasya jñānapradhānāśramavācitvādamṛtatvakāmastvamumāśramamanutiṣṭhediti vidhiḥ pariṇamyate ।
ato na jñānānarthakyadoṣa ityupasaṃharati-tasmāditi ।
saṃprati kṛtvācintāmuddhāṭayati-anapekṣyeti ।
śiṣyabuddhivaiśadyārthaṃ skandhaśrutimādāya cintā kṛteti bhāvaḥ ।
yadivetaratheti ।
brahmacarye sthitasyaiva pūrvasukṛtaparipākādvairāgyaṃ yadi syādityarthaḥ ।
yaduktaṃ karmānadhikṛtāndhādiviṣayaḥ saṃnyāsa iti tannetyāha-naceti ।
sāmānyaśruteḥ saṃkocahetvabhāvāditi bhāvaḥ ।
pṛthagiti ।
saṃnyāsasyeti śeṣaḥ ।
vratī godānādivedavratavān ।
gurukulānnivṛttirūpasnānānantaramakṛtagārhasthyo gurusevī snātakaḥ utsannāgnirvidhuraḥ agṛhītāgniranagnikaḥ pravrajedityanvayaḥ ।
sakalāṅgānameva kathañcitkarmānadhikṛtānāṃ saṃnyāso yuktaḥ vikalāṅgānāṃ tvandhādīnāṃ na jñānapradhānasaṃnyāsādhikāra ityāha-brahmeti ।
dṛṣṭipūtasaṃcāraśravaṇādikaṃ vinā jñānānutpatteḥ ।
aśarīraṃ me vicarṣaṇaṃ jihvā me madhumattamā ।
karṇābhyāṃ bhūriviśruvam'ityaṅgasākalyaprārthanāliṅgācca nāndhapaṅgumūkabadhiradīnāmadhikāra ityarthaḥ ।
tacceti ।
pārivrājyasya brahmajñānāṅgatvaṃ cetyarthaḥ ।
brahmabhūyāya brahmasākṣātkārāyeti yāvat ।।