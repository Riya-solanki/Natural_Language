--- source: brssbh1u-Cleaned.txt | block: 721 | label: hybrid | g:0.409 m:0.5 ---

atrocyate- naivaṃ vayamiha varapradānavyatirekeṇa praśnaṃ kañcitkalpayāmo vākyopakramasāmarthyāt ।
varapradānopakramā hi mṛtyunaciketaḥsaṃvādarūpā vākyapravṛttirāsamāpteḥ kaṭhavallīnāṃ lakṣyate ।
mṛtyuḥ kila nāciketase pitrā prahitāya trīnvarānpradadau ।
naciketāḥ kila teṣāṃ prathamena vareṇa saumanasyaṃ vavre ।
dvitīyenāgnividyām, tṛtīyenātmavidyām, ayeyaṃ prete' iti avarāṇāmeva varastṛtīyaḥ' iti liṅgāt ।
tatra yadyanyatra dharmādityanyo ayamapūrvaḥ praśna utthāpyeta tato varapradānavyatirekeṇāpi praśnakalpanādvākyaṃ bādhyetha ।