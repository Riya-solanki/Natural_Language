--- source: brssbh1u-Cleaned.txt | block: 437 | label: hybrid | g:0.453 m:0.497 ---

idaṃ samāmananti- abhūmā tveva vidijñāsitavya iti bhūmānaṃ bhagavo vijijñāsa iti ।
yatra nānyatpaśyati nānyacchṛṇoti nānyadvijānāti sa bhūmātha yatrānyatpaśyatyanyacchṛṇotyanyadvijānāti tadalpam' ityādi ।
tatra saṃśayaḥ ।
bhūmeti tāvadbahutvamabhidhīyate, abahorlopo bhū ca bahoḥ' iti bhūmaśabdasya bhāvapratyayāntatāsmāraṇāt ।
kimātmakaṃ punastadbahutvamiti viśeṣākāṅkṣāyāṃ aprāṇo vā āśābhūyān' iti saṃnidhānātprāṇo bhūmeti pratibhāti ।
tathā aśrutaṃ hyeva me bhagavaddṛśebhyastarati śokamātmaviditi so ahaṃ bhagavaḥ śocāmi taṃ mā bhagavāñśokasya pāraṃ tārayatu' iti prakaraṇotthānātparamātmā bhūmetyapi pratibhāti ।
tatra kasyopādanaṃ nyāyyaṃ kasya vā hānamiti bhavati saṃśayaḥ ।
kiṃ tāvatprāptam ।
prāṇo bhūmeti ।
kasmāt ।