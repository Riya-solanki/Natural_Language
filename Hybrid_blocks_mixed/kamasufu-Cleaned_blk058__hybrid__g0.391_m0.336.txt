--- source: kamasufu-Cleaned.txt | block: 58 | label: hybrid | g:0.391 m:0.336 ---

vardhamāṇa-praṇayā tu nayikā sapatnī-nāma-grahaṇaṃ tad-āśrayam ālāpaṃ vā gotra-skhalitaṃ vā na marṣayet nāyaka-vyalīkaṃ ca
tatra subhṛśaḥ kalaho ruditam āyāsaḥ śiro-ruhāṇām avakṣodanaṃ prahaṇanam āsanāc chayanād vā mahyāṃ patanaṃ mālya-bhūṣaṇāvamokṣo bhūmau śayyā ca
tatra yukta-rūpeṇa sāmnā pāda-patanena vā prasanna-manās tām anunayann upakramya śayanam ārohayet tasya ca vacanam uttareṇa yojayantī vivṛddha-krodhā sakaca-graham asyāsyam unnamayya pādena bāhau śirasi vakṣasi pṛṣṭhe vā sakṛd dvis trir hanyāt dvāra-deśaṃ gacchet tatropaviśyāśru-karaṇam iti
atikruddhāpi tu na dvāra-deśād bhūyo gacchet doṣavattvāt iti dattakaḥ tatra yuktito anun~īyamānā prasādam ākāṅkṣet prasannāpi tu sakaṣāyair eva vākyair enaṃ tudatīva prasanna-rati-kāṅkṣiṇī nāyakena parirabhyeta
sva-bhavanasthā tu nimittāt kalahitā tathāvida-ceṣṭaiva nāyakam abhigacchet
tatra pīṭhamarda-viṭa-vidūṣakair nāyaka-prayuktair upaśamita-roṣā tair evāninītā taiḥ sahaiva tad-bhavanam adhigacchet tatra ca vaset
iti praṇaya-kalahaḥ
bhavanti cātra ślokāḥ
evam etāṃ catuḥṣaṣṭiṃ bābhravyeṇa prakīrtitām prayuñjāno vara-strīṣu siddhiṃ gacchati nāyakaḥ
bruvann api anya-śāstrāṇi catuḥṣaṣṭi-vivarjitaḥ vidvat-saṃsadi nātyarthaṃ kathāsu paripūjyate
varjito apy anya-vijñānair etayā yas tv alaṃkṛtaḥ sa goṣṭhyāṃ nara-nārīṇāṃ kathāsv agraṃ vigāhate 
vidvadbhiḥ pūjitām enāṃ khalair api supūjitam pūjitāṃ gaṇikā-saṅghair nandinīṃ ko na pūjayet
nandinī subhagā siddhā subhagaṃ-karaṇīti ca nārī-priyeti cācāryaiḥ śāstreṣv eṣā nirucyate
kanyābhiḥ para-yoṣidbhir gaṇikābhiś ca bhāvataḥ vīkṣyate bahu-mānena catuḥṣaṣṭi-vicakṣaṇaḥ