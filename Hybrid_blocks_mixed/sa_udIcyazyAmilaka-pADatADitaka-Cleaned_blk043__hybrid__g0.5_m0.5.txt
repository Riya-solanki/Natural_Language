--- source: sa_udIcyazyAmilaka-pADatADitaka-Cleaned.txt | block: 43 | label: hybrid | g:0.5 m:0.5 ---

arañjaram idaṃ luṭhaty atha dṛtiḥ samākṛṣyate kabandham idam utthitaṃ vrajati kiṃ kusūladvayam bhavet kim idam adbhutaṃ bhavatu sāṃprataṃ lakṣitaṃ tad etad upaguptasaṃjñam udaraṃ samutsarpati bhoḥ suṣṭhu khalv idam ucyate dhūrtapariṣatsu karabhogair guptagalo harikṛṣṇaḥ kṛṣṇa eva vanamahiṣaḥ gomahiṣo haribhūtir dṛtir upagupto anilādhmātaḥ iti kathaṃ ca tāvad imaṃ sā tapasvinī gaṅgāyamunayoś cāmaragrāhiṇī pustakavācikā madayantī priyavayasyaṃ nas tatrabhavantaṃ traividyavṛddhaṃ pustakavācakam utsṛjyopaguptam anuraktā tathā cāsya komalābhyāṃ bhujābhyāṃ pariṣvajyate athavā na tasyāḥ pariṣvaṅgena prayojanaṃ sā hi tapasvinī nivṛttakāmatantrā rajo aparodhāt kevalaṃ kuṭumbatantrārthaṃ śabdakāmam anuvartate gamyaś cāyam asyāḥ apumāñ śabdakāma iti