--- source: sa_vAmana-kAvyAlaMkArasUtra-Cleaned.txt | block: 187 | label: hybrid | g:0.44 m:0.18 ---

।।
nāsantaḥ, sadvedyatvāt ।।na khalvete guṇā asantaḥ saṃvedyatvāt ।।
tadvidāṃ saṃvedyatve'pi bhrāntāḥ syurityāha 
na bhrāntāḥ, niṣkampatvāt ।।
na guṇā bhrāntāḥ । etadviṣayāyāḥ pravṛtterniṣkampatvāt ।।
na pāṭhadharmāḥ, sarvatrādṛṣṭeḥ ।।
naite guṇāḥ pāṭhadharmāḥ । sarvatrādṛṣṭeḥ । yadi pāṭhadharmāḥ syustarhi viśeṣānapekṣāḥ santaḥ sarvatra dṛśyeran । na ca sarvatra dṛśyante । viśeṣāpekṣayā viśeṣāṇāṃ guṇatvād guṇābhyupagama eveti ।।
iti vāmanaviracitakāvyālaṇkārasūtravṛttau guṇavivecane tṛtīye'dhikaraṇe prathamo'dhyāyaḥ ।।