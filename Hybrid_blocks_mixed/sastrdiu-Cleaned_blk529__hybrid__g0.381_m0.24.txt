--- source: sastrdiu-Cleaned.txt | block: 529 | label: hybrid | g:0.381 m:0.24 ---

ki ca - suṣvāpādutthitāścaivaṃ nirvidyante hi kāmukāḥ ।
vṛtheyamantareṇaiva kāminīṃ yāminī gatā ।
āśliṣṭāmapyabuddhvaināṃ nirvidyante mayā ।
bhuktvā ca paramānandaṃ tasya ca smaraṇādayam ।
svalpālpasukhahānyaivaṃ nirvedo nāvakalpate ।।
tatsukhaṃ vismṛtaṃ cetsyātsukhamasvāpyamityayam ।
vyavahāro na yujyeta, duḥkhānanubhave tviyam ।
sukhavyavahṛtistasmādguṇavṛttyeti niścayaḥ ।
prabuddhā hi suṣuptāvavagataṃ kicidapi duḥkhamasaṃsmarantaḥ smaraṇānutpattyaiva suṣuptyavasthāyāṃ me na kiñcidapi duḥkhamāsīdityavagamya tatraiva sukhavyavahāraṃ guṇavṛttyā kurvanti, tathā ca vyavaharanti- etāvantaṃ kālamahamātmānamapyabuddhvā śayito asmīti ।
tasmātsuṣuptāvaprakāśātmanaḥ svaprakāśatvam, ato mānasapratyakṣagamya evāyamiti sthitam ।।