--- source: bhveni_u-Cleaned.txt | block: 712 | label: hybrid | g:0.51 m:0.418 ---

sundarakaḥ
{Pkt}ajjā abi ṇāma imassiṃ uddese sārahidudīo diṭṭho tumhehiṃ mahārāadujjohaṇo ṇa vetti nirūpya
kahaṃ ṇa ko bi mantedi । edāṇaṃ baddhapariarāṇaṃ purisāṇaṃ samūho dīsai । ettha gadua pucchissaṃ ।parikramya vilokya ca
kahaṃ ede kkhu sassāmiṇo gāḍhappahārahadassa ghaṇasaṃṇāhajāladubbhejjamuhehiṃ kaṅkavadaṇehiṃ hiaādo sallāiṃ uddharanti । tā ṇa kkhu ede jāṇanti । hodu । aṇṇado viciṇaissaṃ ।agrato avalokya kiṃcitparikramya
ime kkhu abare pahūdadarā saṃgadā vīramaṇussā dīsanti । tā ettha gadua pucchissaṃ ।upagamya
haṃho jāṇaha tumhe kassiṃ uddese kuruṇāho vaṭṭai tti ।dṛṣṭvā
kahaṃ ede bi maṃ pekkhia ahiadaraṃ roanti । tā ṇa hu ede bi jāṇanti । hā adikaruṇaṃ kkhu ettha vaṭṭai । esā vīramādā samalaviṇihadaṃ puttaaṃ suṇia rattaṃsuaṇivasaṇāe samaggabhūsaṇāe vahūe saha aṇumaradi ।saślāgham
sāhu vīramāde sāhu । aṇṇassiṃ bi jammantare aṇihadaputtaā huvissasi । hodu । aṇṇado viciṇaissaṃ ।anyato vilokya
aaṃ abaro bahuppahāraṇihadakāo akidavvaṇappaḍīāro evva johasamūho imaṃ suṇṇāsaṇaṃ tulaṃgamaṃ ubālahia roidi । ṇūṇaṃ edāṇaṃ ettha evva sāmī vābādido । tā ṇa hu ede bi jāṇanti । aṇṇado gadua pucchissaṃ ।sarvato vilokya
kahaṃ savvo evva avatthāṇurūbaṃ visaṇaṃ aṇuhavanto bhāadheavimuhadāe pajjāulo jaṇo । tā kaṃ ettha pucchissaṃ । kaṃ vā ubālahissaṃ । saaṃ evva ettha viciṇaissaṃ ।parikramya
hodu । devvaṃ dāṇīṃ ubālahissaṃ । haṃho devva eādasāṇaṃ akkhohiṇīṇaṃ ṇāho jeṭṭho bhādusadassa bhattā gaṅgeaddoṇaṅgarāasallakibakidavammassatthāmappamuhassa rāacakkassa saalapahuvīmaṇḍalekkaṇāho mahārāadujjohaṇo bi aṇṇesīadi । aṇṇesīanto bi ṇa jāṇīadi kassiṃ uddese vaṭṭai tti ।vicintya niḥśvasya ca
aha vā kiṃ ettha devvaṃ ubālahāmi । tassa kkhu edaṃ ṇibbhacchiaviuravaaṇavīassa avahīridapidāmahahidobadesaṅkurassa sauṇippocchāhaṇādivirūḍhamūlassa jadugehajūdavisasāhiṇo saṃbhūdaciraālasaṃbaddhaverālavālassa pañcālīkesaggahaṇakusumassa phalaṃ pariṇamadi ।anyato vilokya
jahā ettha eso viviharaaṇappahāsaṃvalidasūrakiraṇappasūdasakkacābasahassasaṃpūridadasadisāmuho lūṇakeduvaṃso raho dīsai tā ahaṃ takkemi avassaṃ ediṇā mahārāadujjohaṇassa vissāmuddeseṇa hodavvaṃ ।upagamya dṛṣṭvā niśvasya ca
kadhaṃ eādasāṇaṃ akkhohiṇīṇaṃ ṇāako bhavia mahārāo dujjohaṇo pāidapuriso via asalāhaṇīe bhūmie upaviṭṭho ciṭṭhadi । atha vā tassa kkhu edaṃ pañcālīkesaggahakusumassa phalaṃ pariṇamadi ।