--- source: kamasufu-Cleaned.txt | block: 37 | label: hybrid | g:0.076 m:0.436 ---

atha citra-ratāni
ūrdhva-sthitayor yūnoḥ parasparāpāśrayayoḥ kuḍya-stambhāpāśritayor vā sthita-ratam
kuḍyāpāśritasya kaṇṭhāvasakta-bāhu-pāśāyās tad-dhasta-pañjaropaviṣṭāyā ūru-pāśena jaghanam abhiveṣṭayantyā kuḍye caraṇa-krameṇa valantyā avalambitakaṃ ratam
bhūmau vā catuṣpadavad āsthitāyā vṛṣalīlayāvaskandanaṃ dhenukam
tatra pṛṣṭham uraḥ-karmāṇi labhate
etenaiva yogena śaunam aiṇeyaṃ chāgalaṃ gardabhākrāntaṃ mārjāra-lalitakaṃ vyāghrāvaskandanaṃ gajopamarditaṃ varāha-ghṛṣṭakaṃ turagādhirūḍhakam iti yatra yatra viśeṣo yogo apūrvas tat tad upalakṣayet
miśrī-kṛta-sadbhāvābhyāṃ dvābhyāṃ saha saṃghāṭakaṃ ratam
bahvībhiś ca saha go-yūthikam
vāri-krīḍitakaṃ chāgalam aiṇeyam iti tat-karmānukṛti-yogāt
grāmanārī-viṣaye strīrājye ca bāhlīke bahavo yuvāno antaḥpura-sadharmāṇa ekaikasyāḥ parigraha-bhūtāḥ
teṣām ekaikaśo yugapac ca yathāsātmyaṃ yathāyogaṃ ca rañjayeyuḥ
eko dhārayed enām anyo niṣeveta anyo jaghanaṃ mukham anyo madhyam anya iti vāraṃ vāreṇa vyatikareṇa cānutiṣṭheyuḥ
etayā goṣṭhī-parigrahā veśyā rāja-yoṣā-parigrāhaś ca vyākhyātaḥ
adhorataṃ pāyāv api dākṣiṇatyānām iti citra-ratāni
puruṣopasṛptakāni puruṣāyite vakṣyāmaḥ
bhavataś cātra ślokau
paśūnāṃ mṛga-jātīnāṃ pataṅgānāṃ ca vibhramaiḥ tais tair upāyaiś cittajño rati-yogān vivardhayet
tat-sātmyād deśa-sātmyāc ca tais tair bhāvaiḥ prayojitaiḥ strīṇāṃ snehaś ca rāgaś ca bahumānaś ca jāyate