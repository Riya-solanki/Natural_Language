--- source: sastrdiu-Cleaned.txt | block: 261 | label: hybrid | g:0.388 m:0.484 ---

nanvevaṃ samudravṛddhau candrodayasya hetutvaṃ na syāt, udayasya samudrasaṃbandhābhāvāt, ekakālasaṃbandhādubhayoradoṣaḥ ।
yadā tarhi candrasya nabhomadhye sthitiṃ dṛṣṭvā pañcadaśanāḍikātikrāntā samudravṛddhiranumīyate tadā kathaṃ, tatrāpi paramparāsaṃbandhādubhayoradoṣaḥ ।
nahi sākṣātsaṃbandha eva sarvatrāśrīyate, yaddhi yena sākṣātpraṇāḍyā vā kenāpi saṃbandhena niyataṃ tattasya tathaivānumāpakaṃ bhavatīti darśitamevaitat ।
tena yādṛśaḥ saṃbandho hetorvādinā darśitastadasiddhau doṣo bhavati nānyathā ।
gośabdaḥ sāsnādimadvacano gośabdatvāditi vyatirekāsiddhiḥ ।
nahi dharmivyatirekeṇa gośabdatvaṃ nāma kiñcidasti ।
nityamākāśamanavayavadravyāditi vyaptyasiddhiḥ mūrtatvasyākāśe vyaptyabhāvāditi ।।