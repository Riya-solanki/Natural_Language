--- source: vacbhamu-Cleaned.txt | block: 66 | label: hybrid | g:0.498 m:0.205 ---

pariharati- ucyate- na tāvadayamekāntenāviṣayaḥ ।
kutaḥ ? asmatpratyayaviṣayatvāt ।
ayamarthaḥ- satye pratyagātmā svayaṃprakāśatvādaviṣayo anaṃśaśca; tathāpi anirvacanīyānādyavidyāparikalpitabuddhimanaḥ sūkṣmasthūlaśarīrendriyāvacchedakabhedena anavacchinno api vastuto avacchinna iva abhinno api bhinna iva akartāpi karteva abhoktāpi bhokteva aviṣayo apyasmatpratyayaviṣaya iva jīvabhāvamāpannaḥ avabhāsate, nabha iva ghaṭamaṇikamallikādyupādhyavacchedabhedena bhinnamivānekavidhadharmakamiveti ।
na hi cidekarasasyātmanaḥ cidāṃśe gṛhīte agṛhītaṃ kiñcidasti ।
na khalu ānandanityatvavibhutvādayaḥ asya cidrūpādvastuto bhidyante, yena tadgrahe na gṛhyeran ।
gṛhītā eva tu kalpitena bhedena na vivecitā ityagṛhītā ivābhānti ।
na ca ātmano buddhyādibhyo bhedastāttvikaḥ yena cidātmani gṛhyamāṇe so api gṛhīta eva bhavet, buddhyādīnāmanirvācyatvena tadbhedasyāpyanirvacanīyatvāt ।
tasmāccidātmanaḥ svayaṃprakāśasyaiva anavacchinnasya avacchinnebhyo buddhyādibhyo bhedāgrahāt tadadhyāsena jīvabhāva iti ।
tasya ca anidamidamātmanaḥ asmatpratyayaviṣayatvamupapadyate ।
tathā hi- kartā bhoktā cidātmā ahaṃpratyaye pratyavabhāsate ।
na ca udāsīnasya tasya kriyāśaktirbhogaśaktirvā saṃbhavati ।
yasya ca buddhyādeḥ kāryakaraṇasaṃghātasya kriyābhogaśaktī na tasya caitanyam ।
tasmāccidātmaiva kāryakaraṇasaṃghātena grathito labdhakriyābhogaśaktiḥ svayaṃprakāśo api buddhyādiviṣayavicchuraṇāt kathañcidasmatpratyayaviṣayaḥ ahaṅkārāspadaṃ jīva iti ca janturiti ca kṣetrajña iti ca ākhyāyate ।
na khalu jīvaścidātmano bhidyate ।
tathā hi śrutiḥ- aanena jīvenātmanā' iti ।
tasmāccidātmano avyatirekāt jīvaḥ svayaṃprakāśo api ahaṃpratyayena kartṛbhoktṛtayā vyavahārayogyaḥ kriyata ityahaṃpratyayālambanamucyate ।
na ca adhyāse sati viṣayatvaṃ viṣayatve ca adhyāsaḥ ityanyonyāśrayatvamiti sāṃpratam,bījāṅkuravadanāditvāt, pūrvapūrvādhyāsatadvāsanāviṣayīkṛtasya uttarottarādhyāsaviṣayatvāvirodhādityuktam-"naisargiko ayaṃ lokavyavahāraḥ"iti bhāṣyagranthena ।
tasmāt suṣṭhūktam- na tāvadayamekāntenāviṣaya iti ।
jīvo hi cidātmatayā svayaṃprakāśatayā aviṣayo api aupādhikena rūpeṇa viṣaya iti bhāvaḥ ।