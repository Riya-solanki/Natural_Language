--- source: mrgt1chu-Cleaned.txt | block: 148 | label: hybrid | g:0.349 m:0.439 ---

saiṣā bādhā sarvasyāpy anumānavādinaḥ prasaktā ।। 
tathā hi mahānasādigatānāṃ viśiṣṭadeśakālākārāṇām eva dhūmāgnivyaktīnāṃ sambandhagrahaṇe dhūmamātrāc ca parvatādau vahnimātrānumānam ityagṛhītasambandhaiva dhūmavyaktiḥ kathaṃ tathāvidhavahnivyaktiṃ gamayediti sambandhagrahaparyanuyogaḥ samānaḥ ।। 
tataśca ।
yatra syād ubhayordoṣaḥ parihāraśca vā samaḥ ।
naikaḥ paryanuyoktavyas tādṛgarthaviniścaye ।। 
iti naitad asmākameva codyam ।। 
atha dhūmamātrasyaiva vahnimātrāvinābhāvalakṣaṇaḥ sambandho gṛhītaḥ tad ihāpi kāryamātrāt kartṛmātrānumānamaduṣṭam ।। 
anyathā sarvānumānoccheda eva syāt ।। 
taduktam ।
sādhyasādhanasāmānyenāvinābhāvaniścayāt ।
pravṛttiranumānasya tadabhāvas tadanyathā ।। 
iti ।। 
itthaṃ ca vicitratattatkarmāśayādhivāsitabhoktṛbhogatatsādhanatadupādānādiviśeṣajñaḥ kartā anumānāntareṇānumīyata iti na kaściddoṣaḥ ।। 
tadidam uktaṃ tatrabhavadbṛhaspatipādaiḥ ।
bhavabhoktṛbhogasādhanatadupādānādi yo vijānāti ।
tamṛte bhaven nahīdaṃ puṃskarmāśayavipākajñam ।। 
iti astu tarhi īśvaraḥ kartā sa tu na tāvadaśarīraḥ pratyetavyaḥ ।। 
kāryaṃ śarīrayuktena kartrā vyāptaṃ sadaiva yat ।। 
ityādinā dehavirahiṇaḥ kartṛtvāyogasyoktatvāt ।। 
tathāhi ।। 
ghaṭapaṭādi kāryaṃ śarīravataiva kriyamāṇaṃ dṛṣṭaṃ nāśarīreṇeti ।। 
kiṃcātaḥ ।।