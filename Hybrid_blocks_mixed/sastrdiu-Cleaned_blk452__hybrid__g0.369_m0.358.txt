--- source: sastrdiu-Cleaned.txt | block: 452 | label: hybrid | g:0.369 m:0.358 ---

tatkiṅkṛtā ca brahmaṇo vidyā, na hi kāraṇāntaramasti ।
svābhāvikīticet kathaṃ vidyāsvabhāvamavidyāsvabhāvaṃ syāt ।
svābhāvikatve cāsyāḥ kena vināśaḥ syāt ।
āgamikaṃ dhyānādi tajjanyaṃ vā svarūpajñānaṃ brahmāvidyāṃ nāśayatīti cet, na, nahyāgamo vā dhyānādayo vā tajjanyaṃ vā jñānaṃ nityajñānātmakabrahmātiriktamasti yadavidyāṃ nāśayet ।
tadvaramasmānmāyāvādānmāhāyānikavādaḥ ।
yatra nīlapītādivaicitryaṃ kāryakāraṇabhāvo baddhamuktādivyavasthā ca saṃtānabhedena samarthyate ।
nityamekarasaṃ niṣprapañcamātmānamupeyuṣāṃ tu samastalokavedajavyavahārocchittireva syāt ।।