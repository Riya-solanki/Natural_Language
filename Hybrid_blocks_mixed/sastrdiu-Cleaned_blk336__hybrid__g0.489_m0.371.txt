--- source: sastrdiu-Cleaned.txt | block: 336 | label: hybrid | g:0.489 m:0.371 ---

nanu na sattāmātreṇa yogyānupalabdherabhāvabodhakatvaṃ yuktaṃ, satyāmapi tasyāṃ kadācidabhāvabuddhyanudayāt, asatyāmapi kadācidudayāt ।
tathāhi yo aṅgulīyakabubhutsayā sasantamasāvapavarakadeśaṃ hastābhyāṃ sarvataḥ parāmṛṣṭavān tasya tāvat sarvadeśaparāmarśāt vastuto yogyānupalabdhirjātaiva, atha ca kiṃ sarvo deśaḥ parāmṛṣṭaḥ kiṃ vā kaściddeśo syāditi saṃdihāno yogyānupalabdheraniścayāt satyāpi tasyāṃ nāṅgulīyakasyābhāvamavadhārayati ।
kadācittu sarvato aparāmṛśyāpi sarvataḥ parāmṛṣṭamiti bhrāntyā yogyānupalabdhiṃ niścityāsatyāmeva tasyāṃ bhrāntyāṅgulīyakasyābhāvamavadhārayati ।
tasmājjñātatayaiva yogyānupalabdhirabhāvajñānakāraṇamityabhyupagantavyam ।
tathācānavasthāprasaṅgaḥ ।
tasmātsvasaṃvedyā tanmātrasaṃvideva dṛśyasya pratiyogino abhāvo na tatvāntaram ।
nanu cābhāvalaṅgīkāre tanmātradhīrapi na kadācinnirūpayituṃ śakyate, na ca bhūtaladhīreva tanmātradhīḥ, saṃsṛṣṭadhiyo api tanmātratāpātāt ।
tatrāpi bhūtalāvabhāsāt ।
ato ghaṭādivedanābhāve sati yā bhūtaladhīḥ sā tanmātradhīḥ ।
evaṃ ca jñānābhāvāṅgīkārādabhāvapahnavo anarthakaḥ ।
kathaṃ tarhyetannirūpayitavm, tadabhidhīyate- ghaṭādyabhāvo asti prameyam ।
yogyapramāṇānudayaśca tasya sattāmātreṇaiva netrādivadbodhako na jñātatayā, yato anavasthā syāt ।।