--- source: brssgo1u-Cleaned.txt | block: 174 | label: hybrid | g:0.424 m:0.498 ---

vṛttānuvādenottarasūtrasaṃdarbhamākṣipati-janmāditi ।
prathamasūtrasya śāstropodghātatvājjanmādisūtramārabhyetyuktam ।
sarvavedāntānāṃ kārye pradhānādyacetane ca samanvayanirāsena brahmaparatvaṃ vyākhyātam ।
ataḥ prathamādhyāyārthasyasamāptatvāduttaragranthārambhe kiṃ kāraṇamityarthaḥ ।
vedānteṣu saguṇanirguṇabrahmavākyānāṃ bahulamupalabdheḥ, tatra kasya vākyasya saguṇopāsanāvidhidvārā niguṇe samanvayaḥ kasya vā guṇavivakṣāṃ vinā sākṣādeva brahmaṇi samanvaya ityākāṅkṣaiva kāraṇamityāha-ucyata iti ।
saṃkṣipya saguṇanirguṇavākyārthamāha-dvirūpaṃ hīti ।