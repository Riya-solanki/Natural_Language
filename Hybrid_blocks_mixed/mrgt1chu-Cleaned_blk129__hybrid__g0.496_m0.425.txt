--- source: mrgt1chu-Cleaned.txt | block: 129 | label: hybrid | g:0.496 m:0.425 ---

iha śāstre yaḥ siddhaḥ sa vividhabhuvanopapannavicitraiśvaryasaṃpāditatattadbhogabhāk sarvottkarṣaśālī bhavati ।। 
tathā coktaṃ bṛhaspatipādaiḥ yan māhātmyaṃ bhagavati paramaśive anupamam avyayam acintyam ।। 
tan māhātmyaṃ siddhe hatabandhanamaṇḍale bhavatīti ।। 
na ca darśanāntarapratipannabrahmalayasaṃvidvināśaprakṛtipuruṣavivekādyātmano mokṣasyaivaṃguṇatvam ity uktam ।। 
yas tv asmin darśane muktaḥ sa bandhakāraṇānāṃ malakarmamāyāparameśvaranirodhaśaktīnām uparatādhikāratvāt punaḥ sargaprārambhe nādho abhyeti na saṃsārī bhavatīty arthaḥ ।। 
kiṃ tarhi sa karotīty āha viśvān arthān iti āvirbhūtaniratiśayasarvārthajñatvakartṛtvataḥ śivasamānamahimatvāt svatejasā samadhiṣṭhitasarvārtho api san muktātmā na kiṃcit karoti karaṇīyābhāvāt ।। 
evaṃ cen mukteḥ pūrvam akiṃcitkaro abhūt muktaś ca tadrūpa eveti ko asya muktau viśeṣaḥ ।। 
ayaṃ viśeṣaḥ yat sarveśānena parameśvareṇānīśitaḥ apreritas tadānīm asau bhavati ।। 
kiṃ kiṃcid eva kālam apreryaḥ ।। 
nety āha sarvadeti sarvakālaṃ taṃ pratyaprerakaḥ śivabhaṭṭārako bhavatīty arthaḥ ।।