--- source: mamkpb_u-Cleaned.txt | block: 332 | label: hybrid | g:0.391 m:0.522 ---

prakṛtaṃ yanniṣidhyānyat sādhyate sā tvapahnutiḥ ।
upameyam asatyaṃ kṛtvopamānaṃ satyatayā yat sthāpyate sā tu, apahnutiḥ ।
udāharaṇam avāptaḥ prāgalbhyaṃ pariṇatarucaḥ śailatanaye kalaṅko naivāyaṃ vilasati śaśāhkasya vapuṣi ।
amuṣyeyaṃ manye vigaladamṛtasyantaśiśire ratiśrāntā śete rajaniramaṇī gāḍhamurasi ।।
itthaṃ vā bata sakhi kiyadetat paśya vairaṃ smarasya priyavirahakṛśe asmin rāgiloke tathā hi ।
upavanasahakārodbhāsibhṛṅgacchalena prativiśikhamanenoṭṭaṅkitaṃ kālakūṭam ।।
atra hi na sabhṛṅgāṇi sahakārāṇi, api tu sakālakūṭāḥ śarā iti pratītiḥ ।
evaṃ vā amuṣmiṃllāvaṇyāmṛtasarasi nūnaṃ mṛgadṛśaḥ smaraḥ śarvapluṣṭaḥ pṛṣujaghanabhāge nipatitaḥ ।
yadaṅgāṅgārāṇāṃ pratamapiśunā nābhikuhare śikhā dhūmasyeyaṃ pariṇamati romāvalivapuḥ ।।
atra na romāvaliḥ, dhūmaśikheyamiti pratipattiḥ ।
evamiyaṃ bhaṅgyantarairapyūhyā ।।