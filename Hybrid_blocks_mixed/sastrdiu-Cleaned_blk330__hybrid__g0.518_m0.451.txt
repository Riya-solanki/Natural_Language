--- source: sastrdiu-Cleaned.txt | block: 330 | label: hybrid | g:0.518 m:0.451 ---

nanu bhavanmate pramīyamānasya ghaṭasya prākkālīnābhāvajñānaṃ bhāvapramāṇabhāvo hyabhāvajñānakāraṇam ।
na ca pramāyamāṇo api ghaṭaḥ prākkālasaṃbandhitayā na pramīyate ataḥ prākkālasaṃbandhagocarapramāṇānudayāttatkālīnābhāvajñānaṃ yuktameveti cet ।
na ।
ayogyatvāt ।
na hi prākkālasaṃbandho adhunā pramātuṃ yogyaḥ, yogyapramāṇābhāvaścābhāvajñānakāraṇaṃ na pramāṇābhāvamātram ।
prākkāle tu yogyasyaiva prāmāṇasyānudaya āsīt, na hi tadānīṃ ghaṭābhāvaḥ sannapi pramitaḥ pratiyogino ghaṭasyāparāmarśāt tadapekṣatvāccābhāvajñānasya, ata eva ghaṭābhāvo adhunā smaryata iti na yuktam ।
apramitasya smaraṇayogāt ।
yaścāyaṃ prākkālīnaḥ pramāṇānudayaḥ so adhunā pramāṇodayena naṣṭo nābhāvajñānamutpādayitumarhati, uddhṛtamiva netraṃ rūpabuddhim ।।