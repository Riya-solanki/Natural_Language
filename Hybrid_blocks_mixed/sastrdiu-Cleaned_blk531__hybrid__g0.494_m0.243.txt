--- source: sastrdiu-Cleaned.txt | block: 531 | label: hybrid | g:0.494 m:0.243 ---

sa punarayamātmā aṇuḥ śarīraparamāṇo vibhurveti cintanīyam ।
tatrāṇuparimāṇatve yugapacchiraḥpādayorvedanānupapattiḥ ।
ayaugapadye apyatiśaighyyādyaugapadyāvagatiriti cet, syādevaṃ yadyaṇutvaṃ kutaścitsiddhaṃ syāt, tadasiddhau dṛṣṭānusārādanaṇutvameva yuktam ।
tatra śarīraparimāṇatve sāvayavaḥ syāt, tatra dvividhameva hi niravayavadravyam- aṇu vibhu vā, tadasau śarīrasaṃmitaḥ san sāvayavaḥ syāt, tatra bahvavayavakalpanā tāvatāṃ cānyūnanadhikānāmavayavānāṃ puttikāhastidehayoratisaṃkocavistārakalpanaṃ nātīva hṛdayamanurañjayati, tasmādvibhutvameva yuktam ।
tathā ca śrutiḥ- anantamapāram iti ।
bhagavadgītāsu ca vacanam- nityaḥ sarvagataḥ sthāṇuracalo ayaṃ sanātanaḥ iti ।
ye copaniṣatsvaṇutvavādāḥ purāṇeṣu ca aṅguṣṭhamātraṃ puruṣam ityādayaste sūkṣmagrahaṇagocaratvābhiprāyāḥ ।।