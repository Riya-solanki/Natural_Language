--- source: brsvbh3u-Cleaned.txt | block: 211 | label: hybrid | g:0.312 m:0.447 ---

gater arthavattvam ubhayathānyathā hi virodhaḥ ।
yathā hānisaṃnidhāvupāyanamanyatra śrutamiti, yatrāpi kevalā hāniḥ śrūyate tatrāpi upāyanamupasthāpayatyevaṃ tatsannidhāveva devayānaḥ panthāḥ śruta iti yatrāpi sukṛtaduṣkṛtahāniḥ kevalā śrutā tatrāpi devayānaṃ panthānamupasthāpayitumarhati ।
naca nirañjanaḥ paramaṃ sāmyamupaitītyanena virodhaḥ ।
devayānena pathā brahmalokaprāptau nirañjanasya paramasāmyopapatteḥ ।
tasmāddhānimātre devayānaḥ panthāḥ saṃbadhyata iti prāptam ।
evaṃ prāpta ucyate-vidvān puṇyapāpe vidhūyanirañjanaḥ paramaṃ sāmyamupaitīti hi viduṣo vidhūtapuṇyapāpasya vidyayā kṣemaprāptimāha ।
bhramanibandhano akṣemo yāthātmyajñānalakṣaṇayā vidyayā vinivartanīyaḥ ।
nāsau deśaviśeṣamapekṣate ।
nahi jātu rajjau sarpabhramanivṛttaye samutpannaṃ rajjutattvajñānaṃ deśaviśeṣamapekṣate ।
vidyotpādasyaiva svavirodhyavidyānivṛttirūpatvāt ।
naca vidyotpādāyā brahmalokaprāptirapekṣaṇīyā ।
yamaniyamādiviśuddhasattvasyehaiva śravaṇādibhirvidyotpādāt ।
yadi paramārabdhakāryakarmakṣapaṇāya śarīrapātāvadhyapekṣeti na devayānenāstīhārtha iti śrutidṛṣṭavirodhānnāpekṣitavya iti ।
asti tu paryaṅkavidyāyāṃ tasyārtha ityuktaṃ dvitīyena sūtreṇeti ।
ye tu yadi puṇyamapi nivartate kimarthā tarhi gatarityāśaṅkya sūtramavatārayanti ।
gaterarthavattvamubhayathā duṣkṛtanivṛttyā sukṛtanivṛttyā ca ।
yadi punaḥ puṇyamanuvarteta brahmalokagatasyāpīha puṇyaphalopabhogāyavṛttiḥ syāt ।
tathā caitena pratipādyamānāgatyanāvṛttiśrutivirodhaḥ ।
tasmādduṣkṛtasyeva sukṛtasyāpi prakṣaya iti taiḥ punaranāśaṅkanīyamevāśaṅkitam ।
vidyākṣiptāyāṃ hi gatau keyamāśaṅkā yadi kṣīṇasukṛtaḥ kimarthamayaṃ yātīti ।
nahyeṣā sukṛtanibandhanā gatirapi tu vidyānibandhanā ।
tasmādvṛddhoktamevopavarṇanaṃ sādhviti ।।