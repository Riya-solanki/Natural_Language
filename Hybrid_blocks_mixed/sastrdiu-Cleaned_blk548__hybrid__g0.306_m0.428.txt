--- source: sastrdiu-Cleaned.txt | block: 548 | label: hybrid | g:0.306 m:0.428 ---

ucyate- bāhyendriyāṇyeva muktasya nivartante manastu tasyāmavasthāyāmanuvartate ityānandaśrutibalādevādhyavasīyate ।
evaṃ jñānaṃ ca na hi vijñāturvijñāterviparilopo vidyate iti śruteḥ, vijñānaghanaśruteśca, tasmānmuktāvasthāyāṃ mānasapratyakṣeṇa paramānandamanubhavannātmāvatiṣṭhate ।
taduktam- nijaṃ yattvātmacaitanyamānandaśceṣyate ca yaḥ ।
yacca nityavibhutvādi tairātmā naiva mucyate iti ।
yattu tasmātkarmamakṣayādeva hetvabhāvena mucyate ।
nahyabhāvātmakaṃ muktvā mokṣanityatvakāraṇam, iti vārtikaṃ tatparamatamityevamānandamokṣavādino matam ।।