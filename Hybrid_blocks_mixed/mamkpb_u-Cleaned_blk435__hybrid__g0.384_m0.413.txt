--- source: mamkpb_u-Cleaned.txt | block: 435 | label: hybrid | g:0.384 m:0.413 ---

asya dhuraṃ sutarāmupameyameva voḍhuṃ prauḍhamiti kaimarthyena yat upamānamākṣipyate yadapi tasyaivopamānatayā prasiddhasya, upamānāntaravivakṣayānādarārthamupameyabhāvaḥ kalpyate tat upameyasyopamānapratikūlavartitvāt ubhayarūpaṃ pratīpam ।
krameṇodāharaṇam lāvaṇyaukasi sapratāpagarimaṇyagresare tyāgināṃ deva tvayyavanībharakṣamabhuje niṣpādite vedhasā ।
induḥ kiṃ ghaṭitaḥ kimeṣa vihitaḥ pūṣā kimutpāditaṃ cintāratnamado mudhaiva kimamī sṛṣṭāḥ kulakṣmābhṛtaḥ ।।
e ehi dāva sundari kaṇṇaṃ dāūṇa suṇasū vaaṇijjaṃ ।
tujjha muheṇa kisoari caṃdo ubhamijjai jaṇeṇa ।।
atra mukhenopamīyamānasya śaśinaḥ svpataraguṇatvāt upamityaniṣpacyā "vaaṇijjam'; iti vacanīyapadābhivyaṅgyastiraskāraḥ ।
kvacittu niṣpannaivopamitikriyā, anādaranibandhanam ।
yathā garvamasaṃvāhyamimaṃ locanayugalena kiṃ vahasi mugdhe ।
santīdṛśāni diśi diśi saraḥsu nanu nīlanalināni ।।
ihopameyīkaraṇamevotpalānāmanādaraḥ ।
anayaiva rītyā yat asāmānyaguṇayogāt nopamānabhāvamapi, anubhūtapūrvi tasya tatkalpanāyāmapi bhavati pratīpamiti pratyetavyam ।
yathā ahameva guruḥ sudāruṇānāmiti hālāhala tāta mā sma dṛpyaḥ ।
nanu santi bhavādṛśāni bhūyo bhuvane asmin vacanāni durjanānām ।।
atra hālāhatasyopamānatvamasaṃbhāvyamevopanibaddham ।।