--- source: brsvbh2u-Cleaned.txt | block: 136 | label: hybrid | g:0.465 m:0.281 ---

upacitasaṃhanyamānānāṃ saṃghātopacayāt ।
aparamāṇutvaprasaṅgaḥ sthūlatvāditi ।
yastu brūte na gandhādisaṃghātaḥ paramāṇurapi tu gandhādyāśrayo dravyaṃ, naca gandhādīnāṃ tadāśrayāṇāmupacaye api dravyasyopacayo bhavitumarhatyanyatvāditi, taṃ pratyāha-na cāntareṇāpi mūrtyupacayaṃ dravyasvarūpopacayamityarthaḥ ।
kutaḥ ।
kāryeṣu bhūteṣu guṇopacaye mūrtyupacayadarśanāt ।
natāvat paramāṇavo rūpato gṛhyante kintu kāryadvārā, kāryaṃ ca na gandhādibhyo bhinnaṃ, yadā na tadādhāratayā gṛhyate api tu tadātmakatayā, tathā ca teṣāmupacaye tadupacitaṃ dṛṣṭamiti paramāṇubhirapi tatkāraṇairevaṃ bhavitavyaṃ, tathā cāparamāṇutvaṃ sthūlatvādityarthaḥ ।
dvitīyaṃ vikalpaṃ dūṣayati-akalpyamāne tūpacitāpacitaguṇatva iti ।
atha sarve caturguṇā iti ।
yadyapyasmin kalpe sarveṣāṃ sthaulyaprasaṅgastathāpyatisphuṭatayopekṣya dūṣayati-tato apsvapīti ।
vāyo rūpavattvena cākṣuṣatvaprasaṅga ityapi draṣṭavyam ।।