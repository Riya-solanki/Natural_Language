--- source: brssbh1u-Cleaned.txt | block: 88 | label: hybrid | g:0.469 m:0.39 ---

atrāha- yaduktaṃ nācetanaṃ pradhānaṃ jagatkāraṇamīkṣitṛtvāditi tadanyathāpyupapadyate, acetane api cetanavadupacāradarśanāt ।
yathā pratyāsannapatanatāṃ nadyāḥ kūlasyālakṣya kūlaṃ pipātiṣatītyacetane api kūle cetanavadupacāro dṛṣṭaḥ, tadvadacetano api pradhāne pratyāsannasarge cetanavadupacāro bhaviṣyati atadaikṣata' iti ।
yathā loke kaściccetanaḥ snātvā bhuktvā cāparāhne grāmaṃ rathena gamiṣyāmītīkṣitvānantaraṃ tathaiva niyamena pravartate, tathā pradhānamapi mahadādyākāreṇa niyamena pravartate ।
tasmāccetanavadupacaryate ।
kasmātpunaḥ kāraṇādvihāya mukhyamīkṣitṛtvamaupacārikaṃ kalpyate, atatteja aikṣata', atā āpa aikṣanta' iti cācetanayorapyaptejasoścetanavadupacāradarśanāt ।
tasmātkartṛkamapīkṣaṇamaupacārikamiti gamyate, aupacāraprāye vacanāt' iti ।
evaṃ prāpta idaṃ sūtramārabhyate-