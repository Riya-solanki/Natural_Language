--- source: sa_vAmana-kAvyAlaMkArasUtra-Cleaned.txt | block: 49 | label: hybrid | g:0.4 m:0.488 ---

kāvyaśarīre sthāpite kāvyasaundaryākṣepahetavastyāgāya doṣā vijñātavyā iti doṣadarśanaṃ nāmādhikaraṇamārabhyate । doṣasvarūpakathārthamāha 
guṇaviparyayātmāno doṣāḥ ।।guṇānāṃ vakṣyamāṇānāṃ ye viparyayāstadātmāno doṣāḥ ।।arthatastadavagamaḥ ।।guṇasvarūpanirūpaṇātteṣāṃ doṣāṇāmarthādavagamo'rthātsiddhiḥ ।।
kimarthaṃ te pṛthakprapañcyanta ityatrāha 
saukaryāya prapañcaḥ ।।
saukaryārthaḥ prapañco vistaro doṣānām । uddiṣṭā lakṣaṇalakṣitā hi doṣāḥ sujñānā bhavanti ।।