--- source: sastrdiu-Cleaned.txt | block: 423 | label: hybrid | g:0.439 m:0.401 ---

yattu sarvagatā vyaktigatā vā jātiriti vikalpitaṃ, tadapi vyaktyātmatvābhidhānādeva parihṛtam ।
vyakterhyasāvātmā kathamanyatra syāt ।
nanvevaṃ vyaktideśe vyaktyutpatteḥ prāgavidyamānā jātiḥ kathaṃ tatra paścādbhavati, svakāraṇānniṣpadyamānā vyaktirjātiviśeṣātmanā saṃbaddhaivotpadyate nityatvāt ।
nacānyatra āgacchati amūrtatvāt ।
ucyate- yo api deśāntarādāgatyānena deśena saṃyujyate so api prāgasmindeśe avidyamāna eva kathamanena deśena saṃyogamanubhavati kāraṇavaśāditi vyaktam, evaṃ jātirapi kāraṇavaśādeva vyaktisaṃbandhamanubhavati ।
iyāstu viśeṣaḥ- saṃyujyamānaḥ pūrvatrāvasthito anantaradeśena prathamaṃ saṃyujyate tatastadanantaradeśeneti krameṇa deśāntaralasaṃyogaṃ gacchati ।
tādātmyasamavāyayostvanantaradeśamanapekṣyaiva svakāraṇato niṣpattiḥ ।
na hi saṃyogasya svabhāvaḥ sa eva tādātmyasya samavāyasya vāṅgīkartavyaḥ ।
pramāṇābhāvāt, vilakṣaṇasvabhāvatvādbhāvānām ।