--- source: sastrdiu-Cleaned.txt | block: 341 | label: hybrid | g:0.351 m:0.328 ---

vyāpakībhūtadarśananivṛttyā vyāpyasya dṛśyasya nivṛttiravasīyata iti tannirastam ।
vyāpakanivṛttyā vyāpyanivṛttimanumimānenāvaśyaṃ dṛṣṭāntadharmiṣu nivṛttidvayamavagamya tato dṛśyanivṛttiranumātavyā, nivṛtteścābhāvātmikayai na pratyakṣeṇa grahaṇaṃ saṃbhavati, nivṛttyantareṇa tadanumāne tadapi nivṛttirūpatvānnivṛttyantareṇānumātavyam tadapi tathetyanavasthāpattiḥ ।
ato avaśyaṃ kvacitpramāṇāntarabhūtayānupalabdhyābhāvaḥ pratyetavyaḥ ।
pramiteca tasminpaścādbhavatvanumānam ।
siddhaṃ tāvadabhāvasya pramāṇāntaratvaṃ śabdopamānārthāpattayastu nāśaṅganīyā eva ।
ataḥ siddhaṃ ṣaṣṭhaṃ pramāṇam ।
etāvantyeva ca pramāṇāni ।।