--- source: gp23-33u-Cleaned.txt | block: 380 | label: hybrid | g:0.491 m:0.456 ---

mānaṃ kurviti vakti sā priya-sakhī mānaṃ na vedmi sphuṭaṃ
kauṭilyena yadi prasidhyati sa tat kauṭilyam evātra kim । hā tasya smita-kañja-cāru-nayanaṃ śyāmasya man-mānasaṃ
draṣṭuṃ vāñchati hanta kaṣṭam aparāṃ sphūrtiṃ kathaṃ gacchatu ।। āgas-kṛte' pi tasmai rajyati hṛdayaṃ khalaṃ tad etan me । tyaktuṃ tad api na śakyaṃ katham iva sa hariḥ parityājyaḥ ।।tataś ca-
balān mānaṃ śikṣayantīr api tatra sakhī-tatīḥ । rādhayā sārdham ākarṣan jīyād veṇu-kala-svanaḥ ।।[] tasyā mukham avakalayya tat-tad-upamā-jātiyatayā saṃśayya sthitavantaṃ kāntaṃ prati sakhī-vacanam-
tasminn api vidhu-buddhiṃ kartuṃ mā kṛṣṇa sāhasaṃ kārṣīḥ । sarvaṃ jetṛ tad etad bhrū-dhanur anu netra-vāṇam utkṣipati ।।tataś ca-