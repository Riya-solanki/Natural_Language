--- source: kamasufu-Cleaned.txt | block: 88 | label: hybrid | g:0.064 m:0.298 ---

bhāryaikacariṇī gūḍha-viśrambhā devavat patim ānukulyena varteta
tan-matena kuṭumba-cintām ātmani saṃniveśayet
veśma ca śuci susaṃmṛṣṭa-sthānaṃ viracita-vividha-kusumaṃ ślakṣṇa-bhūmi-talaṃ hṛdya-darśanaṃ triṣavaṇācarita-bali-karma pūjita-devatāyatanaṃ kuryāt
na hy ato anyad gṛhasthānāṃ citta-grāhakam astīti gonardīyaḥ
guruṣu bhṛtya-vargeṣu nāyaka-bhaginīṣu tat-patiṣu ca yathārhaṃ pratipattiḥ 
paripūteṣu ca harita-śāka-vaprān ikṣu-stambāñ jīraka-sarṣapājamoda-śatapuṣpā-tamāla-gulmāṃś ca kārayet 
kubjakāmalaka-mallikā-jātī-kuraṇṭaka-navamālikā-tagara-nandyāvartajapā-gulmān anyāṃś ca bahu-puṣpān bāla-kośīraka-pātālikāṃś ca vṛkṣa-vāṭikāyāṃ ca sthaṇḍilāṇi mano-jñāni kārayet 
madhye kūpaṃ vāpīṃ dīrghikāṃ vā khānayet
bhikṣukī-śramāṇā-kṣapaṇā-kulaṭā-kuhakekṣaṇikā-mūla-kārikābhir na saṃsṛjyeta
bhojane ca rucitam idam asmai dveṣyam idaṃ pathyam idam apathyam idam iti ca vindyāt
svaraṃ bahir upaśrutya bhavanam āgacchataḥ kiṃ kṛtyam iti bruvatī sajjā bhavana-madhye tiṣṭhet
paricārikam apanudya svayaṃ pādau prakṣālayet
nāyakasya ca na vimukta-bhūṣaṇaṃ vijane saṃdarśane tiṣṭhet
ativyayam asad-vyayaṃ vā kurvāṇaṃ rahasi bodhayet
āvāhe vivāhe yajñe gamanaṃ sakhībhiḥ saha goṣṭhīṃ devatābhigamanm ity anujñātā kuryāt
sarva-krīḍāsu ca tad-ānulomyena pravṛttiḥ
paścāt saṃveśanaṃ pūrvam utthānam anavabodhanaṃ ca suptasya
mahānasaṃ ca suguptaṃ syād darśanīyaṃ ca
nāyakāpacāreṣu kiṃ cit kaluṣitā nātyarthaṃ nirvadet
sādhikṣepa-vacanaṃ tv enaṃ mitra-jana-madhya-stham ekākinaṃ vāpy upālabheta na ca mūla-kārikā syāt
na hy ato anyad apratyaya-kāraṇam astīti gonardīyaḥ
durvyāhṛtaṃ durnirīkṣitam anyato mantraṇaṃ dvāra-deśāvasthānaṃ nirīkṣaṇaṃ vā niṣkuṭeṣu mantraṇaṃ vivikteṣu ciram avasthānam iti varjayet
sveda-danta-paṅka-durgandhāṃś ca budhyeteti virāga-kāraṇam
bahu-bhūṣaṇaṃ vividha-kusumānulepanaṃ vividhāṅga-rāga-samujjvalaṃ vāsa ity ābhigāmiko veṣaḥ
pratanu-ślakṣṇālpa-dukūlatā parimitam ābharaṇaṃ sugandhitā nātyulvaṇam anulepanam tathā śuklāny anyāni puṣpāṇīti vaihāriko veṣaḥ
nāyakasya vratam upavāsaṃ ca svayam api karaṇenānuvarteta vāritāyāṃ ca nāham atra nirbandhanīyeti tad-vacaso nivartanam
mṛd-vidala-kāṣṭha-carma-loha-bhāṇḍānāṃ ca kāle samargha-grahaṇam 
tathā lavaṇa-snehayoś ca gandha-dravya-kaṭuka-bhāṇḍauṣadhānāṃ ca durlabhānāṃ bhavaneṣu pracchannaṃ nidhānam
mūlakāluka-pālaṅkī-damanakāmrātakairvāruka-trapu-savārtāka-kūṣmāṇḍālābu-sūraṇa-śukanāsā- svayamguptā-tila-parṇikāgnimantha-laśuna-palāṇḍu-prabhṛtīnāṃ sarvauṣadhīnāṃ ca bīja-grahaṇaṃ kāle vāpaś ca
svasya ca sārasya parebhyo nākhyānaṃ bhartṛ-mantritasya ca
samānāś ca striyaḥ kauśalenojjvalatayā pākena mānena tathopacārair atiśayīta
sāṃvatsarikam āyaṃ saṃkhyāya tad-anurūpaṃ vyayaṃ kuryāt
bhojanāvaśiṣṭād go-rasād ghṛta-karaṇam tathā tela-guḍayoḥ karpāsasya ca sūtra-kartanam sūtrasya vānam śikya-rajju-pāśa-valkala-saṃgrahaṇam kuṭṭana-kaṇḍanāvekṣaṇam āma-cāmaṇḍa-tuṣaka-khakuṭy-aṅgārāṇām upayojanam bhṛtya-vetana- bharaṇa-jñānam kṛṣi-paśu-pālana-cintā-vāhana-vidhāna-yogāḥ meṣa-kukkuṭa-lāvaka- śuka-śārikā-parabhṛta-mayūra-vānara-mṛgāṇām avekṣaṇam daivasikāya-vyaya-piṇḍī- karaṇam iti ca vidyāt
taj-jaghanyānāṃ ca jīrṇa-vāsasāṃ saṃcayas tair vividha-rāgaiḥ śuddhair vā kṛta-karmaṇāṃ paricārakāṇām anugraho mānārtheṣu ca dānam anyatra vopayogaḥ surā-kumbhīnām āsava-kumbhīnāṃ ca sthāpanaṃ tad-upayogaḥ kraya-vikrayāv āya-vyāyāvekṣaṇam
nāyaka-mitrāṇāṃ ca srag-anulepana-tāmbūla-dānaiḥ pūjanaṃ nyāyataḥ
śvaśrū-svaśura-paricaryā tat-pāratantryam anuttara-vāditā parimitāpracaṇḍālāpa-karaṇam anuccair hāsaḥ tat-priyāpriyeṣu sva-priyāpriyeṣv iva vṛttiḥ
bhogeṣv anutsekaḥ
parijane dākṣiṇyam
nāyakasyānivedya na kasmai cid dānam
sva-karmasu bhṛtya-jana-niyamanam utsaveṣu cāsya pūjanam