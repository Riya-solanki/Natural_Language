--- source: brssgo2u-Cleaned.txt | block: 360 | label: hybrid | g:0.365 m:0.485 ---

tāneva prakārānāha-tatreti ।
sautrāntiko vaibhāṣiko yogācārī mādhyamikaśceti catvāraḥ śiṣyāḥ ।
teṣvādyayorbāhyārthānāṃ parokṣatvāparokṣatvavivāde apyastitvasaṃpratipattestayoḥ siddhāntamekīkṛtya nirasyata ityāha-tatra ye sarvāstitveti ।
bhūtaṃ bhautikaṃ bāhyaṃ, cittaṃ caittaṃ ca kāmādyāntaramiti vibhāgaḥ ।
tatra saṃdihyate kiṃ mānamūlo bhrāntimūlo vāyaṃ siddhānta iti ।
tatra pramāṇamūla iti pūrvapakṣayan siddhāntaṃ tadīyaṃ darśayati-tatra bhūtamiti ।
sthiraḥ prapañco brahmahetuka iti vedāntasiddhāntasya mānamūlakṣaṇikasiddhāntavirodhādasiddhiḥ pūrvapakṣe phalaṃ, siddhānte tadavirodha iti jñeyam ।
pṛthivyādibhūtacatuṣṭayaṃ viṣayendriyātmakaṃ bhautikaṃ ca paramāṇusamudāya eva nāvayavyantaramiti matvā paramāṇūn vibhajate-catuṣṭaye ceti ।
caturvidhā ityarthaḥ ।
kharaḥ kaṭhinastatsvabhāvāḥ pārthivāḥ paramāṇavaḥ, snigdhā āpyāḥ, uṣṇāstaijasāḥ, īraṇaṃ calanasvabhāvo vāyavyānāmiti ।
bāhyasamudāyamuktvādhyātmikasamudāyamāha-tatheti ।
saviṣayendriyāṇi rūpaskandhaḥ viṣayāṇāṃ bāhyatve api dehasthendriyagrāhyatvādādhyātmikatvam, ahamahamityālayavijñānapravāho vijñānaskandhaḥ, sukhādyanubhavo vedanāskandhaḥ, gauraśva ityevaṃ nāmaviśiṣṭasavikalpakapratyayaḥ saṃjñāskandhaḥ, rāgadveṣamohadharmādharmāḥ saṃskāraskandhaḥ ।
tatra vijñānaskandhaścittamātmeti gīyate ।
anye catvāraḥ skandhāścaittāsteṣāṃ saṃghāta ādhyātmikaḥ ।
sakalalokayātrānirvāhaka ityarthaḥ ।
avayavātiriktāvayavyanupalabdheravayavāḥ śiṣyante, yatsat tatkṣaṇikaṃ, yathā vidyuditi teṣāṃ kṣaṇikatvamiti mānamūlo ayaṃ siddhānta iti prāpte siddhāntasūtraṃ yojayati-yo ayamiti ।
sargādau paramāṇūnāṃ ca skandhānāṃ ca svataḥsaṃghātastāvanna saṃbhavati, acetanatvāt ।
nāpi cittākhyamabhijvalanaṃ vijñānaṃ samudāyahetuḥ, saṃghāte dehākāre jāte vijñānaṃ vijñāne jāte saṃghāta ityanyonyāśrayāt ।
naca kṣaṇikavijñānādanyaḥ kaścijjīva īśvaro vā tvayābhyupagamyate yaḥ saṃghātakartā bhavet ।
naca kartāramanapekṣyāṇavaḥ skandhāśca svayameva saṃghātārthaṃ pravartanta iti vācyam, anirmokṣaprasaṅgāt ।
nanvālayavijñānasaṃtānaḥ saṃhantāstvityata āha-āśayasyeti ।
āśerate asmin rāgādaya ityāśayaḥ saṃtānaḥ, sa kiṃ saṃtānibhyo anyo vijñānibhyo anyo ananyo vā ।
ādye api sthiraḥ kṣaṇiko vā ।
nādyaḥ, asmadiṣṭanityātmavādaprasaṅgāt ।
dvitīye doṣamāha-kṣaṇikatveti ।
kṣaṇikasya janmātiriktavyāpāro nāsti, tasmāttasya paramāṇvādimelanārthaṃ pravṛttiranupapannā ।
kṣaṇikatvavyāghātdityarthaḥ ।
etenānanyaḥ saṃtāna iti pakṣo nirastaḥ, kṣaṇikasya melakatvānupapatteḥ ।
tasmāt saṃhanturasattvāt saṃghātānupapattirityarthaḥ ।।