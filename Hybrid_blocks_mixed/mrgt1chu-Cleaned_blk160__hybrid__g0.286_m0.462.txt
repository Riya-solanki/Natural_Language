--- source: mrgt1chu-Cleaned.txt | block: 160 | label: hybrid | g:0.286 m:0.462 ---

hṛdayamāśayo bodha iti paryāyaḥ ।। 
śivo bodho yasmād bhagavatas tasmādaghorahṛdayaḥ ।। 
nanu ghoram aśreyorūpaṃ yaducyate tadghorarūpatā kathaṃ devasyetyāha parigrahasya ghoratvāditi ।। 
yeyaṃ parameśvarasya ghorarūpoktiḥ sā na vāstavī kiṃtu parigrahasya svaśaktyuttejitasāmarthyasyāśuddhādhvādhikārinikurambasya ghoratvād ghoraśaktirdeva upacārāducyate ।। 
tathā coktam ।
viṣayeṣveva saṃlīnān adho'dhaḥ pātayanty aṇūn ।
rudrāṇūn yāḥ samāliṅgya ghorataryo aparāstu tāḥ ।। 
vāmadevaguhyatvam abhidhatte ।।