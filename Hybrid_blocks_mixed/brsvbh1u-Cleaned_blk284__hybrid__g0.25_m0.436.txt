--- source: brsvbh1u-Cleaned.txt | block: 284 | label: hybrid | g:0.25 m:0.436 ---

prāmāṇyavādino apyaupacārikaṃ tatpadārthamavivakṣitaṃ vā manyanta iti ।
tadevaṃ tvaṃpadārthavipratipattidvārā tatpadārthe vipratipattiṃ sūcayitvā sākṣāttatpadārthe vipratipattimāha-asti tadvyatirikta īśvaraḥ sarvajñaḥ sarvaśaktiriti kecit ।
taditi jīvātmānaṃ parāmṛśati ।
na kevalaṃ śarīrādibhyaḥ, jīvātmabhyo api vyatiriktaḥ ।
sa ca sarvasyaiva jagata īṣṭe ।
aiśvaryasiddhyarthaṃ svābhāvikamasya rūpadvayamuktam-sarvajñaḥ sarvaśaktiriti ।
tasyāpi jīvātmabhyo api vyatirekāt, na tvaṃpadārthena sāmānādhikaraṇyamiti svamatamāha-atmā sa bhokturityapare ।
bhokturjīvātmano avidyopādhikasya sa īśvarastatpadārtha ātmā,tata īśvarādabhinno jīvātmā ।