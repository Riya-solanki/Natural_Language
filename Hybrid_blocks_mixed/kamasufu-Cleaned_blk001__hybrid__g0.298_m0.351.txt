--- source: kamasufu-Cleaned.txt | block: 1 | label: hybrid | g:0.298 m:0.351 ---

dharmārtha-kāmebhyo namaḥ
śāstre prakṛtatvāt
tatsamayāvabodhakebhyaś ca ācāryebhyaḥ iti
tat-saṃbandhāt iti
prajāpatir hi prajāḥ sṛṣṭvā tāsāṃ sthiti-nibandhanaṃ trivargasya sādhanam adhyāyānāṃ śatasahasreṇāgre provāca
tasyaikadeśikaṃ manuḥ svāyaṃbhuvo dharmādhikārikaṃ pṛthak cakāra
bṛhaspatir arthādhikārikam
mahādevānucaraś ca nandī sahasreṇādhyāyānāṃ pṛthak kāma-sūtraṃ provāca
tad eva tu pañcabhir adhyāya-śatair auddālikiḥ śvetaketuḥ saṃcikṣepa
tad eva tu punar adhyardhenādhyāyaśatena []sādhāraṇa-[]sāṃprayogika-[]kanyā-saṃprayuktaka-[ ]bhāryādhikārika-[]pāradārika-[]vaiśika-[]aupaniṣadikaiḥ saptabhir adhikaraṇair bābhravyaḥ pāñcālaḥ saṃcikṣepa
tasya ṣaṣṭaṃ vaiśikam adhikaraṇaṃ pāṭaliputrakāṇāṃ gaṇikānāṃ niyogād dattakaḥ pṛthak cakāra
tat-prasaṅgāc cārāyaṇaḥ sādhāraṇam adhikaraṇaṃ provāca suvarṇanābhaḥ sāṃprayogikam ghoṭakamukhaḥ kanyā-saṃprayuktakam gonardīyo bhāryādhikārikam goṇikāputraḥ pāradārikam kucumāra aupaniṣadikam iti
evaṃ bahubhir ācāryais tac chāstraṃ khaṇḍaśaḥ praṇītam utsanna-kalpam abhūt
tatra dattakādibhiḥ praṇītānāṃ śāstrāvayavānām ekadeśatvāt mahad iti ca bābhravīyasya durādhyeyatvāt saṃkṣipya sarvam artham alpena granthena kāmasūtram idaṃ praṇītam
tasyāyaṃ prakaraṇādhikaraṇa-samuddeśaḥ
śāstra-saṃgrahaḥ trivarga-pratipattiḥ vidyāsamuddeśaḥ nāgaraka-vṛttam nāyaka-sahāya-dūtī-karmavimarśaḥ iti sādhāraṇaṃ prathamādhikaraṇam adhyāyaḥ pañca prakaraṇāni pañca
pramāṇa-kālā-bhāvebhyo ratāvasthāpanam prīti-viśeṣāḥ āliṅgana-vicārāḥ cumbana-vikalpāḥnakharadana-jātayaḥ daśana-cchedya-vidhayaḥ deśyā upacārāḥ saṃveśana-prakārāḥ citra-ratāni prahaṇa-yogaḥ tad-yuktāś ca sītkṛtopakramāḥ puruṣāyitam puruṣopasṛptāni aupariṣṭakam ratārambhāvasānikam rata-viśeṣāḥ praṇaya-kalahaḥ iti sāṃprayogikaṃ dvitīyam adhikaraṇam adhyayā daśa prakaraṇāni saptadaśa
varaṇa-vidhānam sambandha-nirṇayaḥ kanyā-visrambhaṇam bālāyāḥ upakramāḥ iṅgitākāra-sūcanam eka-puruṣābhiyogaḥ prayojyasyopāvartaṇam abhiyogataś ca kanyāyāḥ pratipattiḥ vivāha-yogaḥ iti kanyā-saṃprayuktakaṃ tṛtīyādhikaraṇam adhyāyāḥ pañca prakaraṇāni nava
ekacāriṇī-vṛttam pravāsacāryā sapatnīṣu jyeṣṭhā-vṛttam kaniṣṭhā-vṛttam punarbhū-vṛttam durbhagā-vṛttam āntaḥpurikam puruṣasya bahvīṣu pratipattiḥ iti bhāryādhikārikaṃ caturtham adhikaraṇam adhyāyau dvau prakaraṇāny aṣṭau
strī-puruṣa-śīlāvasthāpanam vyāvarttana-kāraṇāni strīṣu siddhāḥ puruṣāḥ ayatna-sādhyā yoṣitaḥ paricaya-kāraṇāni abhiyogāḥ bhāva-parīkṣā dūtī-karmāṇi īśvarakāmitam antaḥpurikaṃ dāra-rakṣitakam iti pāradārikaṃ pañcamam adhikaraṇam adhyāyāḥ ṣaṭ prakaraṇāni daśa 
gamya-cintā gamana-kāraṇāni upāvartana-vidhiḥ kāntānuvartanam arthāgamopāyāḥ virakta-liṅgāni virakta-pratipattiḥ niṣkāsana-prakārāḥ viśīrṇa-pratisaṃdhānamlābhaviśeṣaḥ arthānarthānubandha-saṃśaya-vicāraḥ veśyā-viśeṣāś ca iti vaiśikaṃ ṣaṣṭam adhikaraṇam adhyāyaḥ ṣaṭ prakaraṇāni dvādaśa
subhagaṃ-karaṇam vaśī-karaṇam vṛṣyāś ca yogāḥ naṣṭa-rāga-pratyānayanam vṛddhi-vidhayaḥ citrāś ca yogāḥ ity aupaniṣadikaṃ saptamam adhikaraṇam adhyāyau dvau prakaraṇāni ṣaṭ
evaṃ ṣaṭtriṃśad adhyāyāḥ catuḥśaṣṭiḥ prakaraṇāni adhikaraṇāni sapta sapādaṃ śloka-sahasram iti śāstrasya saṃgrahaḥ
saṃkṣepam imam uktvāsya vistāro ataḥ pravakṣyate iṣṭaṃ hi viduṣāṃ loke samāsa-vyāsa-bhāṣaṇam