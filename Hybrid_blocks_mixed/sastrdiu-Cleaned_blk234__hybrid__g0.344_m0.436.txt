--- source: sastrdiu-Cleaned.txt | block: 234 | label: hybrid | g:0.344 m:0.436 ---

atha svapnapratyayatvātstambhādivijñānamanyathābhūtamityanumīyate, tadasat, tathāsati pratyayatvāviśeṣāttvadīyamapyanumānaṃ mithyā syāt ।
mithyātvagrāhiṇo anumānasyāmithyātve vā tatraiva hetorvyabhicāraḥ ।
tasmātsūktaṃ yasya ca duṣṭaṃ karaṇaṃ yatra ca mithyeti pratyayaḥ sa evāsamīcīnaḥ pratyayo nānyaḥ śābhā iti ।
tasmādavyabhicārātpratyakṣaṃ na parīkṣitavyam ।
iti śūnyavādaḥ ।।