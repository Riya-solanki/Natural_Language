--- source: brsgor2u-Cleaned.txt | block: 9 | label: hybrid | g:0.324 m:0.483 ---

smṛtīnāmaprāmāṇyāttābhiḥ samanvayasya na virodha iti siddhāntalakṣaṇatvādvṛttānuvādenāsyādhikaraṇasya tātparyamāha- brahmāsyeti ।
pūrvapakṣamākṣipati- kutaḥpunariti ।
anavakāśe hetumāha- nanu dharma iveti ।
mānāntarānapekṣe vedaikasamadhigamye brahmaṇyanumānātmakatarkasyāpraveśaḥ ।
tenākṣepasyānavakāśo bhinnaviṣayatvāttarkavedayorityarthaḥ ।
siddhasya mānāntaragamyatvādekaviṣayatvādvirodha iti pūrvapakṣaṃ samarthayate- bhavedayamiti ।
avaṣṭambho dṛṣṭāntaḥ ।
nanvekaviṣayatvena virodhe api śrutivirodhānmānāntarameva bādhyatāmityata āha- yathā ceti ।
prabalaśrutyā durbalaśrutibādhavanniravakāśamānāntareṇa lakṣaṇāvṛttyā sāvakāśaśrutinayanaṃ yuktamityarthaḥ ।
kiñca brahmasākṣātkārasya mokṣahetutve pradhānasyāntaraṅgaṃ tarkastasyāparokṣadṛṣṭāntagocaratvena pradhānavadaparokṣārthaviṣayatvāt ।
śabdastu parokṣārthakatvādbahiraṅgamatastarkeṇa bādhya ityāha- dṛṣṭeti ।
aitihyamātreṇa ।
parokṣatayeti yāvat ।
anubhavasya prādhānyaṃ darśayati- anubhavāvasānaṃ ceti ।
anaiṣā tarkeṇa matiḥ'ityarthavādena tarkasya niṣedhamāśaṅkya vidhivirodhānmaivamityāha- śrutirapīti ।
evaṃ pūrvapakṣaṃ saṃbhāvya cetanabrahmakāraṇavādivedāntasamanvayaḥ, kṣityādikaṃ na cetanaprakṛtikaṃ, kāryadravyatvāt, ghaṭavaditi sāṃkhyayoganyāyena virudhyate na veti saṃdehe smṛtermūlābhāvāddurbalatve apyanumānasya vyāptimūlatvena prābalyāttena virudhyata iti pratyudāharaṇena pūrvapakṣayati- na vilakṣaṇatvāditi ।
pūrvottarapakṣayoḥ samanvayāsiddhi, tatsiddhiśceti pūrvavatphalam ।
jaganna brahmaprakṛtikaṃ, tadvilakṣaṇatvāt, yadyadvilakṣaṇaṃ tanna tatprakṛtikaṃ, yathā mṛdvilakṣaṇā rucakādaya ityarthaḥ ।
sukhaduḥkhamohāḥ sattvarajastamāṃsi ।
tathā ca jagat sukhaduḥkhamohātmakaṃ sāmānyaprakṛtikaṃ, tadanvitatvāt, yaditthaṃ tattathā yathā mṛdanvitā ghaṭādaya ityāha- mṛdaiveti ।
vilakṣaṇatvaṃ sādhayati- brahmavilakṣaṇatvaṃ ceti ।
yathā hi eka eva strīpiṇḍaḥ patisapatnyupapatīnāṃ prītiparitāpaviṣādādīnkaroti, evamanye api bhāvā draṣṭavyāḥ ।
tatra prītiḥ sukhaṃ, paritāpaḥ śokaḥ, viṣādo bhramaḥ, ādipadādrāgādigrahaḥ ।
ubhayoścetanatvena sāmyādupakāryopakārakabhāvo na syādityayuktaṃ, svāmibhṛtyayorvyabhicārāditi śaṅkate- nanu cetanamapīti ।
bhṛtyadehasyaiva svāmicetanopakārakatvānna vyabhicāra ityāha- netyādinā ।
utkarṣāpakarṣaśūnyatvāccetanānāṃ mitho nopakārakatvamityāha- niratiśayā iti ।
tasmādupakārakatvāt ।
śrutacetanaprakṛtikatvabalena jagaccetanamevetyekadeśimatamutthāpayati- yo apīti ।
ghaṭādeścetanatvamanupalabdhibādhitamityata āha- avibhāvanaṃ tviti ।
antaḥkaraṇānyapariṇāmatvātsato api caitanyasyānupalabdhirityartha ।
antaḥkaraṇādanyasya vṛttyuparāgadaśāyāmeva caitanyābhivyaktirnānyadeti bhāvaḥ ।
vṛttyabhāve caitanyānabhivyaktau dṛṣṭāntaḥ- yatheti ।
ātmānātmanoścetanatve svasvāmibhāvaḥ kuta ityata āha- etasmādeveti ।
sāmye api prātisvikasvarūpaviśeṣāt śeṣitve dṛṣṭāntaḥ- yathā ceti ।
cetanācetanabhedaḥ kathamityata āha- pravibhāgeti ।