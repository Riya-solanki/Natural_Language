--- source: jsbh1-3u-Cleaned.txt | block: 3 | label: hybrid | g:0.415 m:0.172 ---

śiṣṭatraivarṇikaparigṛhītānāṃ manvādipraṇītasmṛtīnāṃ dharmādharmayoḥ prāmāṇyaṃ na veti sandehe sanmūlakatvaniścāyakābhāvādaprāmāṇyam ।
atha prathamādhyāyasya tṛtīyaḥ pādaḥ ।
(pūrvatanapādadvayena smṛtipādasya saṃgatiḥ nāmadheyapādataḥ pūrvaṃ smṛtipādapravṛttibījanirūpaṇādikañca) "athāto dharmajijñāsā" iti śāstrārambhasūtreṇa dharmādharmasvarūpajijñāsāpratijñāyā iva tadviṣayakapramāṇamātrajijñāsāpratijñāyā api kṛtatvāt prathame adhyāye pramāṇamātranirūpaṇārthe prādhānyāt prathamataḥ tatpramāṇabhūtacodanāyāḥ prathamapāde prāmāṇyaṃ nirūpya tadavayavatvenopasthitānāṃ arthavādamantrāṇāmapi dvitīye pāde prāmāṇyaṃ vidhyekavākyatayā nāmadheyāpekṣayāntaraṅgatvena nāmadheyānāmarthavādamantrādimūlakatayāca nirūpyārthavādamantraprāmāṇyasādhanānantaraṃ smṛtyādiprāmāṇyavicārasyāvasarasaṃgatyā'yātatvena kariṣyamāṇaḥ smṛtyādiprāmāṇyavicāro nādhyāyāsaṃgataḥ; kvacidapi smṛtyādīnāṃ nāmadheyamūlatvādarśanāt, vidhyuddeśāntargatayā cārthavādamantrādivat svatantravedāvayavarūpavākyatvasya nāmadheye abhāvāt, codanāprāmāṇyasādhanenaiva tatprāmāṇyasya siddhatvācca ।
ataḥ prāgārambho api nāsaṅgataḥ ।
ata eva adhikaraṇārambhe "evaṃ tāvatkṛtsnasya vedasya prāmāṇyamukta"mityuktaṃ bhāṣyakāreṇa ।
codanaiva pramāṇamiti niyamasya prādhānyaparatayāpyupapatteḥ upastaraṇābhighāraṇayorājyaniyamasyeva puroḍāśe vrīhiniyamasyeva ca tulyajātīyasvatantrapramāṇāntaravyāvṛttyarthatvādarthavādamantrayoścedṛśopayogitvena prāmāṇye iva naiva vyākopaḥ; codanāmūlatvenaiva smṛtyādiprāmāṇyasādhanādityarthaṃ anusaṃdhāya smṛtyādiprāmāṇyavicāramārabhate śiṣṭeti ।।
pauruṣeyatvenāprāmāṇyasyaiva niścaye sati tatprāmāṇyakoṭiḥ kiṃ saṃbhāvanayeti śaṅkānirāsāya śiṣṭetyādyuktam ।।
(vidyāsthānāntargatapurāṇavibhāgastannāmanirdeśaśca) atraca smṛtīnāmiti padaṃ sadācārāṇāṃ vedātiriktadharmasthānānāṃ copalakṣaṇam ।
tāni ca "purāṇanyāyamīmāṃsādharmaśāstrāṅgamiśritāḥ ।।
vedāḥ sthānāni vidyānāṃ dharmasya ca caturdaśe"ti yājñavalkyenoktāni ।
tatra sargapratisargamanvantaravaṃśānucaritapratipādakāni bhagavatābādarāyaṇena kṛtāni purāṇāni brāhmaṃ pādmaṃ śaivaṃ bhāgavataṃ nāradīyaṃ mārkaṇḍeyaṃ āgneyaṃ bhaviṣyaṃ brahmakaivartaṃ laiṅgaṃ vārāhaṃ brahmāṇḍaṃ vāyupurāṇaṃ skāndaṃ vāmanaṃ kaurmaṃ mātsyaṃ gāruḍaṃ ceti krameṇāṣṭādaśa ।
aṣṭādaśānāmapyupapurāṇānāṃ purāṇatvenaiva saṃgrahaḥ ।।
nyāyo gautamapraṇīta ānvīkṣakī pañcādhyāyī, kaṇādapraṇītā daśādhyāyī ca ।।
(mīmāṃsāpadārthavivecanam) mīmāṃsā "athāto dharmajijñāsā"ityādinā jaiminipraṇītā dvādaśādhyāyī saṃkarṣaṇakāṇḍātmikā caturadhyāyī ca karmamīmāṃsā, "athāto brahmajijñāsā" ityādinā vyāsapraṇītā caturadhyāyī śārīrakamīmāṃsā ca ।।
(dharmaśāstrapadārthaḥ, smṛtikartṝṇāṃ nāmāni ca) dharmaśāstrantu varṇāśramadharmaviśeṣāṇāṃ vibhāgena pratipādakaṃ tattatsmṛtipravartakapraṇītam ।
teca manvatriviṣṇvaṅgirohārītayājñavalkyayamāpastambasaṃvartakātyāyanabṛhaspatiparāśaravyāsaśaṅkhalikhitadakṣagautamaśātātapavasiṣṭhādayo dharmaśāstrapravartakā iti yājñavalkyoktāḥ, tathā "teṣāmapyaṅgirovyāsagautamātryuśanoyamāḥ ।
vasiṣṭhadakṣasaṃvartaśātātapaparāśaraḥ ।
viṣṇvāpastambahārītāḥ śaṅkhaḥ kātyāyano guruḥ ।
pracetā nārado yogī bodhāyanamanū tathā ।
sumantuḥ kāśyapo babhruḥ paiṭhino vyāghra eva ca ।
satyavrato bharadvājo gārgyaḥ kārṣṇyājinistathā ।
jābālirjamadagniśca yaugākṣirbrahmasaṃbhavaḥ ।
iti dharmapraṇetāraḥ ṣaṭtriṃśadṛṣayaḥ smṛtāḥ ।
iti paiṭhinoktāśca jñeyāḥ ।
mahābhāratarāmāyaṇasāṃkhyapātañjalapāśupatavaiṣṇavādīnāṃ ca dharmaśāstra evāntarbhāvaḥ ।
sāṃkhyaśāstraṃ ṣaḍadhyāyaṃ bhagavatā kapilena praṇītam ।
tathā pātañjalaṃ pādacatuṣṭayātmakaṃ patañjalinā praṇītam ।
pāśupataṃ bhagavatā paśupatinā pañcādhyāyaṃ praṇītam ।
śaivamantraśāstrasya pāśupata evāntarbhāvaḥ ।
evaṃ vaiṣṇavaṃ nāradādibhiḥ kṛtam ।
pāñcarātrasyātraiva vaiṣṇavamantraśāstre antarbhāvaḥ ।
vāmāgamādikantu śāstrabāhyamevetibahavaḥ ।
tadevaṃ purāṇādicatuṣṭayaṃ vedānāmupāṅgamiti vyavahriyate ।।
na hyatra pratyakṣādimūlam; teṣāṃ dharmādharmayorapravṛtteḥ, vedasya ca pratyakṣapaṭhitasyānupalambhāt, upalambhe vā smṛtipraṇayanavaiyarthyāt, pratyakṣapaṭhitasyedānīmucchedasya ca vaidikairyathāparigaṇanaṃ śākhānāṃ mātrāmātrāparityāgena pālyamānatayā kalpayitumaśakteḥ ।
nāpi anityānumeyo vedo mūlam; smṛtermūlasāmānyavyāptatve api vedavyāptatvābhāvenānumānānupapatteḥ, manorapyanumeyatvakalpane andhaparamparāpatteśca ।
ataśca sanmūlatvāsambhavād bhrāntyādimūlatvenāprāmāṇyamiti prāpte (vedāṅganirūpaṇam) aṅgānica śikṣākalpavyākaraṇachandoniruktajyotirādayaḥ ṣaṭ ।
tatra sarvavedasādhāraṇī "atha śikṣāṃ pravakṣyāmītyādipañcakhaṇḍātmikā pāṇinipraṇītā, anyaiśca munibhiḥ prativedaśākhaṃ bhinnarūpatayā prātiśākhyasaṃjñayā praṇītā ca śikṣā ।
kalpāḥ śākhāntarīyāṅgopasaṃhāreṇa vaidikānuṣṭhānakramaviśeṣajñānāya bodhāyanāpastambādimunibhiḥ praṇītāḥ ।
baijāvāpyāśvalāyanagrāhyāyaṇādimunipraṇītānāṃ sūtrāṇāmatraivāntarbhāvaḥ ।
taduktam vārtike "siddharūpaḥ prayogo yaiḥ karmaṇāmanugamyate" ।
iti ।।
"kalpā lakṣaṇārthāni sūtrāṇītipracakṣate" iti ।।
vyākaraṇamaṣṭādhyāyyātmakaṃ maheśvaraprasādādbhagavatā pāṇininā praṇītaṃ māheśvaram ।
kaumārādivyākaraṇāni na vedāṅgam; laukikapadamātrasādhutvānvākhyānaparatvāt ।।
niruktaṃ bhagavatā yāskena samāmnāyaḥ samāmnāta ityādinā trayodaśādhyāyyātmakaṃ praṇītam ।
nighaṇṭusaṃjñakapañcādhyāyātmakasya granthasya yāskapraṇītasya taditarakośānāṃ caivātraivāntarbhāvaḥ ।
jyotiṣaṃ ca bhagavatā ādityena gargādibhiśca praṇītam ।
chandastu bhagavatā piṅgalena aṣṭādhyāyyātmakaṃ praṇītam ।।
(sarveṣāmapi vidyāsthānānāṃ smṛtyadhikaraṇaviṣayatvopapādanam) tadevaṃ daśabhiḥ sahitā ṛgvedayajurvedasāmātharvaṇākhyāścatvāro vedā iti caturdaśa dharmasthānāni ।
etānyevāyurvedadhanurvedagāndharvārthaśāstrasaṃjñairupavedaiḥ sahitānyaṣṭādaśa vā ।
yadyapi vedavadācārātmatuṣṭīnāmapi dharme prāmāṇyaṃ vakṣyate; tathāpi teṣāmaśabdarūpatvātśabdarūpapurāṇādyabhiprāyeyaṃ saṃkhyeti na virodhaḥ ।
tatra vedānāṃ prāmāṇyasya pūrvameva sādhitatvāt tadvyatiriktāni pratyakṣamūladṛṣṭārthavyatiriktāni adṛṣṭārthatayā yāni dharmasthānatvena parigṛhītāni vedamūlakatayā sādhayitavyapramāṇatākāni tāni sarvāṇīhodāharaṇamiti bhāvaḥ ।।
(smṛtīnāṃ mūlāpekṣāyāṃ mūlasyaca pratyakṣāderasaṃbhavādaprāmāṇyanirūpaṇam) smṛtayastāvat dṛḍhakartṛsmaraṇena pauruṣeyatvādavaśyaṃ tatpraṇetṛbhiḥ aṣṭakāsvargayoḥ sādhyasādhanabhāvaṃ kenacit pramāṇenāvadhārya praṇītāḥ ।
ata eva smṛtisamākhyāpyupapadyate ।
tacca sādhyasādhanabhāvāvadhāraṇaṃ pratyakṣādinā na saṃbhavatītyāha nahyatreti ।।
śabdamūlatvakalpane ca kṛtakasya tasya prāmāṇyāniścayānmūlatvānupapatteḥ vedaśabdasyaiva tadvaktavyam, tadapyanupalambhādayuktamityāha vedasyaceti ।।
(utsannaśrutimūlatvaśaṅkātannirākaraṇe) nanvasmadādibhiḥ anupalambhe api manvādibhiḥ pratyakṣapāṭhenopalabdhaḥ idānīṃ ca puruṣapramādādutsannaḥ deśāntare vā kaiścitpaṭhyamāno api nāsmābhirupalabhyate, asmābhirapivā paṭhyamāno api paraprakaraṇādipaṭhitatvāt nāsmābhiḥ smṛtimūlatvena jñāyate iti yathāsaṃbhavaṃ kalpanopapatteḥ kathaṃ nityaśabdāsadbhāvaniścaya ityata āha upalambhe apiveti ।।
utsannaśrutimūlatvaṃ nirasyati idānīmiti ।।
mātrāmātrātyāgināmadhyetṝṇāṃ anekasmṛtimūlabhūtānekaśrutivākyatyāgānupapatteḥ ।
ekaviṃśatyadhvayuktaṃ ṛgvedaṃ ṛṣayo viduḥ ।
sahastrādhvā sāmavedo yajurekaśatādhikam ।।
navādhvātharvaṇākhyeti prāhuḥ pañcadaśādhvakam ।।
iti sadguruśiṣyeṇa tattadvedīyaśākhānāṃ parigaṇanāt tāsāṃ ca sarvāsāmekasmin deśe apāṭhe api deśāntare pāṭhasaṃbhavādutsādakalpanā na yuktā ।
deśāntarapaṭhyamānaśrutimūlatvakalpanāpi tāsāmeva manvādibhiradhyāpanopapattau smṛtipraṇayanavaiyarthyāpatterevāyuktetyarthaḥ ।
adhvā devagatiḥ śākhāiti paryāyavācakā iti ।।
(nityānumeyavedamūlakatvanirāsaḥ) yadatra guruṇocyate "na kevalamasmākameva liṅgenaivānumeyāḥ śrutayaḥ, kintu manvādīnāmapi smṛtyantareṇānumeyāḥ, evaṃ tataḥ paramapi; natu kenāpi dṛṣṭā iti nityānumeyaśrutimūlatvaṃ iti, tadapi nirasyati nāpīti ।।
pauruṣeyasya smṛtyantarasya sāmānyato yatkiñcinmūlapramāṇavyāptasyāpi śrutyaikāntikatvābhāvenānugamānupapatteḥ yatkiñcinmūlakatvāṅgīkāre anavasthānādandhaparaṃparāpattiḥ ।
liṅgādīnāntu apauruṣeyatvena anyamūlakatvāyogāt śrutikalpakatvāvirodha iti vaiṣamyamityarthaḥ ।।
śiṣṭānāmadyayāvadavigītaparamparayā jyotiṣṭomādiṣvivāṣṭakākalañjabhakṣaṇādiṣvapi dharmatvenādharmatvena ca parigraha nmanvādīnāṃ traivarṇikatvena vedadarśanasaṃbhavācca tanmūlatvameva yuktam, na tu bhrāntyādimūlatvam; tatkāraṇasyādyayāvattadajñānasya ca kalpane gauravācca ।
śrutiśca pratyakṣapaṭhitaiva tanmūlam ।
na ca smṛtipraṇayanavaiyarthyam; śākhāntaropasaṃhāreṇārthavādopoddhāreṇa nyāyasiddhārthakathanena ca smṛtipraṇayanasārthakyāt ।
ato mūlaśrutyupasthāpakatayaiva dharmādharmapramāprayojakatvaṃ smṛtīnāmiti siddham ।। iti prathamaṃ smṛtyadhikaraṇam ।
(bhrāntyādimūlatvenāprāmāṇyopasaṃhāraḥ) etenākṣepakābhāvāt dṛṣṭārthāpattirapi nirasanīyā; bhrāntipratāraṇādimūlatvasyāpi saṃbhavāt, evamācārānuṣṭhānasyāpi jñānapūrvakatvāt pūrvānuṣṭhātṝṇāṃ jñānakaraṇajijñāsāyāṃ pramāṇamūlatvāsaṃbhavāt bhrāntyādimūlakatvamevetyabhipretya aprāmāṇyapūrvapakṣamupasaṃharati ataśceti ।।
(siddhāntasūtre anumānaśabdenārthāpattereva grahaṇamiti nirūpaṇapūrvakaṃ smṛtiprāmāṇyapratijñā) tanmūlakatvameva yuktamiti ।।
dṛḍhasakalatraivarṇikaśiṣṭaparigrahānyathānupapattiprasūtadṛṣṭārthāpattyā śrutimūlatvameva teṣāṃ kalpayituṃ yuktamityarthaḥ ।
yattu