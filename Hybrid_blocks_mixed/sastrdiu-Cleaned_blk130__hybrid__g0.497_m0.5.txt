--- source: sastrdiu-Cleaned.txt | block: 130 | label: hybrid | g:0.497 m:0.5 ---

yaccāvaśyamidamasmādbhinnamityevaṃ vikalpenaiva bhedo grahītavyo nāvikalpena tasya saṃbhavatīti ।
na brūmo bhedasya grahaṇaṃ kintu bhinnānām ।
teṣāmapi na bhinnatayā kintu svarūpeṇa- yadanyasmādbhinnaṃ nīlaṃ pītaṃ vā tadgṛhyata iti brūmaḥ ।
nahi nīlaṃ pītaṃ vā bhedaḥ, tayorhi dharmo bhedaḥ, tadagrahe api dharmiṇāṃ grahaṇaṃ nānupapannam ।।