--- source: kamasufu-Cleaned.txt | block: 167 | label: hybrid | g:0.181 m:0.438 ---

arthān ācaryamāṇān anarthā apyanūdbhavanty anubandhāḥ saṃśayāś ca 
te buddhi-daurbalyād atirāgād atyabhimānād atidambhād atyārjavād ativiśvāsād atikrodhāt pramādāt sāhasād daiva-yogāc ca syuḥ
teṣāṃ phalaṃ kṛtasya vyayasya niṣphalatvam anāyatir āgamiṣyato arthasya nivartanam āptasya niṣkramaṇaṃ pāruṣyasya prāptir gamyatā śarīrasya praghātaḥ keśānāṃ chedanaṃ pātanam aṅga-vaikalyāpattiḥ
tasmāt tān ādita eva parijihīrṣed artha-bhūyiṣṭhāṃś copekṣeta
artho dharmaḥ kāma ity artha-trivargaḥ
anartho adharmo dveṣa ity anartha-trivargaḥ
teṣv ācaryamāṇeṣv anyasyāpi niṣpattir anubandhaḥ
saṃdigdhāyāṃ tu phala-prāptau syād vā na veti śuddha-saṃśayaḥ
idaṃ vā syād idaṃ veti saṃkīrṇaḥ
ekasmin kriyamāṇe kārye kārya-dvayasyotpattir ubhayatoyogaḥ
samantād utpattiḥ samantatoyoga iti tān udāhariṣyāmaḥ
vicārita-rūpo artha-trivargaḥ tad-viparīta evānartha-trivargaḥ
yasyottamasyābhigamane pratyakṣato artha-lābho grahaṇīyatvam āyatir āgamaḥ prārthanīyatvaṃ cānyeṣāṃ syāt so artho arthānubandhaḥ
lābha-mātre kasya cid anyasya gamanaṃ so artho niranubandhaḥ
anyārtha-parigrahe saktād āyati-cchedanam arthasya niṣkramaṇaṃ loka-vidviṣṭasya vā nīcasya gamanam āyati-ghnam artho anarthānubandhaḥ
svena vyayena śūrasya mahāmātrasya prabhavato vā lubdhasya gamanaṃ niṣphalam api vyasana-pratīkārārthaṃ mahataś cārtha-ghnasya nimittasya praśamanam āyati-jananaṃ so anartho arthānubandhaḥ
kadaryasya subhaga-māninaḥ kṛta-ghnasya vātisandhāna-śīlasya svair api vyayais tathārādhanam ante niṣphalaṃ so anartho niranubandhaḥ
tasyaiva rāja-vallabhasya kraurya-prabhāvādhikasya tathaivārādhanam ante niṣphalaṃ niṣkāsanaṃ ca doṣa-karaṃ so anartho anarthānubandhaḥ
evaṃ dharma-kāmayor apy anubandhān yojayet
paraspareṇa ca yuktyā saṃkired
ity anubandhāḥ 
paritoṣito api dāsyati na vety artha-saṃśayaḥ
niṣpīḍitārtham aphalam utsṛjantyā artham alabhamānāyā dharmaḥ syān na veti dharma-saṃśayaḥ
abhipretam upalabhya paricārakam anyaṃ vā kṣudraṃ gatvā kāaḥ syān na veti kāma-saṃśayaḥ
prabhāvavān kṣudro anabhigato anarthaṃ kariṣyati na vety anartha-saṃśayaḥ
atyanta-niṣphalaḥ saktaḥ parityaktaḥ pitṛ-lokaṃ yāyāt tatrādharmaḥ syān na vety adharma-saṃśayaḥ
rāgasyāpi vivakṣāyām abhipretamanupalabhya virāgaḥ syān na veti dveṣa-saṃśayaḥ
iti śuddha-saṃśayāḥ
atha saṃkīrṇāḥ 
āgantor avidita-śīlasya vallabha-saṃśrayasya prabhaviṣṇor vā samupasthitasyārādhanam artho anartha iti saṃśayaḥ
śrotriyasya brahmacāriṇo dīkṣitasya vratino liṅgino vā māṃ dṛṣṭvā jāta-rāgasya mumūrṣor mitra-vākyād ānṛśaṃsyāc ca gamanaṃ dharmo adharma iti saṃśayaḥ lokād evākṛta-pratyayād aguṇo guṇavān vety anavekṣya gamanaṃ kāmo dveṣa iti saṃśayaḥ
saṃkirec ca paraspareṇa
iti saṃkīrṇa-saṃśayāḥ
yatra parasyābhigamane arthaḥ saktāc ca saṃgharṣataḥ sa ubhayato arthaḥ
yatra svena vyayena niṣphalam abhigamanaṃ saktāc cāmarṣitād vitta-pratyādānaṃ sa ubhayato anarthaḥ
yatrābhigamane artho bhaviṣyati na vety āśaṅkā sakto api saṃgharṣād dāsyati na veti sa ubhayato artha-saṃśayaḥ
yatrābhigamane vyayavati pūrvo viruddhaḥ krodhād apakāraṃ kariṣyati na veti sakto vāmarṣito dattaṃ pratyādāsyati na veti sa ubhayato anartha-saṃśayaḥ
ity auddālaker ubhayato-yogāḥ
bābhravīyās tu 
yatrābhigamane artho anabhigamane ca saktād arthaḥ sa ubhayato'rthaḥ
yatrābhigamane niṣphalo vyayo anabhigamane ca niṣpratīkāro anarthaḥ sa ubhayato'narthaḥ
yatrābhigamane nirvyayo dāsyati na veti saṃśayo anabhigamane sakto dāsyati na veti sa ubhayato'rtha-saṃśayaḥ
yatrābhigamane vyayavati pūrvo viruddhaḥ prabhāvavān prāpsyate na veti saṃśayo anabhigamane ca krodhād anarthaṃ kariṣyati na veti sa ubhayato'nartha-saṃśayaḥ
eteṣām eva vyatikare anyato artho anyato anarthaḥ anyato artho anyato artha-saṃśayaḥ anyato artho anyato anartha-saṃśayaḥ
iti ṣaṭ-saṃkīrṇa-yogāḥ
teṣu sahāyaiḥ saha vimṛśya yato artha-bhūyiṣṭho artha-saṃśayo gurur anartha-praśamo vā tataḥ pravarteta
evaṃ dharma-kāmāv apy anayaiva yuktyodāharet saṃkirec ca paraspareṇa vyatiṣañjayec ca
ity ubhayatoyogāḥ
saṃbhūya ca viṭāḥ parigṛhṇānty ekām asau goṣṭhī-parigrahaḥ
sā teṣām itas tataḥ saṃsṛjyamānā pratyekaṃ saṃgharṣād arthaṃ nirvartayet
suvasantakādiṣu ca yoge yo me imam amuṃ ca saṃpādayiṣyati tasyādya gamiṣyati me duhiteti mātrā vācayet
teṣāṃ ca saṃgharṣaje abhigamane kāryāṇi lakṣayet
ekato arthaḥ sarvato arthaḥ ekato anarthaḥ sarvato anarthaḥ ardhato arthaḥ sarvato arthaḥ ardhato anarthaḥ sarvato anarthaḥ
iti samantato yogāḥ
artha-saṃśayam anartha-saṃśayaṃ ca pūrvavad yojayet saṃkirec ca tathā dharma-kāmāv api
ity arthānarthānubandha-saṃśaya-vicārāḥ 
kumbhadāsī paricārikā kulaṭā svairiṇī naṭī śilpakārikā prakāśavinaṣṭā rūpājīvā gaṇikā ceti veṣyā-viśeṣāḥ
sarvāsāṃ cānurūpeṇa gamyāḥ sahāyās tas-uparañjanam arthāgamopāyā niṣkāsanaṃ punaḥ saṃdhānaṃ lābha-viśeṣānubandhā arthānarthānubandha-saṃśaya-vicārāś ca