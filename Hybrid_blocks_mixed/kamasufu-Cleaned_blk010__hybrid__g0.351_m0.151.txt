--- source: kamasufu-Cleaned.txt | block: 10 | label: hybrid | g:0.351 m:0.151 ---

gṛhīta-vidyaḥ pratigraha-jaya-kraya-nirveśādhigatair arthair anvayāgatair ubhayair vā gārhasthyam adhigamya nāgaraka-vṛttaṃ varteta
nagare pattane kharvaṭe mahati vā saj-janāśraye sthānam yātrā-vaśād vā
tatra bhavanam āsannodakaṃ vṛkṣa-vāṭikavad vibhakta-karma-kakṣaṃ dvi-vāsa-gṛhaṃ kārayet
bāhye ca vāsa-gṛhe suślakṣṇam ubhayopadhānaṃ madhye vinataṃ śuklottara-cchadaṃ śayanīyaṃ syāt pratiśayyikā ca tasya śiro-bhāge kūrca-sthānaṃ vedikā ca tatra rātri-śeṣam anulepanaṃ mālyaṃ siktha-karaṇḍakaṃ saugandhika-puṭikā mātuluṅga-tvacas tāmbūlāni ca syuḥ bhūmau patadgrahaḥ nāga-dantāvasaktā vīṇā citra-phalakam vartikāsamudgakaḥ yaḥ kaś cit pustakaḥ kuraṇṭaka-mālāś ca nātidūre bhūmau vṛttāstaraṇaṃ samastakam ākarṣa-phalakaṃ dyūta-phalakaṃ ca tasya bahiḥ krīḍā-śakuni- pañjarāṇi ekānte ca takṣa-takṣaña-sthānam anyāsāṃ ca krīḍānām svāstīrṇā preṅkhadolā vṛkṣa-vāṭikāyāṃ sapracchāyā sthaṇḍila-pīṭhikā ca sakusumeti bhavana-nyāsaḥ
sa prātar utthāya kṛta-niyata-kṛtyaḥ gṛhīta-danta-dhāvanaḥ mātrayānulepanaṃ dhūpaṃ srajam iti ca gṛhītvā dattvā sikthakam alaktakaṃ ca dṛṣṭvādarśe mukhm gṛhīta-mukha-vāsa- tāmbūlaḥ kāryāṇy anutiṣṭhet
nityaṃ snānam dvitīyakam utsādanam tṛtīyakaḥ phenakaḥ caturthakam āyuṣyam pañcamakaṃ daśamakaṃ vā pratyāyuṣyam ity ahīnam sātatyāc ca saṃvṛta-kakṣāsvedāpanodaḥ
pūrvāhṇāparāhṇayor bhojanam sāyaṃ cārāyaṇasya
bhojanānataraṃ śuka-sārikā-pralāpana-vyāpārāḥ lāvaka-kukkuṭa-meṣa-yuddhāni tās tāś ca kalā-krīḍāḥ pīṭhamarda-viṭa-vidūṣakāyattā vyāpārāḥ divā-śayyā ca
gṛhīta-prasādhanasyāparāhṇe goṣṭhī-vihārāḥ
pradoṣe ca saṃgītakāni tad-ante ca prasādhite vāsa-gṛhe saṃcārita-surabhi-dhūpe sasahāyasya śayyāyām abhisārikāṇāṃ pratīkṣaṇam
dūtīnāṃ preṣaṇam svayaṃ vā gamanam
āgatānāṃ ca manoharair ālāpair upacāraiś ca sasahāyasyopakramāḥ varṣa-pramṛṣṭa-nepathyānāṃ durdinābhisārikāṇām svayam eva punar-maṇḍanam mitra-janena vā paricaraṇam ity āhorātrikam
ghaṭā-nibandhanam goṣṭhī-samavāyaḥ samāpānakam udyāna-gamanam samasyāḥ krīḍāś ca pravartayet
pakṣasya māsasya vā prajñāte ahani sarasvatyā bhavane niyktānāṃ nityaṃ samājaḥ
kuśīlavāś cāgantavaḥ prekṣaṇakam eṣāṃ dadyuḥ dvitīye ahani tebhyaḥ pūjā niyataṃ labheran tato yathā-śraddham eṣāṃ darśanam utsargo vā vyasanotsaveṣu caiṣāṃ parsparasyaika-kāryatā
āgantūnāṃ ca kṛta-samavāyānāṃ pūjanam abhyupattiś ca
ity gaṇa-dharmaḥ
etena taṃ taṃ devatā-viśeṣam uddiśya saṃbhāvita-sthitayo ghaṭā vyākhyātāḥ
veśyā-bhavane sabhāyām anyatamasyodvasite vā samāna-vidyā-buddhi-śīla-vitta-vayasāṃ saha veśyābhir anurūpair ālāpair āsana-bandho goṣṭhī
tatra caiśāṃ kāvya-samasyā kalā-samasyā vā
tasyām ujjvalā loka-kāntāḥ pūjyāḥ prīti-samānāś cāhāritaḥ
paraspara-bhavaneṣu cāpānakāni
tatra madhu-maireya-surān vividha-lavaṇa-phala-harita-śāka-tikta-kaṭukāmlopadaṃśān veśyāḥ pāyayeyur anupibeyuś ca
etenodyāna-gamanaṃ vyākhyātam
pūrvāhṇa eva svalaṃkṛtās turagādhirūḍhā veśyābhiḥ saha paricārakānugatā gaccheyuḥ daivasikīṃ ca yātrāṃ tatrānubhūya kukkuṭa-yuddha-dyūtaiḥ prekṣābhir anukūlaiś ca ceṣṭitaiḥ kālaṃ gamayitvā aparāhṇe gṛhīta-tad-upabhoga-cihnās tathaiva pratyāvrajeyuḥ
etena racitodgrāhodakānāṃ grīṣme jala-krīḍā-gamanaṃ vyākhyātam
yakṣa-rātriḥ kaumudī-jāgaraḥ suvasantakaḥ
saha-kāra-bhañjikā, abhyūṣakhādikā bisakhādikā nava-pattrikā udaka-kṣveḍikā pāñcālānuyānam ekaśālmalī kadamba-yuddhāni tās tāś ca māhimānyo deśyāś ca krīḍā janebhyo viśiṣṭam ācareyuḥ iti saṃbhūya-krīḍāḥ
ekacāriṇaś ca vibhava-sāmarthyāt
gaṇikāyā nāyikāyāś ca sakhībhir nāgarakaiś ca saha caritam etena vyākhyātam
avibhavas tu śarīra-mātro mallikā-phenaka-kaṣāya-mātra-paricchadaḥ pūjyād deśād āgataḥ kalāsu vicakṣaṇas tad-upadeśena goṣṭhyāṃ veśocite ca vṛtte sādhayed ātmānam iti pīṭha-mardaḥ
bhukta-vibhavas tu guṇavān sakalatro veśe goṣṭhyāṃ ca bahu-matas tad-upajīvī ca viṭaḥ
eka-deśa-vidyas tu krīḍanako viśvāsyaś ca vidūṣakaḥ vaihāsiko vā
ete veśyānāṃ nāgarakāṇāṃ ca mantriṇaḥ saṃdhi-vigraha-niyuktāḥ
tair bhikṣukyaḥ kalā-vidagdhā muṇḍā vṛṣalyo vṛddha-gaṇikāś ca vyākhyātāḥ
grāma-vāsī ca sajātān vicakṣaṇān kautūhalikān protsāhya nāgaraka-janasya vṛttaṃ varṇayañ śradhāṃś ca janayaṃs tad evānukurvīta goṣṭhīś ca pravartayet saṃgatyā janam anurañjayet karmasu ca sāhāyyena cānugṛhṇīyāt upakārayec ca
iti nāgaraka-vṛttam
nātyantaṃ saṃskṛtenaiva nātyantaṃ deśa-bhāṣayā kathāṃ goṣṭhīṣu kathayaṃl loke bahu-mato bhavet
yā goṣṭhī loka-vidviṣṭā yā ca svaira-visarpiṇī para-hiṃsātmikā yā ca na tām avatared budhaḥ
loka-cittānuvartinyā krīḍā-mātraika-kāryayā goṣṭhyā saha-caran vidvāṃl loke siddhiṃ niyacchati