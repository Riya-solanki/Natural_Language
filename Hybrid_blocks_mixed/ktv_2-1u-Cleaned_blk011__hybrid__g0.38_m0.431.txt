--- source: ktv_2-1u-Cleaned.txt | block: 11 | label: hybrid | g:0.38 m:0.431 ---

atha vopanyastasya codanātmakasya pramāṇasya lakṣaṇaṃ prāmāṇyakāraṇam uktam ity upasaṃhāraḥ ।
tathā yady api vidher idaṃ rūpam idam arthavādasyedaṃ mantrasyety evaṃ noktaṃ tathāpi dharmaṃ praty upayogābhidhānāt tattvaṃ nirṇītam ।
avasarābhāvāt tu tatsvarūpaṃ na nirdiṣṭam ।
śrutimūlatvaṃ vijñānasya smṛtiprāmāṇye tattvam ।
nāmadheyasya codanāntargatatvāt pramāṇatvam ।
saṃdigdhārthanirṇaye vākyaśeṣasāmarthyayoḥ prāmāṇyam ity evaṃ samastam adhyāyaṃ pramāṇalakṣaṇam ācakṣate ।