--- source: brssbh2u-Cleaned.txt | block: 749 | label: hybrid | g:0.315 m:0.46 ---

nanvatrāpi śrotrādinirapekṣā bhūtabhaviṣyadādiviṣayāparā manaso vṛttirastīti samānaḥ pañcasaṃkhyātirekaḥ ।
evaṃ tarhi aparamatamapratiṣiddhamanumataṃ bhavati' iti nyāyādihāpi yogaśāstraprasiddhā manasaḥ pañcavṛttayaḥ parigṛhyante apramāṇaviparyayavikalpanidrāsmṛtayaḥ' nāma ।
bahuvṛttitvamātreṇa vā manaḥ prāṇasya nidarśanamiti draṣṭavyam ।
jīvopakaraṇatvamapi prāṇasya pañcavṛttitvānmanovaditi yojayitavyam ।।