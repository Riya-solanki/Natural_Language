--- source: sastrdiu-Cleaned.txt | block: 342 | label: hybrid | g:0.287 m:0.488 ---

yattvadhikaṃ saṃbhavākhyaṃ pramāṇaṃ sahasrādisaṃkhyayāvayavabhūtaśatādisaṃkhyāvagatiḥ āḍhakapramāṇenāvayavakuḍavaparimāṇāvagatiḥ kaiścidiṣyate, tadavinābhāvanimittatvādanumānameva ।
vaṭevaṭe vaiśravaṇaḥ ityādikaṃ caitihyaṃ pramāṇameva na bhavati nirṇayābhāvāt ।
prāmāṇyepi vā'game antargatatvānna pramāṇāntaram ।
prātibhākhyamapi pramāṇaṃ kaiścidiṣṭaṃ śvaste bhrātāgantetyādikaṃ, tattu liṅgādyābhāsajaṃ, aniścāyakatvādevāpramāṇam ।
ato yatkāśyapīyaiḥ pratibhāgamyamṛṣīṇāṃ dharmādharmatvamāśritam tadasāram ।
lokaprasiddhirapi pratyakṣāntargataiveti na pramāṇāntaram ।
ataḥ ṣaḍeva pramāṇāni ।
tathā ca bhagavadrāmāyaṇe rāma ṣaḍyuktayo loke yābhiḥ sarvo anudṛśyate iti ।
ityābhāvavādaḥ ।।