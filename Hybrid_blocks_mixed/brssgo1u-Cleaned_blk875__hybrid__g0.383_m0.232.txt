--- source: brssgo1u-Cleaned.txt | block: 875 | label: hybrid | g:0.383 m:0.232 ---

aasadvā idamagra āsīt' iti nātrāsannirātmakaṃ kāraṇatvena śrāvyate ।
yataḥ aasanneva sa bhavati ।
asadbrahmeti veda cet ।
asti brahmeti cedveda ।
santamenaṃ tato viduḥ' ityasadvādāpavādenāstitvalakṣaṇaṃ brahmānnamayādikośaparamparayā pratyagātmānaṃ nirdhārya aso akāmayata' iti tameva prakṛtaṃ samākṛṣya saprapañcāṃ sṛṣṭiṃ tasmācchrāvayitvā atatsatyamityācakṣate' iti copasaṃhṛtya atadapyeṣa śloko bhavati' iti tasminneva prakṛter'the ślokamimamudāharati- aasadvā idamagra āsīt' iti ।
yadi tvasannirātmakamasmiñchloke abhipreyeta tato anyasamākarṣaṇe anyasyodāharaṇādasaṃbaddhaṃ vākyamāpadyeta ।
tasmānnāmarūpavyākṛtavastuviṣayaḥ prāyeṇa sacchabdaḥ prasiddha iti tadvyākaraṇābhāvāpekṣayā prāgutpatteḥ sadeva brahmāsadivāsīdityupacaryate ।
eṣaiva aasadevedamagra āsīt' ityatrāpi yojanā ।
atatsadāsīt' iti samākarṣaṇāt ।
atyantābhāvābhyupagame hi tatsadāsīditi kiṃ samākṛṣyeta ।
ataddhaika āhurasadevedamagra āsīt' ityatrāpi na śrutyantarābhiprāyeṇāyamekīyamatopanyāsaḥ ।
kriyāyāmiva vastuni vikalpasyāsaṃbhavāt ।
tasmācchrutiparigṛhītasatpakṣadārḍhyāyaivāyaṃ mandamatiparikalpitasyāsatpakṣasyopanyasya nirāsa iti draṣṭavyam ।
ataddhedaṃ tarhyavyākṛtamāsīt' ityatrāpi na niradhyakṣasya jagato vyākaraṇaṃ kathyate, asa eṣa iha praviṣṭa ānakhāgrebhyaḥ' ityadhyakṣasya vyākṛtakāryānupraveśitvena samākarṣāt ।
niradhyakṣe vyākaraṇābhyupagame hyanantareṇa prakṛtāvalambanā sa ityanena sarvanāmnā kaḥ kāryānupraveśitvena samākṛṣyeta ।
cetanasya cāyāmātmanaḥ śarīre anupraveśaḥ śrūyate ।
praviṣṭasya cetanatvaśravaṇāt apaśyaṃścakṣuḥ śṛṇvañśrotraṃ manvāno manaḥ' iti ।
apica yādṛśamidamadyatve nāmarūpābhyāṃ vyākriyamāṇaṃ jagatsādhyakṣaṃ vyākriyata evamādisarge apīti gamyate ।
dṛṣṭaviparītakalpanānupapatteḥ ।
śrutyantaramapi aanena jīvenātmanānupraviśya nāmarūpe vyākaravāṇi' iti sādhyakṣāmeva jagato vyākriyāṃ darśayati ।
vyākriyata ityapi karmakartari lakāraḥ satyeva parameśvare vyākartari saukaryamapekṣya draṣṭavyaḥ ।
yathā lūyate kedāraḥ svayameveti satyeva pūrṇake lavitari ।
yadvā karmaṇyevaiṣa lakāror'thākṣiptaṃ kartāramapekṣya draṣṭavyaḥ ।
yathā gamyate grāma iti ।।