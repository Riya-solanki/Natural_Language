--- source: kamasufu-Cleaned.txt | block: 164 | label: hybrid | g:0.325 m:0.16 ---

gamya-bāhulye bahu pratidinaṃ ca labhamānā naikaṃ pratigṛhṇīyāt
deśaṃ kālaṃ sthitim ātmano guṇān saubhāgyaṃ cānyābhyo nyūnātiriktāṃ cāvekṣya rajanyām arthaṃ sthāpayet
gamye dūtāṃś ca prayojayet tat-pratibaddhāṃś ca svayaṃ prahiṇuyāt
dvis triś catur iti lābhātiśaya-grahārtham ekasyāpi gacchet parigrahaṃ ca caret
gamya-yaugapadye tu lābha-sāmye yad dravyārthinī syāt tad dāyini viśeṣaḥ pratyakṣa ity ācāryāḥ
apratyādeyatvāt sarva-kāryāṇāṃ tan-mūlatvād hiraṇya-da iti vātsyāyanaḥ
suvarṇa-rajata-tāmra-kāṃsya-loha-bhāṇḍopaskārāstaraṇa-prāvaraṇa-vāso-viśeṣa-gandha-dravya- kaṭuka-bhāṇḍa-vṛta-taila-dhānya-paśu-jātīnāṃ pūrva-pūrvato viśeṣaḥ
yat tatra sāmyād vā dravya-sāmye mitra-vākyād atipātitvād āyatito gamya-guṇataḥ prītitaś ca viśeṣaḥ
rāgi-tyāginos tyāgini viśeṣaḥ pratyakṣa ity ācāryāḥ
śakyo hi rāgiṇi tyāga ādhātum
lubdho api hi raktas tyajati na tu tyāgī nirbandhād rājyata iti vātsyāyanaḥ
tatrāpi dhanavad-adhanavator dhanavati viśeṣaḥ tyāgi-prayojana-kartroḥ prayojana-kartari viśeṣaḥ pratyakṣa ity ācāryāḥ
prayojana-kartā sakṛt kṛtvā kṛtinam ātmānaṃ manyate tyāgī punar atītaṃ nāpekṣata iti vātsyāyanaḥ
tatrāpy ātyayikato viśeṣaḥ
kṛtajña-tyāginos tyāgini viśeṣaḥ pratyakṣa ity ācāryāḥ
ciram ārādhito api tyāgī vyalīkam ekam upalabhya pratigaṇikayā vā mithyā-dūṣitaḥ śramam atītaṃ nāpekṣate
prāyeṇa hi tejasvina ṛjavo anādṛtāś ca tyāgino bhavanti
kṛtajñas tu pūrva-śramāpekṣī na sahasā virajyate parīkṣita-śīlatvāc ca na mithyā dūṣyata iti vātsyāyanaḥ
tatrāpy āyatito viśeṣaḥ
mitra-vacanārthāgamayor arthāgame viśeṣaḥ pratyakṣa ity ācāryāḥ
so pi hy arthāgāmo bhavitā mitraṃ tu sakṛd-vākye pratihate kaluṣitaṃ syād iti vātsyāyanaḥ
tatrāpy atipātato viśeṣaḥ
tatra kārya-saṃdarśanena mitram anunīya śvo-bhūte vacanam astv iti tato atipātinam arthaṃ pratigṛhṇīyāt
arthāgamānartha-pratighātayor arthāgame viśeṣaḥ pratyakṣa ity ācāryāḥ
arthaḥ parimitāvacchedaḥ anarthaḥ punaḥ sakṛt-prasṛto na jñāyate kvāvatiṣṭhata iti vātsyāyanaḥ
tatrāpi guru-lāghava-kṛto viśeṣaḥ
etenārtha-saṃśayād anartha-pratīkāre viśeṣo vyākhyātaḥ
deva-kula-taḍāgārāmāṇāṃ karaṇam sthalīnām agni-caityānāṃ nibandhanam go-sahasrāṇāṃ pātrāntaritaṃ brāhmaṇebhyo dānam devatānāṃ pūjopahāra-pravartanam tad-vyaya-sahiṣṇor vā dhanasya parigrahaṇam ity uttama-gaṇikānāṃ lābhātiśayaḥ
sārvāṅgiko akaṅkāra-yogo gṛhasyodārasya karaṇam mahārhair bhāṇḍaiḥ paricārakaiś ca gṛha-paricchādasyojjvalateti rūpa-jīvānāṃ lābhātiśayaḥ
nityaṃ śuklam ācchādanam apakṣudam anna-pānaṃ nityaṃ saugandhikena tāmbūlena ca yogaḥ sahiraṇya-bhāgam alaṅkaraṇam iti kumbha-dāsīnāṃ lābhātiśayaḥ
etena pradeśena madhyamādhamānām api lābhātiśayān sarvāsām eva yojayed ity ācāryāḥ
deśa-kāla-vibhāva-sāmarthyānurāga-loka-pravṛtti-vaśād aniyata-lābhād iyam avṛttir iti vātsyāyanaḥ
gamyam anyato nivārayitu-kāmā saktam anyasyām apahartu-kāmā vā anyāṃ vā lābhato viyuyukṣamāṇāgamya-saṃsargād ātmanaḥ sthānaṃ vṛddhim āyatim abhigamyatāṃ ca manyamānā anartha-pratīkāre vā sāhāyyam enaṃ kārayitu-kāmā saktasya vānyasya vyalīkārthinī pūrvopakāram akṛtam iva paśyantī kevala-prīty-arthinī vā kalyāṇa-buddher alpam api lābhaṃ pratigṛhṇīyāt
āyaty-arthinī tu tam āśritya cānarthaṃ praticikīrṣantī naiva pratigṛhṇīyāt
tyakṣyāmy enam anyataḥ pratisandhāsyāmi gamiṣyati dārair yokṣyate nāśayiṣyaty anarthān aṅkuśa-bhūta uttarādhyakṣo asyāgamiṣyati svāmī pitā vā sthāna-bhraṃśo vāsya bhaviṣyati cala-cittaś ceti manyamānā tadātve tasmāl lābham icchet pratijñātam īśvareṇa pratigrahaṃ lapsyate adhikaraṇaṃ sthānaṃ vā prāpsyati vṛtti-kālo asya vā āsannaḥ vāhanam asyāgamiṣyati sthala-pattraṃ vā sasyam asya pakṣyate kṛtam asmin na naśyati nityam avisaṃvādako vety āyatyām icchet parigraha-kalpaṃ vācaret
bhavanti cātra ślokāḥ
kṛcchrādhigata-vittāṃś ca rāja-vallabha-niṣṭhurān āyatyāṃ ca tadātve ca dūrād eva vivarjayet
aartho varjane yeṣāṃ gamane abhyudayas tathā prayatnenāpi tān gṛhya sāpadeśam upakramet
prasannā ye prayacchanti svalpe apy agaṇitaṃ vasu sthūla-lakṣān mahotsāhāṃs tān gacchet svair api vyayaiḥ