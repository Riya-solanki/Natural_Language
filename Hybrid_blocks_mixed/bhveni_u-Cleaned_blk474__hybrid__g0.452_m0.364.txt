--- source: bhveni_u-Cleaned.txt | block: 474 | label: hybrid | g:0.452 m:0.364 ---

pṛṣṭhato vilokya
tadalamidānīṃ mama rathapratīkṣayānayā । saśastra evāsmi sajalajaladharaprabhābhāsureṇa supragrahavimalakaladhautatsaruṇāmunā khaḍgena । yāvatsamarabhuvamavatarāmi । vāmākṣispandanaṃ sūcayitvā
āḥ kathaṃ mamāpi nāmāśvatthāmnaḥ samaramahotsavapramodanirbharasya tātavikramadarśanalālasasyānimittāni samaragamanavighnamutpādayanti ।sāvaṣṭambhaṃ parikramyāgrato vilokya
kathamavadhīritakṣātradharmāṇāmujjhitasatpuruṣocitalajjāvaguṇṭhanānāṃ vismṛtasvāmisatkāralaghucetasāṃ dviradaturaṃgamacaraṇacāriṇāmagaṇitakulayaśaḥsadṛśaparākramavratānāṃ raṇabhūmeḥ samantādapakrāmatāmayaṃ mahānnādo balānām ।nirūpya
hā dhikkaṣṭam । kathamete mahārathāḥ karṇādayo api samarātparāṅmukhā bhavanti । kathaṃ nu tātādhiṣṭhitānāmapi balānāmiyamavasthā bhavet । bhavatu saṃstambhayāmi । bho bhoḥ kauravasenāsamudravelāparipālanamahāmahīdharā narapatayaḥ kṛtaṃ kṛtamamunā samaraparityāgasāhasena ।