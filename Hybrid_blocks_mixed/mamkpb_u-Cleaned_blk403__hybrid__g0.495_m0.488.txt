--- source: mamkpb_u-Cleaned.txt | block: 403 | label: hybrid | g:0.495 m:0.488 ---

pramāṇāntarāvagatamapi vastu śabdena pratipāditaṃ prayojanāntarābhāvāt sadṛśavastvantaravyavacchedāya yat paryavasyati sā bhavetparisaṃkhyā ।
atra ca kathanaṃ praśnapūrvakaṃ tadanyathā va paridṛṣṭam ।
tathā, ubhayatra vyapohyamānasya pratīyamānatā vācyatvaṃ ceti catvāro bhedāḥ ।
krameṇodāharaṇam kimāsevya puṃsāṃ savidhamanavadyaṃ dyusaritaḥ kimekānte dhyeyaṃ caraṇayugalaṃ kaustubhabhṛtaḥ ।
kimārādhyaṃ puṇyaṃ kimabilaṣaṇīyaṃ ca karuṇā yadāsaktyā ceto niravadhivimuktyai prabhavati ।।
kiṃ bhūṣaṇaṃ sudṛḍhamatra yaśo na ratnaṃ kiṃ kāryamāryacaritaṃ sukṛtaṃ na doṣaḥ ।
kiṃ cakṣurapratihataṃ dhiṣaṇā na netraṃ jānāti kastvadaparaḥ sadasadvivekam ।।
kauṭilyaṃ kacanicaye karacaraṇādharadaleṣu rāgaste ।
kāṭhinyaṃ kucayugale taralatvaṃ nayanayorvasati ।।
bhaktirbhave na vibhave vyasanaṃ śāstre na yuvatikāmāstre ।
cintā yaśasi na vapuṣi prāyaḥ paridṛśyate mahatām ।।