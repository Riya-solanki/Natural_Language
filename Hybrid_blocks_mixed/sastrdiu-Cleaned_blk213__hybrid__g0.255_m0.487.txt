--- source: sastrdiu-Cleaned.txt | block: 213 | label: hybrid | g:0.255 m:0.487 ---

tallakṣaṇaṃ cetareṣāmuktadoṣatvāt jñānajanyaphalabhāgitvamevāśriyatavyam ।
jñānakriyā hi sakarmikā karmabhūter'the phalaṃ janayati pākādivat, tacca phalamindriyakajñānajanyamāparokṣyam, liṅgādijñānajanyaṃ tu pārokṣyamityucyate ।
asti hi viṣayāviṣayavibhāgaḥ viṣayeṣvapi parokṣāparokṣavibhāgaḥ sārvajanīnaḥ ।
na ca phalamantareṇāyaṃ vibhāgaḥ saṃbhavatīti tadāśrīyate ।
tadeva ca phalaṃ kāryabhūtaṃ kāraṇabhūtaṃ vijñānamupakalpayatīti siddhyatyapratyakṣamapi jñānam ।।