--- source: brssbh2u-Cleaned.txt | block: 53 | label: hybrid | g:0.312 m:0.355 ---

svapakṣe caite prativādinaḥ sādhāraṇā doṣāḥ prāduṣyuḥ ।
kathamityucyate ।
yattāvadabhihitaṃ vilakṣaṇatvānnedaṃ jagadbrahmaprakṛtikamiti, pradhānaprakṛtikatāyāmapi samānametat, śabdādihīnātpradhānācchabdādimato jagata utpattyabhyupagamāt ।
ata eva ca vilakṣaṇakāryotpattyabhyupagamātsamānaḥ prāgutpatterasatkāryavādaprasaṅgaḥ ।
tathāpītau kāryasya kāraṇavibhāgābhyupagamāttadvatprasaṅgo api samānaḥ ।
tathā mṛditasarvaviśeṣeṣu vikāreṣvapītāvavibhāgātmatāṃ gateṣvidamasya puruṣasyopādānamidamasyeti prākpralayātpratipuruṣaṃ ye niyatā bhedā na te tathaiva punarutpatau niyantuṃ śakyante kāraṇābhāvāt ।
vinaiva kāraṇena niyame abhyupagamyamāne kāraṇābhāvasāmyānmuktānāmapi punarbandhaprasaṅgaḥ ।