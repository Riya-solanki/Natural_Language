--- source: kunvjivu-Cleaned.txt | block: 658 | label: hybrid | g:0.368 m:0.486 ---

alaṅkāro na rasavat ।
rasavaditi yo ayamutpāditapratītirnāmālaṅkārastasya vibhūṣaṇatvaṃ nopapadyate ityarthaḥ ।
kasmāt kāraṇātsvarūpādatiriktasya parasyāpratibhāsanāt ।
varṇyamānasya vastuno yat svarūpamātmīyaḥ parispandastasmādatiriktasyābhyadhikasya parasya anyasya apratibhāsanādanavabodhanāt ।
tadidamatra tātparyamyat sarveṣāmeva satkavivākyānāmidamalaṅkāryamidamalaṅkaraṇam ityapoddhāravihito viviktabhāvaḥ sarvasya yasya kasyacit pramātuścetasi parisphurati ।
rasavadalaṅkāravadityasmin vākye punaravahitacetaso api na kiñcidetadeva budhyāmahe ।
tathā cayadi śṛṅgārādireva prādhānyena varṇyamāno alaṅkāryaḥ tatastadanyena kenacidalaṅkaraṇena bhavitavyam ।
yadi vā tatsvarūpameva tadvidāhlādanibandhanatvādalaṅkaraṇamityucyate tathāpi tadvyatiriktamanyadalaṅkāryatayā prakāśanīyam ।
tadevaṃvidho na kaścidapi vivekaścirantanālaṅkārakārābhimate rasavadalaṅkāralakṣaṇodāharaṇamārge manāgapi vibhāvyate ।
tathā ca