--- source: sa_harivaMza-Cleaned.txt | block: 3640 | label: hybrid | g:0.409 m:0.099 ---

samudre ca śruto asmābhis timinā saha vigrahaḥ 
vadhaḥ pañcajanasyaiva jarāsaṃdhena vigrahaḥ । 
gomante ca śruto asmābhiḥ kṣatriyaiḥ saha vigrahaḥ । 
daradasya vadhaś caiva jarāsaṃdhe ca yā matiḥ । 
tac cāyudhāvataraṇaṃ śrutaṃ naḥ paramāhave ।। 
vadhaś caiva śṛgālasya karavīrapurottame । tatsutasyābhiṣekaś ca nāgarāṇāṃ ca sāntvanam । tatpatnīnāṃ pralāpaś ca śakradevābhiṣecanam । mathurāyāvarodhaś ca jarāsaṃdhena dhīmatā । yuddhaṃ sarvair narendraiś ca yādavānāṃ mahātmanām । 
mathurāyāṃ praveśaś ca kīrtanīyaḥ surair api 
pratiṣṭhitā ca vasudhā śaṅkitāḥ sarvapārthivāḥ ।।