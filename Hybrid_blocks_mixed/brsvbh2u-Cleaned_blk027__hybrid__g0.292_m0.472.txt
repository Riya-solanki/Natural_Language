--- source: brsvbh2u-Cleaned.txt | block: 27 | label: hybrid | g:0.292 m:0.472 ---

na kāryaṃ kāraṇādabhinnamabhede kāraṇarūpavat kāryatvānupapatteḥ, karotyarthānupapatteśca ।
abhūtaprādurbhāvanaṃ hi tadarthaḥ ।
na cāsya kāraṇātmatve kiñcidabhūtamasti, yadarthamayaṃ puruṣo yateta ।
abhivyaktyarthamiti cet, na ।
tasyā api kāraṇātmatvena sattvāt, asattve vābhivyaṅgyasyāpi tadvatprasaṅgena kāraṇātmatvavyāghātāt ।
nahi tadeva tadānīmevāsti nāsti ceti yujyate ।
kiṃ cedaṃ maṇimantrauṣadhamindrajālaṃ kāryeṇa śikṣitaṃ yadidamajātāniruddhātiśayamavyavadhānamavidūrasthānaṃ ca tasyaiva tadavasthendriyasya puṃsaḥ kadācitpratyakṣaṃ parokṣaṃ ca, yenāsya kadācitpratyakṣamupalambhanaṃ kadācidanumānaṃ kadācidāgamaḥ ।
kāryāntaravyavadhirasya pārokṣyaheturiti cet ।
na ।
kāryajātasya sadātanatvāt ।
athāpi syāt kāryāntarāṇi piṇḍakapālaśarkarācūrṇakaṇaprabhṛtīni kumbhaṃ vyavadadhate, tataḥ kumbhasya pārokṣyaṃ kadāciditi ।
tanna ।
tasya kāryajātasya kāraṇātmanaḥ sadātanatvena sarvadā vyavadhānena kumbhasyātyantānupalabdhiprasaṅgāt ।
kādācitkatve vā kāryajātasya na kāraṇātmatvaṃ, nityatvānityatvalakṣaṇaviruddhadharmasaṃsargasya bhedakatvāt ।
bhedābhedayośca parasparavirodhenaikatra sahāsaṃbhava ityuktam ।
tasmāt kāraṇātkāryamekāntata eva bhinnam ।
naca bhede gavāśvavat kāryakāraṇabhāvānupapattiriti sāṃpratam, abhede api kāraṇarūpavattadanupapatteruktatvāt ।
atyantabhede ca kumbhakumbhakārayornimittakabhāvasya darśanāt ।
tasmādanyatvāviśeṣe api samavāyabheda evopādānopādeyabhāvaniyamahetuḥ ।
yasyābhūtvā bhavataḥ samavāyastadupādeyaṃ yatra ca samavāyastadupādānam ।
upādānatvaṃ ca kāraṇasya kāryādalpaparimāṇasya dṛṣṭaṃ, yathā tantvādīnāṃ paṭādyupādānānāṃ paṭādibhyo nyūnaparimāṇatvam ।
cidātmanastu paramahata upādānānnātyantālpaparimāṇamupādeyaṃ bhavitumarhati ।
tasmādyatredamalpatāratamyaṃ viśrāmyati yato na kṣodīyaḥ saṃbhavati tajjagato mūlakāraṇaṃ paramāṇuḥ ।
kṣodīyo antarānantye tu merurājasarṣapayostulyaparimāṇatvaprasaṅgo anantāvayavatvādubhayogo ।
tasmāt paramamahato brahmaṇa upādānādabhinnamupādeyaṃ jagatkāryamabhidadhatī śrutiḥ pratiṣṭhitaprāmāṇyatarkavirodhātsahasrasaṃvatsarasatragatasaṃvatsaraśrutivatkathañcijjaghanyatvavṛttyā vyākhyāyetyadhikaṃ śaṅkamānaṃ prati sāṃkhyadūṣaṇamatidiśati-eteneti sūtreṇa ।
asyārthaḥ-kāraṇāt kāryasya bhedaṃ atadananyatvamārambhaṇaśabdādibhyaḥ'ityatra niṣetsyāmaḥ ।
avidyāsamāropaṇena ca kāryasya nyūnādhikabhāvamapyaprayojakatvādupokṣiṣyāmahe ।
tena vaiśeṣikādyabhimatasya tarkasya śuṣkatvenāvyavasthiteḥ sūtramidaṃ sāṃkhyadūṣaṇamatidiśati ।
yatra kathañcidvedānusāriṇī manvādibhiḥ śiṣṭaiḥ parigṛhītasya sāṃkhyatarkasyaiṣā gatistatra paramāṇvādivādasyātyantavedabāhyasya manvādyupekṣitasya ca kaiva katheti ।
kenacidaṃśeneti ।
sṛṣṭyādayo hi vyutpādyāste ca kiñcitsadasadvā pūrvapakṣanyāyotprekṣitamapyudāhṛtya vyutpādyanta iti kenacidaṃśenetyuktam ।
sugamamanyat ।।