--- source: brssgo1u-Cleaned.txt | block: 453 | label: hybrid | g:0.343 m:0.451 ---

viśeṣaṇānna jīvo bhedokterna pradhānamiti hetudvayaṃ vibhajya vyācaṣṭe-viśinaṣṭi hītyādinā ।
divyo dyotanātmakaḥ svayañjyotiḥ, amūrtaḥ pūrṇaḥ, puruṣaḥ puriśayaḥ pratyagātmā, bāhyaṃ sthūlamābhyantaraṃ kāraṇaṃ sūkṣmaṃ tābhyāṃ sahādhiṣṭhānatvena tiṣṭhatīti sabāhyābhyantaraḥ, hi tathā śrutiṣu prasiddha ityarthaḥ ।
avidyākṛtaṃ nāmarūpātmakaṃ śarīraṃ tena paricchedo alpatvam ।
tasya śarīrasya dharmājjāḍyamūrtatvādīnityarthaḥ ।
nanvakṣaraśabdena pradhānoktāvaśabdatvaṃ pradhānasya pratijñātaṃ bādhyeta, tatrāha-akṣaramavyākṛtamiti ।
aśnoti vyāpnoti svavikārajātamityakṣaram ।
avyākṛtamavyaktam ।
anādīti yāvat ।
nāmarāpayorbījamīśvaraḥ tasya śaktirūpam ।
paratantratvādupādānamapi śaktirityuktam ।
bhūtānāṃ sūkṣmāḥ saṃskārā yatra tadbhūtasūkṣmaṃ īśvaraścinmātra āśrayo yasya tattathā ।
tasyaiva cinmātrasya jīveśvarabhedopādhibhūtam ।
yattu īśvara āśrayo viṣayo yasyeti nānājīvavādināṃ vyākhyānaṃ tadbāṣyabahirbhūtaṃ, aetasminkhalvakṣare gārgi ākāśa otaśca protaśca'ityotaprotabhāvenāvyākṛtasya cidāśrayatvaśruterāśrayapadalakṣaṇāyā nirmūlatvāt ।
nahi mūlaprakṛterbhede kiñcinmānamasti ।
naca aindro māyābhiḥ'iti śrutirmānaṃ, aajāmekām'ityādyanekaśrutibalena lāghavatarkasahāyena tasyāḥ śruterbuddhibhedena māyābhedānuvāditvāt ।
taduktaṃ sureśvarācāryaiḥ-'svatastvavidyābhedo atra manāgapi na vidyate'iti ।
sāṃkhyayogācāryāḥ purāṇetihāsakartāraśca mūlaprakṛtyaikyaṃ vadanti ।
nanvavidyaikye bandhamuktivyavasthā katham ।
naca vyavasthā nāstīti vācyaṃ, śravaṇe pravṛttyādibādhāpatāditi cet, ucyate-ye hyavidyānānātvamicchanti tairapi pariṇāmitvena sāṃśatvamavidyāyā aṅgīkāryaṃ, tathā cānarthātmakasvīyasaṃghātātmanā pariṇatāvidyāṃśopahitajīvabhedādvyavasthā sidhyati ।
yasya jñānamantaḥkaraṇe jāyate tasyāntaḥ karaṇapariṇāmyajñānāṃśanaśo muktiriti ।
evaṃ ca śrotuḥ svarūpānandaprāptiḥ, śravaṇādo pravṛttiḥ, vidvadanubhavaḥ, jīvanmuktiśāstraṃ ceti sarvamabādhitaṃ bhavati ।
nacaivaṃ nānājīvapakṣādaviśeṣaḥ, mūlaprakṛtinānātvābhāvādityalam ।
paratvehetuḥ-avikāra iti ।
nanu sūtrakṛtā śrutau pradhānādbhedavyapadeśa uktastatra kathamajñānādbhedoktirvyākhyāyate, tatrāha-nātreti ।
kāryātmanā pradhīyata iti pradhānamajñānameva ।
tato anyasyāpramāṇikatvādityarthaḥ ।
ato atrājñānameva bhūtayoniriti pūrvapakṣaṃ kṛtvā nirasyate ।
tannirāsenārthātsāṃkhyākalpitapradhānanirāsa iti mantavyam ।।