--- source: grasht_u-Cleaned.txt | block: 395 | label: hybrid | g:0.391 m:0.37 ---

kacchapayantramāha jaletyādi ।।
jalapūrṇapātramadhye iti jalapūrṇaṃ yatpātraṃ tasya madhye suvistīrṇaṃ sundarāyataṃ ghaṭakharparaṃ kumbhakhaṇḍaṃ dattvā tadupari kharparopari biḍamadhyagataḥ sūtaḥ sthāpyaḥ ।।
kutra kuḍye mṛdā vinirmite viśālamukhe laghulohakaṭorikayā atilaghvī yā lohasya muṇḍādeḥ kaṭorikā pātraviśeṣaḥ tayā viḍāvṛtaṃ sūtaṃ ācchādya ā samantāt saṃrudhya ।।
kiṃviśiṣṭayā kṛtapaṭamṛtsandhilepayā kṛtaḥ paṭamṛdbhyāṃ sandherlepo rodho yasyāḥ sā tayā ।।
punastatkuḍyāntargataghaṭakharparaṃ aṅgāraiḥ pūrṇaṃ kiṃviśiṣṭaiḥ karīṣatuṣamiśraiḥ karīṣo gomayasya cūrṇaṃ tuṣāḥ śālyāderdhānyasya tair miśritairiti ।।
kacchapayantre yadvihitaṃ tadāha svedanata ityādi ।।
kacchapayantrastho raso jarati grāsaṃ iti śeṣaḥ ।।
kutaḥ svedanataḥ vahnau paritāpataḥ ।।
na kevalaṃ svedanato mardanataśca viḍādinā ityadhyāhāraḥ ।।
tato agnibalenaiva sarvalohānāṃ svarṇādīnāṃ asminnantarāle garbhadrutirbhavati atrāgnibalameva mukhyaṃ ।।