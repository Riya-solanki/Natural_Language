--- source: brssgo1u-Cleaned.txt | block: 790 | label: hybrid | g:0.364 m:0.513 ---

naitadevam ।
nahyetatkāṭakaṃ vākyaṃ smṛtinyāyaprasiddhayormahadavyaktayorastitvaparam ।
nahyatra yādṛśaṃ smṛtiprasiddhaṃ svatantraṃ kāraṇaṃ triguṇaṃ pradhānaṃ tādṛśaṃ pratyabhijñāyate ।
śabdamātraṃ hyatrāvyaktamitipratyabhijñāyate ।
sa ca śabdo na vyaktamavyaktamiti yaugikatvādanyasminnapi sūkṣme sudurlakṣye ca prayujyate ।
nacāyaṃ kasmiṃścidrūḍhaḥ ।
yā tu pradhānavādināṃ rūḍhiḥ sā teṣāmeva pāribhāṣikī satī na vedārthanirūpaṇe kāraṇabhāvaṃ pratipadyate ।
naca kramamātrasāmānyātsamānārthapratipattirbhavatyasati tadrūpapratyabhijñāne ।
nahyaśvasthāne gāṃ paśyannaśvo ayamityamūḍho adhyavasyati ।
prakaraṇanirūpaṇāyāṃ cātra na paraparikalpitaṃ pradhānaṃ pratīyate ।
śarīrarūpakavinyasgṛhīteḥ ।
śarīraṃ hyatra ratharūpakavinyastamavyaktaśabdena parigṛhyate ।
kutaḥ ।
prakaraṇātpariśeṣācca ।
tathāhyanantarātīto grantha ātmaśarīravādināṃ rathirathādirūpakakḷptiṃ darśayati- aātmānaṃ rathinaṃ viddhi śarīraṃ rathameva tu ।
buddhiṃ tu sārathiṃ viddhi manaḥ pragrahameva ca ।।
indriyāṇi hayānāhurviṣayāṃsteṣu gocarān ।
ātmendriyamanoyuktaṃ bhoktetyāhurmanīṣiṇaḥ ।।
a iti ।
taiścendriyādibhirasaṃyataiḥ saṃsāramadhigacchati ।
saṃyataistvadhvanaḥ pāraṃ tadviṣṇoḥ paramaṃ padamāpnoti darśayitvā, kiṃ tadadhvanaḥ pāraṃ viṣṇoḥ paramaṃ padamityasyāmākāṅkṣāyāṃ, tebhya eva prakṛtebhya indriyādibhyaḥ paratvena paramātmānamadhvanaḥ pāraṃ viṣṇoḥ paramaṃ padaṃ darśayati- aindriyebhyaḥ parā hyarthā arthebhyaśca paraṃ manaḥ ।
manasastu parā buddhirbuddherātmā mahānparaḥ ।
mahataḥ paramavyaktamavyaktātpuruṣaḥ paraḥ ।
puruṣānna paraṃ kiñcitsā kāṣṭhā sā parā gatiḥ' iti ।
tatra ya evendriyādayaḥ pūrvasyāṃ ratharūpakakalpanāyāmaśvādibhāvena prakṛtāsta eveha parigṛhyante prakṛtahānāprakṛtaprakriyāparihārāya ।
tatrendriyamanobuddhayastāvatpūrvatreha ca samānaśabdā eva ।
arthā ye śabdādayo viṣayā indriyahayagocaratvena nirdiṣṭāsteṣāṃ cendriyebhyaḥ paratvam ।
aindriyāṇāṃ grahatvaṃ viṣayāṇāmatigrahatvam' iti śrutiprasiddheḥ ।
viṣayebhyaśca manasaḥ paratvaṃ, manomūlatvādviṣayendriyavyavahārasya ।
manasastu parā buddhiḥ ।
buddhiṃ hyāruhya bhogyajātaṃ bhoktāramupasarpati ।
buddherātmā mahānparaḥ, yaḥ sa aātmānaṃ rathinaṃ viddhi' iti rathitvenopakṣiptaḥ ।
kutaḥ ।
ātmaśabdāt ।
bhoktuśca bhogopakaraṇātparatvopapatteḥ ।
mahattvaṃ cāsya svāmitvādupapannam ।
athavā amano mahāntamatirbrahmā pūrbuddhiḥ khyatirīśvaraḥ ।
prajñā saṃviccitiścaiva smṛtiśca paripaṭhyate ।।
a iti smṛteḥ, ayo brahmāṇaṃ vidadhāti pūrvaṃ yo vai vedāṃśca prahiṇoti tasmai' (śve ।
) iti ca śruteryā prathamajasya hiraṇyagarbhasya buddhiḥ sā sarvāsāṃ buddhīnāṃ parā pratiṣṭhā ।
seha mahānātmetyucyate ।
sā ca pūrvatra buddhigrahaṇenaiva gṛhītā satī hirugīhopadiśyate ।
tasyā apyasmādīyābhyo buddhibhyaḥ paratvopapatteḥ ।
etasmiṃstu pakṣe paramātmaviṣayeṇaiva pareṇa puruṣagrahaṇena rathina ātmano grahaṇaṃ draṣṭavyam ।
paramārthataḥ paramātmavijñānātmanorbhedābhāvāt ।
tadevaṃ śarīramevaikaṃ pariśiṣyate ।
itarāṇīndriyādīni prakṛtānyeva paramapadadidarśayiṣayā samanukrāmanpariśiṣyamāṇenehāntyenāvyaktaśabdena pariśiṣyamāṇaṃ prakṛtaṃ śarīraṃ darśayatīti gamyate ।