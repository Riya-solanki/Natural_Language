--- source: brssbh1u-Cleaned.txt | block: 649 | label: hybrid | g:0.37 m:0.385 ---

tasmādvāyurayamiha pratipattavya iti ।
evaṃ prāpte brūmaḥ- brahmaivedamiha pratipattavyam ।
kutaḥ ।
pūrvottarālocanāt ।
pūrvottarayorhi granthabhāgayorbrahmaivanirdiśyamānamupalabhāmahe ।
ihaiva kathamakasmādantarāle vāyuṃ nirdiśyamānaṃ pratipadyemahi ।
pūrvatra tāvat atadeva śukraṃ tadbrahma tadevāmṛtamucyate ।
tasmiṃllokāḥ śritāḥ sarve tadu nātyeti kaścana' iti brahma nirdiṣṭaṃ, tadevehāpi saṃnidhānāt jagatsarvaṃ prāṇa ejatīti ca lokāśrayavattvapratyabhijñānānnirdiṣṭamiti gamyate ।
prāṇaśabdo apyayaṃ prayuktaḥ, aprāṇasya prāṇam' iti darśanāt ।
ejayitṛtvamapīdaṃ paramātmana evopapadyate na vāyumātrasya ।
tathācoktam- ana prāṇena nāpānena martyo jīvati kaścana ।
itareṇa tu jīvanti yasminnetāvupāśritau' iti ।
uttaratrāpi abhayādasyāgnistapati bhayāttapati sūryaḥ ।
bhayādindraśca vāyuśca mṛtyurdhāvati pañcamaḥ' iti brahmaiva nirdekṣyate na vāyuḥ ।
savāyukasya jagato bhayahetutvābhidhānāt ।
tadevehāpi saṃnidhānānmahadbhayaṃ, vajramudyatamiti ca bhayahetutvapratyabhijñānānnirdiṣṭamiti gamyate ।
vajraśabdo apyayaṃ bhayahetutvasāmānyātprayuktaḥ ।
yathāhi vajramudyataṃ mamaiva śirasi nipatedyadyahamasya śāsanaṃ na kuryāmityanena bhayena jano niyamena rājādiśāsane pravartata evamidamagnivāyusūryādikaṃ jagadasmādeva brahmaṇo bibhyanniyamena svavyāpāre pravartata iti bhayānakaṃ vajropamitaṃ brahma ।
tathāca brahmaviṣayaṃ śrutyantaram- abhīṣāsmādvātaḥ pavate ।
bhīṣodeti sūryaḥ ।
bhīṣāsmādagniścendraśca ।
mṛtyurdhāvati pañcamaḥ' iti ।
amṛtatvaphalaśravaṇādapi brahmaivedamiti gamyate ।
brahmajñānāddhyamṛtatvaprāptiḥ ।
atameva viditvātimṛtyumeti nānyaḥ panthā vidyate ayanāya' iti mantravarṇāt ।