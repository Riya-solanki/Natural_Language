--- source: vacbhamu-Cleaned.txt | block: 29 | label: hybrid | g:0.44 m:0.459 ---

syādetat ।
viviktayorvastusatorbhedāgrahanibandhanastādātmyavibhramo yujyate śukteriva rajatādbhedāgrahe rajatatādātmyavibhramaḥ ।
iha tu paramārthasataḥ cidātmano anyanna dehādyasti vastusat, tatkutaḥ cidātmano bhedāgrahaḥ kutaśca tādātmyavibhramaḥ ityata āha - satyānṛte mithunīkṛtya iti ।
vivekāgrahādadhyasyeti yojanā ।
satyaṃ cidātmā, anṛtaṃ buddhīndriyadehādiḥ; te dve dharmiṇī mithunīkṛtya yugalīkṛtyetyarthaḥ ।
na ca saṃvṛtiparamārthasatoḥ pāramārthakaṃ mithunamastītyabhūtatadbhāvārthasya cveḥ prayogaḥ ।
etaduktaṃ bhavati - apratītasyāropāyogādāropyasya pratītirupayujyate na vastusatteti ।