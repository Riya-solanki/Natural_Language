--- source: kamasufu-Cleaned.txt | block: 176 | label: hybrid | g:0.33 m:0.476 ---

uccaṭā-kandaś cavyā yaṣṭhī-madhukaṃ ca saśarkareṇa payasā pītvā vṛṣī-bhavati
meṣa-vasta-muṣka-siddhasya payasaḥ sasśarkarasya pānaṃ vṛṣatva-yogaḥ
tathā vidāryāḥ kṣīrikāyāḥ svayaṃ-guptāyāś ca kṣīreṇa pānam
tathā priyāla-bījānāṃ moraṭā-vidāryoś ca kṣīreṇaiva
śṛṅgāṭaka-kaserukā-madhūlikāni kṣīrakākolyā saha piṣṭāni saśarkareṇa payasā ghṛtena mandāgninotkarikāṃ paktvā yāvad arthaṃ bhakṣitavān anantāḥ striyo gacchatīty ācāryāḥ pracakṣate
māṣakamalinīṃ payasā dhautām uṣṇena ghṛtena mṛdu-kṛtyoddhṛtāṃ vṛddha-vatsāyāḥ goḥ payaḥ-siddhaṃ pāyasaṃ madhu-sarpirbhyām aśitvānantāḥ striyo gacchatīty ācāryāḥ pracakṣate
vidārī svayaṃ-guptā śarkarā madhu-sarpirbhyāṃ godhūma-cūrṇena polikāṃ kṛtvā yāvad arthaṃ bhakṣitavān anantāḥ striyo gacchatīty ācāryāḥ pracakṣate
caṭakāṇḍa-rasa-bhāvitais taṇḍulaiḥ pāyasaṃ siddhaṃ madhu-sarpirbhyāṃ plāvitaṃ yāvad artham iti samānaṃ pūrveṇa
cāṭakāṇḍa-rasa-bhāvitān apagata-tvacas tilāñ śṛgāṭaka-kaseruka-svayaṃguptā-phalāni godhūma-māṣa-cūrṇaiḥ saśarkareṇa payasā sarpiṣā ca pakvaṃ saṃyāvaṃ yāvad arthaṃ prāśitavān iti samānaṃ pūrveṇa
sarpiṣo madhunaḥ śarkarāyā madhukasya ca dve dve pale madhu-rasāyāḥ karṣaḥ prasthaṃ payasa iti ṣaḍaṅgam amṛtaṃ medhyaṃ vṛṣyam āyuṣyaṃ yukta-rasam ity ācāryāḥ pracakṣate
śatāvarī-śvadaṃṣṭrā-guḍa-kaṣāye pippalī-madhukalke go-kṣīra-cchāga-ghṛte pakve tasya puṣyārambheṇānvahaṃ prāśanaṃ medhyaṃ vṛṣyam āyuṣyaṃ yukta-rasam ity ācāryāḥ pracakṣate
śatāvaryāḥ śvadaṃṣṭrāyāḥ śrīparṇī-phalānāṃ ca kṣuṇṇānāṃ catur-guṇita-jalena pāka ā prakṛty-avasthānāt tasya puṣyārambheṇa prātaḥ prāśanaṃ medhyaṃ vṛṣyam āyuṣyaṃ yukta-rasam ity ācāryāḥ pracakṣate
śvadaṃṣtrā-cūrṇa-samanvitaṃ tat-samam eva yava-cūrṇaṃ prātar utthāya dvi-palakam anudinaṃ prāśnīyān medhyaṃ vṛṣyaṃ yukta-rasam ity ācāryāḥ pracakṣate
āyur-vedāc ca vedāc ca vidyāt tantrebhya eva ca āptebhyaś cāvaboddhavyā yogā ye prīti-kārakāḥ
na prayuñjīta saṃdigdhān na śarīrātyayāvahān na jīva-ghāta-saṃbaddhān nāśuci-dravya-saṃyutān
tapo-yuktaḥ prayuñjīta śiṣṭair anugatān vidhīn brāhmaṇaiś ca suhṛdbhiś ca maṅgalair abhinanditān