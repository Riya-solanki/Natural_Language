--- source: kamasufu-Cleaned.txt | block: 185 | label: hybrid | g:0.088 m:0.494 ---

atha snuhī-kaṇṭaka-cūrṇaiḥ punarnavā-vānara-puriṣa-lāṅgalikā-mūla-miśrair yām avakiret sā nānyaṃ kāmayet
tathā somalatāvalgujā-bhṛṅga-lohopajihvikā-cūrṇair vyādhi-ghātaka-jambū-phala-rasa-niryāsena ghanī-kṛtena ca lipta-saṃbādhāṃ gacchato rāgo naśyati
gopālikā-bahupādikā-jihvikā-cūrṇair māhiṣa-takra-yuktaiḥ snātāṃ gacchato rāgo naśyati
nīpāmrātaka-jambū-kusuma-yuktam anu-lepanaṃ daurbhāgya-karaṃ srajaś ca
kokilākṣa-pralepo hastinyāḥ saṃhatam ekarātre karoti
padmotpala-kadamba-sarjaka-sugandha-cūrṇāni madhunā piṣṭāni lepo mṛgyā viśālī-karaṇam
snuhī-somārka-kṣārair avalgujā-phalair bhāvitāny āmalakāni keśānāṃ śvetī-karaṇam
madayantikā-kuṭaja-kāñjanikā-girikarṇikā-ślakṣṇaparṇī-mūlaiḥ snānaṃ keṣānāṃ pratyānayanam
etair eva supakvena tailenābhyaṅgāt kṛṣṇī-karaṇāt krameṇāsya pratyānayanam
śvetāśvasya muṣka-svedaiḥ sapta-kṛtvo bhāvitenālaktakena rakto adharaḥ śveto bhavati
madayantikādīny eva pratyānayanam
bahupādikā-kuṣṭha-tagara-tālīsa-devadāru-vajrakandakair upaliptaṃ vaṃśaṃ vādayato yā śabdaṃ śṛṇoti sā vaśyā bhavati
dhattūra-phala-yukto abhyavahāra unmādakaḥ
guḍo jīrṇitaś ca pratyānayanam
haritāla-manaḥśilā-bhakṣiṇo mayūrasya purīṣeṇa lipta-hasto yad dravyaṃ spṛśati tan na dṛśyate
aṅgāra-tṛṇa-bhasmanā tailena vimiśram udakaṃ kṣīra-varṇaṃ bhavati
harītakāmrātakayoḥ śravaṇa-priyaṅgukābhiś ca piṣṭābhir liptāni loha-bhāṇḍāni tāmrībhavanti
śravaṇa-priyaṅgukā-tailena dukūla-sarpanirmokeṇa varttyā dīpaṃ prajvālya pārśve dīrghī-kṛtāni kāṣṭhāni sarpavad dṛśyante
śvetāyāḥ śveta-vatsāyā goḥ kṣīrasya pānaṃ yaśasyam āyuṣyam
brāhmaṇānāṃ praśāstānām āśiṣaḥ 
pūrva-śāstrāṇi saṃdṛśya prayogān anusṛtya ca kāma-sūtram idaṃ yatnāt saṃkṣepeṇa niveditam
dharmam arthaṃ ca kāmaṃ ca pratyayaṃ lokam eva ca paśyaty etasya tattva-jño na ca rāgāt pravartate
adhikāra-vaśād uktā ye citrā rāga-vardhanāḥ tad-anantaram atraiva te yatnād vinivāritāḥ na śāstram astīty etena prayogo hi samīkṣyate śāstrārthān vyāpino vidyāt prayogāṃs tv eka-deśikān
bābhravīyāṃś ca sūtrārthān āgamayya vimṛśya ca vātsyāyanaś cakāredaṃ kāma-sūtraṃ yathā-vidhi
tad etad brahmacaryeṇa pareṇa ca samādhinā vihitaṃ loka-yātrārthaṃ na rāgārtho asya saṃvidhiḥ
rakṣan dharmārtha-kāmānāṃ sthitiṃ svāṃ loka-vartinīm asya śāstrasya tattva-jño bhavaty eva jitendriyaḥ
tad etat kuśalo vidvān dharmārthāv avalokayan nātirāgātmakaḥ kāmī prayuñjānaḥ prasidhyati