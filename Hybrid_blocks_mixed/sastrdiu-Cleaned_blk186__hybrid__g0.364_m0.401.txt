--- source: sastrdiu-Cleaned.txt | block: 186 | label: hybrid | g:0.364 m:0.401 ---

evamanumāne pratyakṣavirodhena nirākṛte pratyakṣasya bahiḥpravṛttau sāmarthye nāstītyevaṃ pūrvoktākṣepeṇa śūnyastvityādinā sa eva śūnyavādī punaḥ pratyakṣavatiṣṭhate ।
tadihaivaṃ cintyate- yadidaṃ nīlamidaṃ pītamidamiti nīlādyākāraṃ vastu prathate tatkiṃ vijñānameva tathā prathate kiṃvā bāhyaṃ vastviti ।
tadarthamidaṃ vicāryate- kiṃ vijñānaṃ pratyakṣamutānumeyamiti, pratyakṣatve sati nirākārasya pratyakṣagrahaṇayogāt, ākārasya caikasyaiva grahaṇāt gṛhyamāṇa ākāro jñāna evāvatiṣṭhata ityarthasyāgṛhyamāṇatvādasattvameva bhavati ।
anumeyatve tu bāhyārthaṃ vinānumānāsaṃbhavādbāhyārthasiddhiḥ ।
tatra- jñānamevaivamākāramātmanā prathate kutaḥ ।।
nāpratyakṣasya tasyāsti pramāṇāntarato gatiḥ ।।
saṃvedyatvācca nīlāderjñānākāratvaniścayaḥ ।।
arthāntarasya ca grāhyalakṣaṇaṃ nahi yujyate ।।