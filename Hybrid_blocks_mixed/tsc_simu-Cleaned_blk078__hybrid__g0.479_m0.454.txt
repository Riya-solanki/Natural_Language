--- source: tsc_simu-Cleaned.txt | block: 78 | label: hybrid | g:0.479 m:0.454 ---

atrocyate ।
gatiśrutistāvat ātmanīvāntaḥkaraṇe api prāṇendriyādyupādhinopapadyate kāryakāraṇarūpeṇāntaḥkaraṇadvaitāt ।
kāryāntaḥkaraṇasya svato api gatirupapadyate kāryakāraṇarūpeṇāntaḥkaraṇadvaitaṃ ca sāṃkhyairapyeṣṭavyam kevalakāryatve antaḥkaraṇadharmatvaṃ dharmādīnāmiti sāṃkhyasūtrānupapatteḥ ।
kevalanityatve ca mahadādyutpattisūtrānupapatteḥ yattūktaṃ caitanyasyaivāvaraṇakalpanaṃ yuktamiti tadayuktam ।
kūṭasthacaitanyasya jñānapratibandharūpāvaraṇāsambhavāt ।
na ca caitanyasyārthasambandha eva pratibimbādirūpe pratibandhakaṃ kalpanīyamiti vācyam evamapyātmadarśanānupapatteḥ karaṇadvāraṃ vinā svasmin pratibimbādirūpeṇa svasvasambandhāsambhavāt ।
api ca icchākṛtyādyādhāratayā antaḥkaraṇe siddhe svapnādāvantardṛśyamānaghaṭādayo api tasyaiva pariṇāmāḥ kalpyante kāryakāraṇayoḥ sāmānādhikaraṇyaucityāt ।
evaṃ ca ghaṭādyākārapariṇatāścaitanye bhāsante tadavibhāgenaiva bāhyaghaṭādikaṃ bhāsate atastādṛśapariṇāmapratibandhakamevāvaraṇaṃ tatraiva yuktaṃ kiñca bāhyakaraṇasyāvaraṇadarśanenāntarāvaraṇasyāpi karaṇaniṣṭhatvaṃ cānumīyate ātmano anāvṛtatvaṃ śrutismṛtibhyāṃ ceti ।