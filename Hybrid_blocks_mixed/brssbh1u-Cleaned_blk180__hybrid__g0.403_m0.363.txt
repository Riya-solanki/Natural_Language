--- source: brssbh1u-Cleaned.txt | block: 180 | label: hybrid | g:0.403 m:0.363 ---

nanu sahāpi viṣayairindriyāṇāṃ svāpaprabodhayoḥ prāṇe apyayaṃ prāṇācca prabhavaṃ śṛṇumaḥ- ayadā suptaḥsvapnaṃ na kañcana paśyatyathāsminprāṇa evaikadhā bhavati tadainaṃ vāksarvairnāmabhiḥ sahāpyeti' iti ।
tatrāpi talliṅgātprāṇaśabdaṃ brahmaiva ।
yatpunarannādityasaṃnidhānātprāṇasyābrahmatvamiti, tadayuktam ।
vākyaśeṣabalena prāṇaśabdasya brahmaviṣayatāṃ pratīyamānāyāṃ saṃnidhānasyākiñcitkaratvāt ।
yatpunaḥ prāṇaśabdasya pañcavṛttau prasiddhataratvaṃ, tadākāśaśabdasyeva pratividheyam ।
tasmātsiddhaṃ prastāvadevatāyāḥ prāṇasya brahmatvam ।
atra kecidudāharanti- aprāṇasya prāṇam', aprāṇabandhanaṃ hi somya manaḥ' iti ca ।
tadayuktam ।
śabdabhedātprakaraṇācca saṃśayānupapatteḥ ।
yathā pituḥ piteti prayoge anyaḥ pitā ṣaṣṭīnirdiṣṭo anyaḥ prathamānirdiṣṭaḥ pituḥ piteti gamyate, tadvat aprāṇasya prāṇam' iti śabdabhedātprasiddhātprāṇādanyaḥ prāṇasya prāṇa iti niścīyate ।
nahi sa eva tasyeti bhedanirdeśārhe bhavati ।
yasya ca prakaraṇe yo nirdiśyate nāmāntareṇāpi sa eva tatra prakaraṇī nirdiṣṭa iti gamyate ।
yathā jyotiṣṭomādhikāre- avasante vasante jyotiṣā yajeta' ityatra jyotiḥśabdo jyotiṣṭomaviṣayo bhavati, tathā parasya brahmaṇaḥ prakaraṇe aprāṇabandhanaṃ hi somya manaḥ' iti śrutaḥ prāṇaśabdo vāyuvikāramātraṃ kathamavagamayet ।
ataḥ saṃśayaviṣayatvānnaitadudāharaṇaṃ yuktam ।
prastāvadevatāyāṃ tu prāṇe saṃśayapūrvapakṣanirṇayā upapāditāḥ ।।