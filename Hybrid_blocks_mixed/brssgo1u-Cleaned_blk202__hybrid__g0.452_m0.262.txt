--- source: brssgo1u-Cleaned.txt | block: 202 | label: hybrid | g:0.452 m:0.262 ---

yadaitasminnānandamaye alpamapyantaramatādātmyarūpaṃ paśyati tadā saṃsārabhayānna nivartate ।
yadā tvetasminnānandamaye nirantaraṃ tādātmyena pratitiṣṭhati tadā saṃsārabhayānnivartata iti ।
tacca paramātmaparigrahe ghaṭate, na pradhānaparigrahe jīvaparigrahe vā ।
tasmādānandamayaḥ paramātmeti sthitam ।
idaṃ tviha vaktavyam- asa vā eṣa puruṣo annarasamayaḥ' ।
atasmādvā etasmādannarasamayāt ।
anyo antara ātmā prāṇamayaḥ' tasmāt aanyo antara ātmā manomayaḥ' tasmāt aanyo antara ātmā vijñānamayaḥ' iti ca vikārārthe mayaṭpravāhe satyānandamaya evākasmādardhajaratīyanyāyena kathamiva mayaṭaḥ prācuryarthātvaṃ brahmaviṣayatvaṃ cāśrīyata iti ।
māntravarṇikabrahmādhikārāditi cet, na ।
annamayādīnāmapi tarhi brahmatvaprasaṅgaḥ ।
atrāha- yuktamannamayādīnāmabrahmatvaṃ, tasmāttasmādāntarasyāntarasyānyasyānyasyātmana ucyamānatvāt ānandamayāttu na kaścidanya āntara ātmocyate, tenānandamayasya brahmatvam, anyathā prakṛtahānāprakṛtaprakriyāprasaṅgāditi ।