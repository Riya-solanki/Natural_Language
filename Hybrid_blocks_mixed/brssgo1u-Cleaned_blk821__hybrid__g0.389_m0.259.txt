--- source: brssgo1u-Cleaned.txt | block: 821 | label: hybrid | g:0.389 m:0.259 ---

nanu praṣṭhavyabhedādapūrvo ayaṃ praśno bhavitumarhati ।
pūrvo hi praśno jīvaviṣayaḥ ।
yoyaṃ prete vicikitsā manuṣye asti nāstīti vicikitsābhidhānāt ।
jīvaśca dharmādigocaratvānnānyatra dharmāditi praśnamarhati ।
prājñastu dharmādyatītatvādanyatra anyatra dharmāditi praśnamarhati ।
praśnacchāyā ca na samānā lakṣyate ।
pūrvasyāstitvanāstitvaviṣayatvāduttarasya dharmādyatītavastuviṣayatvāt ।
tasmātpratyabhijñānābhāvātpraśnabhedaḥ ।
na pūrvasyaivottaratrānukarṣaṇamiti cet ।
na ।
jīvaprājñayorekatvābhyupagamāt ।
bhavetpraṣṭavyabhedātpraśnabhedo yadyanyo jīvaḥ prājñātsyāt ।
na tvanyatvamasti ।
tattvamasītyādiśrutyantarebhyaḥ ।
iha cānyatra dharmādityasya praśnasya prativacanaṃ ana jāyate mriyate vā vipaścit' iti janmamaraṇapratiṣedhena pratipādyamānaṃ śārīraparameśvarayorabhedaṃ darśayati ।
sati hi prasaṅge pratiṣedho bhāgī bhavati ।
prasaṅgaśca janmamaraṇayoḥ śarīrasaṃsparśācchārīrasya bhavati na parameśvarasya ।
tathā- asvapnāntaṃ jāgaritāntaṃ cobhau yenānupaśyati ।
mahāntaṃ vibhumātmānaṃ matvā dhīro na śocati ।।
iti svapnajāgaritadṛśo jīvasyaiva mahattvavibhutvaviśeṣaṇasya mananena śokavicchedaṃ darśayanna prājñādanyo jīva iti darśayati ।
prājñavijñānāddhi śokaviccheda iti vedāntasiddhāntaḥ ।
tathāgre- ayadeveha tadamutra yadamutra tadanviha ।
mṛtyoḥ sa mṛtyumāpnoti ya iha nāneva paśyati ।
a iti jīvaprājñabhedadṛṣṭimapavadati ।
tathā jīvavīṣayasyāstitvanāstitvapraśnasyānantaram aanyaṃ varaṃ naciketo vṛṇīṣva' ityārabhya mṛtyunā taistaiḥ kāmaiḥ pralobhyamāno api naciketā yadā na cacāla, tadainaṃ mṛtyurabhyudayanīḥśreyasavibhāgapradarśanena vidyāvidyāvibhāgapradarśanena ca avidyābhīpsinaṃ naciketasaṃ manye na tvā kāmā bahavo alolupanta' iti praśasya praśnamapi tadīyaṃ praśaṃsanyaduvāca- ataṃ durdarśaṃ gūḍhamanupraviṣṭhaṃ guhāhitaṃ gahvareṣṭhaṃ purāṇam ।
adhyātmayogādhigamena devaṃ matvā dhīro harṣaśokau jahāti ।।
a iti, tenāpi jīvaprājñayorabheda eveha vivakṣata iti gamyate ।
yatpraśnanimittāṃ ca praśaṃsāṃ mahatīṃ mṛtyoḥ pratyapadyata naciketā yadi taṃ vihāya praśaṃsānantaramanyameva praśnamupakṣipedasthāna eva sā sarvā praśaṃsā prasāritā syāt ।
tasmāt ayeyaṃ prete' ityasyaiva praśnasyaitadanukarṣaṇam aanyatra dharmāt' iti ।
yattu praśnacchāyāvailakṣaṇyamuktaṃ tadadūṣaṇam ।
tadīyasyaiva viśeṣasya punaḥ pṛcchyamānatvāt ।
pūrvatra hi dehādivyatiriktasyātmano astitvaṃ pṛṣṭamuttaratra tu tasyaivāsaṃsāritvaṃ pṛcchyata iti yāvaddhyavidyā na nivartate tāvaddharmādigocaratvaṃ jīvasya jīvatvaṃ ca na nivartate ।
tannivṛttau tu prājña eva tattvamasīti śrutyā pratyāyyate ।
nacāvidyāvattve tadapagame ca vastunaḥ kaścidviśeṣo asti ।
yathā kaścitsaṃtamase patitāṃ kāñcidrajjumahiṃ manyamāno bhīto vepamānaḥ palāyate, taṃ cāparo brūyānmā bhaṣīrnāyamahī rajjureveti ।
sa ca tadupaśrutyāhikṛtaṃ bhayamutsṛjedvepathuṃ palāyanaṃ ca ।
natvahibuddhikāle tadapagamakāle ca vastunaḥ kaścidviśeṣaḥ syāt ।
tathaivaitadapi draṣṭavyam ।
tataśca ana jāyate mriyate vā' ityevamādyapi bhavatyastitvapraśnasya prativacanam ।
sūtraṃ tvavidyākalpitajīvaprājñabhedāpekṣayā yojayitavyam ।
ekatve api hyātmaviṣayasya praśnasya prāyaṇāvasthāyāṃ dehavyatiriktāstitvamātravicikitsānātkartṛtvādisaṃsārasvabhāvānapohanācca pūrvasya paryāyasya jīvaviṣayatvamutprekṣyate ।
uttarasya tu dharmādyatyayasaṃkīrtanātprājñaviṣayatvamiti ।
tataśca yuktāgnijīvaparamātmakalpanā ।
pradhānakalpanāyāṃ tu na varapradānaṃ na praśno na prativacanamiti vaiṣamyam ।।