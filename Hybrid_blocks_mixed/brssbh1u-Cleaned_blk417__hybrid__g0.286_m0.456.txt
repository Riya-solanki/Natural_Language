--- source: brssbh1u-Cleaned.txt | block: 417 | label: hybrid | g:0.286 m:0.456 ---

itaśca parameva brahma dyubhvādyāyatanam ।
yasmānmuktopasṛpyatāsya vyapadiśyamānā dṛśyate ।
muktairupasṛpyam muktopasṛpyam ।
dehādiṣvanātmasvahamasmītyātmabuddhiravidyā, tatastatpūjanādau rāgastatparibhavādau dveṣastaducchedadarśanādbhayaṃ mohaścetyevamayamanantabhedo anarthavrātaḥ saṃtataḥ sarveṣāṃ naḥ pratyakṣaḥ ।
tadviparyayeṇāvidyārāgadveṣādidoṣamuktairupasṛpyaṃ gamyametaditi dyubhvādyāyatanaṃ prakṛtya vyapadeśo bhavati ।
katham, abhidyate hṛdayagranthiśchidyante sarvasaṃśayāḥ ।
kṣīyante cāsya karmāṇi tasmindṛṣṭe parāvare' ityuktvā bravīti- atathā vidvānnāmarūpādvimuktaḥ parātparaṃ puruṣamupaiti divyam' iti ।
brahmaṇaśca muktopasṛpyatvaṃ prasiddhaṃ śāstre- ayadā sarve pramucyante kāmā ye asya hṛdi śritāḥ ।
atha martyo amṛto bhavatyatra brahma samaśnute' ityevamādau ।
pradhānādīnāṃ tu na kvacinmuktopasṛpyamasti prasiddham ।
apica atamevaikaṃ jānatha ātmānamanyā vāco vimuñcathāmṛtasyaiva setuḥ' iti vāgvimokapūrvakaṃ vijñeyatvamiha dyubhvādyāyatanasyocyate ।
tacca śrutyantare brahmaṇo dṛṣṭam- atameva dhīro vijñāya prajñāṃ kurvati brāhmaṇaḥ ।
nānudhyāyādvahūñśabdānvāco viglāpanaṃ hi tat' iti ।
tasmādapi dyubhvādyāyatanaṃ paraṃ brahma ।।