--- source: sa_harivaMza-Cleaned.txt | block: 5126 | label: hybrid | g:0.366 m:0.401 ---

niḥsāre kṣubhite loke niṣkriye vyantare sthite 
narāḥ śrayiṣyanti vanaṃ karabhāraprapīḍitāḥ ।। 
pitṝn ājñāpayiṣyanti putrāḥ karmāṇi sarvaśaḥ । snuṣāḥ śvaśrūs tathā caiva yugānte paryupasthite । vākśarais tarjayiṣyanti gurūñ śiṣyāḥ samantataḥ । 
yajñakarmaṇy uparate rakṣāṃsi śvāpadāni ca 
koṭimūṣakasarpāś ca dharṣayiṣyanti mānavān ।।