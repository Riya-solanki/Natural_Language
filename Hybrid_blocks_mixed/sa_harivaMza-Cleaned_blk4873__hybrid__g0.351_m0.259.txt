--- source: sa_harivaMza-Cleaned.txt | block: 4873 | label: hybrid | g:0.351 m:0.259 ---

śailameghapratīkāśair nānārūpair bhayānakaiḥ 
vetāḷaiś ca piśācaiś ca bhakṣayadbhiś ca māṃsakam । 
vāhanaiḥ saṃghaśaḥ sarve yodhās tatrāvatasthire 
vātoddhūtair iva ghanair viprakīrṇair ivācalaiḥ ।। 
śuśubhe tatra bahulair anīkair bahudhānvibhiḥ । musalair asibhiḥ śūlair gadābhiḥ parighais tathā ।। adhāvat tad asaṃkhyeyaṃ śuśubhe sarvato balam । tataḥ saṃkarṣaṇo devam uvāca madhusūdanam । 
vainateyagato rāmas tān dṛṣṭvā kṛṣṇam abravīt 
kṛṣṇa kṛṣṇa mahābāho yad etad dṛśyate balam 
etaiḥ saha raṇe yoddhum icchāmi puruṣottama ।। 
iti bruvāṇaṃ rāmaṃ taṃ kṛṣṇo vacanam abravīt । 
mamāpy eṣaiva saṃjātā buddhir ity abravīc ca tam 
eṣo abhilaṣitaḥ kāmaḥ prāg eva hi mamābhavat । 
ebhiḥ saha samāgantum iccheyaṃ yuddhadurmadaiḥ ।।