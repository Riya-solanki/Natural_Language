--- source: sa_vizvezvarakavicandra-camatkAracandrikA-Cleaned.txt | block: 683 | label: hybrid | g:0.32 m:0.472 ---

atra vidvajjanopāsanādīnāmuttarottarahetubhūtānāmapi trivargodaye pūrvapūrvavyapekṣayā samucitanāmeva kāraṇatvamiti pṛthak pṛthagasāmarthyāt kāraṇamālāpyahetureva ।
sūkṣmaṃ vidagdhalakṣyārtho dvidhākāreṅgitakramāt ।।
yathā
keyūraratnamupalālayatā nṛpeṇa yatprārthitaṃ nijasakhījanasannidhāne ।
śyāmā payodharayuge paramādareṇa tasyottaraṃ kṛtavatī pulakaprarohān ।।