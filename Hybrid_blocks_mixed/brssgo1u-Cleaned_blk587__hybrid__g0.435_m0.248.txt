--- source: brssgo1u-Cleaned.txt | block: 587 | label: hybrid | g:0.435 m:0.248 ---

naitadevam ।
evaṃ hi sati yadantaḥsamāhitaṃ dyāvāpṛthivyādi tadanveṣṭavyaṃ vijijñāsitavyaṃ cokta syāt ।
tatra vākyaśeṣo nopapadyeta ।
aasminkāmāḥ samāhitāḥ' aeṣa ātmāpahatapāpmā' iti hi prakṛtaṃ dyāvāpṛthivyādisamādhānādhāramākāśamākṛṣya aatha ya ihātmānamanuvidya vrajantyetāṃśca satyānkāmān' iti samuccayārthena caśabdenātmānaṃ kāmādhārāśritāṃśca kāmānvijñeyānvākyaśeṣo darśayati ।
tasmādvākyopakrame api dahara evākāśo hṛdayapuṇḍarīkādhiṣṭhānaḥ sahāntaḥsthaiḥ samāhitaiḥ pṛthivyādibhiḥ satyaiśca kāmairvijñeya ukta iti gamyate ।
sa coktebhyo hetubhyaḥ parameśvara iti ।।