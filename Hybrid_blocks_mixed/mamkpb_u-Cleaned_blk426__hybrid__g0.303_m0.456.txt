--- source: mamkpb_u-Cleaned.txt | block: 426 | label: hybrid | g:0.303 m:0.456 ---

nyakkṛtiparamapi vipakṣaṃ sākṣānnirasitumaśaktena kenāpi yat tameva pratipakṣamutkarṣayituṃ tadāśritasya tiraskaraṇam tat anīkapratinidhitulyatvāt pratyanīkamabhidhīyate ।
yathā, anīke, abhiyojye tatpratinidhībhūtamaparaṃ mūḍhatayā kenacidabhiyujyate tatheha pratiyogini vijeye tadīyo anyo vijīyate, ityarthaḥ ।
udāharaṇam tvaṃ vinirjitamanobhavarūpaḥ sā ca sundara bhavatyanuraktā ।
pañcabhiryugapadeva śaraistāṃ tāpayatyanuśayādiva kāmaḥ ।।
yathā vā yasya kiṃcidapakartumakṣamaḥ kāyanigrahakṛhītavigrahaḥ ।
kāntavaktrasadṛśākṛtiṃ kṛtī rāhurindumadhunāpi bādhate ।।
inderatra tadīyatā saṃbandhisaṃbandhāt ।।