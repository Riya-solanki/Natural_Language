Chāndogyopaniṣad with the commentary ascribed to Śaṃkara

oṃ sāmavedīyā chāndogyopaniṣat

atha prathamo adhyāyaḥ āpyāyantu mamāṅgāni vākprāṇaścakṣuḥ śrotramatho balamindriyāṇi ca sarvāṇi, sarvaṃ brahmaupaniṣadaṃ māhaṃ brahma nirākuryāṃ mā mā brahma nirākarodanirākaraṇamastvanirākaraṇaṃ me astu, tadātmani nirate ya upaniṣatsu dharmāste mayi santu te mayi santu ।।

oṃ śāntiḥ śāntiḥ śāntiḥ śrīmacchaṅkarabhagavatpādācāryaviracitaṃ bhāṣyam upodghātaḥ- "omityetadakṣaram" ityādyaṣṭādhyāyī chāndogyopaniṣat । tasyāḥ saṃkṣepator'thajijñāsubhya ṛjuvivaraṇamalpagranthaśrīmannarendrapurīyatīndraviracitaṃ chāndogyopaniṣadbhāṣyaṭippaṇamidamārabhyate । tatra sambandhaḥ- samastaṃ karmādhigataṃ prāṇādidevatāvijñānasahitamarcirādimārgeṇa brahmalokapratipattikāraṇam । kevalaṃ ca dhūmādimārgeṇa candralokapratipattikāraṇam । svabhāvapravṛttānāṃ ca mārgadvayaparibhraṣṭānāṃ kaṣṭādhogatiruktā । na cobhayormārgayoranyatarasminnapi mārge ātyantikī puruṣārthasiddhirityataḥ karmanirapekṣamadvaitātmavijñānaṃ saṃsāragatitrayahetūpamardena vaktavyamityupaniṣadārabhyate । na cādvaitātmavijñānādanyatrā'tyantikī niḥśreyasaprāptiḥ । vakṣyati hi-"atha ye amyathāto viduranyarājānaste kṣayyalokā bhavanti" । viparyaye ca"sa svarāḍbhavati"iti । tathā dvaitaviṣayānṛtābhisandhasya bandhanaṃ taskarasyeva taptaparaśugrahaṇe bandhadāhabhāvaḥ, saṃsāraduḥkhaprāptiścetyuktvādvaitātmasatyābhisandhasyātaskarasyeva taptaparaśugrahaṇe bandhadāhābhāvaḥ saṃsāraduḥkhanivṛttirmokṣaśceti । ata eva na karmasahabhāvdvaitātmadarśanam । kriyākārakaphalabhedopamardena"sadekamevādvitīyam" "ātmaivedaṃ sarvam" ityevamādivākyajanitasya bādhakapratyayānupapatteḥ । karmavidhipratyaya iti cet । kartṛbhoktṛsvabhāvavijñānavatastajjanitakarmaphalarāgadveṣādidoṣavataśca karmavidhānāt । adhigatasakalavedārthasya karmavidhānādadvaitajñānavato api karmeti cet । na । karmādhikṛtaviṣayasya kartṛbhoktrādijñānasya svābhāvikasya"sadekamevādvitīyam""ātmaivedaṃ sarvam" ityanenopamarditatvāt । tasmādavidyādidoṣavata eva karmāṇi vidhīyante । nādvaitajñānavataḥ । ata eva hi vakṣyati-"sarva ete puṇyalokā bhavanti । brahmasastho amṛtatvameti"iti । tatraitasminnadvaitavidyāprakaraṇe abhyudayasādhanānyupāsanānyucyante kaivalyasannikṛṣṭaphalāni । cādvaitādīṣadvīkṛtabrahmaviṣayāṇi ityādīni karmasamṛddhiphalāni ca karmāṅgasambandhīni । rahasyasāmānyānmanovṛttisāmānyācca yathādvaitajñānaṃ manovṛttimātraṃ tathānyānyapyupāsanāni manovṛttirūpāṇītyasti hi sāmānyam । kastarhyadvaitajñānasyopāsanānāṃ ca viśeṣaḥ । ucyate । svābhāvikasyā'tmanyakriye adhyāropitasya kartrādikārakakriyāphalabhedavijñānasya nivartakamadvaitavijñānam । rajjvādāviva sarpādyadhyāropalakṣaṇajñānasya rajjvādisvarūpaniścayaḥ prakāśanimittaḥ । upāsanaṃ tu yathāśāstrasamarpitaṃ kiñcidālambanamupādāya tasminsamānacittavṛttisantānakaraṇaṃ tadvilakṣaṇapratyayānantaritamiti viśeṣaḥ । tānyetānyupāsanāni sattvaśuddhikaratvena vastutattvāvabhāsakatvādadvaitajñānopakārakāṇyālambanaviṣayatvāt susādhyāni ceti pūrvamupanyasyante । tatra karmābhyāsasya dṛḍhīkṛtatvātkarmaparityāgenopāsana eva duḥkhaṃ cetaḥ samarpaṇaṃ kartṛmiti karmāṅgaviṣayameva tāvadādāvupāsanamupanyasyate ।

om ity etad akṣaram udgītham upāsīta । om iti hy udgāyati । tasyopavyākhyānam ।।

ityupodghātabhāṣyam- omityetadakṣaramudgīthamupāsīta । omityetadakṣaraṃ paramātmano abhidhānaṃ nediṣṭham । tasminhi prayujyamāne sa prasīdati priyanāmagrahaṇa iva lokaḥ । tadihetiparaṃ prayuktamabhidhāyakatvādvyāvartitaṃ śabdasvarūpamātraṃ pratīyate । tathā cārcādivatparasyā'tmanaḥ pratīkaṃ sampadyate । evaṃ nāmatvena pratīkatvena ca paramātmopāsanasādhanaṃ śreṣṭhamiti sarvavedānteṣvagatam । japakarmasvādhyāyādyanteṣu ca bahuśaḥ prayogātprasiddhamasya śraiṣṭhyam । atastadetakṣaraṃ varṇātmakamudgīthabhaktyavayavatvādudgīthaśabdavācyamupāsīta । karmāṅgāvayavabhūta oṅkāre paramātmapratīke dṛḍhāmaikāgryalakṣaṇāṃ matiṃ santanuyāt । 
svayameva śrutiroṅkārasyodgīthaśabdavācyatve hetumāha-omiti hyudgāyati ।
omityārabhya hi yasmādudgāyatyata udgītha oṅkāra ityarthaḥ ।
tasyopavyākhyānaṃ tasyākṣarasyopavyākhyānamevamupāsanamevaṃvibhūtyevaṃphalamityādikathanamupavyākhyānam ।
pravartata iti vākyaśeṣaḥ ।।

eṣāṃ bhūtānāṃ pṛthivī rasaḥ । pṛthivyā āpo rasaḥ । apām oṣadhayo rasaḥ । oṣadhīnāṃ puruṣo rasaḥ । puruṣasya vāg rasaḥ । ṛcaḥ sāma rasaḥ । sāmna udgītho rasaḥ ।।

eṣāṃ carācarāṇāṃ bhūtānāṃ pṛthivī raso gatiḥ parāyaṇamavaṣṭambhaḥ । pṛthivyā āpo raso apsu hyotā ca protā ca pṛthivyatastā rasaḥ pṛthivyāḥ । apāmoṣadhayo raso appariṇāmatvādoṣadhīnām । tāsāṃ puruṣo raso annapariṇāmatvāt puruṣasya । tasyāpi puruṣasya vāgrasaḥ । puruṣāvayavānāṃ hi vāksāriṣṭhā । 
ato vākpuruṣasya rasa ucyate ।
tasyā api vāca ṛgrasaḥ sāratarā ।
ṛcaḥ sāma rasaḥ sārataram ।
tasyāpi sāmna udgīthaḥ prakṛtatvādoṅkāraḥ sārataraḥ ।।

sa eṣa rasānāṃ rasatamaḥ paramaḥ parārdhyo aṣṭamo yadudgīthaḥ ।।
evaṃ sa eṣa udgīthākhya oṅkāro bhūtādīnāmuttarottararasānāmatiśayena raso rasatamaḥ ।
paramaḥ paramātmapratīkatvāt ।
parārdhyor'dhaṃ sthānaṃ, paraṃ ca tadardhaṃ ca parārdhaṃ tadarhatīti parārdhyaḥ paramātmasthānārhaḥ paramātmavadupāsyatvādityabhiprāyaḥ ।
aṣṭamaḥ pṛthivyādirasasaṃkhyāyāṃ yadudgītho ya udgīthaḥ ।।

katamā katama rk katamat katamat sāma katamaḥ katama udgītha iti vimṛṣṭaṃ bhavati ।।
vāca ṛgrasa ityuktam । katamā sarkkatamattatsāma katamo vā sa udgīthaḥ । katamā katameti vīpsā'darārthā । nanu"vā bahūnāṃ jātiparipraśne ḍatamac" । na hyatra ṛgjātibahutvaṃ kathaṃ ḍatamacprayogaḥ । jātau paripraśno jātiparipraśna ityetasminvigrahe jātāvṛgvyaktīnāṃ bahutvopapatteḥ । 
na tu jāteḥ paripraśna iti vigṛhyate ।
nanu jāteḥ paripraśna ityasminvigrahe katamaḥ kaṭha ityādyudāharaṇamupapannaṃ jātau paripraśna ityatra tu na yujyate ।
tatrāpi kaṭhādijātāveva vyaktibahitvābhiprāyeṇa paripraśna ityadoṣaḥ ।
yadi jāteḥ paripraśnaḥ syātkatamā katamargityādāvupasaṃkhyānaṃ kartavyaṃ syādvimṛṣṭaṃ bhavati vimarśaḥ kṛto bhavati ।।

vāg evark । om ity etad akṣaram udgīthaḥ । tad vā etan mithunaṃ yad vāk ca prāṇaś cark ca sāma ca ।।

vimarśe hi kṛte sati prativacanoktirupapannā vāgevarkprāṇaḥ sāmeti । vāgṛcorekatve api nāṣṭamatvavyāghātaḥ pūrvasmādvākyāntaratvādāptiguṇasiddhaya omityetadakṣaramudgītha iti । vākprāṇāvṛksāmayonī iti vāgevarkprāṇaḥ sāmetyucyate । yathākramamṛksāmayonyorvākprāṇayorgrahaṇe hi sarvāsāmṛcāṃ sarveṣāṃ ca sāmnāmavarodhaḥ kṛtaḥ syāt । sarvarksāmāvarodhe carksāmasādhyānāṃ ca sarvakarmaṇāmavarodhaḥ kṛtaḥ syāt । tadavarodhe ca sarve kāmā avaruddhāḥ syuḥ । omityetadakṣaramudgītha iti bhaktyāśaṅkā vinartyate । tadvā etaditi mithunaṃ nirdiśyate । kiṃ tanmithunamityāha yadvākca prāṇaśca sarvaṛksāmakāraṇabhūtau mithunam । ṛkva sāma ceti ṛksāmakāraṇāvṛksāmaśabdoktāvityarthaḥ । 
na tu svatantramṛkca sāma ca mithunam ।
anyathā hi vākca prāṇaścetyekaṃ mithunamṛksāma cāparaṃ mithunamiti dve mithune syātām ।
tathā ca tadetanmithunamityekavacananirdeṣo anupapannaḥ syāt ।
tasmādṛksāmayonyorvākprāṇayoreva mithunatvam ।।

tad etan mithunam om ity etasminn akṣare saṃsṛjyate । yadā vai mithunau samāgacchata āpayato vai tāv anyo anyasya kāmam ।।

tadetadevaṃlakṣaṇaṃ mithunamomityetasminnakṣare saṃsṛjyate । 
evaṃ sarvakāmāvāptiguṇaviśiṣṭaṃ mithunamoṅkāre saṃsṛṣṭaṃ vidyata ityoṅkārasya sarvakāmāvāptiguṇavattvaṃ prasiddham ।
vāṅmayatvamoṅkārasya prāṇaniṣpādyatvaṃ ca mithunena saṃsṛṣṭatvaṃ mithunasya kāmāpayitṛtvaṃ prasiddhamiti dṛṣṭānta ucyate ।
yathā loke mithunau mithunāvayavau strīpuṃsau yadā samāgacchato grāmyadharmatayā saṃyujyeyānāṃ tadā'payataḥ prāpayato anyonyasyetaretarasya tau kāmam ।
tathā ca svātmānupraviṣṭena mithunena sarvakāmāptiguṇavattvamoṅkārasya siddhamityabhiprāyaḥ ।।

āpayitā ha vai kāmānāṃ bhavati ya etad evaṃ vidvān akṣaram udgītham upāste ।।
tadupāsako apyudgātā taddharmā bhavatītyāha-āpayitā ha vai kāmānāṃ yajamānasya bhavati ya etadakṣaramevamāptiguṇavadudgīthamupāste tasyaitadyathoktaṃ phalamityarthaḥ ।
"taṃ yathā yathopāsate tadeva bhavati"iti śruteḥ ।।

tad vā etad anujñākṣaram । yad dhi kiṃcānujānāty om ity eva tad āha । eṣo eva samṛddhir yad anujñā । samardhayitā ha vai kāmānāṃ bhavati ya etad evaṃ vidvān akṣaram udgītham upāste ।।

samṛddhiguṇavāṃścoṅkāraḥ । katham-tadvā etatprakṛmanujñākṣaramanujñā ca sākṣaraṃ ca tat । anujñānumatiroṅkāra ityarthaḥ । kathamanujñetyāha śrutireva । yaddhi kiñca yatkiñca loke jñānaṃ dhanaṃ vānujānāti vidvāndhanī vā tatrānumatiṃ kurvannomityeva tadāha । tathā ca vede"trayastriṃśadityomiti hovāca"ityādinā । 
tathā ca loke api tavedaṃ dhanaṃ gṛhṇāmītyukta omityāha ।
ata eṣā u evaiṣaiva samṛddhiryadanujñā yānujñā sā samṛddhistanmūlatvādanujñāyāḥ ।
samṛddho hyomityanujñāṃ dadāti tasmātsamṛddhiguṇavānoṅkāra ityarthaḥ ।
samṛddhiguṇopāsakatvāttaddharmā sansamardhayitā ha vai kāmānāṃ yajamānasya bhavati ya etadevaṃ vidvānakṣaramudgīthamupāsta ityādi pūrvavat ।।

teneyaṃ trayī vidyā vartate । om iti śaṃsati । etasyaiva akṣarasyāpacityai mahimnā rasena ।।

athedānīmakṣaraṃ stautyupāsyatvātprarocanārtham । kathaṃ, tenākṣareṇa prakṛteneyamṛgvedādilakṣaṇā trayī vidyā trayīvidyāvihitaṃ karmetyarthaḥ । na hi trayī vidyaivā'śrāvaṇādibhirvartate karma tu tathā pravartata iti prasiddham । kathamomityāśrāvatyomiti śaṃsatyomityudgāyatīti liṅgācca somayāga iti gamyate । tacca karmaitasyaivākṣarasyāpacityai pūjārtham । paramātmapratīkaṃ hi tat । tadapacitiḥ paramātmana eva sā । "svakarmaṇā tamabhyarcya siddhiṃ vindati mānavaḥ"iti smṛteḥ । mahimnā rasena । kiñcaitasyaivākṣarasya mahimnā mahattvena ṛtvigyajamānādiprāṇairityarthaḥ । tathaitasyaivākṣarasya rasena vrīhiyavādirasanirvṛttena haviṣetyarthaḥ । yāgahomādyakṣareṇa kriyate । 
taccā'dityamupatiṣṭhate ।
tato vṛṣṭyādikrameṇa prāṇo annaṃ ca jāyate ।
prāṇairannena ca yajñastāyate ।
ata ucyate akṣarasya mahimnā rasnti ।।

tenobhau kurutaḥ । yaś caitad evaṃ veda yaś ca na veda । nānā tu vidyā cāvidyā ca । yad eva vidyayā karoti śraddhayopaniṣadā tad eva vīryavattaraṃ bhavatīti khalv etasyaivākṣarasyopavyākhyānaṃ bhavati ।।

tatrākṣaravijñānavataḥ karma kartavyamiti sthitamābhipati-tenābhareṇobhau yaścaitadakṣaramevaṃ vyākhyātaṃ veda yaśca karmamātravidakṣarayāthātmyaṃ na veda tāvubhau kurutaḥ karma । tayośca karmasāmarthyādeva phalaṃ syātkiṃ tatrākṣarayāthātmyavijñāneneti । dṛṣṭaṃ hi loke harītakīṃ bhakṣayatostadrasābhijñetarayorvirecanam । yasmānnānā tu vidyā cāvidyā ca bhinne hi vidyāvidye । tuśabdaḥ pakṣavyāvṛttyarthaḥ । noṅkārasya karmāṅgatvamātravijñānameva rasatamāptisamṛddhiguṇavadvijñānaṃ kiṃ tarhi tato abhyadhikam । tasmāttadaṅgādhikyātphalādhikyaṃ yuktamityabhiprāyaḥ । dṛṣṭaṃ hi loke vaṇikśabarayoḥ padmarāgādimaṇivikraye vaṇijo vijñānādhikyātphalādhikyam । tasmādyadeva vidyayā vijñānena yuktaḥ sankaroti karmaśraddhayā śraddadhānaśca sannupaniṣadā yogena yuktaścetyarthaḥ । tadeva karma vīryavattaramavidvatkarmaṇo adhikaphalaṃ bhavatīti । vidvatkarmaṇo vīryavattara[tvaṭavacanādaviduṣo api karma vāryadeva bhavatītyabhiprāyaḥ । na cāviduṣaḥ karmaṇyanadhikāraḥ । 
auṣastye kāṇḍe aviduṣāmapyārvijyadarśanāt ।
rasatamāptisamṛddhiguṇavadakṣaramityekamupāsanam ।
madhye prayatnāntarādarśanāt ।
anekairhi viśeṣaṇairanekadhopāsyatvātkhalvetasyaiva prakṛtasyodgīthākhyasyākṣarasyopavyākhyānaṃ bhavati ।।

iti chāndogyopaniṣacchāṅkarabhāṣye prathamādhyāyasya prathama khaṇḍaḥ

devāsurā ha vai yatra saṃyetire । ubhaye prājāpatyās tad dha devā udgītham ājahrur anenainān abhibhaviṣyāma iti ।।

devāsurā devāścāsurāśca । devā dīvyaterdyetanārthasya śāstrodbhāsitā indriyavṛttayaḥ । aśirāstadvirītāḥ sveṣvevāsuṣu viṣvagviṣayāsu prāṇanakriyāsu ramaṇātsvābhāvikyastama ātmikā indriyavṛttaya eva । ha vā iti pūrvavṛttodbhāsakau nipātau । yatra yasminnimitta itaretaraviṣayāpahāralakṣaṇe saṃyetire । sampūrvasya yatateḥ saṃgrāmārthatvamiti saṃgrāmaṃ kṛtavanta utyarthaḥ । śāsrīyaprakāśavṛttayabhibhavanāya pravṛttāḥ svābhāvikyastamorūpā indriyavṛttayo asurāḥ । tathā tadviparītāḥ śāsrārthaviṣayavivekajyotirātmāno devā svābhāvikatamorūpāsurābhibhavanāya pravṛttā ityanyonyābhibhavodbhavarūpaḥ saṃgrāma iva sarvaprāṇiṣu pratidehaṃ devāsurasaṅgrāmo anādikālapravṛtta ityabhiprāyaḥ । sa ihaśrutyā'khyāyikārūpeṇa dharmādharmotpattivivekavijñānāya kathyate prāṇaviśuddhivijñānavidhiparatayā । ata ubhaye api devāsurāḥ prajāpaterapatyānīti prājāpatyāḥ । prajāpatiḥ karmajñānādhikṛtaḥ puruṣaḥ । "puruṣa evokthamayameva mahānprajāpatiḥ"iti śrutyantarāt । 
tasya hi śāsrīyāḥ svābhāvikyaśca karaṇavṛttayo viruddhā apatyānīva tadudbhavatvāt ।
tattatrotkarṣāpakarṣalakṣaṇanimitte ha devā udgīthabhaktyupalakṣitamaudgātraṃ karmā'jahrurāhṛtavantaḥ ।
tasyāpi kevalasyā'haraṇāsambhavājjotiṣṭomādyāhṛtavanta ityabhiprāyaḥ ।
tatkimarthamājahrurityucyate anena karmaṇainānasurānabhibhaviṣyāma ityevamabhiprāyāḥ santaḥ ।।

te ha nāsikyaṃ prāṇam udgītham upāsāṃ cakrire । taṃ ha asurāḥ pāpmanā vividhuḥ । tasmāt tenobhayaṃ jighrati surabhi ca durgandhi ca । pāpmanā hy eṣa viddhaḥ ।।

yadā ca tadudgīthaṃ karmā'jihīrṣavastadā-te ha devā nāsikyaṃ nāsikāyāṃ bhavaṃ cetanāvantaṃ ghrāṇaṃ prāṇamudgīthakartāramudgīthabhaktyopāsāṃcakrirejhrupāsanaṇṭakṛtavanta ityarthaḥ । nāsikyaprāṇamadṛṣṭyodgīthākhyamakṣaramoṅkāramupāsāṃcakrira ityarthaḥ । evaṃ hi prakṛtārthaparityāgo aprakṛtārthopādānaṃ ca na kṛtaṃ syāt । khalvetasyaivākṣarasyetyoṅkāramupāsāṃcakrira ityarthaḥ । evaṃ hi prakṛtārthaparityāgo aprakṛtārthopādānaṃ ca na kṛtaṃ syāt । khalvetasyaivākṣarasyetyoṅkāro hyāpāsyatayā prakṛtaḥ । nanūdgīthopalakṣitaṃ karmā'hṛtavanta ityavoca idānīmeva;kathaṃ nāsikyaprāṇadṛṣṭyoṅkāramupāsāṃcakrira ityāttha । udgīthakarmaṇyeva hi tatkartṛprāṇadevatādṛṣṭyodgīthabhaktyavayavaścoṅkāra upāsyatvena vivakṣito na svatantro atastādarthyena karmā'hṛtavanta iti yuktamevoktam । tamevaṃ devairvṛtamudgātāraṃ hāsurāḥ svābhāvikatama ātmāno jyotīrūpaṃ nāsikyaṃ prāṇaṃ devaṃ svotthena pāpmanādharmāsaṅgarūpeṇa vividhurviddhavantaḥ saṃsarga kṛtavanta ityarthaḥ । sa hi nāsikyaḥ prāṇaḥ kalyāṇagandhagrahaṇābhimānāsaṅgābhibhūtavivekavijñāno babhūva । sa tena doṣeṇa pāpmasaṃsargī babhūva । tadidamuktamasurāḥ pāpmanā vividhuriti । yasmādāsureṇa pāpmanā viddhastasmāttena pāpmanā prerito ghrāṇaḥ prāṇo durgandhigrāhakaḥ prāṇinām । atastenobhayaṃ jighrati lokaḥ surabhi ca durgandhi ca । 
pāpmanā hyeṣa yasmādviddhaḥ ।
ubhayagrahaṇamavivakṣitam ।
yasyobhayaṃ havirārtimārchatīti yadvat ।
yadevedamapratirūpaṃ jighratīti samānaprakaraṇaśruteḥ ।।

atha ha vācam udgītham upāsāṃ cakrire । tāṃ hāsurāḥ pāpmanā vividhuḥ । tasmāt tayobhayaṃ vadati satyaṃ cānṛtaṃ ca । pāpmanā hy eṣā viddhā ।।

atha ha cakṣur udgītham upāsāṃ cakrire । tad dhāsurāḥ pāpmanā vividhuḥ । tasmāt tenobhayaṃ paśyati darśanīyaṃ cādarśanīyaṃ ca । pāpmanā hy etad viddham ।।

atha ha śrotram udgītham upāsāṃ cakrire । tad dhāsurāḥ pāpmanā vividhuḥ । tasmāt tenobhayaṃ śṛṇoti śravaṇīyaṃ cāśravaṇīyaṃ ca । pāpmanā hy etad viddham ।।

atha ha mana udgītham upāsāṃ cakrire । tad dhāsurāḥ pāpmanā vividhuḥ । tasmāt tenobhayaṃ saṃkalpayate saṃkalpanīyaṃ ca । pāpmanā hy etad viddham ।।

mukhyaprāṇasyopāsyatvāya tadviśuddhatvānubhavārtho ayaṃ vicāraḥ śrutyā pravartitaḥ । 
ataścakṣurādidevatāḥ krameṇa vicāryā'sureṇa pāpmanā viddhā ityapohyante ।
samānamanyat, atha ha vācaṃ cakṣuḥ śrotraṃ mana ityādi ।
anuktā apyanyāstvagrasamādidevatā draṣṭavyāḥ ।
"evamu khalvetā devatāḥ pāpmabhiḥ" iti śrutyantarāt ।।

atha ha ya evāyaṃ mukhyaḥ prāṇas tam udgītham upāsāṃ cakrire । taṃ hāsurā ṛtvā vidadhvaṃsur yathāśmānam ākhaṇam ṛtvā vidhvaṃsetaivam ।।

āsureṇa viddhatvādghrāṇādidevatā apohyāthānantaraṃ ya evāyaṃ prasiddho mukhe bhavo mukhyaḥ prāṇastamudgīthamupāsāñcakrire taṃ hāsurāḥ pūrvavadṛtvā prāpya vidadhvaṃsurvinaṣṭā abhiprāyamātreṇa ।
akṛtvā kiñcidapi prāṇasya ।
kathaṃ vinaṣṭā ityatra dṛṣṭāntamāha-yathā loke aśmānamākhaṇaṃ na śakyate khanituṃ kuddālādibhirapi bhettuṃ na śakyo akhaṇa evā'khaṇastamṛtvā sāmarthyālloṣṭaḥ pāṃsupiṇḍaḥ kṣutyantarāccāśmani kṣipto aśmabhedanābhiprāyeṇa tasyāśmanaḥ kiñcidapyakṛtvā svayaṃ vidhvaṃseta vidīryetaivaṃ vidadhvaṃsurityarthaḥ ।।

evaṃ yathāśmānam ākhaṇam ṛtvā vidhvaṃsata evaṃ haiva sa vidhvaṃsate ya evaṃvidi pāpaṃ kāmayate yaś cainam abhidāsati ।।

evaṃ viśuddho asurairadharṣitatvātprāṇa iti evaṃvidaḥ prāṇātmabhūtasyedaṃ phalamāha-yathāśmānamiti । evaṃ haiva sa vidhvaṃsate vinaśyati । ko asāvityāha-ya evaṃvidi yathoktaprāṇavidi pāpaṃ tadanarhaṃ kartu kāmayata icchati yaścāpyenamabhidāsati hinasti prāṇavidaṃ pratyākrośatāḍanādi prayuṅkte so apyevameva vidhvaṃsata ityarthaḥ । yasmātsa eṣa prāṇavitprāṇabhūtatvādaśmākhaṇa ivāśmākhaṇo adharṣaṇīya ityarthaḥ । 
nanu nāsikyo api prāṇo vāyvātmā yathā mukhyastatra nāsikyaḥ prāṇaḥ pāpmanā viddhaḥ prāṇa eva sanna mukhyaḥ katham ।
naiṣa doṣaḥ ।
nāsikyastu sthānakaraṇavaiguṇyādviddho vāyvātmāpi sanmukhyaḥ sthānadevatābalīyastvānna viddha iti yuktam ।
yathā vāsyādayaḥ śikṣāvatpuruṣāśrayāḥ kāryaviśeṣaṃ kurvanti nānyahastagatāstadvaddoṣavadghrāṇasacivatvādviddhā ghrāṇadevatā na mukhyaḥ ।।

naivaitena surabhi na durgandhi vijānāti । apahatapāpmā hy eṣaḥ । tena yad aśnāti yat pibati tenetarān prāṇān avati । etam u evāntato avittvotkrāmati । vyādadāty evāntata iti ।।

yasmānna viddho asurairmukhyastasmānnaivaitena surabhi durgandhi vā vijānāti ghrāṇenaiva tadubhayaṃ vijānāti lokaḥ । ataśca pāpmakāryādarśanādapahatapāpmāpahato vināśito apanītaḥ pāpmā yasmātso ayamapahatapāpmā hyeṣa viśuddha ityarthaḥ । yasmāccā'tmambharayaḥ kalyāṇādyāsaṅgavattvādghrāṇādayo na tathā'tmambharirmukhyaḥ kiṃ tarhi sarvārthaḥ । kathamiti, ucyate-tena mukhyena yadaśnāti yatpibati lokastenāśitena pītena cotarānghrāṇādīnavati pālayati । tena hi teṣāṃ sthitirbhavatītyarthaḥ । ataḥ sarvambharaḥ prāṇo ato viśuddhaḥ । kathaṃ punarmukhyāśitapītābhyāṃ sthitireṣāṃ gamyata iti, ucyate-etaṃ mukhyaṃ prāṇaṃ mukhyaprāṇasya vṛttimannapāne ityarthaḥ । antato ante maraṇakāle avittvālabdhvot-krāmati । ghrāṇādiprāṇasamudāya ityarthaḥ । aprāṇo hi na śaknotyaśituṃ pātuṃ vā । 
tena tadotkrāntiḥ prasiddhā ghrāṇādikalāpasya ।
dṛśyate hyutkrāntau prāṇasyāśiśiṣā ।
ato vyādadātyevā'syavidāraṇaṃ karotītyarthaḥ ।
taddhyannālābha utkrāntasya liṅgam ।।

taṃ hāṅgirā udgītham upāsāṃ cakre । etam u evāṅgirasaṃ manyante aṅgānāṃ yad rasaḥ ।। 

taṃ hāṅgirāstaṃ mukhyaṃ prāṇaṃ hāṅgirā ityevaṅguṇamudgīthamuyāsāñcakre baka ityeva sambandhaṃ kṛtavantaḥ kecit । etamu evā'ṅgirasaṃ bṛhaspatimayāsyaṃ prāṇaṃ manyanta iti canāt । bhavatyevaṃ yathāśrutāsambhave, sambhavati tu yathāśrutamṛṣicodanāyāmapi śrutyantaravat । tasmācchatarcina ityācakṣata etameva santamṛṣimapi । tathā mādhyamā gṛtsamado viśvāmitro vāmadevo atrirityādi ṛṣīneva prāṇamāpādayati śrutiḥ । 
tathaitānapyṛṣīnprāṇopāsakānaṅgirobṛhaspatyayāsyānprāṇaṃ karotyabhedavijñānāya ।
"prāṇo ha pitā prāṇo mātā"ityādivacca ।
tasmādṛṣiraṅgirā nāma prāṇa eva sannātmānamaṅgirasaṃ prāṇamudgīthamupāsāñcakra ityetat ।
yadyasmātso aṅgānāṃ prāṇaḥ sanrasastenāsāvāṅgirasaḥ ।।

tena taṃ ha bṛhaspatir udgītham upāsāṃ cakre । etam u eva bṛhaspatiṃ manyante । vāg ghi bṛhatī tasyā eṣapatiḥ ।।

tena taṃ hāyāsya udgītham upāsāṃ cakre । etam u evāyāsyaṃ manyante । āsyād yad ayate ।।

tathā vāco bṛhatyāḥ patistenāsau bṛhaspatiḥ ।
yathā yadyasmādāsyādayate nirgacchati tenā'yāsya ṛṣiḥ prāṇa eva sannityarthaḥ tathānyo apyupāsaka ātmānamevā'ṅgirasādiguṇaṃ prāṇamudgīthamupāsītetyarthaḥ ।।

tena taṃ ha bako dālbhyo vidāṃ cakāra । sa ha naimiśīyānām udgātā babhūva । sa ha smaibhyaḥ kāmān āgāyati ।।

na kevalamaṅgiraḥprabhṛtayaḥ upāsāñcakrire ।
taṃ ha bako nāma dalbhyasyāpatyaṃ dālbhyo vidāñcakāra yathādarśitaṃ prāṇaṃ vijñātavān ।
viditvā ca sa ha naimiśīyānāṃ sattriṇāmudgātā babhūva ।
sa ca prāṇavijñānasāmarthyādebhyo naimiśīyebhyaḥ kāmānāgāyati sma hā'gītavānkiletyarthaḥ ।।

āgātā ha vai kāmānāṃ bhavati ya etad evaṃ vidvān akṣaram udgītham upāste ।।

tathānyo apyudgātā'gātā ha vai kāmānāṃ bhavati evaṃ vidvānyathoktaguṇaṃ prāṇamakṣaramudgīthamupāste tasyaitaddṛṣṭaṃ phalamuktam ।
prāṇātmabhāvastvadṛṣṭam"devo bhūtvā devānapyeti"iti śrutyantarātsiddhamevetyabhiprāyaḥ ।
ityadhyātmametadātmaviṣayamudgīthopāsanamityuktopasaṃhāro adhidaivatodgīthopāsane vakṣyamāṇe buddhisamādhānārthaḥ ।।

iti chāndogyopaniṣacchāṅkarabhāṣye prathamādhyāyasya dvitīyaḥ khaṇḍaḥ

athādhidaivatam । ya evāsau tapati tam udgītham upāsīta । udyan vā eṣa prajābhya udgāyati । udyaṃs tamo bhayam apahanti । apahantā ha vai bhayasya tamaso bhavati ya evaṃ veda ।।

athānantaramadhidaivataṃ devatāviṣayamudgīthopāsanaṃ prastutamutyartho anekadhopāsyatvādudgīthasya । ya evāsāvādityastapati samudgīthamupāsītā'dityadṛṣṭyodgīthamupāsītetyarthaḥ । 
tamudgīthamityudgīthaśabdo akṣaravācī sankathamāditye vartata iti?ucyate ।
udyannudgacchanvā eṣa prajābhyaḥ prajārthamudgāyati prajānāmannotpattyartham ।
na hyanudyati tasminvrīhyādeḥ paktiḥ syādata udgāyatīvodgāyati, yathaivodgātānnārthamata udgīthaḥ savitetyarthaḥ ।
kiñcodyannaiśaṃ tamastajjaṃ ca bhayaṃ praṇināmapahanti tamevaṅguṇaṃ savitāraṃ yo veda so apahantā nāśayitā ha vai bhayasya janmamaraṇādilakṣaṇasyā'tmanastamasaśca tatkāraṇasyājñānalakṣaṇasya bhavati ।।

samāna u evāyaṃ cāsau ca । uṣṇo ayam uṣṇo asau । svara itīmam ācakṣate svara iti pratyāsvara ity amum । tasmād vā etam imam amuṃ ca udgītham upāsīta ।।

yadyapi sthānabhedātprāṇādityau bhinnāviva lakṣyete tathāpi na sa tattvabhedastayoḥ । katham-samāna u eva tulya eva prāṇaḥ savitrā guṇataḥ savitā ca prāṇena । yasmāduṣṇo ayaṃ prāṇa uṣṇaścāsau savitā । kiñca svara itīmaṃ prāṇamācakṣate kathayanti tathā svara iti;pratyāsvara iti cāmuṃ savitāram । 
yasmātprāṇaḥ svaratyeva na punarmṛtaḥ pratyāgacchati ।
savitā tvastamitvā punarapyahanyahani pratyāgacchati ।
ataḥ pratyāsvaro asmādguṇato nāmataśca samānāvitaretaraṃ prāṇādityau ।
ataḥ satattvābhedādetaṃ prāṇamimamamuṃ cā'dityamudgīthamupāsīta ।।

atha khalu vyānam evodgītham upāsīta । yad vai prāṇiti sa prāṇaḥ । yad apāniti so apānaḥ । atha yaḥ prāṇāpānayoḥ saṃdhiḥ sa vyānaḥ । yo vyānaḥ sā vāk । tasmād aprāṇann anapānan vācam abhivyāharati ।।

atha khalviti prakārāntareṇopāsanamudgīthasyocyate-vyānameva vakṣyamāṇalakṣaṇaṃ prāṇasyaiva vṛttiviśeṣamudgīthamupāsīta । adhunā tatsatattvaṃ nirūpyate-yadvai puruṣaḥ prāṇiti mukhanāsikābhyāṃ vāyuṃ bahirniḥsārayati sa prāṇākhyo vāyorvṛttiviśeṣo yadapānityapaśvasiti tābhyāmevāntarākarṣati vāyuṃ so apāno apānākhyā vṛttiḥ । tataḥ kimiti, ucyate-atha ya uktalakṣaṇayoḥ prāṇāpānayoḥ sandhistayorantarā vṛttiviśeṣaḥ sa vyānaḥ, yaḥ sāṅkhyādiśāsraprasiddhiḥ śrutyā viśeṣanirūpaṇānnāsau vyāna ityabhiprāyaḥ । 
kasmātpunaḥ prāṇāpānau hitvā mahatā'yāsena vyānasyaivopāsanamucyate ।
vīryavatkarmahetutvamityāha-yo vyānaḥ sā vāk ।
vyānakāryatvādvācaḥ ।
yasmādvyānanirvartyā vāktasmādaprāṇannanapānanprāṇāpānavyāpārāvakurvanvācamabhivyāharatyuccārayati lokaḥ ।।

yā vāk sark । tasmād aprāṇann anapānann ṛcam abhivyāharati । yark tat sāma । tasmād aprāṇann anapānan sāma gāyati । yat sāma sa udgīthaḥ । tasmād aprānann anapānann udgāyati ।।

tathā vāgviśeṣāmṛcamṛksaṃsthaṃ ca sāma sāmāvayavaṃ codgīthamaprāṇannanapānanvyānenaiva nirvartayatītyabhiprāyaḥ ।।

ato yāny anyāni vīryavanti karmāṇi yathāgner manthanam ājeḥ saraṇaṃ dṛḍhasya dhanuṣa āyamanam aprāṇann anapānaṃs tāni karoti । etasya hetor vyānam evodgītham upāsīta ।।

na kevalaṃ vāgādyabhivyāharaṇamevāto asmādanyānyapi yāni vīryavanti karmāṇi prayatnādhikyanirvartyāni yathāgnermanthanamājermaryādāyāḥ saraṇaṃ dhāvanaṃ dṛḍhasya dhanuṣa āyamanamākarṣaṇamaprāṇannanapānaṃstāni karoti । 
atoviśiṣṭo vyānaḥ prāṇādivṛttibhyaḥ ।
viśiṣṭasyopāsanaṃ jyāyaḥ phalavattvādrājopāsanavat ।
etasya hetoretasmātkāraṇādvyānamevodgīthamupāsīta nānyadvṛttyantaram ।
karmavīryavattaratvaṃ phalam ।।

atha khalūdgīthākṣarāṇy upāsīta ud-gī-tha iti । prāṇena hy uttiṣṭhati । vāco ha gira ity ācakṣate । anne hīdaṃ sarvaṃ sthitam ।।

athādhunā khalūdgīthākṣarāṇyupāsīta bhaktyakṣarāṇi mā bhūvannityato viśinaṣṭi-udgītha iti । udgīthanāmākṣarāṇītyartho nāmākṣaropāsane api nāmavata evopāsanaṃ kṛtaṃ bhavedamukamiśrā iti yadvat । prāṇa evot, udityasminnakṣare prāṇadṛṣṭiḥ । 
kathaṃ prāṇasyottvamityāha-prāṇena hyuttiṣṭhati sarvo aprāṇasyāvasādadarśanādato astyudaḥ prāṇasya ca sāmānyam ।
vāggīḥ ।
vāco ha gira ityācakṣate śiṣṭāḥ ।
tathānnaṃ thamanne hīdaṃ sarvaṃ sthitamato astyannasya thākṣarasya ca sāmānyam ।।

dyaur evot । pṛthivī tham । vāyur gīḥ । sāmaveda evot । ṛgvedas tham । dugdhe asmai vāg dohaṃ yo vāco dohaḥ । annavān annādo bhavati । ya etāny evaṃ vidvān udgīthākṣarāṇy upāsta ud-gī-tha iti ।।

trayāṇāṃ śrutyuktāni sāmānyāni tāni tenānurūpeṇa śeṣeṣvapi draṣṭavyāni । dyaurevoduccaiḥ sthānāt । antarikṣaṃ gārgiraṇāllokānām । pṛthivī thaṃ prāṇisthānāt । āditya evodūrdhvatvāt । vāyurgīragnyādīnāṃ giraṇāt । agnisthaṃ yajñīyakarmāvasthānāt । sāmaveda evotsvargasaṃstutatvāt । yajurvedo gīryajuṣā prattasya haviṣo devatānāṃ giraṇāt । ṛgvedasthamṛcyadhyūḍhatvātsāmnaḥ । udgīthākṣaropāsanaphalamadhunocyate-dugdhe dogdhyasmai sādhakāsya । kā sā vāk, kaṃ doham । 
ko asau doha ityāha-yo vāco dohaḥ ।
ṛgvedādiśabdasādhyaṃ phalamityabhiprāyastadvāco dohastaṃ svayameva vāgdogdhyātmānameva dogdhi ।
kiñcānnavānprabhūtānno annādaśca dīptāgnirbhavati ।
ya etāni yathoktānyevaṃ yathoktaguṇānyudgīthākṣarāṇi vidvānsannupāsta udgītha iti ।।

atha khalv āśīḥ samṛddhiḥ । upasaraṇānīty upāsīta । yena sāmnā stoṣyan syāt tat sāmopadhāvet ।।

atha khalvidānīmāśīḥsamṛddhirāśiṣaḥ kāmasya samṛddhiryathā bhavettaducyata iti vākyaśeṣaḥ ।
upasaraṇānyupasartavyānyupagantavyāni dhyeyānītyarthaḥ ।
katham, ityupāsīta, evamupāsīta ।
tadyathā-yena sāmnā yena sāmaviśeṣeṇa stoṣyanstutiṃ kariṣyansyādbhavedudgātā tatsāmopadhāvedupasareccintayedutpattyādibhiḥ ।।

yasyām ṛci tām ṛcaṃ, yad ārṣeyaṃ tam ṛṣiṃ, yāṃ devatām abhiṣṭoṣyan syāt tāṃ devatām upadhāvet ।।
yasyāmṛci tatsāma tāṃ carcamupadhāveddevatādibhiḥ ।
yadārṣeyaṃ sāma taṃ carṣim ।
yāṃ devatāmabhiṣṭoṣyansyāttāṃ devatāmupadhāvet ।।

yena cchandasā stoṣyan syāt tac chanda upadhāvet । yena stomena stoṣyamāṇaḥ syāt taṃ stomam upadhāvet ।।

yena cchandasā gāyatryādinā stoṣyansyāttacchanda upadhāvet ।
yena stomena stoṣyamāṇaḥ syāt ।
stomāṅgaphalasya kartṛgāmitvādātmanepadaṃ stoṣyamāṇa iti ।
taṃ stomamupadhāvet ।।

yāṃ diśam abhiṣṭoṣyan syāt tāṃ diśam upadhāvet ।।
yāṃ diśamabhiṣṭoṣyansyāttāṃ diśamupadhāvedadhiṣṭhātrādibhiḥ ।।

ātmānam antata upasṛtya stuvīta kāmaṃ dhyāyann apramattaḥ । abhyāśo ha yad asmai sa kāmaḥ smṛdhyeta yatkāmaḥ stuvīteti yatkāmaḥ stuvīteti ।।

ātmānamudgātā svaṃ rūpaṃ gotranāmādibhiḥ sāmādīnkrameṇa svaṃ cā'tmānamantato anta upasṛtya stuvīta ।
kāmaṃ dhyāyannapramattaḥ svaroṣmavyañjanādibhyaḥ pramādamakurvaṃstato abhyāśaḥ kṣiprameva ha yadyatrāsmā evaṃvide sa kāmaḥ samṛdhyeta samṛddhiṃ gacchet ।
ko asau, yatkāmo yaḥ kāmo asya so ayaṃ yatkāmaḥ sanstuvīteti ।
dviruktikādarārthā ।।

iti chāndogyopaniṣacchāṅkarabhāṣye prathamādhyāyasya tṛtīyaḥ khaṇḍaḥ

om ity etad akṣaram udgītham upāsīta । om iti hy udgāyati । tasyopavyākhyānam ।।

omityetadityādiprakṛtasyākṣarasya punarupādānamudgīthākṣarādyupāsanāntaritatvādanyatra prasaṅgo mā bhūdityevamartham ।
prakṛtasyaivākṣarasyāmṛtābhayaguṇaviśiṣṭasyopāsanaṃ vidhātavyamityārambhaḥ ।
omityādi vyākhyātam ।।

devā vai mṛtyor bibhyatas trayīṃ vidyāṃ prāviśan । te chandobhir acchādayan । yad ebhir acchādayaṃs tac chandasāṃ chandastvam ।। 

devā vai mṛtyormārakādvibhyataḥ kiṃ kṛtavanta ityucyate । 
trayīṃ vidyāṃ trayīvihitaṃ karma prāviśanpraviṣṭavanto vaidikaṃ karma prārabdhavanta ityarthaḥ ।
tanmṛtyosrāṇaṃ manyamānāḥ ।
kiñca te karmaṇyaviniyuktaiśchandobhirmantrairjapahomādi kurvanta ātmānaṃ karmāntareṣvacchādayaṃśchāditavantaḥ ।
yadyasmādebhirmantrairacchādayaṃstattasmācchandasāṃ mantrāṇāṃ chādanācchandastvaṃ prasiddhameva ।।

tān u tatra mṛtyur yathā matsyam udake paripaśyed evaṃ paryapaśyad ṛci sāmni yajuṣi । te nu vittvordhvā ṛcaḥ sāmno yajuṣaḥ svaram eva prāviśan ।।

tāṃstatra devānkarmaparānmṛtyuryathā loke matsyaghātako matsyamudake nātigambhīre paripaśyedbaḍiśodakasrāvopāyasādhyaṃ manyamāna evaṃ paryapaśyaddṛṣṭavānmṛtyuḥ karmakṣayopāyena sādhyāndevānmena ityarthaḥ । kvāsau devāndadarśetyucyate-ṛci sāmni yajuṣi । ṛgyajuḥsāmasambandhikarmaṇītyarthaḥ । te nu devā vaidikena karmaṇā saṃskṛtāḥ śuddhātmānaḥ santo mṛtyościkīrṣitaṃ viditavantaḥ । viditvā ca ta ūrdhvā vyāvṛttāḥ karmabhya ṛcaḥ sāmno yajuṣa ṛgyajuḥsāmasambaddhātkarmaṇo abhyutthāyetyarthaḥ । 
tena karmaṇā mṛtyubhayāpagamaṃ prati nirāśāstadapāsyāmṛtābhayaguṇamakṣaraṃ svaraṃ svaraśabditaṃ prāviśanneva praviṣṭavantaḥ ।
oṅkāropāsanaparāḥ saṃvṛttāḥ ।
evaśabdo avadhāraṇārthaḥ sansamuccayapratiṣedhārthaḥ ।
tadupāsanaparāḥ saṃvṛttā ityarthaḥ ।।

yadā vā ṛcam āpnoty om ity evātisvarati evaṃ sāmaivaṃ yajuḥ । eṣa u svaro yad etad akṣaram etad amṛtam abhayam । tat praviśya devā amṛtā abhavan ।।

kathaṃ punaḥ svaraśabdavācyatvamakṣarasyetyucyate-yadā vā ṛcamāpnotyomityevātisvaratyevaṃ sāmaivaṃ yajuḥ ।
eṣa u svaraḥ ।
ko asau yadetadakṣarametadamṛtamabhayaṃ tatpraviśya yathāguṇamevāmṛtā abhayāścābhavandevāḥ ।।

sa ya etad evaṃ vidvān akṣaraṃ praṇauty etad evākṣaraṃ svaram amṛtam abhayaṃ praviśati । tat praviśya yad amṛtā devās tad amṛto bhavati ।।

sa yo anyo api devavadevaitadakṣaramevamamṛtamabhayaguṇaṃ vidvānpraṇauti stauti ।
upāsanamevātra stutirabhipretā ।
sa tathaivaitadevākṣaraṃ svaramamṛtamabhayaṃ praviśati ।
tatpraviśya ca rājakulaṃ praviṣṭānāmiva rājño antaraṅgabahiraṅgatāvanna viśiṣṭastadamṛto bhavati na nyūnatā nāpyadhikatāmṛtatva ityarthaḥ ।।

iti chāndogyopaniṣacchāṅkarabhāṣye prathamādhyāyasya caturthaḥ khaṇḍaḥ

atha khalu ya udgīthaḥ sa praṇavo yaḥ praṇavaḥ sa udgītha iti । asau vā āditya udgītha eṣa praṇavaḥ । om iti hy eṣa svarann eti ।।

prāṇādityadṛṣṭiviśiṣṭasyodgīthasyopāsanamuktamevānūdya praṇavodgīthayorekatvaṃ kṛtvā tasminprāṇaraśmibhedaguṇaviśiṣṭadṛṣṭyākṣarasyopāsanamanekaputraphalamidānīṃ vaktavyamityārabhyate-atha khalu ya udgīthaḥ sa praṇavo bahvṛcānāṃ yaśca praṇavasteṣāṃ sa eva cchāndogya udgīthaśabdavācyaḥ । asau vā āditya udgītha eṣa praṇavaśabdavācyo api sa eva bahvṛcānāṃ nānyaḥ । 
udgītha ādityaḥ katham ।
udgīthākhyamakṣaramomityetadeṣa hi yasmātsvarannuccārayannanekārthatvāddhātūnām ।
athavā svarangacchannaiti ।
ato asāvudgīthaḥ savitā ।।

etam u evāham abhyagāsiṣaṃ tasmān mama tvam eko asīti ha kauṣītakiḥ putram uvāca । raśmīṃs tvaṃ paryāvartayāt । bahavo vai te bhaviṣyanti ।।

tametamu evāhamabhyagāsiṣamābhimukhyena gītavānasmyādityaraśmyabhedaṃ kṛtvā dhyānaṃ kṛtavānasmītyarthaḥ । 
tena tasmātkāraṇānmama tvameko asi putra iti ha kauṣītakiḥ kuṣītakasyāpatyaṃ kauṣītakiḥ putramuvācoktavān ।
ato raśmīnādityaṃ ca bhedena tvaṃ paryāvartayātparyāvartayetyarthaḥ ।
tvaṃyogāt ।
evaṃ bahavo vai te tava putrā bhaviṣyantītyadhi daivatam ।।

athādhyātmam । ya evāyaṃ mukhyaḥ prāṇas tam udgītham upāsita । om iti hy eṣa svarann eti ।।

athānantaramadhyātmamucyate । 
ya evāyaṃ mukhyaḥ prāṇastamudgīthamupāsītetyādi pūrvavat ।
tathomiti hyeṣa prāṇo api svarannetyomiti hyanujñāṃ kurvanniva vāgādipravṛttyarthametotyarthaḥ ।
na hi maraṇakāle mumūrṣoḥ samīpasthāḥ prāṇasyoṅkāraṇaṃ śṛṇvantīti ।
etatsāmānyādāditye apyoṅkaraṇamanujñāmātraṃ draṣṭavyam ।।

etam u evāham abhyagāsiṣaṃ tasmān mama tvam eko asīti ha kauṣītakiḥ putram uvāca । prāṇāṃs tvaṃ bhūmānam abhigāyatād bahavo vai me bhaviṣyantīti ।।

etamu evāhamabhyagāsiṣityādi pūrvavadeva । 
ato vāgādīnmukhyaṃ ca prāṇaṃ bhedaguṇaviśiṣṭagudgīthaṃ paśyanbhūmānaṃ manasābhigāyatāt ।
pūrvavadāvartayetyarthaḥ ।
bahavo vai me mama putrā bhaviṣyantītyevamabhiprāyaḥ sannityarthaḥ ।
prāṇādityaikatvodgīthadṛṣṭerekaputratvaphaladoṣeṇāpoditatvādraśmiprāṇabhedadṛṣṭeḥ kartavyatā codyate asminkāṇḍe bahuputraphalatvārtham ।।

atha khalu ya udgīthaḥ sa praṇavo yaḥ praṇavaḥ sa udgītha iti । hotṛṣadanād dha evāpi durudgītham anusamāharatīty anusamāharatīti ।।

atha khalu ya udgītha ityādipraṇavodgīthaikatvadarśanamapaktaṃ tasyaitatphalamāhartuṃ śakyam ।
kiṃ taddhaivāpi durudgītaṃ duṣṭamudgītamudgānaṃ kṛtamudgātrā svakarmaṇi kṣataṃ kṛtamityarthaḥ ।
tadanusamāharatyanusandhatta ityarthaḥ ।
cikitsayeva dhātuvaiṣamyasamīkaraṇamiti ।।

iti chāndogyopaniṣacchāṅkarabhāṣye prathamādhyāyasya pañcamaḥ khaṇḍaḥ

iyam evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । iyam eva sā । tat sāma ।।

athedānīṃ sarvaphalasampattyarthamudgīthasyopāsanāntaraṃ vidhitsyate-iyameva pṛthivyṛk । ṛci pṛthivīdṛṣṭiḥ kāryā । tathāgniḥ sāma । kathaṃ pṛthivyagnyor ṛksāmatvamiti । tadetattadetadagnyākhyaṃ sāmaitasyāṃ pṛthivyāmṛcyadhyūḍhamadhigatamuparibhāvena sthitamityarthaḥ । tasmādata eva kāraṇādṛcyadhyūḍhameva sāma gīyata idānīmapi sāmagaiḥ । 
yathā ca ṛksāmanī nātyantaṃ bhinne anyonyaṃ tathaitau pṛthivyagnidvayaṃ sāmaikaśabdābhidheyatvamāpannaṃ sāma ।
tasmānnānyonyaṃ bhinnaṃ pṛthivyagnidvayaṃ nityasaṃśliṣṭamṛksāmanī iva ।
tasmācca pṛthivyagnyor ṛksāmatvamityarthaḥ ।
sāmākṣarayoḥ pṛthivyagnidṛṣṭividhānārthamiyameva sāgnirama iti kecit ।।

antarikṣam evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । antarikṣam eva sā । tat sāma ।।

dyaur evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । dyaur eva sā । tat sāma ।।

antarikṣamevargvāyuḥ sāmetyādi pūrvavat ।।

nakṣatrāny evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । nakṣatrāṇy eva sā । tat sāma ।।

nakṣatrāṇāmadhipatiścandramā ataḥ sa sāma ।।

atha yad etad ādityasya śuklaṃ bhāḥ saivark । atha yan nīlaṃ paraḥkṛṣṇaṃ tat sāma । tad etad etasyām ṛcy adhyūḍhaṃ sāma । tasmad ṛcy adhyūḍhaṃ sāma gīyate ।।

atha yadetadādityasya śuklaṃ bhāḥ śuklā dīptiḥ saivarka ।
atha yadāditye nīlaṃ paraḥ kṛṣṇaṃ paro atiśayena kārṣṇyaṃ tatsāma ।
taddhyekāntasamāhitadṛṣṭerdṛśyate ।।

atha yad evaitad ādityasya śuklaṃ bhāḥ saiva sā । atha yan nīlaṃ paraḥkṛṣṇaṃ tad amaḥ । tat sāma । atha ya eṣo antarāditye hiraṇmayaḥ puruṣo dṛśyate hiraṇyaśmaśrur hiraṇyakeśa ā praṇakhāt sarva eva suvarnaḥ ।।

te evaite bhāḥ śuklakṛṣṇatve sā cāmaśca sāma । atha ya eṣo antarāditye ādityasyāntarmadhye hiraṇmayo hiraṇmaya iva hiraṇmayaḥ । na hi suvarṇavikāratvaṃ devasya sambhavati । ṛksāmageṣṇatvāpahatapāpmatvāsambhavāt । na hi sauvarṇe acetane pāpmādiprāptirasti yena pratiṣidhyeta । cākṣuṣe cāgrahaṇāt । ato luptopama eva hiraṇmayaśabdo jyotirmaya ityarthaḥ । uttareṣavapi samānā yojanā । puruṣaḥ puri śayanātpūrayati vā svenā'tmanā jagaditi । 
dṛśyate nivṛttacakṣurbhiḥ samāhitacetobhirbrahmacaryādisādhanāpekṣam ।
tejasvino api śmaśrukeśādayaḥ kṛṣṇāḥ syurityato viśinaṣṭi-hiraṇyaśmaśrurhiraṇyakeśa iti ।
jyotirmayānyevāsya śmaśrūṇi keśāścetyarthaḥ ।
āpraṇakhātpraṇakho nakhāgraṃ nakhāgreṇa saha sarvaḥ suvarṇa iva bhārūpa ityarthaḥ ।।

tasya yathā kapyāsaṃ puṇḍarīkam evam akṣiṇī । sa eṣa sarvebhyaḥ pāpmabhya uditaḥ । udeti ha vai sarvebhyaḥ pāpmabhyo ya evaṃ veda ।।

tasyaivaṃ sarvataḥ suvarṇavarṇasyāpyakṣṇorvaśeṣaḥ । kathaṃ?tasya yathā kapermarkaṭasyā'saḥ kapyāsaḥ । āserupaveśanārthasya karaṇe ghañ । kapipṛṣṭhānto yenopaviśati । kapyāsa iva puṇḍarīkamatyantatejasvyevamasya devasyākṣiṇī । upamitopamānatvānna hīnopamā । tasyaivaṅguṇaviśiṣṭasya gauṇamidaṃ nāmoditi । sa eṣa devaḥ sarvebhyaḥ pāpmabhyaḥ pāpmanā saha tatkāryebhya ityarthaḥ । ya ātmāpahatapāpmetyādi vakṣyati । udita ud ita udgata ityarthaḥ । 
ato asāvunnāmā ।
tamevaṅguṇasampannamunnāmānaṃ yathoktena prakāreṇa yo veda so apyevamevodetyudgacchati sarvebhyaḥ pāpmabhyaḥ ।
ha vā ityavadhāraṇārthau nipātau ।
udetyevetyarthaḥ ।।

tasyark ca sāma ca geṣṇau । tasmāt tv eva udgātā । sa eṣa ye cāmuṣmāt parāñco lokās teṣāṃ ceṣṭa devakāmānāṃ ca ।।

tasyodgīthatvaṃ devasyā'dityādīnāmiva vivakṣitatvādāha-tasyarkca sāma ca geṣṇau pṛthivyādyuktalakṣaṇe parvaṇī । parāparalokakāmeśitṛtvādupapadyate pṛthivyagnyṛksāmageṣṇatvam । yata evamunnāmācāsāvṛksāmageṣṇaśca tasmādṛksāmageṣṇatvaprāptamudgīthatvamucyate parokṣeṇa parokṣapriyatvāddevasya tasmādudgītha iti । tasmāttaveva hetorudaṃ gāyatītyudgātā । 
yasmāddhyetasya yathoktasyonnāmno gātāsāvato yuktodgāteti nāmaprasiddhirudgātuḥ ।
sa eṣa deva unnāmā ye cāmuṣmādādityātparāñcaḥ parāgañcanādūrdhvā lokāsteṣāṃ lokānāṃ ceṣṭe na kevalamīśitṛtvameva caśabdāddhārayati ca ।
"sa dādhāra pṛthivīṃ dyāmutemām"ityādimantravarṇāt ।
kiñca devakāmānāmīṣṭa ityetadadhidaivataṃ devatāviṣayaṃ devasyodgīthasya svarūpamuktam ।।

iti chāndogyopaniṣacchāṅkarabhāṣye prathamodhyāyasya ṣaṣṭhaḥ khaṇḍaḥ

athādhyātmam । prāṇaḥ sāma । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । prāṇo amaḥ ।।

athādhunādhyātmamucyate ।
vāgevarkprāṇaḥ sāma ।
adharoparisthānatvasāmānyāt ।
prāṇo ghrāṇamucyate saha vāyunā, vāgeva sā prāṇo ama ityādi pūrvavat ।।

cakṣur evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । cakṣur eva sā । tat sāma ।।

cakṣurevargātmā sāma ।
ātmeti cchāyātmā tatsthatvātsāma ।।

śrotram evark । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । śrotram eva sā । tat sāma ।।

śrotramevarṅmanaḥ sāma, śrotrasyādhiṣṭhātṛtvānmanasaḥ sāmatvam ।।

atha yad etad akṣnaḥ śuklaṃ bhāḥ saivark । atha yan nīlaṃ paraḥkṛṣṇaṃ tat sāma । tad etad etasyām ṛcy adhyūḍhaṃ sāma । tasmād ṛcy adhyūḍhaṃ sāma gīyate । atha yad evaitad akṣṇaḥ śuklaṃ bhāḥ saiva sā । atha yan nīlaṃ paraḥkṛṣṇaṃ tad amaḥ । tat sāma ।।

atha yadetadakṣṇaḥ śuklaṃ bhāḥ saivarka ।
atha yannīlaṃ paraḥ kṛṣṇamāditya iva dṛkśaktyadhiṣṭhānaṃ tatsāma ।।

atha ya eṣo antar akṣiṇi puruṣo dṛśyate saivark । tad uktham । tad brahma । tasya etasya tad eva rūpaṃ yad amuṣya rūpam । yāv amuṣya geṣṇau tau tau goṣṇau ।।

atha ya eṣo antarakṣiṇi puruṣo dṛśyate । saivargadhyātmaṃ vāgādyā pṛthivyādyā cādhidaivatam । prasiddhā ca ṛkpādabaddhākṣarātmikā । tathā sāma । ukthasāhacaryādvā stotraṃ sāmokthaṃ śastram । ukthādanyat tathā yajuḥ svāhāsvadhāvaṣaḍādi sarvameva vāgyajustatsa eva । sarvātmakatvātsarvayonitvācceti hyavocāma । ṛgādiprakaraṇāttadbrahmeti trayo vedāḥ । tasyaitasya cākṣuṣasya puruṣasya tadeva rūpamatidiśyate । kiṃ tadyadamuṣyā'dityapuruṣasya । hiraṇmaya ityādi yadadhidaivatamuktam । yāvamuṣya geṣṇau parvaṇī tāvevāsyāpi cākṣuṣasya geṣṇau । yaccāmuṣya nāmodityudgītha iti ca tadevāsya nāma । sthānabhedādrūpagiṇanāmātideśādīśitṛtvaviṣayabhedavyapadeśāccā'dityacākṣuṣayorbheda iti cet । amunānenaivetyekasyobhayātmaprāptyanupapatteḥ । dvidhābhāvenopapadyata iti cet । vakṣyati hi sa ekadhā bhavati tridhā bhavatītyādi । 
cetanasyaikasya niravayavatvāddvidhābhāvānupapatteḥ ।
tasmādadhyātmādhidaivatayorekatvameva ।
yattu rūpādyatideśo bhedakāraṇamavoco na tadbhedāvagamāya ।
kiṃ tarhi sthānabhedādbhedāśaṅkā mā bhūdityevamartham ।।

sa eṣa ye caitasmād arvāñco lokās teṣāṃ ceṣṭe manuṣyakāmānāṃ ceti । tad ya ime vīṇāyāṃ gāyanty etaṃ te gāyanti । tasmāt te dhanasanayaḥ ।।

sa eṣa cākṣuṣaḥ puruṣo ye caitasmādādhyātmikādātmanor'vāñcor'vāggatā lokāsteṣāṃ ceṣṭe manuṣyasambandhināṃ ca kāmānām ।
tatsmādya ime vīṇāyāṃ gāyanti gāyakasta etameva gāyanti ।
yasmādīśvaraṃ gāyanti tasmātte dhanasanayo dhanalābhayuktā dhanavanta utyarthaḥ ।।

atha ya etad evaṃ vidvān sāma gāyaty ubhau sa gāyati । so amunaiva sa eṣa ye cāmuṣmāt parāñco lokās tāṃś cāpnoti devakāmāṃś ca ।।

atha ya etadevaṃ vidvānyathoktaṃ devamudgīthaṃ vidvānsāma gāyatyubhau sa gāyati cākṣuṣamādityaṃ ca ।
tasyaivaṃvidaḥ phalamucyateso amunaivā'dityena sa eṣa ye cāmuṣmātparāñco lokāstāṃścā'pnoti ādityāntargatadevo bhūtvetyartho devakāmāṃśca ।।

athānenaiva ye caitasmād arvāñco lokās tāṃś cāpnoti manuṣyakāmāṃś ca । tasmād u haivaṃvid udgātā brūyāt ।।

kaṃ te kāmam āgāyānīti । eṣa hy eva kāmāgānasyeṣṭe ya evaṃ vidvān sāma gāyati sāma gāyati ।।

athānenaiva cākṣuṣeṇaiva ye caitasmādarvāñco lokāstāṃścā'pnoti manuṣyakāmāṃśca cākṣuṣo bhūtvetyarthaḥ । 
tasmādu haivaṃvidudgātā brūyādyajamānaṃ kamiṣṭaṃ te tava kāmamāgāyānīti ।
eṣa hi yasmādudgātā kāmāgānasyodgānena kāmaṃ sampādayitumīṣṭe samartha ityarthaḥ ।
ko asau?ya evaṃ vidvānsāma gāyati sāma gāyati ।
dviruktirupāsanasamāptyarthā ।।

iti chāndogyopaniṣacchāṅkarabhāṣye prathamodhyāyasya saptamaḥ khaṇḍaḥ

trayo hodgīthe kuśalā babhūvuḥ śilakaḥ śālāvatyaś caikitāyano dālbhyaḥ pravāhaṇo jaivalir iti । te hocur udgīthe vai kuśalāḥ smo hantodgīthe kathāṃ vadāma iti ।।

anekadhopāsyatvādakṣarasya prakārāntareṇa parovarīyastvaguṇaphalamupāsanāntaramānināya । itihāsastu sukhāvabodhanārthaḥ । trayastrisaṃkhyākāḥ । ha, ityaitihyārthaḥ । udgītha udgīthajñānaṃ prati kuśalā nipuṇā babhūvuḥ । kasmiṃściddeśe kāle ca nimitte vā sametānāmityabhiprāyaḥ । na hi sarvasmiñjagati trayāṇāmeva kauśalamudgīthādivijñāne । śrūyante hyuṣastijānaśrutikaikeyaprabhṛtayaḥ sarvajñakalpāḥ । ke te traya ityāha-śilako nāmataḥ śalāvato apatyaṃ śālāvatyaḥ । cikitāyanasyāpatyaṃ caikitāyanaḥ । dalbhagotro dālbhyo dvyāmuṣyāyaṇo vā । pravāhaṇo nāmato jīvalasyāpatyaṃ jaivalirityete trayaste hocuranyonyamudgīthe vai kuśalā nipuṇā iti prasiddhāḥ smaḥ । 
ato hanta yadyanumatirbhavatāmudgītha udgīthajñānanimittāṃ kathāṃ vicāraṇāṃ pakṣapratipakṣopanyāsena vadāmo vādaṃ kurma ityarthaḥ ।
tathā ca tadvidyasaṃvāde viparītagrahaṇanāśo apūrvavijñānopajanaḥ saṃśayanivṛttiśceti ।
atastadvidyasaṃyogaḥ kartavya iti cetihāsaprayojanam ।
dṛśyate hi śilakādīnām ।।

tatheti ha samupaviviśuḥ । sa ha prāvahaṇo jaivalir uvāca । bhagavantāv agre vadatām । bhrāmaṇayor vadator vācaṃ śroṣyāmīti ।।

tathetyuktvā te samupaviviśurhepaviṣṭavantaḥ kila । 
tatra rājñaḥ prāgalbhyopapatteḥ sa ha pravāhaṇo jaivaliruvācetarau"bhagavantau pūjāvantāvagre pūrvaṃ vadatām" ।
brāhmaṇayoriti liṅgādrājāsau ।
yuvayorbrāhmaṇayorvadatorvācaṃ śroṣyāmi ।
artharahitāmityapare vācamiti viśeṣaṇāt ।।

sa ha śilakaḥ śālāvatyaś caikitāyanaṃ dālbhyam uvāca hanta tvā pṛcchānīti ।।

uktayoḥ sa ha śilakaḥ śālāvatyaścaikitāyanaṃ dālbhyamuvāca-"hanta yadyanumaṃsyase tvā tvāṃ pṛcchānī"tyukta itaraḥ"pṛcche"ti hovāca ।।

kā sāmno gatir iti । svarasya kā gatir iti । annasya kā gatir iti । annasya kā gatir iti ।।

labdhānumatirāha-kā sāmnaḥ, prakṛtatvādudgīthasya । udgītho hyatropāsyatvena prakṛtaḥ । "parovarīyāṃsamudgītham"iti ca vakṣyati । gatirāśrayaḥ parāyaṇamityetat । evaṃ pṛṣṭo dālbhya uvāca-svara iti । svarātmakatvātsāmnaḥ । yo yadātmakaḥ sa tadgatistadāśrayaśca bhavatīti yuktaṃ mṛdāśraya iva ghaṭādiḥ । svarasya kā gatiriti, prāṇa iti hovāca । prāṇaniṣpādyo hi svarastasmātsavarasya prāṇo gatiḥ । prāṇasya kā gatirityannamiti hovāca । annāvaṣṭambho hi prāṇaḥ । 
"śuṣyati vai prāṇa ṛte annāt"iti hi śruteḥ ।
"annaṃ dāma"iti ca ।
annasya kā gatirityāpa iti hovāca ।
apsambhavatvādannasya ।।

apāṃ kā gatir iti । asau loka iti hovāca । amuṣya lokasya kā gatir iti । na svargaṃ lokam atinayed iti hovāca । svargaṃ vayaṃ lokaṃ sāmābhisaṃsthāpayāmaḥ । svargasaṃstāvaṃ hi sāmeti ।।

apāṃ kā gatirityasau loka iti । amuṣmāllokādvṛṣṭiḥ sambhavati । 
amuṣya lokasya kā gatiriti pṛṣṭo dālbhya uvāca-svargamamuṃ lokamatītyāśrayāntaraṃ sāma na nayetkaściditi hovācā'ha ।
ato vayamapi svargaṃ lokaṃ sāmābhisaṃsthāpayāmaḥ ।
svargalokapratiṣṭhaṃ sāma jānīma ityarthaḥ ।
svargasaṃstāvaṃ svargatvena saṃstavanaṃ saṃstāvo yasya tatsāma svargasaṃstāvaṃ hi yasmāt"svargo vai lokaḥ sāmaveda"iti śrutiḥ ।।

taṃ ha śilakaḥ śālāvatyaś caikitāyanaṃ dālbhyam uvācāpratiṣṭhitaṃ vai kila te dālbhya sāma । yas tv etarhi brūyān mūrdhā te vipatiṣyatīti mūrdhā te vipated iti ।।

tamitaraḥ śilakaḥ śālāvatyaścaikitāyanaṃ dālbhyamuvāca-apratiṣṭhitamasaṃsthitaṃ parovarīyastvenāsamāptagati sāmetyarthaḥ । vā ityāgamaṃ smārayati kileti ca, dālbhya te tava sāma । yastvasahiṣṇuḥ sāmavidetarhyetasminkāle brūyātkaścidviparītavijñānamapratiṣṭhitaṃ sāma pratiṣṭhitamityevaṃvādāparādhinaṃ mūrdhā śiraste vipatiṣyati vispaṣṭaṃ patiṣyatīti । evamuktasyāparādhinastathaiva tadvipatenna saṃśayo na tvāhaṃ bravīmītyabhiprāyaḥ । nanu mūrdhapātār'haṃ cedaparādhaṃ kṛtavānataḥ pareṇānuktasyāpi patenmūrdhā;na cedaparādhyuktasyāpi naiva patati । 
anyathākṛtābhyāgamaḥ kṛtanāśaśca syātām ।
naiṣa doṣaḥ ।
kṛtasya karmaṇaḥ śubhāśubhasya phalaprāpterdeśakālanimittāpekṣatvāt ।
tatraivaṃ sati mūrdhapātanimittasyāpyajñānasya parābhivyāhāranimittāpekṣatvamiti ।।

hantāham etad bhagavatto vedānīti । amuṣya lokasya kā gatir iti । ayaṃ loka iti hovāca । asya lokasya kā gatir iti । na pratiṣṭhāṃ lokam atinayed iti hovāca । pratiṣṭhāṃ vayaṃ lokaṃ sāmābhisaṃsthāpayāmaḥ । pratiṣṭhāsaṃstāvaṃ hi sāmeti ।।

evamukto dālbhya āha-hantāhametadbhagavatto vedāni yatpratiṣṭhaṃ sāmetyuktaḥ pratyuvāca śālāvatyo viddhīti hovāca । amuṣya lokasya kā gatiriti pṛṣṭo dālbhyena śālāvatyo ayaṃ loka iti hovāca । ayaṃ hi loko yāgadānahomādibhiramuṃ lokaṃ puṣyatīti । "itaḥ pradānaṃ devā upajīvanti"iti hi śrutayaḥ । pratyakṣaṃ hi sarvabhūtānāṃ dharaṇī pratiṣṭheti । ataḥ sāmno apyayaṃ lokaḥ pratiṣṭhaiveti yuktam । asya lokasya kā gatirityukta āha śālāvatyaḥ । 
na pratiṣṭhāmimaṃ lokamatītya nayetsāma kaścit ।
ato vayaṃ pratiṣṭhāṃ lokaṃ sāmābhisaṃsthāpayāmaḥ ।
yasmātpratiṣṭhāsaṃstāvaṃ hi pratiṣṭhātvena saṃstutaṃ sāmetyarthaḥ ।
"iyaṃ vai rathantaram"iti ca śrutiḥ ।।

taṃ ha pravāhaṇo jaivalir uvāca । antavad vai kila te śālāvatya sāma । yas tv etarhi brūyān mūrdhā te vipatiṣyatīti mūrdhā te vipated iti । hantāham etad bhagavatto vedānīti । viddhīti hovāca ।।

tamevamuktavantaṃ ha pravāhaṇo jaivaliruvācāntavadvai kila te śālāvatya sāmetyādi pūrvavat ।
tataḥ śālāvatya āha-hantāhametadbhagavatto vedānīti viddhīti hovācetaro anujñāta āha ।।

iti chāndogyopaniṣacchāṅkarabhāṣye prathamodhyāyasyāṣṭamaḥ khaṇḍaḥ

asya lokasya kā gatir iti । sarvāṇi ha vā imāni bhūtāny ākāśād eva samutpadyante । ākāśaṃ praty astaṃ yanti । ākāśo hy evaibhyo jyāyān ।।

asya lokasya kā gatiriti । ākāśa iti hovāca pravāhaṇaḥ । ākāśa iti ca para ātmā"ākāśo vai nāme"ti śruteḥ । tasya hi karma sarvabhūtotpādakatvam । tasminneva hi bhūtapralayaḥ । 
tattejo asṛjata ।
tejaḥ parasyāṃ devatāyāmiti hi vakṣyati ।
sarvāṇi ha vā imāni bhūtāni sthāvarajaṅgamānyākāśādeva samutpadyante tejobannādikrameṇa, sāmarthyāt ।
ākāśaṃ pratyastaṃ yanti pralayakāle tenaiva viparītakrameṇa hi yasmādākāśa evaibhyaḥ sarvebhyo bhūtebhyo jyāyānmahattaro ataḥ sa sarveṣāṃ bhṛtānāṃ paramayanaṃ parāyaṇaṃ pratiṣṭhā triṣvapi kāleṣvityarthaḥ ।।

sa eṣa parovarīyān udgīthaḥ । parovarīyo hāsya bhavati parovarīyaso ha lokāñ jayati ya etad evaṃ vidvān parovarīyāṃsam udgītham upāste ।।

yasmātparaṃ paraṃ varīyo varīyaso apyeṣa varaḥ paraśca varīyāśca rapovarīyānudgīthaḥ paramātmā sampanna ityarthaḥ ।
ata eva sa eṣo ananto avidyāmānāntastametaṃ parovarīyāṃsaṃ paramātmabhūtamanantamevaṃ vidvānparovarīyāṃsamudgīthamupāste ।
tasyaitatphalamāha-parovarīyaḥ paraṃ paraṃ varīyo viśiṣṭataraṃ jīvanaṃ hāsya viduṣo bhavati dṛṣṭaṃ phalamadṛṣṭaṃ ca parovarīyasa uttarottaraviśiṣṭatarāneva brahmākāśāntāṃllokāñjayati ya etadevaṃ vidvānudgīthamupāste ।।

taṃ haitam atidhanvā śaunaka udaraśāṇḍilyāyoktvovāca । yāvat ta enaṃ prajāyām udgīthaṃ vediṣyante parovarīyo haibhyas tāvad asmiṃl loke jīvanaṃ bhaviṣyati ।।

kiṃ ca tametamudgīthaṃ vidvānatidhanvā nāmataḥ śunakasyāpatyaṃ śaunaka udaraśāḍilyāya śiṣyāyaitamudgīthadarśanamuktvovāca ।
yāvatte tava prajāyāṃ prajāsantatāvityarthaḥ ।
enamudgīthaṃ tvatsantatijā vediṣyante jñāsyanti tāvantaṃ kālaṃ parovarīyo haibhyaḥ prasiddhebhyo laukikajīvanebhya uttarottaraviśiṣṭataraṃ jīvanaṃ tebhyo bhaviṣyati ।।

tathāmuṣmiṃl loke loka iti । sa ya etam eva vidvān upāste parovarīya eva hāsyāmuṣmiṃl loke jīvanaṃ bhavati tathāmuṣmiṃl loke loka iti loke loka iti ।।

tathādṛṣṭe api paraloke amuṣminparovarīyāṃlloko bhaviṣyatītyuktavāñśāṇḍilyāyātidhanvā śaunakaḥ ।
syādetatphalaṃ pūrveṣāṃ mahābhāgyānāṃ naidaṃyugīnānāmityāśaṅkānivṛttaya āha-sa yaḥ kaścidetadevaṃ vidvānudgīthametarhyupāste tasyāpyevameva parovarīya eva hāsyāsmiṃlloke jīvanaṃ bhavati tathāmuṣmiṃlloke loke loka iti ।।

iti chāndogyopaniṣacchāṅkarabhāṣye prathamodhyāyasya navamaḥ khaṇḍaḥ

maṭacīhateṣu kuruṣv āṭikyā saha jāyayoṣastir ha cākrāyaṇa ibhyagrāme pradrāṇaka uvāsa ।।
udgīyopāsanaprasaṅgena prastāvapratihāraviṣayamapyupāsanaṃ vaktavyamitīdamārabhyate । ākhyāyikā ta sukhāvabodhārthā । maṭacīhateṣu maṭacyo aśanayastābhirhateṣu nāśiteṣu kuruṣu kurusasyeṣvityarthaḥ । tato durbhikṣe jāta āṭikyānupajātapayodharādistrīvyañjanayā saha jāyayoṣastirha nāmataścakrasyāpatyaṃ cākrāyaṇaḥ । 
ibho hastī tamarhatītībhya īśvaro hastyāroho vā tasya grāma ibhyagrāmastasminpradrāṇako annālābhāt ।
drā kutsāyāṃ gatau ।
kṛtsitāṃ gatiṃ gato antyāvasthāṃ prāpta ityarthaḥ ।
uvāsoṣitavānkasyacidgṛhamāśritya ।।

sa hebhyaṃ kulmāṣān khādantaṃ bibhikṣe । neto anye vidyante yac ca ye ma ima upanihitā iti ।।

so annārthamaṭannibhyaṃ kulmāṣānkutsitānmāṣānkhādantaṃ bhakṣayantaṃ yadṛcchayopalabhya bibhikṣe yācitavān ।
tamuṣastiṃ hovācebhyaḥ ।
neto asmānmayā bhakṣyamāṇāducchiṣṭarāśeḥ kulmāṣā anye na vidyante ।
yacca ye rāśau me mamopanihitāḥ prakṣiptā ime bhājate kiṃ karomītyuktaḥ pratyuvācoṣastiḥ ।।

eteṣāṃ me dehīti hovāca । tān asmai pradadau । hantānupānam iti । ucchiṣṭaṃ vai me pītaṃ syād iti hovāca ।।

eteṣāmetānityarthaḥ । 
me mahyaṃ dehīti hovāca ।
tānsa ibhyo asmā uṣastaye pradadau pradattavān ।
anupānīyaṃ samīpasthamudakaṃ hanta gṛhāṇānupānamityuktaḥ pratyuvāca ।
ucchiṣṭaṃ vai me mamedamudakaṃ pītaṃ syādyadi pāsyāmītyuktavantaṃ pratyuvācetaraḥ ।।

na svid ete apy ucchiṣṭā iti । na vā ajīviṣyam imān akhādann iti hovāca । kāmo ma udapānam iti ।।

kiṃ na svidete kulmāṣā upyucchiṣṭā ityukta āhoṣastirna vā ajīviṣyaṃ na jīviṣyāmīmānkulmāṣānakhādannabhakṣayanniti hovāca । kāma icchāto me mamodakapānaṃ labhyata ityarthaḥ । 
ataścaitāmavasyāṃ prāptasya vidyādharmayaśovataḥ svātmaparopakārasamarthasyaitadapi karma kurvato nā'gaḥsparśa ityabhiprāyaḥ ।
tasyāpi jāvitaṃ pratyupāyāntare ajugupsite sati jugupsitametatkarma doṣāya ।
jñānāvalepena kurvato narakapātaḥ syādevetyabhiprāyaḥ ।
pradrāṇakaśabdaśravaṇāt ।।

sa ha khāditvātiśeṣāñ jāyāyā ājahāra । sāgra eva subhikṣā babhūva । tān pratigṛhya nidadhau ।।

tāṃśca sa khāditvātiśeṣānatiśiṣṭāñjāyāyai kāruṇyādājahāra ।
sā'ṭikyagra eva kulmāṣaprāpteḥ subhikṣā śobhanabhikṣā labdhānnetyetadbabhūva saṃvṛttā ।
tathāpi strīsvābhāvyādanavajñāya tānkulmāṣānpatyurhastātpratigṛhya nidadhau nikṣiptavatī ।।

sa ha prātaḥ saṃjihāna uvāca । yad batānnasya labhemahi labhemahi dhanamātrām । rājāsau yakṣyate । sa mā sarvair ārtvijyair vṛṇīteti ।।

sa tasyāḥ karma jānanprātaruṣaḥkāle sañjihānaḥ śayanaṃ nidrāṃ vā parityajannuvāca patnyāḥ śṛṇvatyā yadyadi vateti khidyamāno annasya stokaṃ labhemahi tadbhuktvānnaṃ samartho gatvā labhemahi dhanamātrāṃ dhanasyālpam । 
tato asmākaṃ jīvanaṃ bhaviṣyatīti ।
dhanalābhe ca kāraṇamāha-rājāsau nātidūre sthāne yakṣyate ।
yajamānatvāttasyā'tmanepadam ।
sa ca rājā mā māṃ pātramupalabhya sarvairārtvijyairṝtvikkarmabhirṝtvikkarmaprayojanāyetyartho vṛṇīteti ।।

taṃ jāyovāca । hanta pata ima eva kulmāṣā iti । tān khāditvāmuṃ yajñaṃ vitatam eyāya ।।

evamuktavantaṃ jāyovāca-hanta gṛhāṇa he pata ima eva ye maddhaste vinikṣiptāstvayā kulmāṣā iti ।
tānkhāditvāmuṃ yajñaṃ rājño vitataṃ vistāritamṛtvigbhireyāya ।।

tatrodgātḥn āstāve stoṣyamāṇān upopaviveśa । sa ha prastotaram uvāca ।।

tatra ca gatvodgātṝnudgātṛpuruṣānāgatya stuvantyasminnityāstāvastasminnāstāve stoṣyamāṇānupopaviveśa samīpa upaviṣṭasteṣāmityarthaḥ ।
upaviśya sa ha prastotāramuvāca ।।

prastotar yā devatā prastāvam anvāyattā tāṃ ced avidvān prastoṣyasi mūrdhā te vipatiṣyatīti ।।
he prastotarityāmantryābhimukhīkaraṇāya । yā devatā prastāvaṃ prastāvabhaktimanugatānvāyattā tāṃ ceddevatāṃ prastāvabhakteravidvānsanprastoṣyasi viduṣo mama samīpe । tatparokṣe api cedvipatettasya mūrdhā karmamātravidāmanadhikāra eva karmaṇi syāt । taccāniṣṭamaviduṣāmapi karmadarśanāt । dakṣiṇamārgaśruteśca । anadhikāre cāviduṣāmuttara evaiko mārgaḥ śrūyeta । na ca smārtakarmanimitta eva dakṣiṇaḥ panthāḥ । 
yajñena dānenetyādiśrateḥ ।
tathoktasya mayeti ca viśeṣaṇādvidvatsamakṣameva karmaṇyanadhikāro na sarvatrāgnihotrasmārtakarmādhyayanādiṣu ca ।
anujñāyāstatra tatra darśanāt karmamātravidāmapyadhikāraḥ siddhaḥ karmaṇīti ।
mūrdhā te vipatiṣyatīti ।।

evam evodgātāram uvāca । udgātar yā devatodgītham anvāyattā tāṃ ced avidvān udgāsyasi mūrdhā te vipatiṣyatīti ।।

evam eva pratihartāram uvāca । pratihartar yā devatā pratihāram anvāyattā tāṃ ced avidvān pratihariṣyasi mūrdhā te vipatiṣyatīti । te ha samāratās tūṣṇīm āsāṃ cakrire ।।

evamevodgātāraṃ pratihartāramuvācetyādi samānamanyat ।
te prastotrādayaḥ karmabhyaḥ samāratā uparatāḥ santo mūrdhapātabhayāttūṣṇīmāsāṃcakrire anyaccākurvantaḥ arthitvāt ।।

iti chāndogyopaniṣacchāṅkarabhāṣye prathamodhadhyāyasya daśamaḥ khaṇḍaḥ

atha hainaṃ yajamāna uvāca । bhagavantaṃ vā ahaṃ vividiṣāṇīti । uṣastir asmi cākrāyaṇa iti hovāca ।।

athānantaraṃ hainamuṣastiṃ yajamāno rājovāca ।
bhagavantaṃ vai pūjāvarntamahaṃ vividiṣāmi veditumicchāmītyukta uṣastirasmi cākrāyaṇastavāpi śrotrapathamāgato yadīti hovācoktavān ।।

sa hovāca । bhagavantaṃ vā aham ebhiḥ sarvair ārtvijyaiḥ paryaiṣiṣam । bhagavato vā aham avittyānyān avṛṣi ।। 

sa ha yajamāna uvāca satyamevamahaṃ bhagavantaṃ bahuguṇamaśrauṣaṃ sarvaiśca ṛcvikkarmabhirārtvijyaiḥ paryaiṣiṣaṃ paryeṣaṇaṃ kṛtavānasmi ।
anviṣya bhagavato vā ahamavittyālābhenānyānimānavṛṣi vṛtavānasmi ।।

bhagavāṃs tv eva me sarvair ārtvijyair iti । atha tarhy eta eva samatisṛṣṭāḥ stuvatām । yāvat tv ebhyo dhanaṃ dadyās tāvan mama dadyā iti । tatheti ha yajamāna uvāca ।।

adyāpi bhagavāṃstveva me mama sarvairārtvijyairṛtvikkarmārthamastvityuktastathetyāhoṣast iḥ ।
kintvathaivaṃ tarhyeta eva tvayā pūrva vṛtā mayā samatisṛṣṭā mayā samyakprasannenānujñātāḥ santaḥ stuvatām ।
tvayā tvetatkāryam ।
yāvattvebhyaḥ prastotrādibhyaḥ sarvebhyo dhanaṃ dadyāḥ prayacchasi tāvanmama dadyā ityuktastatheti ha yajamāna uvāca ।।

atha hainaṃ prastotopasasāda । prastotar yā devatā prastāvam anvāyattā tāṃ ced avidvān prastoṣyasi mūrdhā te vipatiṣyatīti mā bhagavān avocat । katamā sā devateti ।।

atha hainamauṣastyaṃ vacaḥ śrutvā prastotopasasādoṣastiṃ vinayenopajagāma ।
prastotaryā devatetyādi mā māṃ magavānavocatpūrvam ।
katamā sā devatā yā prastāvabhaktimanvāyatteti ।।

prāṇa iti hovāca । sarvāṇi ha vā imāni bhūtāni prāṇam evābhisaṃviśanti । prāṇam abhyujjihate । saiṣā devatā prastāvam anvāyattā । tāṃ ced avidvān prāstoṣyo mūrdhā te vipatiṣyat tathoktasya mayeti ।।

pṛṣṭaḥ prāṇa iti hovāca । yuktaṃ prastāvasya prāṇo devateti । 
kathaṃ, sarvāṇi sthāvarajaṅgamāni bhūtāni prāṇamevābhisaṃviśanti pralayakāle prāṇamabhi lakṣayitvā prāṇātmanaivojjihate prāṇādevodgacchantītyarthaḥ utpattikāle ।
ataḥ saiṣā devatā prastāvamanvāyattā tāṃ cedavidvāṃstvaṃ prāstoṣyaḥ prastavanaṃ prastāvabhaktiṃ kṛtavānasi yadi mūrdhā śiraste vyapatiṣyadvipatitamabhaviṣyattathoktasya mayā tatkāle mūrdhā te vipatiṣyatīti ।
atastvayā sādhu kṛtam ।
mayā niṣiddhaḥ karmaṇo yaduparamamakārṣīrityabhiprāyaḥ ।।

atha hainam udgātopasasāda । udgātar yā devatodgītham anvāyattā tāṃ ced avidvān udgāsyasi mūrdhā te vipatiṣyatīti mā bhagavān avocat । katamā sā devatā iti ।।

tathodgātā papraccha katamā sodgīthabhaktimanugatānvāyattā devateti ।।

āditya iti hovāca । sarvāṇi ha vā imāni bhūtāny ādityam uccaiḥ santaṃ gāyanti । saiṣā devatodgītham anvāyattā । tāṃ ced avidvān udagāsyo mūrdhā te vyapatiṣyat tathoktasya mayeti ।।

pṛṣṭa āditya iti hovāca ।
sarvāṇi ha vā imāni bhūtānyādityamuccairūrdhvaṃ santaṃ gāyanti śabdayanti stuvantītyabhiprāyaḥ ।
ucchabdasāmānyātpraśabdasāmānyādiva prāṇo ataḥ saiṣā devatetyādi pūrvavat ।।

atha hainaṃ pratihartopasasāda । pratihartar yā devatā pratihāram anvāyattā tāṃ ced avidvān pratihariṣyasi mūrdhā te vipatiṣyatīti mā bhagavān avocat । katamā sā devateti ।।

evamevātha hainaṃ pratihartopasāda katamā sā devatā pratihāramanvāyatteti ।।

annam iti hovāca । sarvāṇi ha vā imāni bhūtany annam eva pratiharamāṇāni jīvanti । saiṣā devatā pratihāram anvāyattā । tāṃ ced avidvān pratyahariṣyo mūrdhā te vyapatiṣyat tathoktasya mayeti tathoktasya mayeti ।।

pṛṣṭo annamiti hovāca । sarvāṇi ha vā imāni bhūtānyannamevā'tmānaṃ prati sarvataḥ pratiharamāṇāni jīvanti । 
saiṣā devatā pratiśabdasāmānyātpratihārabhaktimanugatā ।
samānamanyattathoktasya mayeti ।
prastāvodgīthapratihārabhaktīḥ prāṇādityānnadṛṣṭyopāsīteti samudāyārthaḥ ।
prāṇādyāpattiḥ karmasamṛddhirvā phalamiti ।।

iti chāndogyopaniṣacchāṅkarabhāṣye prathamodhyāyasyaikādaśaḥ khaṇḍaḥ

athātaḥ śauva udgīthaḥ । tad dha bako dālbhyo glāvo vā maitreyaḥ svādhyāyam udvavrāja ।।

atīte khaṇḍe annāprāptinimittā kaṣṭāvasthoktocchiṣṭaparyuṣitabhakṣaṇalakṣaṇā । sā mā bhūdityannalābhāyāthānantaraṃ śauvaḥ śvabhirdṛṣṭa udgītha udgānaṃ sāmātaḥ prastūyate । tattatra ha kila bako nāmato dalbhasyāpatyaṃ dālbhyo glāvo vā nāmato mitrāyāścāpatyaṃ maitreyaḥ । dvyāmuṣyāyaṇo hyasau । vastuviṣaye kriyāsviva vikalpānupapatteḥ । dvināmā dvigotra ityādi hi smṛtiḥ । dṛśyate cobhayataḥ piṇḍabhāktvam । udgīthe baddhacittatvādṛṣāvanādarādvā । 
vāśabdaḥ svādhyāyārthaḥ ।
svādhyāyaṃ kartuṃ grāmādbahirudvavrājodgatavānviviktadeśasthodakābhyāśam ।
udvavrāja pratipālayāñcakāreti caikavacanālliṅgādeko asāvṛṣiḥ ।
śvodgīthakālapratipālanādṛṣeḥ svādhyāyakaraṇamannakāmanayeti lakṣyata ityabhiprāyaḥ ।।

tasmai śvā śvetaḥ prādur babhūva । tam anye śvāna upasametyocuḥ । annaṃ no bhagavān āgāyatu ।।

svādhyāyena toṣitā devatarṣirvā śvarūpaṃ gṛhītvā śvā śvetaḥ saṃstasmā ṛṣaye tadanugrahārthaṃ prādurbabhūva prāduścakāra ।
tamanye śuklaṃ śvānaṃ kṣullakāḥ śvāna upasametyocuruktavanto annaṃ no asmabhyaṃ bhagavānāgāyatvāgānena niṣpādayatvityarthaḥ ।
mukyaprāṇaṃ vāgādayo vā prāṇamanvannabhujaḥ svādhyāyaparitoṣitāḥ santo anugṛhṇīyurenaṃ svarūpamādāyeti yuktamevaṃ pratipattum ।
aśanāyāma vai bubhukṣitāḥ smo vā iti ।।

tān hovācehaiva mā prātar upasamīyateti । tad dha bako dālbhyo glāvo vā maitreyaḥ pratipālayāṃ cakāra ।।

evamukte śvā śveta uvāca tānkṣullākāñśuna ihaivāsminneva deśe mā māṃ prātaḥ prātaḥkāla upasamīyāteti । 
dairdhyaṃ chandasaṃ samīyāteti, pramādapāṭho vā ।
prātaḥ kālakaraṇaṃ tatkāla eva kartavyājhrvyatāṭartham ।
annadasya vā savituraparāhne anābhimukhyāt ।
tattatraiva ha bako dālbhyo glāvo vā maitreya ṛṣiḥ pratipālayāñcakāra pratīkṣaṇaṃ kṛtavānityarthaḥ ।।

te ha yathaivedaṃ bahiṣpavamānena stoṣyamāṇāḥ saṃrabdhāḥ sarpantīty evam āsasṛpuḥ । te ha samupaviśya hiñ cakruḥ ।।

te śvānastatraivā'gamya ṛṣeḥ samakṣaṃ yathaiveha karmaṇi bahiṣpavamānena stotreṇa stoṣyamāṇā ।
udgātṛpuruṣāḥ saṃrabdhāḥ saṃlagnā anyonyameva mukhenānyonyasya pucchaṃ gṛhītvā'sasṛpurāsṛptavantaḥ paribhramaṇaṃ kṛtavanta ityarthaḥ ।
ta evaṃ saṃsṛpya samupaviśyopaviṣṭāḥ santo hiṃ cakrurhiṅkāraṃ kṛtavantaḥ ।।

oadāa । oṃ devo varuṇaḥ prajāpatiḥ savitā'nnam ihā'harat । annapate'nnamihā''harā''haroiti ।।

omadāmoṃ pibāmoṃ devo dyotanāt । varuṇo varṣaṇājjagataḥ । prajāpatiḥ pālanātprajānām । savitā prasavitṛtvātsarvasyā'ditya ucyate । etaiḥ paryāyaiḥ sa evaṃbhūta ādityo annamasmabhyamihā'baradābaratviti । ta evaṃ hiṃ kṛtvā punarapyūcuḥ-sa tvaṃ he annapate । sa hi sarvasyānnasya prasavitṛtvātpatiḥ । na hi tatpākena vinā prabhūtamannamaṇumātramapi jāyate prāṇinām । 
ato annapatiḥ ।
he annapate annamasmabhyamihā'harā'hareti ।
abhyāsa ādarārthaḥ ।
omiti ।।

iti chāndogyopaniṣacchāṅkarabhāṣye prathamodhyāyasya dvādaśaḥ khaṇḍaḥ

ayaṃ vāva loko hāukāraḥ । candramā athakāraḥ । agnir īkāraḥ ।।

bhaktiviṣayopāsanaṃ sāmāvayavasambaddhamityataḥ sāmāvayavāntarastobhākṣara viṣayāṇyupāsanāntarāṇi saṃhatānyupadiśyante anantaraṃ sāmāvayavasambaddhatvāviśeṣāt-ayaṃ vāvāyameva loko hāukāraḥ stobho rathantare sāmni prasiddhaḥ-"iyaṃ vai rathantaram" iti । asmātsambandhasāmānyāddhāukārastobho ayaṃ loka ityevamupāsīta । vāyurhākāraḥ । vāmadevye sāmani hāikāraḥ prasiddhaḥ । vāyvapsambandhaśca vāmadevasya sāmno yonirityasmātsāmānyāddhāikāraṃ vāyudṛṣṭyopāsīta । candramā athakāraḥ । candradṛṣṭyāthakāramupāsīta । anne hīdaṃ sthitam । annātmā candraḥ । thakārākārasāmānyācca । ātmehakāraḥ । iheti stobhaḥ pratyakṣo hyātmeti vyapadiśyate । 
iheti ca stobhaḥ ।
tatsāmānyāt ।
agnirīkāraḥ ।
īnidhanāni cā'gneyāni sarvāṇi sāmānītyatastatsāmānyāt ।।

āditya ūkāraḥ । viśve devā auhoyikāraḥ । prajapatir hiṅkāraḥ । prāṇaḥ svaraḥ । vāg virāṭ ।।

āditya ūkāraḥ । uccairūrdhvaṃ santamādityaṃ gāyantyūkāraścāyaṃ stobhaḥ । ādityadaivatye sāmni stobha ū ityāditya ūkāraḥ । nihava ityāhvānamekāraḥ stobhaḥ । ehīti cā'hvayantīti tatsāmānyāt । viśve devā auhoyikārovaiśvadevye sāmni darśanāt । prajāpatirhiṅkāraḥ । āniruktyāddhiṅkārasya cāvyaktatvāt । prāṇaḥ svaraḥ । prāṇasya ca svarahetutvasāmānyāt । 
annaṃ yā yā iti stobho annam ।
annena hīdaṃ yātītyatastatsāmānyāt ।
vāgiti stobho virāḍannaṃ devatāviśeṣo vā ।
vairāje sāmni stobhadarśanāt ।।

aniruktas trayodaśaḥ stobhaḥ saṃcaro huṅkāraḥ ।।
anirukto avyaktatvādidaṃ vedaṃ veti nirvaktuṃ na śakyata ityataḥ sañcaro vikalpyamānasvarūpa ityarthaḥ ।
ko asāvityāha-trayodaśaḥ stobho huṅkāraḥ ।
avyakto hyayamato aniruktaviśeṣa evopāsya ityabhiprāyaḥ ।।

dugdhe asmai vāg dohaṃ yo vāco dohaḥ । annavān annādo bhavati । ya etām evaṃ sāmnām upaniṣadaṃ vedopaniṣadaṃ veda ।।

dugdhe asmai vāgdohamityādyuktārtham । ya etāmevaṃ yathoktalakṣaṇāṃ sāmnāṃ sāmāvayavastobhākṣaraviṣayāmupaniṣadaṃ darśanaṃ veda tasyaitadyathoktaṃ phalamityarthaḥ । dvirabhyāso adhyāyaparisamāptyarthaḥ । sāmāvayavaviṣayopāsanāviśeṣaparimāptyartho veti ।।

iti chāndogyopaniṣacchāṅkarabhāṣye prathamodhyāyasya trayodaśaḥ khaṇḍaḥ iti chāndogyopaniṣadbrāhmaṇe prathamodhyāyaḥ samāptaḥ

atha dvitīyo adhyāyaḥ oṃ

samastasya khalu sāmna upāsanaṃ sādhu । yat khalu sādhu tat sāmety ācakṣate । yad asādhu tad asāmeti ।।

"omityetadakṣaram" ityādinā sāmāvayavaviṣayamupāsanamanekaphalamupadiṣṭam । anantaraṃ ca stobhākṣaraviṣayamupāsanamuktam । sarvathāpi sāmaikadeśasambaddhameva tadityathedānīṃ samaste sāmni samastasāmaviṣayāṇyupāsanāni vakṣyāmītyārabhate śrutiḥ । yuktaṃ hyekadeśopāsanānantaramekadeśiviṣayamupāsanamucyata iti । samastasya sarvāvayavaviśiṣṭasya pāñcabhaktikasya sāptabhaktikasya cetyarthaḥ । khalviti vākyālaṅkārārthaḥ । 
sāmna upāsanaṃ sādhu ।
samaste sāmni sādhudṛṣṭividhiparatvānna pūrvoktopāsananindārthatvaṃ sādhuśabdaḥ śobhanavācī ।
kathamavagamyata ityāha-yatkhalu loke sādhu śobhanamanavadyaṃ prasiddhaṃ tatsāmetyācakṣate kuśalāḥ ।
yadasādhu viparītaṃ tadasāmeti ।।

tad utāpy āhuḥ । sāmnainam upāgād iti sādhunainam upāgād ity eva tad āhuḥ । asāmnainam upāgād ity eva tad āhuḥ ।।

tattatraiva sādhvasādhuvivekakaraṇa utāpyāhuḥ-sāmnainaṃ rājānaṃ sāmantaṃ copāgādupagatavān ।
ko asau yato asādhutvaprāptyāśaṅkā?sa ityabhiprāyaḥ ।
śobhanābhiprāyeṇa sādhunainamupāgādityeva tattatrā'hurlaukikā bandhanādyasādhukāryamapaśyantaḥ ।
yatra punarviparyayo bandhanādyasādhukāryaṃ paśyanti tatrāsāmnainamupāgādityasādhunainamupāgādityeva tadāhuḥ ।।

athotāpy āhuḥ । sāma no bateti yat sādhu bhavati sādhu batety eva tad āhuḥ । asāma no bateti yad asādhu bhavaty asādhu batety eva tad āhuḥ ।।

athotāpyāhuḥ svasaṃvedyaṃ sāma no asmākaṃ batetyanukampayataḥ saṃvṛttamityāhuḥ ।
etattairuktaṃ bhavati yatsādhu bhavati sādhu vatetyeva tadāhuḥ ।
viparyaye jāte asāma no bateti ।
yadasādhu bhavatyasādhu batetyeva tadāhuḥ tasmātsāmasādhuśabdayorekārthatvaṃ siddham ।।

sa ya etad evaṃ vidvān sādhu sāmety upāste abhyāśo ha yad enaṃ sādhavo dharmā ā ca gaccheyur upa ca nameyuḥ ।।
ataḥ sa yaḥ kaścitsādhu sāmeti sādhuguṇavatsāmetyupāste samastaṃ sāma sādhuguṇavadvidvāṃstasyaitatphalamabhyāśo ha kṣipraṃ ha;yaditi kriyāviśeṣaṇārthamenamupāsakaṃ sādhavaḥ śobhanā dharmāḥ śrutismṛtyaviruddhā ā ca gaccheyurāgaccheyuśca na kevalamāgaccheyurupa ca nameyurupanameyuśca bhogyatvenopatiṣṭheyurityarthaḥ ।।

iti chāndogyopaniṣadi dvitīyādhyāyasya prathamaḥ khaṇḍaḥ 

lokeṣu pañcavidhaṃ sāmopāsīta । agniḥ prastāvaḥ । antarikṣam udgīthaḥ । ādityaḥ pratihāraḥ । ity ūrdhveṣu ।।

kāni punastāni sādhudṛṣṭiviśiṣṭāni samastāni sāmānyupāsyānīti । imāni tānyucyante lokeṣu pañcavidhamityādīni । nanu lokādidṛṣṭyā tānyupāsyāni sādhudṛṣṭyā ceti viruddham । sādhvarthasya lokādikāryeṣu kāraṇasyānugatatvāt mṛdādivadghaṭādivikāreṣu । sādhuśabdavācyor'tho dharmo brahma vā sarvathāpi lokādikāryeṣvanugatam । ato yathā yatra ghaṭādidṛṣṭirmṛdādidṛṣṭyanugataiva sā । tathā sādhudṛṣṭyanugataiva lokādidṛṣṭiḥ । dharmādikāryatvāllokādīnām । yadyapi kāraṇatvamaviśiṣṭaṃ brahmadharmayoḥ, tathāpi dharma eva sādhuśabdavācya iti yuktaṃ"sādhukārī sādhurbhavatī"ti dharmaviṣaye sādhuśabdaprayogāt । nanu lokādikāryeṣu kāraṇasyānugatatvādarthaprāptaiva taddṛṣṭiriti sādhu sāmetyupāsta iti na vaktavyam । śāsragamyatvāttaddṛṣṭeḥ । sarvatra hi śāsraprāpitā eva dharmā upāsyā na vidyamānā apyaśāsrīyāḥ । lokeṣu pṛthivyādiṣu pañcavidhaṃ pañcabhaktibhedena pañcaprakāraṃ sādhusamastaṃ sāmopāsīta । pṛthivo hiṅkāraḥ । lokeṣviti yā saptamī tāṃ prathamātvena vi

athāvṛtteṣu । ādityaḥ prastāvaḥ । antarikṣam udgīthaḥ । agniḥ pratihāraḥ ।।

athā'vṛtteṣvavāṅmukheṣu pañcavidhamucyate sāmopāsanam । gatyāgativiśiṣṭā hi lokāḥ । yathā te tathādṛṣṭyaiva sāmopāsanaṃ vidhīyate yato ata āvṛtteṣu lokeṣu । dyaurhiṅkāraḥ prāthamyāt । ādityaḥ prastāvaḥ । udite hyāditye prastūyante karmāṇi prāṇinām । antarikṣamudgīthaḥ pūrvavat । 
agniḥ pratihāraḥ ।
prāṇibhiḥ pratiharaṇādagneḥ ।
pṛthivī nidhanam ।
tata āgatānāmiha nidhanāt ।।

kalpante hāsmai lokā ūrdhvāś cāvṛttaś ca ya etad evaṃ vidvāṃl lokeṣu pañcavidhaṃ sāmopāste ।।
upāsanaphalaṃ-kalpante samarthā bhavanti hāsmai lokā ūrdhvāścā'vṛttāśca gatyāgativiśiṣṭā bhogyatvena vyavatiṣṭhanta ityarthaḥ ।
ya etadevaṃ vidvāṃllokeṣu pañcavidhaṃ samastaṃ sādhu sāmetyupāsta iti sarvatra yojanā pañcavidhe saptavidhe ca ।।

iti chāndogyopaniṣadi dvitīyādhyāyasya dvitīyaḥ khaṇḍaḥ

vṛṣṭau pañcavidhaṃ sāmopāsīta । megho jāyate sa prastāvaḥ । varṣati sa udgīthaḥ । vidyotate stanayati sa pratihāraḥ ।।

vṛṣṭau pañcavidhaṃ sāmopāsīta । lokasthitervṛṣṭinimittatvādānantaryam । purovāto hiṅkāraḥ । purovātādyudgrahaṇāntā hi vṛṣṭiḥ । yathā sāma hiṅkārādinidhanāntam । ataḥ purovāto hiṅkāraḥ । prāthamyāt । megho jāyate sa prastāvaḥ । 
prāvṛṣi meghajanane vṛṣṭeḥ prastāva iti hi prasiddhiḥ ।
varṣati sa udgīthaḥ śraiṣṭhyāt ।
vidyotate stanayati sa pratihāraḥ ।
pratihṛtatvāt ।।

udgṛhṇāti tan nidhanaṃ varṣayati ha ya etad evaṃ vidvān vṛṣṭau pañcavidhaṃ sāmopāste ।।
udgṛhṇāti tannidhanam । 
samāptisāmānyāt ।
phalamupāsanasya-varśati hāsmā icchātaḥ ।
tathā varṣayati hāsatyāmapi vṛṣṭau ।
ya etadityādi pūrvavat ।।

iti chāndogyopaniṣadi dvitīyādhyāyasya tṛtīyaḥ khaṇḍaḥ

sarvāsv apsu pañcavidhaṃ sāmopāsīta । megho yat saṃplavate sa hiṅkāraḥ । yad varṣati sa prastāvaḥ । yāḥ prācyaḥ syandante sa udgīthaḥ । yāḥ pratīcyaḥ sa pratihāraḥ ।।

sarvāsvapsu pañcavidhaṃ sāmopāsīta । vṛṣṭipūrvakatvātsarvāsāmapāmānantaryam । megho yatsaṃplavata ekībhāvenetaretaraṃ ghanībhavati megho yadonnatastadā saṃplavata ityucyate meghastadāpāmārambhaḥ sa hiṅkāraḥ । yadvarṣati sa prastāvaḥ । āpaḥ sarvato vyāptuṃ prastutāḥ । 
yāḥ prācyaḥ syandante sa udgīthaḥ śraiṣṭhyāt ।
yāḥ pratīcyaḥ sa pratihāraḥ pratiśabdasāmānyāt ।
samudro nidhanam ।
tannidhanatvādapām ।।

na hāpsu praity apsumān bhavati ya etad evaṃ vidvān sarvāsv apsu pañcavidhaṃ sāmopāste ।।
na hāpsu praiti ।
necchati cet ।
apsumānaṃmānbhavati phalam ।।

iti chāndogyopaniṣadi dvitīyādhyāyasya caturthaḥ khaṇḍaḥ

ṛtuṣu pañcavidhaṃ sāmopāsīta । grīṣmaḥ prastāvaḥ । śarat pratihāraḥ ।।

ṝtuṣu pañcavidhaṃ sāmopāsīta । ṝtuvyavasthāyā yathoktāmbunimittatvādānantaryam । vasanto hiṅkāraḥ । grīṣmaḥ prastāvaḥ । yavādisaṃgrahaḥ prastūyate hi prāvṛḍartham । varṣā udgīthaḥ prādhānyāt । 
śaratpratihāraḥ ।
rogiṇāṃ mṛtānāṃ ca pratiharaṇāt ।
hemanto nidhanam ।
nivāte nidhanātprāṇinām ।।

kalpante hāsmā ṛtava ṛtumān bhavati ya etad evaṃ vidvān ṛtuṣu pañcavidhaṃ sāmopāste ।।
phalaṃ-kalpante ha ṛtuvyavasthānurūpaṃ bhogyatvenāsmā upāsakāyartavaḥ ।
ṛtumānārtavairbhogaiśca sampanno bhavatītyarthaḥ ।।

iti chāndogyopaniṣadi dvitīyādhyāyasya pañcamaḥ khaṇḍaḥ

paśuṣu pañcavidhaṃ sāmopāsīta । avayaḥ prastāvaḥ । aśvaḥ pratihāraḥ ।।

paśuṣu pañcavidhaṃ sāmopāsīta । samyagvṛtteṣvṛtuṣu paśavyaḥ kāla ityānantaryam । ajā hiṅkāraḥ । prādhānyāt prāthamyādvā । "ajaḥ paśūnāṃ prathama"iti śruteḥ । sāhacaryadarśanādajādīnām । śraiṣṭhyāt । 
aśvāḥ pratihāraḥ ।
pratiharaṇātpuruśāṇām ।
puruṣo nidhanam ।
puruṣāśrayatvātpaśūnām ।।

bhavanti hāsya paśavaḥ paśumān bhavati ya etad evaṃ vidvān paśuṣu pañcavidhaṃ sāmopāste ।।
phalaṃ-bhavanti hāsya paśavaḥ paśumānbhavati ।
paśuphalaiśca bhogatyāgādibhiryujyata ityarthaḥ ।।

iti chāndogyopaniṣadi dvitīyādhyāyasya ṣaṣṭhaḥ khaṇḍaḥ 

prāṇeṣu pañcavidhaṃ parovarīyaḥ sāmopāsīta । vāk prastāvaḥ । śrotraṃ pratihāraḥ । parovarīyāṃsi vā etāni ।।

prāṇeṣu pañcavidhaṃ parovarīyaḥ sāmopāsīta । paraṃparaṃ varīyastvaguṇavatprāṇadṛṣṭiviśiṣṭaṃ sāmopāsītetyarthaḥ । prāṇo ghrāṇaṃ hiṅkāraḥ । uttarottaravarīyasāṃ prāthamyāt । vākprastāvaḥ । vācā hi prastūyate sarvam । vāgvarīyasī prāṇāt । aprāptamapyucyate vācā, prāptasyaiva tu gandhasya grāhakaḥ prāṇaḥ । cakṣurudgīthaḥ । vāco bahutaraviṣayaṃ prakāśayati cakṣurato varīyo vācaḥ, udgīthaḥ । śraiṣṭhyāt । śrotraṃ pratihāraḥ । pratihṛtatvāt । 
varīyastvaṃ ca śrotrānmanasaḥ ।
sarvendriyaviṣayavyāpakatvāt ।
atīndriyaviṣayo api manaso gocara eveti ।
yathoktahetubhyaḥ parovarīyāṃsi prāṇādīni vā etāni ।।

parovarīyo hāsya bhavati parovarīyaso ha lokāñ jayati ya etad evaṃ vidvān prāṇeṣu pañcavidhaṃ parovarīyaḥ sāmopāste । iti tu pañcavidhasya ।।

etaddṛṣṭyā viśiṣṭaṃ yaḥ parovarīyaḥ sāmopāste parovarīyo hāsya jīvanaṃ bhavatītyuktārtham ।
iti tu pañcavidhasya sāmna upāsanamuktamiti saptavidhe vakṣyamāṇaviṣaye buddhisamādhānārtham ।
nirapekṣo hi pañcavidhe, vakṣyamāṇe buddhiṃ samādhitsati ।।

iti chāndogyopaniṣadi dvitīyādhyāyasya saptamaḥ khaṇḍaḥ

atha saptavidhasya । vāci saptavidham sāmopāsīta । yat kiṃca vāco hum iti sa hiṅkāraḥ । yat preti sa prastāvaḥ । yad eti sa ādiḥ ।।

athānantaraṃ saptavidhasya samastasya sāmna upāsanaṃ sādhvidamārabhyate । vācīti saptamī pūrvavat । vāgdṛṣṭiviśiṣṭaṃ saptavidhaṃ sāmopāsītetyarthaḥ । yatkiñca vācaḥ śabdasya humiti yo viśeṣaḥ sa hiṅkāro hakārasāmānyāt । yatpreti śabdarūpaṃ sa prastāvaḥ prasāmānyāt । 
yat-ā, iti sa ādiḥ ।
ākārasāmānyāt ।
ādirityoṅkāraḥ ।
sarvāditvāt ।।

yad ud iti sa udgīthaḥ । yat pratīti sa pratihāraḥ । yad upeti sa upadravaḥ । yan nīti tan nidhanam ।।

yaduditi sa udgīthaḥ । phatpūrvatvādudgīthasya । yatpratīti sa pratihāraḥ । 
pratisāmānyāt ।
yadupeti sa upadrava upopakramatvādupadravasya ।
yannīti tannidhanam ।
niśabdasāmānyāt ।।

dugdhe asmai vāg dohaṃ yo vāco dohaḥ । annavān annādo bhavati । ya etad evaṃ vidvān vāci saptavidhaṃ sāmopāste ।।

dugdhe asmā ityādyuktārtham ।।

iti chāndogyopaniṣadi dvitīyādhyāyasyāṣṭamaḥ khaṇḍaḥ

atha khalv amum ādityaṃ saptavidhaṃ sāmopāsīta । sarvadā samas tena sāma । māṃ prati māṃ pratīti sarveṇa samas tena sāma ।।

avayavamātre sāmnyādityadṛṣṭiḥ pañcavidheṣūktā prathame cādhyāye । athedānīṃ khalvamumādityaṃ samaste sāmnyavayavavibhāgaśo adhyasya saptavidhaṃ sāmopāsīta । kathaṃ punaḥ sāmatvamādityasyeti । udgīthatve hetuvadādityasya sāmatve hetuḥ । 
ko asau, sarvadā samo vṛddhikṣayābhāvāttena hetunā sāmā'dityo māṃ prati māṃ pratīti tulyāṃ buddhimutpādayati ।
ataḥ sarveṇa samo ataḥ sāma samatvādityarthaḥ ।
udgīthabhaktisāmānyavacanādeva lokādiṣūktasāmānyāddhiṅkārāditvaṃ gamyata iti hiṅkārāditve kāraṇaṃ noktam ।
sāmatve punaḥ savituranuktaṃ kāraṇaṃ na subodhamiti samatvamuktam ।।

tasminn imāni sarvāṇi bhūtāny anvāyattānīti vidyāt । tasya yat purodayāt sa hiṅkāraḥ । tad asya paśavo anvāyattāḥ । tasmāt te hiṅkurvanti । hiṅkārabhājino hy etasya sāmnaḥ ।।

tasminnāditye avayavavibhāgaśa imāni vakṣyamāṇāni sarvāmi bhūtānyanvāyattānyanugatānyādityamupajīvyatveneti vidyāt ।
kathaṃ, tasyā'dityasya yatpurodayāddharmarūpaṃ sa hiṅkāro bhaktistatredaṃ sāmānyaṃ yattasya hiṅkārabhaktirūpaṃ tadasyā'dityasya sāmnaḥ paśavo gavādayo anvāyattā anugatāstadbhaktirūpamupajīvantītyarthaḥ ।
yasmādevaṃ tasmātte hiṅkurvanti paśavaḥ prāgudayāt ।
tasmāddhiṅkārabhājino hyetasyā'dityākhyasya sāmnaḥ tadbhaktibhajanaśīlatvāddhi ta evaṃ vartante ।।

atha yat prathamodite sa prastāvaḥ । tad asya manuṣyā anvāyattāḥ । tasmāt te prastutikāmāḥ praśaṃsākāmāḥ । prastāvabhājino hy etasya sāmnaḥ ।।

atha yatprathamodite savitṛrūpaṃ tadasyā'dityākhyāsya sāmnaḥ sa prastāvastadasya manuṣyā anvāyattāḥ pūrvavat ।
tasmātte prastutiṃ praśaṃsāṃ kāmayante ।
yasmātprastāvabhājino hyetasya sāmnaḥ ।।

atha yat saṃgavavelāyāṃ sa ādiḥ । tad asya vayāṃsy anvāyattāni । tasmāt tāny antarikṣe anārambhaṇāny ādāyātmānaṃ paripatanti । ādibhājīni hy etasya sāmnaḥ ।।

atha yatsaṅgavavelāyāṃ gavāṃ raśmīnāṃ saṅgamanaṃ saṅgamo yasyāṃ velāyāṃ, gavāṃ vā vatsaiḥ sā saṅgavavelā tasminkāle yatsāvitraṃ rūpaṃ sa ādirbhaktiviśeṣa oṅkārastadasya vayāṃsi pakṣiṇo anvāyattāni ।
yata evaṃ tasmāttāni vayāṃstantarikṣe anārambaṇānyanālambanānyātmānamādāyā'tmānamevā'lambanatvena gṛhītvā paripatanti gacchantyata ākārasāmānyādādibhaktibhājīni hyetasya sāmnaḥ ।।

atha yat saṃprati madhyaṃdine sa udgīthaḥ । tad asya devā anvāyattāḥ । tasmāt te sattamāḥ prājāpatyānām । udgīthabhājino hy etasya sāmnaḥ ।।

atha yatsamprati madhyandina ṛjumadhyandina ityarthaḥ । 
sa udgīthabhaktistadasya devā anvāyattāḥ ।
dyotanātiśayāttatkāle ।
tasmātte sattamā viśiṣṭatamāḥ ।
prājāpatyānāṃ prajāpatyapatyānāmudgīthabhājino hyetasya sāmnaḥ ।।

atha yad ūrdhvaṃ madhyaṃdināt prāg aparāhṇāt sa pratihāraḥ । tad asya garbhā anvāyattāḥ । tasmāt te pratihṛtā nāvapadyante । pratihārabhājino hy etasya sāmnaḥ ।।

atha yadūrdhvaṃ madhyandinātprāgaparāhnādyadrūpaṃ savituḥ sa pratihārastadasya garbhā anvāyattāḥ ।
ataste savituḥ pratihārabhaktirūpeṇordhvaṃ pratihṛtāḥ santo nāvapadyante nādhaḥ patanti taddvāre satyapītyarthaḥ ।
yataḥ pratihārabhājino hyetasya sāmno garbhāḥ ।।

atha yad ūrdhvam aparāhṇāt prāg astam ayāt sa upadravaḥ । tad asyāraṇyā anvāyattāḥ । tasmāt te puruṣaṃ dṛṣṭvā kakṣaṃ śvabhram ity upadravanti । upadravabhājino hy etasya sāmnaḥ ।।

atha yadūrdhvamaparāhnātprāgastamayātsa upadravastadasyā'raṇyāḥ paśvo anvāyattāḥ ।
tasmātte puruṣaṃ dṛṣṭvā bhītāḥ kakṣamaraṇyaṃ śvabhraṃ bhayaśūnyamityupadravantyupagacchanti dṛṣṭvopadravaṇādupadravabhājino hyetasya sāmnaḥ ।।

atha yat prathamāstamite tan nidhanam । tad asya pitaro anvāyattāḥ । tasmāt tān nidadhati । nidhanabhājino hy etasya sāmnaḥ । evaṃ khalv amum ādityaṃ saptavidhaṃ sāmopāste ।।

atha yatprathamāstamite adarśanaṃ jigamiṣati savitari tannidhanaṃ tadasya pitaro anvāyattāstasmāttānnidadhati pitṛpitāmahaprapitāmaharūpeṇa darbheṣu nikṣipanti tāṃstadarthaṃ piṇḍānvā sthāpayanti ।
nidhanasambandhānnidhanabhājino hyetasya sāmnaḥ pitaraḥ ।
evamavayavaśaḥ saptadhā vibhaktaṃ khalvamumādityaṃ saptavidhaṃ sāmopāste yastasya tadāpattiḥ phalamiti vākyaśeṣaḥ ।।

iti chāndogyopaniṣadi dvitīyādhyāyasya navamaḥ khaṇḍaḥ

atha khalv ātmasaṃmitam atimṛtyu saptavidhaṃ sāmopāsīta । hiṅkāra iti tryakṣaram । prastāva iti tryakṣaram ।।

mṛtyurādityaḥ ahorātrādikālena jagataḥ pramāpayitṛtvāt । tasyātitaraṇāyedaṃ sāmopāsanamupadiśyate-atha khalvanantaram । ādityamṛtyuviṣayasāmopāsanasya, ātmasaṃmitaṃ svāvayavatulyatayā mitaṃ paramātmatulyatayā vā saṃmitamatimṛtyu mṛtyujayahetutvāt । 
yathā prathame adhyāya udgīthabhaktināmākṣarāṇyudgītha ityupāsyatvenoktāni, tatheha sāmnaḥ saptavidhabhaktināmākṣarāṇi samāhṛtya tribhisribhiḥ samatayā sāmatvaṃ parikalpyopāsyatvenocyante ।
tadupāsanena mṛtyugocarākṣarasamakhyāsāmānyena taṃ mṛtyuṃ prāpya tadatiriktākṣareṇa tasyā'dityasya mṛtyoratikramaṇāyaiva saṃkramamaṃ kalpayati ।
atimṛtyu saptavidhaṃ sāmopāsīta mṛtyumatikrāntamatiriktākṣarasaṃkhyayetyamṛtyu sāma ।
tasya prathamabhaktināmākṣarāṇi biṅkāra ityetattryakṣaraṃ bhaktimāna prastāva iti ca bhaktestryakṣarameva māna tatpūrveṇa samam ।।

ādir iti dvyakṣaram । pratihāra iti caturakṣaram । tata ihaikam ।।

ādiriti dvyakṣaraṃ, saptavidhasya sāmnaḥ saṃkhyāpūraṇa oṅkāra ādirityucyate ।
pratihāra iti caturakṣaram ।
tata ihaikamakṣaramavacchidyā'dyakṣarayoḥ prakṣipyate ।
tena tatsamameva bhavati ।।

udgītha iti tryakṣaram upadrava iti caturakṣaraṃ tribhis tribhiḥ samaṃ bhavati । akṣaram atiśiṣyate tryakṣaram । tat samam ।।

udgītha iti tryakṣaramupadrava iti caturakṣaraṃ tribhisribhiḥ samaṃ bhavatyakṣaramatiśiṣyate atiricyate ।
tena vaiṣamye prāpte sāmnaḥ samatvakaraṇāyā'ha-tadekamapi sadakṣaramiti tryakṣarameva bhavati ।
atastatsamam ।।

nidhanam iti tryakṣaram । tat samam eva bhavati । tāni ha vā etāni dvāviṃśatir akṣarāṇi ।।

nidhanamiti tryakṣaraṃ tatsamameva bhavati ।
evaṃ tryakṣarasamatayā sāmatvaṃ sampādya yathāprāptānyevākṣarāṇi saṃkhyāyante - tāni ha vā etāni saptabhaktināmākṣarāṇi dvāviṃśatiḥ ।।

ekaviṃśatyādityam āpnoti । ekaviṃśo vā ito asāv ādityaḥ । dvāviṃśena param ādityāj jayati । tad viśokam ।।

tatraikaviṃśatyakṣarasaṃkhyayā'dityamāpnoti mṛtyum । yasmādekaviṃśa ito asmāllokādasāvādityaḥ saṃkhyayā । 
"dvādaśa māsāḥ pañcartavasraya ime lokā asāvāditya ekaviṃśa"iti śruteratiśiṣṭena dvāviṃśenākṣareṇa paraṃ mṛtyorādityājjayatyāpnotītyarthaḥ ।
yacca tadādityātparaṃ kiṃ tat?nākaṃ kamiti sukhaṃ tasya pratiṣedho akaṃ tanna bhavatīti nākaṃ kamevetyarthaḥ ।
mṛtyuviṣayatvādduḥkhasya viśokaṃ ca tadvigataśokaṃ mānasaduḥkharahitamityarthaḥ ।
tadāpnotīti ।।

āpnotīhādityasya jayam । paro hāsyādityajayāj jayo bhavati ya etad evaṃ vidvān ātmasaṃmitam atimṛtyu saptavidhaṃ sāmopāste sāmopāste ।।

uktasyaiva piṇḍitārthamāha-ekaviṃśatisaṃkhyayā'dityasya jayamāpnoti paro hāsyaivaṃvida ādityajayānmṛtyugocarātparo jayo bhavati dvāviṃśatyakṣarasaṃkhyayetyarthaḥ ।
ya etadevaṃ dvānitikyādyuktārtham ।
tasyaitadyathoktaṃ phalamiti dvirabhyāsaḥ sāptavidhyasamāptyarthaḥ ।।

iti chāndogyopaniṣadi dvitīyādhyāyasya daśamaḥ khaṇḍaḥ

mano hiṅkāraḥ । cakṣur udgīthaḥ । śrotraṃ pratihāraḥ । prāṇo nidhanam । etad gāyatraṃ prāṇeṣu protam ।।

vinā nāmagrahaṇaṃ pañcavidhasya saptavidhasya ca sāmna upāsanamuktam । athedānīṃ gāyatrādināmagrahaṇapūrvakaṃ viśiṣṭaphalāni sāmopāsanāntarāṇyucyante yathākramaṃ gāyatrādīnāṃ karmaṇi prayogastathaiva । mano hiṅkāro manasaḥ sarvakaraṇapravṛttīnāṃ prāthamyāt । tadānantaryādvākprastāvaścakṣurudgīthaḥ śraiṣṭhyāt । 
śrotraṃ pratihāraḥ pratihṛtatvāt ।
prāṇo nidhanaṃ yathoktānāṃ prāṇe nidhanātsvāpakāle ।
etadgāyatraṃ sāma prāṇeṣu protam ।
gāyatryāḥ prāṇasaṃstutatvāt ।।

sa ya evam etad gāyatraṃ prāṇeṣu protaṃ veda । sarvam āyur eti । mahān prajayā paśubhir bhavati । mahāmanāḥ syāt ।।

sa ya evametadgāyatraṃ prāṇeṣu protaṃ veda prāṇī bhavati । avikalakaraṇo bhavatītyetat । sarvamāyureti । 
śataṃ varṣaṇi sarvamāyuḥ puruṣasyeti śruteḥ ।
jyogujjvalaṃ jīvati ।
mahānbhavati prajādibhirmahāṃśca kīrtyā ।
gāyatropāsakasyaitadvrataṃ bhavati yanmahāmanāstvakṣudracittaḥ syādityarthaḥ ।।

iti chāndogyopaniṣadi dvitīyādhyāyasyaikādaśaḥ khaṇḍaḥ

abhimanthati sa hiṅkāraḥ । dhūmo jāyate sa prastāvaḥ । jvalati sa udgīthaḥ । aṅgārā bhavanti sa pratihāraḥ । upaśāmyati tan nidhanam । saṃśāmyati tan nidhanam । etad rathaṃtaram agnau protam ।।

abhimanthati sa hiṅkāraḥ prāthamyāt । agnerdhūmo jāyate sa prastāva ānantaryāt । jvalati sa udgītho haviḥ sambandhācchraiṣṭhyaṃ jvalanasya । 
aṅgārā bhavanti sa pratihāro aṅgārāṇāṃ pratihṛtatvāt ।
upaśamaḥ sāvaśeṣatvādagneḥ ।
saṃśamo niḥśeṣopaśamaḥ samāptisāmānyānnidhanametadrathantara magnau protam ।
manthane hyagnergīyate ।।

sa ya evam etad rathaṃtaram agnau protaṃ veda । brahmavarcasy annādo bhavati । sarvam āyur eti । mahān prajayā paśubhir bhavati । na pratyaṅṅ agnim ācāmen na niṣṭhīvet ।।

sa ya ityādi pūrvavat । 
brahmavarcasī vṛttasvādhyāyanimittaṃ tejo brahmavartasam ।
tejastu kevalaṃ tviḍbhāvaḥ ।
annādo dīptāgniḥ ।
na pratyaṅṅagnerabhimukho nā'cāmenna bhakṣayetkiñcinna niṣṭhīvecchleṣmanirasanaṃ ca na kuryāttadvratam ।।

iti chāndogyopaniṣadi dvitīyādhyāyasya dvādaśaḥ khaṇḍaḥ

upamantrayate sa hiṅkāraḥ । jñapayate sa prastāvaḥ । striyā saha śete sa udgīthaḥ । prati strīṃ saha śete sa pratihāraḥ । kālaṃ gacchati tan nidhanam । pāraṃ gacchati tan nidhanam । etad vāmadevyaṃ mithune protam ।।

upamantrayate saṅketaṃ karoti prāthamyātsa hiṅkāraḥ । jñapayate toṣayati sa prastāvaḥ । 
sahaśayanamekaparyaṅkagamanaṃ sa udgīthaḥ śraiṣṭhyāt ।
prati srīṃ śayanaṃ sriyā abhimukhībhāvaḥ sa pratihāraḥ ।
kālaṃ gacchati maithunena pāraṃ samāptiṃ gacchati tannidhanametadvāmadevyaṃ mithune protam ।
vāyvambumithunasambandhāt ।।

sa ya evam etad vāmadevyaṃ mithune protaṃ veda । mithunān mithunāt prajāyate । jyog jīvati । mahān prajayā paśubhir bhavati । mahān kīrtyā । na kāṃcana pariharet । tad vratam ।।

sa ya ityādi pūrvavat । 
mithunī bhavatyavidhuro bhavatītyarthaḥ ।
mithunānmithunātprajāyata ityamogharetastvamucyate ।
na kāñcana kāñcidapi sriyaṃ svātmatalpaprāptāṃ na pariharetsamāgamārthinīm ।
vāmadevyasāmopāsanāṅgatvena vidhānāt etasmādanyatra pratiṣedhasmṛtayaḥ vacanaprāmāṇyācca dharmāvagaterna pratiṣedhaśāsreṇāsya virodhaḥ ।।

iti chāndogyopaniṣadi dvitīyādhyāyasya tryodaśaḥ khaṇḍaḥ

udyan hiṅkāraḥ । madhyaṃdina udgīthaḥ । aparāhṇaḥ pratihāraḥ । astaṃ yan nidhanam । etad bṛhad āditye protam ।।

udyansavitā sa hiṅkāraḥ prāthamyāddarśanasya । uditaḥ prastāvaḥ prastavanahetutvātkarmaṇām । 
madhyandina udgīthaḥ śraiṣṭhyāt ।
aparāhnaḥ pratihāraḥ paśvādīnāṃ gṛhānprati haraṇāt ।
yadastaṃ yaṃstannidhanaṃ rātrau gṛhe nidhānātprāṇinām ।
etadbṛhadāditye protaṃ bṛhata ādityadaivatyatvāt ।।

sa ya evam etad bṛhad āditye protaṃ veda । tejasvy annādo bhavati । sarvam āyur eti । mahān prajayā paśubhir bhavati । tapantaṃ na nindet ।।

sa ya ityādi pūrvavat ।
tapantaṃ na nindettadvratam ।।

iti chāndogyopaniṣadi dvitīyādhyāyasya caturdaśaḥ khaṇḍaḥ

abhrāṇi saṃplavante sa hiṅkāraḥ । megho jāyate sa prastāvaḥ । varṣati sa udgīthaḥ । vidyotate stanayati sa pratihāraḥ । udgṛhṇāti tan nidhanam । etad vairūpaṃ parjanye protam ।।

abhrāṇyabbharaṇāt, megha udakasektṛtvāt ।
uktārthamanyat ।
etadvairūpaṃ nāma sāma parjanye protam ।
anetarūpatvāt abhrādibhiḥ parjanyasya vairūpyam ।।

sa ya evam etad vairūpaṃ parjanye protaṃ veda । virūpāṃś ca surūpaṃś ca paśūn avarundhe । sarvam āyur eti । mahān prajayā paśubhir bhavati । varṣantaṃ na nindet ।।

virūpāṃśca surūpāṃścājāviprabhṛtīnpaśūnavarundhe prāpnotītyarthaḥ ।
varṣantaṃ na nindettadvratam ।।

iti chāndogyopaniṣadi dvitīyādhyāyasya pañcadaśaḥ khaṇḍaḥ

vasanto hiṅkāraḥ । varṣā udgīthaḥ । hemanto nidhanam । etad vairājam ṛtuṣu protam ।।

vasanto hiṃṅkāraḥ prāthamyāt ।
grīṣmaḥ prastāva ityādi pūrvavat ।।

sa ya evam etad vairājam ṛtuṣu protaṃ veda । paśubhir brahmavarcasena । jyog jīvati । mahān prajayā paśubhir bhavati । mahān kīrtyā । tad vratam ।।

etadvairājamṛtuṣu protaṃ veda virājati ṛtuvadyathartava ārtavairdharmairvirājanta evaṃ prajādibhirvidvānityuktamanyat ।
ṛtīnna nindettadvratam ।।

iti chāndogyopaniṣadi dvitīyādhyāyasya ṣoḍaśaḥ khaṇḍaḥ

pṛthivī hiṅkāraḥ । antarikṣaṃ prastāvaḥ । dyaur udgīthaḥ । samudro nidhanam । etāḥ śakvaryo lokeṣu protāḥ ।।

pṛthivī hiṅkāra ityādi pūrvavat ।
śakvarya iti nityaṃ bahuvacanaṃ revatya iva ।
lokeṣu protāḥ ।।

sa ya evam etāḥ śakvaryo lokeṣu protā veda । lokī bhavati sarvam āyur eti । jyog jīvati । mahān prajayā paśubhir bhavati । mahān kīrtyā । tad vratam ।।

lokī bhavati lokaphalena yujyata ityartaḥ ।
lokānna nindettadvratam ।।

iti chāndogyopaniṣadi dvitīyādhyāyasya saptadaśaḥ khaṇḍaḥ

ajā hiṅkāraḥ । gāva udgīthaḥ । puruṣo nidhanam । etā revatyaḥ paśuṣu protāḥ ।।

ajā hiṅkāra ityādi pūrvavat ।
paśuṣu protāḥ ।।

sa ya evam etā revatyaḥ paśuṣu protā veda । sarvam āyur eti । mahān prajayā paśubhir bhavati । paśūn na nindet ।।

paśūnna nindettadvratam ।।

iti chāndogyopaniṣadi dvitīyādhyāyasyasyāṣṭādaśaḥ khaṇḍaḥ

loma hiṅkāraḥ । māṃsam udgīthaḥ । majjā nidhanam । etad yajñāyajñīyam aṅgeṣu protam ।।

loma hiṅkāro dehāvayavānāṃ prāthamyāt । tvakprastāva ānantaryāt । 
māṃsamudgīthaḥ śraiṣṭhyāt ।
asthi pratihāraḥ pratihṛtatvāt ।
majjā nidhanamāntyāt ।
etadyajñāyajñīyaṃ nāma sāma dehāvayavaveṣu protam ।।

sa ya evam etad yajñāyajñīyam aṅgeṣu protaṃ veda । nāṅgena vihūrchati । jyog jīvati । mahān prajayā paśubhir bhavati । mahān kīrtyā । saṃvatsaraṃ majjño nāśnīyāt । tad vratam । majjño nāśnīyād iti vā ।।

aṅgī bhavati samagrāṅgo bhavatītyarthaḥ । 
nāṅgena hastapādādinā vihūrchati na kuṭilī bhavati paṅguḥ kuṇī vetyarthaḥ ।
saṃvatsaraṃ saṃvatsaramātraṃ majjño māṃsāni nāśnīyānna bhakṣayet ।
bahuvacanaṃ matsyopalakṣaṇārtham ।
majjño nāśnīyātsarvadaiva nāśnīyāditi vā tadvratam ।।

iti chāndogyopaniṣadi dvitīyādhyāyasyaikonaviṃśaḥ khaṇḍaḥ

agnir hiṅkāraḥ । āditya udgīthaḥ । nakṣatrāṇi pratihāraḥ । candramā nidhanam । etad rājanaṃ devatāsu protam ।।

agnirhiṅkāraḥ prathamasthānatvāt । vāyuḥ prastāva ānantaryasāmānyāt । 
āditya udgīthaḥ śraiṣṭhyāt ।
nakṣatrāṇi pratihāraḥ pratihṛtatvāt ।
candramā nidhanaṃ karmiṇāṃ tannidhanāt ।
etadrājanaṃ devatāsu protaṃ devatānāṃ dīptimattvāt ।।

sa ya evam etad rājanaṃ devatāsu protaṃ veda । etāsām eva devatānāṃ salokatāṃ sarṣṭitāṃ sāyujyaṃ gacchati । sarvam āyur eti । mahān prajayā paśubhir bhavati । brāhmaṇān na nindet ।।

vidvatphalam-etāsāmevāgnyādīnāṃ devatānāṃ salokatāṃ samānalokatāṃ sārṣṭitāṃ samānarddhitvaṃ sāyujyaṃ samugbhāvamekadehadehitvamityetat । vāśabdo atra lupto draṣṭavyaḥ salokatāṃ vetyādi । bhāvanāviśeṣataḥ phalaviśeṣopapatteḥ । 
gacchati prāpnoti ।
samuccayānupapatteśca ।
brāhmaṇānna nindettadvratam ।
"ete vai devāḥ pratyakṣaṃ yadbrāhmaṇā"iti śruterbrāhmaṇanindā devatānindaiveti ।।

iti chāndogyopaniṣadi dvitīyādhyāyasya viṃśaḥ khaṇḍaḥ

trayī vidyā hiṅkāraḥ । traya ime lokāḥ sa prastāvaḥ । agnir vāyur ādityaḥ sa udgīthaḥ । nakṣatrāṇi vayāṃsi marīcayaḥ sa pratihāraḥ । sarpā gandharvāḥ pitaras tan nidhanam । etat sāma sarvasmin protam ।।

trayī vidyā hiṅkāraḥ । agnyādisāmna ānantaryaṃ trayīvidyāyā agnyādikāryatvaśruteḥ । hiṅkāraḥ prāthamyātsarvakartavyānām । traya ime lokāstatkāryatvādanantarā iti prastāvaḥ । agnyādīnāmudgīthatvaṃ śraiṣṭhyāt । nakṣatrādīnāṃ pratihṛtatvātpratihāratvam । 
sarpādīnāṃ dhakārasāmānyānnidhanatvametatsāma nāmaviśṣābhāvātsāmasamudāyaḥ sāmaśabdaḥ sarvasminprotam ।
trayīvidyādidṛṣṭyā hiṅkārādisāmabhaktaya upāsyāḥ ।
atīteṣvapi sāmopāsaneṣu yeṣu yeṣu protaṃ yadyatsāma taddṛṣṭyā tadupāsyamiti ।
karmāṅganāṃ dṛṣṭiviśeṣeṇājyasyeva saṃskāryatvāt ।।

sa ya evam etat sāma sarvasmin protaṃ veda sarvaṃ ha bhavati ।।
sarvaviṣayasāmavidaḥ phalaṃ-sarvaṃ ha bhavati sarveśvaro bhavatītyarthaḥ ।
nirupacaritasarvabhāve hi diksthebhyo baliprāptyanupapattiḥ ।।

tad eṣa ślokaḥ । yāni pañcadhā trīṇi trīṇi । tebhyo na jyāyaḥ param anyad asti ।।

tadetasminnartha eṣa śloko mantro apyasti ।
yāni pañcadhā pañcaprakāreṇa hiṅkārādivibhāgaiḥ proktāni trīṇi trīṇi trayīvidyādīni tebhyaḥ pañcatrikebhyo jyāyo mahattaraṃ paraṃ ca vyatiriktamanyadvastvantaraṃ nāsti na vidyata ityarthaḥ ।
tatraiva hi sarvasyāntabhaviḥ ।।

yas tad veda sa veda sarvam । sarvā diśo balim asmai haranti । sarvam asmīty upāsita । tad vrataṃ tad vratam ।।

yastadyathoktaṃ sarvātmakaṃ sāma veda sa veda sarvaṃ;sa sarvajño bhavatītyarthaḥ ।
sarvā diśaḥ sarvadiksthā asmā evaṃvide baliṃ bhogaṃ haranti prāpayantītyarthaḥ ।
sarvamasmi bhavāmītyevametatsāmopāsīta tasyaitadeva vratam ।
dbiruktiḥ sāmopāsanasamāptyarpthā ।।

iti chāndogyopaniṣadi dvitīyādhyāyasyaikaviṃśaḥ khaṇḍaḥ

vinardi sāmno vṛṇe paśavyam ity agner udgīthaḥ । aniruktaḥ prajāpateḥ । niruktaḥ somasya । mṛdu ślakṣṇaṃ vāyoḥ । ślakṣṇaṃ balavad indrasya । krauñcaṃ bṛhaspateḥ । apadhvāntaṃ varuṇasya । tān sarvān evopaseveta । vāruṇaṃ tv eva varjayet ।। 

sāmopāsanaprasaṅgena gānaviśeṣādisampadudgāturupadiśyate । phalaviśeṣasambandhātṣa vinardi viśiṣṭo nardaḥ svaraviśeṣa ṛṣabhakūjitasamo asyāstīti vinardi gānamiti vākyaśeṣaḥ । tacca sāmnaḥ sambandhi paśubhyo hitaṃ paśavyamagneragnidevatyaṃ codgītha udgānam । tadahamevaṃviśiṣṭaṃ vṛṇe prarthaya iti kaścidyajamāna udgātā vā manyate । anirukto amukasama ityaviśeṣitaḥ prajāpateḥ prajāpatidevatyaḥ sa na gānaviśeṣaḥ । āniruktyātprajāpaterniruktaḥ spaṣṭaḥ somasya, somadevatyaḥ sa udgītha ityarthaḥ । mṛdu ślakṣaṇaṃ ca gānaṃ vāyorvāyudevatyaṃ tat । 
ślakṣṇaṃ balavacca prayatnādhikyopetaṃ cendrasyaindraṃ tadgānam ।
krauñcaṃ krauñcapakṣininādasamaṃ bṛhaspaterbārhaspatyaṃ tat ।
apadhvāntaṃ bhinnakāṃsyasvarasamaṃ varuṇasyaitadgānam ।
tānsarvānevopaseveta prayuñjīta vāruṇaṃ tvevaikaṃ varjayet ।।

amṛtatvaṃ devebhya āgāyānīty āgāyet । svadhāṃ pitṛbhya āśāṃ manuṣyebhyas tṛṇodakaṃ paśubhyaḥ svargaṃ lokaṃ yajamānāyānnam ātmana āgāyānīty etāni manasā dhyāyann apramattaḥ stuvīta ।।

amṛtatvaṃ devebhya āgāyāni sādhayāni ।
svadhāṃ pitṛbhya āgāyānyāśāṃ manuṣyebhya āśāṃ prārthanāṃ prārthitamityetat ।
tṛṇodakaṃ paśubhyaḥ svargaṃ lokaṃ yajamānāyānnamātmane mahyamāgāyānītyetāni manasā cintayandhyāyannapramattaḥ svaroṣmavyañjanādibhyaḥ stuvīta ।।

sarve svarā indrasyātmānaḥ । sarva ūṣmāṇaḥ prajāpater ātmānaḥ । sarve sparśā mṛtyor ātmānaḥ । taṃ yadi svareṣūpālabheta । indraṃ śaraṇaṃ prapanno abhūvaṃ sa tvā prati vakṣyatīty enaṃ brūyāt ।।

sarve svarā akārādaya indrasya balakarmaṇaḥ prāṇasyā'tmāno dehāvayavasthānīyāḥ sarva ūṣmāṇaḥ śaṣasahādayaḥ prajāpatervirājaḥ kaśyapasya vā'tmānaḥ ।
sarve sparśāḥ kādayo vyañjanāni mṛtyorātmānastamevaṃvidamudgātāraṃ yadi kaścitsvareṣūpālabheta svarastvayā duṣṭaḥ prayukta ityevamupālabdha indraṃ prāṇamīśvaraṃ śaraṇamāśrayaṃ prapanno abhūvaṃ svarān prayuñjāno ahaṃ sa indro yattava vaktavyaṃ tvā tvāṃ prati vakṣyati sa eva deva uttaraṃ dāsyatītyenaṃ brūyāt ।।

atha yady enam ūṣmāsūpālabheta । prajāpatiṃ śaraṇaṃ prapanno abhūvaṃ sa tvā prati pekṣyatīty enaṃ brūyāt । atha yady enaṃ sparśeṣūpālabheta । mṛtyuṃ śaraṇaṃ prapanno abhūvaṃ sa tvā prati dhakṣyatīty enaṃ brūyāt ।।

atha yadyenamūṣmasu tathaivopālabheta prajāpatiṃ śaraṇaṃ prapanno abhūvaṃ sa tvā pratipekṣyati sañcūrṇayiṣyatītyenaṃ brūyāt ।
atha yadyenaṃ sparśeṣūpālabheta mṛtyuṃ śaraṇaṃ prapanno abhūvaṃ sa tvā prati dhakṣyati bhasmīkariṣyatītyenaṃ brūyāt ।।

sarve svarā ghoṣavanto balavanto vaktavyā indre balaṃ dadānīti । sarva ūṣmāṇo agrastā anirastā vivṛtā vaktavyāḥ prajāpater ātmānaṃ paridadānīti । sarve sparśā leśenānabhinihitā vaktavyā mṛtyor ātmānaṃ pariharāṇīti ।।

yata indrādyātmānaḥ svarādayo ataḥ sarve svarā ghoṣavanto balavanto vaktavyāḥ ।
tathāhamindre balaṃ dadāni balamādadhānīti ।
tathā sarva ūṣmāṇo agrastā antarapraveśitā anirastā bahiraprakṣiptā vivṛtā[vivṛttā] vivṛtaprayatnopetāḥ prajāpaterātmānaṃ paridadāni prayacchānīti ।
sarve sparśā leśena śanakairanabhinihitā anabhinikṣiptā vaktavyā mṛtyorātmānaṃ bālāniva śanakaiḥ pariharan mṛtyorātmānaṃ pariharāṇīti ।।

iti chāndogyopaniṣadi dvitīyādhyāyasya dvāviṃśaḥ khaṇḍaḥ

trayo dharmaskandhāḥ । yajño adhyayanaṃ dānam iti prathamaḥ । tapa eva dvitīyaḥ । brahmacāryācāryakulavāsī tṛtīyo atyantam ātmānam ācāryakule avasādayan । sarva ete puṇyalokā bhavanti । brahmasaṃstho amṛtatvam eti ।।

oṅkārasyopāsanavidhyarthaṃ trayo dharmaskandhā ityādyārabhyate । naivaṃ manatavyaṃ sāmāvayavabhūtasyaivodgīthādilakṣaṇasyoṅkārasyopāsanātphalaṃ prāpyata iti । kiṃ tarhi?yatsarvairapi sāmopāsanaiḥ karmabhiścāprāpyaṃ tatphalamamṛtatvaṃ kevalādoṅkāropāsanātprāpyata iti । tatstutyarthaṃ sāmaprakaraṇe tadupanyāsaḥ । trayasrisaṃkhyākā dharmasya skandhā dharmaskandhāḥ dharmavibāgā ityarthaḥ । ke ta ityāha -yajño agnihotrādiḥ । adhyayanaṃ saniyamasya ṛgāderabhyāsaḥ । dānaṃ bahirvedi yathāśaktidravyasaṃvibhāgo bhikṣamāṇebhyaḥ । ityeṣa prathamo dharmaskandhaḥ । gṛhasthasamavetatvāttannirvartakena gṛhasthena nirdiśyate prathama eka ityartho dvitīyatṛtīyaśravaṇānnā'dyārthaḥ । tapa eva dvitīyastapa iti kṛcchracāndrāyaṇādi tadvāṃstāpasaḥ parivrāḍvā na brahmasaṃstha āśramadharmamātrasaṃstho;brahmasaṃsthasya tvamṛtatvaśravaṇāt । dvitīyo dharmaskandhaḥ । brahmacāryācāryakule vastuṃ śīlamasyetyācāryakulavāsī । atyantaṃ yāvajjīvamātmānaṃ niyamairācāryakule avasādayankṣapayandehaṃ tṛtīyo dharmaskandhaḥ । atyantamityādiviśeṣaṇānnaiṣṭhika iti gamyate । upakurvāṇasya svādhyāyagrahaṇārthatvānna puṇyalokatvaṃ brahmacaryeṇa । sarva ete trayo apyāśramiṇo yathoktairdharmaiḥ puṇyalokā bhavanti । puṇyo loko yeṣāṃ ta ime puṇyalokā āśramiṇo bhavanti । avaśiṣṭastvanuktaḥ parivrāḍbrahmasaṃstho brahmaṇi samyaksthitaḥ so amṛtatvaṃ puṇyalokavilakṣaṇamamaraṇabhāvamātyantikameti nā'pekṣikaṃ devādyamṛtatvavat । puṇyalokātpṛyagamṛtatvasya vibhāgakaraṇāt । yadi ca pumyalokātiśayamātramamṛtatvamabhaviṣyattataḥ puṇyalokatvādvibhaktaṃ nāvakṣyat । vibhaktepadeśāccā'tyantikamamṛtatvamiti gamyate । atra cā'śramadharmaphalopanyāsaḥ praṇavasevāstutyarthaṃ na tatphalavidhyartham । stutaye ca pravamasevāyā āśramadharmaphalavidhaye ceti hi bhidyeta vākyam । tasmātsmṛtisiddhāśramaphalānuvādena praṇavasevāphalamamṛtatvaṃ bruvanpraṇavasevāṃ stauti । yathā pūrṇavarmaṇaḥ sevā bhaktaparidhānamātraphalā rājavarmaṇastu sevā rājyatulyaphaleti tadvat । praṇavaśca tatsatyaṃ paraṃ brahma tatpratīkatvāt । "etaddhyevākṣaraṃ brahma etaddhyevākṣaraṃ param" ityādyāmnāyātkāṭhake yuktaṃ tatsevāto amṛtatvam । caturṇāmadhikṛtatvāviśeṣāt । brahmasaṃsthatve apratiṣedhācca । svakarmacchidre ca brahmasaṃsthatāyāṃ sāmardhyopapatteḥ । na ca yavavarāhādiśabdavadbrahmasaṃsthaśabdaḥ parivrājake rūḍhaḥ । brahmaṇi saṃsthitinimittamupādāya pravṛttatvāt । na hi rūḍhiśabdā nimittamupādadate । sarveṣāṃ ca brahmaṇi sthitirupapadyate । yatra yatra nimittamasti brahmaṇi saṃsthitistasya tasya nimittavato vācakaṃ santaṃ brahmasaṃsthaśabdaṃ parivrāḍekaviṣaye saṃkoca kāraṇābhāvānniroddhuma yuktam । na ca pārivrājyāśramadharmamātreṇāmṛtatvam । jñānānarthakyaprasaṅgāt । pārivrājyadharmayuktameva jñānamamṛtatvasādhanamiti cenna । āśramadharmatvāviśeṣāt । dharmo vā jñānaviśiṣṭo amṛtatvasādhanamityedapi sarvāśramadharmāṇāmaviśiṣṭam । na ca vacanamasti parivrājakasyaiva brahmasaṃsthasya mokṣo nānyeṣāmiti । jñānānmokṣa iti ca sarvopaniṣadāṃ siddhāntaḥ tasmādya eva brahmasaṃsthaḥ svāśramavihitakarmavatāṃ so amṛtatvametīti । kurvidaṃ mā kārṣīriti karmavidhayaḥ pravṛttāḥ । tacca nimittaṃ na śāsrakṛtam । sarvaprāṇiṣu darśanāt । "sadekamevādvitīyaṃ" "ātmaivedaṃ sarvaṃ" "brahmaivedaṃ sarvam" itiśāsrajanyaḥ pratyayo vidyārūpaḥ svābhāvikaṃ kriyākārakaphalabhedapratyayaṃ karmavidhinimittamanupamṛdya na jāyate । bhedābhedapratyayayorvirodhāt । na hi taimirikadvicandrādibhedapratyayamanupamṛdya timirāpagame candrādyekatvapratyaya upajāyate । vidyāvidyāpratyayayorvirodhāt । tatraivaṃ sati yaṃ bhedapratyayamupādāya karmavidhayaḥ pravṛtāḥ sa yasyopamarditaḥ sadekamevādvitīyaṃ tatsatyaṃ vikārabhedo anṛtamityetadvākyapramāṇajanitenaikatvapratyayena sa sarvakarmabhyo nivṛtto nimittanivṛtte,sa ca nivṛttakarmā brahmasaṃstha ucyate, sa ca parivrāḍevānyasyāsambhavāt । anyo hyanivṛttabhedapratyayaḥ so anyatpaśyañśṛṇvanmanvāno vijānannidaṃ kṛtvedaṃ prāpnuyāmiti hi manyate । tasyaivaṃ kurvato na brahmasaṃsthatā । vācārambhaṇamātravikārānṛtābhisandhipratyayatvāt । na cāsatyamityupardite bhedapratyaye satyamidamanena kartavyaṃ mayeti pramāṇaprameyabuddhirupapadyate । ākāśa iva talamalabuddhirvivekinaḥ । upamardite api bhedapratyaye karmabhyo na nivartate cetprāgiva bhedapratyayopamardanādekatvapratyayavidhāyakaṃ vākyamapramāṇīkṛtaṃ syāt । abhakṣyabhakṣaṇādipratiṣedhavākyānāṃ prāmāṇyavadyuktamekatvavākyasyāpi prāmāṇyam । sarvopaniṣadāṃ tatparatvāt । karmavidhīnāmaprāmāṇa ayaprasaṅga iti cet । na । anupamarditabhedapratyayavatpuruṣaviṣaye prāmāṇyopapatteḥ svapnādipratyaya iva prākprabodhāt । vivekināmakaraṇātkarmavidhiprāmāṇyoccheda iti cet । kāmyavidhyanucchedadarśanāt । na hi kāmātmatā na praśastetyevaṃvijñānavadbhiḥ kāmyāni karmāṇi nānuṣṭhīyanta iti kāmyakarmavidhaya ucchidyante anuṣṭhīyanta eva kāmibhiriti । tathā brahmasaṃsthairbrahmavidbhirnānuṣṭhīyante karmāṇīti na tadvidhaya ucchidyante abrahmavidbhiranuṣṭhīyanta eveti । parivrādakānāṃ bhikṣācaraṇādivadutpannaikatvapratyayānāmapi gṛhasthādīnāmagnihotrādikarmānivṛttiriti cenna । prāmāṇyacintāyāṃ puruṣapravṛtteradṛṣṭāntatvāt । na hi nābhicarediti pratiṣiddhamapyabhicaramaṃ kaścitkurvandṛṣṭa iti śatrau dveṣarahitenāpi vivekinābhicaraṇaṃ kriyate । na ca karmavidhipravṛttinimitte bhedapratyaye bādhite agnihotrādau pravartakaṃ nimittamasti, parivrājakasyeva bhikṣācaraṇādau bubhukṣādi pravartakam । ihāpyakaraṇe pratyavāyabhayaṃ pravartakamiti cet । na । bhedapratyayavato adhikṛtatvāt । bhedapratyayavānanupamarditabhedabuddhirvidyayā yaḥ sa karmaṇyadhikṛta ityavocāma । yo hyadhikṛtaḥ karmaṇi tasya tadakarame pratyavāyo na nivṛttādhikārasya gṛhasthasyeva brahmacāriṇo viśeṣadharmānanuṣṭhāne । evaṃ tarhi sarvaḥ svāśramastha utpannekatvapratyayaḥ parivrāḍiti cet । svasvāmitvabhedabuddhyanivṛtteḥ । karmārthatvāccetarāśramāṇām । "atha karma kurvīya"iti śruteḥ । tasmātsvasvāmitvābhāvādbhikṣureka eva parivrāṭ । na gṛhasthādiḥ । ekatvapratyayavidhijanitena pratyayena vidhinimittabhedapratyayasyopamarditatvādyamaniyamādyanupapattiḥ parivrājakasyeti cet । na । bubhukṣādinaikatvapratyayātprācyāvitasyopapatternivṛttyarthatvāt । na ca pratiṣiddhasevāprāptiḥ । ekatvapratyayotpatteḥ prāgeva pratiṣiddhatvāt । na hi rātrau kūpe kaṇṭake vā patita udite api savitari patati tasminneva । tasmātsiddhaṃ nivṛttakarmā bhikṣuka eva brahmasaṃstha iti । yatpunaruktaṃ sarveṣāṃ jñānavarjitānāṃ puṇyalokateti । yaccoktaṃ tapaḥśabdena parivrāḍapyukta iti । kasmāt । parivrājakasyaiva brahmasaṃsthatāsambhavāt । sa eva hyavaśeṣita ityavocāma । ekatvavijñānavato agnihotrādivattaponivṛtteśca । bhedabuddhimata eva hi tapaḥkartavyatā syāt । etena karmacchidre brahmasaṃsthatāsāmarthyaṃ apratiṣedhaśca pratyuktaḥ । tathā jñānavāneva nivṛttakarmā parivrāḍiti jñānavaiyarthyaṃ pratyuktam । yatpunaruktaṃ yavavarāhādiśabdavatparivrājake na rūḍho brahmasaṃsthaśabda iti tatparihṛtam । tasyaiva brahmasaṃsthatāsambhavānnānyasyeti । yatpunaruktaṃ rūḍhaśabdā nimittaṃ nopādadata iti । tanna । gṛhasthatakṣaparivrājakādiśabdadarśanāt । gṛhasthitipārivrājyatakṣaṇādinimittopādānā api gṛhasthaparivrājakāśramiviśeṣe viśiṣṭajātimati ca takṣeti rūḍhā dṛśyante śabdāḥ । na yatra yatra tāni nimittāni tatra tatra vartante । prasiddhyabhāvāt । tathehāpi brahmasaṃsthaśabdo nivṛttasarvakarmatatsādhanaparivrāḍekaviṣaye atyāśramiṇi paramahaṃsākhye vṛtta iha bhavitumarhati । mukhyāmṛtatvaphalaśravaṇāt । ataścedamevaikaṃ vedoktaṃ pārivrājyam । na yajñopavītatridaṇḍakamaṇḍalvādiparigraha iti । "muṇḍo aparigraho asaṅga"iti śrutiḥ"atyākṣamibyaḥ paramaṃ pavitram" ityādi ca śvetāśvatarīye । "niḥstutirnirnamaskāra"ityādismṛtibhyaśca । "tasmātkarma na kurvanti yatayaḥ pāradarśinaḥ" । "tasmādaliṅgo dharmajño avyaktaliṅga"ityādismṛtibhyaśca । yattu sāṃkhyaiḥ karmatyāgo abhyupagamyate । kriyākārakaphalabhedabuddheḥ satyatvābhyupagamāt tanmṛṣā । yacca bauddhaiḥ śūnyatābhyupagamādakartṛtvamabhyupagamyate । tadapyasat । tadabhyupagantuḥ sattvābhyupagamāt । yaccājñairalasatayākartṛtvābhyupagamaḥ so apyasan, kārakabuddheranivartatatvātpramāṇena । tasmādvedāntapramāṇajanitaikatvapratyayavata eva karmanivṛttilakṣaṇaṃ pārivrājyaṃ brahmasaṃsthatvaṃ ceti siddham । etena gṛhasthasyaikatvavijñāne sati pārivrājyamarthasiddham । nanvagnyutsādanadoṣabhāksyātparivrajan । "vīrahā vā eṣa devānāṃ yo agnimudvāsayate"iti śruteḥ । 
na ।
vedenaivotsāditatvāt utsanna eva hi sa ekatvadarśane jāte ।
apāgādagneragnitvamiti śruteḥ ।
ato na doṣabhāggṛhasthaḥ parivrajanniti ।।

prajāpatir lokān abhyatapat । tebhyo abhitaptebhyas trayī vidyā saṃprāsravat । tām abhyatapat । tasyā abhitaptāyā etāny akṣarāṇi saṃprasrvanta bhūr bhuvaḥ svar iti ।।

yatsaṃstho amṛtatvameti tannirūpaṇārthamāha -prajāpatirvirāṭ kaśyapo vā lokānuddiśya teṣu sārajighṛkṣayābhyata padabhitāpaṃ kṛtavāndhyānaṃ tapaḥ kṛtavānityarthaḥ । 
tebhyo abhitaptebhyaḥ sārabhūtā trayī vidyā samprāsravatprajāpatermanasi pratyabhādityarthaḥ ।
tāmabhyatapat ।
pūrvavat ।
tasyā abhitaptāyā etānyakṣarāṇi samprāsravanta bhūrbhuvaḥ svaritivyāhṛtayaḥ ।।

tāny abhyatapat । tebhyo abhitaptebhya oṃkāraḥ saṃprāsravat । tad yathā śaṅkunā sarvāṇi parṇāni saṃtṛṇṇāny evam oṃkāreṇa sarvā vāk saṃtṛṇṇā । oṃkāra evedaṃ sarvam oṃkāra eva idaṃ sarvam ।।

tānyakṣarāṇyabhyatapattebhyo abhitaptebhya oṅkāraḥ samprāsravattadbrahma, kīdṛśamityāha-tadyathā śaṅkunā parṇanālena sarvāṇi parṇāni patrāvayavajātāni santṛṇṇāni nividdhāni vyāptānītyarthaḥ । evamoṅkāreṇa brahmaṇā paramātmanaḥ pratīkabhūtena sarvā vākyaśabdajātaṃ santṛṇṇā । 
"akāro vai sarvā vāk"ityādiśruteḥ ।
paramātmavikāraśca nāmadheyamātramityata oṅkāra evedaṃ sarvamiti ।
dvirabhyāsa ādarārthaḥ ।
lokādiniṣpādanakathanamoṅkārastutyarthamiti ।।

iti chāndogyopaniṣadi dvitīyādhyāyasya trayoviṃśaḥ khaṇḍaḥ

brahmavādino vadanti । yad vasūnāṃ prātaḥsavanam । rudrāṇāṃ mādhyaṃdinaṃ savanam । ādityānāṃ ca viśveṣāṃ ca devānāṃ tṛtīyasavanam ।।

sāmopāsanaprasaṅgena karmaguṇabhūtatvānnivartyoṅkāraṃ paramātmapratīkatvādamṛtatvahetutvena mahīkṛtya prakṛtasyaiva yajñasyāṅgabhūtāni sāmahomamantrotthānānyupadidikṣannāha-brahmavādino vadanti yatprātaḥsavanaṃ tadvasūnām । 
taiśca prātaḥ savanasambaddho ayaṃ loko vaśīkṛtaḥ savaneśānaiḥ ।
tathā rudrairmādhyandinasavaneśānairantarikṣalokaḥ ।
ādityaiśca viśvairdevaiśca tṛtīyasavaneśānaistṛtīyo loko vaśīkṛtaḥ ।
iti yajamānasya loko anyaḥ pariśiṣṭo na vidyate ।।

kva tarhi yajamānasya loka iti । sa yas taṃ na vidyāt kathaṃ kuryāt । atha vidvān kuryāt ।।

ataḥ kva tarhi yajamānasya loko yadarthaṃ yajate । na kvacilloko astītyabhiprāyaḥ । "lokāya vai yajate yo yajate"iti śruteḥ । lokābhāve ca sa yo yajamānastaṃ lokasvīkaraṇopāyaṃ sāmahomamantrotthānalakṣaṇaṃ na vidyānna vijānīyātso ajñaḥ kathaṃ kuryādyajñaṃ na kathañcana tasya kartṛtvamupapadyata ityarthaḥ । 
sāmādivijñānastutiparatvānnāviduṣaḥ kartṛtvaṃ karmamātravidaḥ pratiṣidhyate ।
stutaye ca sāmādivijñānasyāvidvatkartṛtvapratiṣedhāya ceti hi bhidyate vākyam ।
ādye cauṣastye kāṇḍe aviduṣo api karmāstīti hetumavocāma ।
athaitadvakṣyamāṇaṃ sāmādyupāyaṃ vidvānkuryāt ।।

purā prātaranuvākasyopākaraṇāj jaghanena gārhapatyasyodāṅmukha upaviśya sa vāsavaṃ sāmābhigāyati ।।
kiṃ tadvedyamityāha-purā pūrvaṃ prātaranuvākasya śasrasya prārambhājjaghanena gārhapatyasya paścādudaṅmukhaḥ sannupaviśya sa vāsavaṃ vasudaivatyaṃ sāmābhigāyati ।।

lo kadvāram apāvā rṇū । paśyema tvā vayaṃ rā hu m ā jyā yo ā iti ।।

lokadvāramasya pṛthivīlokasya prāptaye dvāramapāvṛṇu he agne tena dvāreṇa paśyema tvā tvāṃ rājyāyeti ।।

atha juhoti । namo agnaye pṛthivīkṣite lokakṣite । lokaṃ me yajamānāya vinda । eṣa vai yajamānasya lokaḥ । etā asmi ।।

athānantaraṃ juhotyanena mantreṇa namo agnaye prahvībhūtāstubhyaṃ vayaṃ pṛthivīkṣite pṛthivīnivāsāya lokakṣite pṛthivīlokanivāsāyetyarthaḥ ।
lokaṃ me mahyaṃ yajamānāya vinda labhasva ।
eṣa vai mama yajamānasya loka etā gantāsmi ।।

atra yajamānaḥ parastād āyuṣaḥ svāhā । apajahi parigham ity uktvottiṣṭhati । tasmai vasavaḥ prātaḥsavanaṃ saṃprayacchanti ।।

atrāsmiṃlloke yajamāno ahamāyuṣaḥ parastādūrdhvaṃ mṛtaḥ sannityarthaḥ ।
svāhoti juhoti ।
apajahyapanaya parighaṃ lokadvārārgalamityevaṃ mantramuktvottiṣṭhati evametairvasubhyaḥ prātaḥ savanasambaddho loko niṣkrītaḥ syāttataste prātaḥsavanaṃ dhasavo yajamānāya samprayacchanti ।।

purā mādhyandinasya savanasyopākaraṇāj jaghanenāgnīdhrīyasyodaṅmukha upaviśya sa raudraṃ sāmābhigāyati ।।
lo kadvāramapāvār ṇū । paśyema tvā vayaṃ vairā hu m ā jyā yo ā iti ।।

tathā'gnīdhrīyasya dakṣiṇāgnerjaghanenodaṅmukha upaviśya sa raudraṃ sāmābhigāyati yajamāno rudradaivatyaṃvairājyāya ।।

atha juhoti । nāmo vāyave antarikṣakṣite lokakṣite । lokaṃ me yajamānāya vinda । eṣa vai yajamānasya lokaḥ । etāsmi ।।

atra yajamānaḥ parastād āyuṣaḥ svāhā । apajahi parigham ity uktvottiṣṭhati । tasmai rudrā mādhyandinaṃ savanaṃ saṃprayacchanti ।।

antarikṣakṣita ityādi samānam ।।

purā tṛtīyasavanasyopākaraṇāj jaghanenāhavanīyasyodaṅmukha upaviśya sa ādityaṃ sa vaiśvadevaṃ sāmābhigāyati ।।
lo kadvāramapāvā rṇū । paśyema tvā vayaṃ svārā hu, ā jyā yo ā ity ādityam ।।

atha vaiśvadevam । paśyema tvā vayaṃ sāmrā hu ā jyā yo ā iti ।।

tathā'havanīyasyodaṅmukha upaviśya sa ādityadaivatyamādityaṃ vaiśvadevaṃ ca sāmābhigāyati krameṇa svārājyāya sāmrājyāya ।।

atha juhoti । nama ādityebhyaś ca viśvebhyaś ca devebhyo divikṣidbhyo lokakṣidbhyaḥ । lokaṃ me yajamānāya vindata ।।

eṣa vai yajamānasya lokaḥ । etāsmy atra yajamānaḥ parastād āyuṣaḥ svāhā । apahata parigham ity uktvottiṣṭhati ।।

divikṣidbhya ityevamādi samānamanyat ।
vindatāpahateti bahivacanamātraṃ viśeṣaḥ ।
yājamānaṃ tvetat ।
etāsmyatra yajamāna ityādiliṅgāt ।।

tasmā ādityāś ca viśve ca devās tṛtīyasavanaṃ saṃprayacchanti । eṣa ha vai yajñasya mātrāṃ veda ya evaṃ veda ya evaṃ veda ।।

eṣa ha vai yajamāna evaṃvit yathoktasya sāmādervidvānyajñasya mātrāṃ yajñayāthātmyaṃ veda yathoktam ।
ya evaṃ veda ya evaṃ vedeti dviruktiradhyāyaparisamāptyarthā ।।

iti chāndogyopaniṣadi dvitīyādhyāyasya caturviṃśaḥ khaṇḍaḥ iti chāndogyopaniṣadbrāhmaṇe dvitīyo adhyāyaḥ samāptaḥ

oṃ

atha tṛtīyo adhyāyaḥ

asau vā ādityo devamadhu । tasya dyaur eva tiraścīnavaṃśaḥ । antarikṣam apūpaḥ ।।

asau vā āditya utyādyadhyāyārambhe sambandhaḥ । atītānantarādhyāyānta uktaṃ yajñasya mātrāṃ vedeti yajñaviṣayāṇi ca sāmahomamantrotthānāni viśiṣṭaphalaprāptaye yajñāṅgabhūtānyupadiṣṭāni । sarvayajñānāṃ ca kāryanirvṛttirūpaḥ savitā mahatyā śriyā dīpyate । sa eṣa sarvaprāṇikarmaphalabhūtaḥ pratyakṣaṃ sarvairupajīvyate । ato yajñavyapadeśānantaraṃ tatkāryabhūtasavitṛviṣayamupāsanaṃ sarvapuruṣārthebhyaḥ śreṣṭhatamaphalaṃ vidhāsyāmītyevamārabhate śrutiḥ-asau vā ādityo devamadhvityādi । devanāṃ modanānmadhviva madhvasāvādityaḥ । vasvādīnāṃ ca modanahetutvaṃ vakṣyati sarvayajñaphalarūpatvādādityasya । kathaṃ madhutvamityāha-tasya madhuno dyaureva bhrāmarasyeva madhunastiraścīnaścāsau vaṃśaśceti tiraścīnavaṃśaḥ । 
tiryaggateva hi dyaurlakṣyate ।
antarikṣaṃ ca madhvapūpo dyuvaṃśe lagnaḥ sallaṃmbata ivāto madhvapūpasāmānyādantarikṣaṃ madhvapūpo madhunaḥ saviturāśrayatvācca ।
marīcayo raśmayo raśmisthā āpo bhaumāḥ savitrākṛṣṭāḥ"etā vā āpaḥ svarājo yanmarīcaya"iti iti hi vijñāyate ।
tā antarikṣamadhvapūpastharaśmyantargatatvādbhramarabījabhūtāḥ putrā iva hitā lakṣyanta iti putrā iva putrā madhvapūpanāḍyantargatā hi bhramaraputrāḥ ।।

tasya ye prāñco raśmayas tā evāsya prācyo madhunāḍyaḥ । ṛca eva madhukṛtaḥ । ṛgveda eva puṣpam । tā vā etā ṛcaḥ ।।

tasya saviturmadhvāśrayasya madhuno ye prāñcaḥ prācyāṃ diśi gatā raśmayastā evāsya prācyaḥ prāgañcanānmadhuno nāḍyo madhunāḍya iva madhvādhāracchidrāṇītyarthaḥ । tatra ṛca eva madhukṛto lohitarūpaṃ savitrāśrayaṃ madhu kurvantīti madhukṛto bhramarā iva yato rasānādāya madhu kurvanti । tatpuṣpamiva puṣpamṛgveda eva । tatra ṛgbrāhmaṇasamudāyasya ṛgvedākhyatvācchabdamātrācca bhogyarūparasanisrāvāsambhavādṛgvedaśabdenātra ṛgvedavihitaṃ karma । 
tato hi karmaphalabhūtamadhurasanisrāvasambhavāt ।
madhukarairiva puṣpasthānīyādṛgvedavihitātkarmaṇo apa ādāya ṛgbhirmadhu nirvartyate ।
kāstā āpa ityāha-tāḥ karmaṇi prayuktāḥ somājyapayorūpā agnau prakṣiptāstatpākābhinirvṛttā amṛtā amṛtārthatvādatyanta rasavatya āpo bhavanti ।
tadrasānādāya tā vā etā ṝcaḥ puṣpebhyo rasamādadānā eva bhramarāḥ ṛcaḥ ।।

etam ṛgvedam abhyatapan । tasyābhitaptasya yaśas teja indriyaṃ vīryam annādyaṃ raso ajāyata ।।

etamṛgvedamṛgvedavihitaṃ karma puṣpasthānīyamabhyatapannabhitāpaṃ kṛtavatya ivaitā ṛcaḥ karmaṇi prayuktāḥ । ṝgbhirhi mantraiḥ śasrādyaṅgabhāvamupagataiḥ kriyamāṇaṃ karma madhunirvartakaṃ rasaṃ muñcatītyupapadyate puṣpāṇīva bhramarairācūṣyamāṇāni । 
tadetadāha-tasyargvedasyābhitaptasya ।
ko asau raso ya ṛṅmadhukarābhitāpaniḥsṛta ityucyate ।
yaśo viśrutatvaṃ tejo dehagatā dīptirindriyaṃ sāmarthyopetairindriyairavaikalyaṃ vīryaṃ sāmarthyaṃ balamityarthaḥ ।
annādyamannaṃ ca tadādyaṃ ca yenopayujyamānenāhanyahani devānāṃ sthitiḥ syāttadannādyameṣa raso ajāyata yāgādilakṣaṇātkarmaṇaḥ ।।

tad vyakṣarat । tad ādityam abhito aśrayat । tad vā etad yad etad ādityasya rohitaṃ rūpam ।।

yaśa ādyannādyaparyantaṃ tadvyakṣaradviśeṣeṇākṣaradagamat । 
gatvā ca tadādityamabhitaḥ pārśvataḥ pūrvabhāgaṃ savituraśrayadāśritavadityarthaḥ ।
amuṣminnāditye sañcitaṃ karmaphalākhyaṃ madhu bhokṣyāmaha ityevaṃ hi yaśa-ādilakṣaṇaphalaprāptaye karmāṇi kriyante manuṣyaiḥ kedāraniṣpādanamiva karṣakaiḥ ।
tatpratyakṣaṃ pradarśyate śraddhāhetostadvā etat ।
kiṃ tadyadetadādityasyodyato dṛśyate rohitaṃ rūpam ।।

iti chāndogyopaniṣadi tṛtīyādhyāyasya prathamaḥ khaṇḍaḥ

atha ye asya dakṣiṇā raśmayas tā evāsya dakṣiṇā madhunāḍyaḥ । yajūṃṣy eva madhukṛtaḥ । yajurveda eva puṣpam ।।

atha ye asya dakṣiṇā raśmaya ityādi samānam । 
yajūṃyeva madhukṛto yajurvedavihite karmaṇi prayuktāni ।
pūrvavanmadhukṛta iva ।
yajurvedavihitaṃ karma puṣpasthānīyaṃ puṣpamityucyate ।
tā eva somādyā amṛtā āpaḥ ।।

tāni vā etāni yajūṃṣy etaṃ yajurvedam abhyatapan । tasya abhitaptasya yaśas teja indriyaṃ vīryam annādyaṃ raso ajāyata ।।

tad vyakṣarat । tad ādityam abhito aśrayat । tad vā etad yad etad ādityasya śuklaṃ rūpam ।। 

tāni vā etāni yajūṃṣyetaṃ yajurvedamabhyatapannityevamādi sarvaṃ samānam ।
madhvetadādityasya dṛśyate śuklaṃ rūpam ।।

iti chāndogyopaniṣadi tṛtīyādhyāyasya dvitīyaḥ khaṇḍaḥ

atha ye asya pratyañco raśmāyas tā evāsya pratīcyo madhunāḍyaḥ । sāmāny eva madhukṛtaḥ । sāmaveda eva puṣpam ।।

tāni vā etāni sāmāny etaṃ sāmavedam abhyatapan । tasyābhitaptasya yaśas teja indriyaṃ vīryam annādyaṃ raso ajāyata ।।

tad vyakṣarat । tad ādityam abhito aśrayat । tad vā etad yad etad ādityasya kṛṣṇaṃ rūpam ।।

atha ye asya pratyaśco raśmaya ityādi samānam ।
tathā sāmnāṃ madhu ।
etadādityasya kṛṣṇaṃ rūpam ।।

iti chāndogyopaniṣadi tṛtīyādhyāyasya tṛtīyaḥ khaṇḍaḥ

atha ye asyodañco raśmayas tā evāsyodīcyo madhunāḍyaḥ । atharvāṅgirasa eva madhukṛtaḥ । itihāsapurāṇaṃ puṣpam ।।

te vā ete atharvāṅgirasa etad itihāsapūrāṇam abhyatapan । tasyābhitaptasya yaśas teja indriyāṃ vīryam annādyaṃ raso ajāyata ।।

tad vyakṣarat । tad ādityam abhito aśrayat । tad vā etad yad etad ādityasya paraḥkṛṣṇaṃ rūpam ।।

atha ye asyodañco raśmaya ityādi samānam । 
atharvāṅgiraso atharvaṇāṅgirasā ca dṛṣṭā mantrā atharvāṅgirasaḥ karmaṇi prayuktā madhukṛtaḥ ।
itihāsapurāṇaṃ puṣpam ।
tayoścetihāsapurāṇayoraśvamedhe pāriplavāsu rātriṣu karmāṅgatvena viniyogaḥ siddhaḥ ।
madhvetadādityasya paraḥ kṛṣṇaṃ rūpamatiśayena kṛṣṇamityarthaḥ ।।

iti chāndogyopaniṣadi tṛtīyādhyāyasya caturthaḥ khaṇḍaḥ

atha ye asyordhvā raśmayas tā evāsyordhvā madhunāḍyaḥ । guhyā evādeśā madhukṛtaḥ । brahmaiva puṣpaṃ ।।

te vā ete guhyā ādeśā etad brahmābhyatapan । tasyābhitaptasya yaśas teja indriyaṃ vīryam annādyaṃ raso ajāyata ।।

tad vyakṣarat । tad ādityam abhito aśrayat । tad vā etad yad etad ādityasya madhye kṣobhata iva ।।

atha ye asyordhvā raśmaya ityādi pūrvavat ।
guhyā gopyā rahasyā evā'deśā lokadvārīyādividhaya upāsanāni ca karmāṅgaviṣayāṇi madhukṛto brahmaiva śabdādhikārātprāṇavākhyaṃ puṣpam ।
samānamanyat ।
madhvetadādityasya madhye kṣobhata iva samāhitadṛṣṭerdṛśyate sañcalatīva ।।

te vā ete rasānāṃ rasāḥ । teṣām ete rasāḥ । tāni vā etāny amṛtānām amṛtāni । vedā hy amṛtāḥ । teṣām etāny amṛtāni ।।

te vā ete yathoktā rohitādirūpaviśeṣā rasānāṃ rasāḥ । 
keṣāṃ rasānāmityāha-vedā hi yasmāllokaniṣyandatvātsārā iti rasāsteṣāṃ rasānāṃ karmabhāvamāpannānāmapyete rohitādiviśeṣā rasā ityantasārabhūtā ityarthaḥ ।
tathāmṛtānāmamṛtāni vedā hyamṛtā nityatvāteṣāmetāni rohitādīni rūpāṇyamṛtāni ।
rasānāṃ rasā ityādi karmastutireṣā ।
yasyaivaṃviśiṣṭānyamṛtāni phalamiti ।।

iti chāndogyopaniṣadi tṛtīyādhyāyasya pañcamaḥ khaṇḍaḥ

tad yat prathamam amṛtaṃ tad vasava upajīvanty agninā mukhena । na vai devā aśnanti na pibanti । etad evāmṛtaṃ dṛṣṭvā tṛpyanti ।।

rūpasyeti । yaśa ādīnāṃ śrotrādigamyatvāt । śrotragrāhyaṃ yaśaḥ । tejorūpaṃ cākṣuṣam । indriyaṃ viṣayagrahaṇakāryānumeyaṃ karaṇasāmarthyam । vīryaṃ balaṃ dehagata utsāhaḥ prāṇavattā । 
annādyaṃ pratyahamupajīvyamānaṃ śarīrasthitikaraṃ yadbhavati raso hyevamātmakaḥ sarvaḥ ।
yaṃ dṛṣṭvā tṛpyanti sarve devāḥ ।
dṛṣṭvā tṛpyantītyetatsarvaṃ svakaraṇairanubhūya tṛpyantītyarthaḥ ।
ādityasaṃśrayāḥ santo vaigandhyādidehakaraṇadoṣarahitāśca ।।

ta etad eva rūpam abhisaṃviśanti । etasmād rūpād udyanti ।।

kiṃ te nirudyamā amṛtamupajīvanti । 
kathaṃ tarhi, etadeva rūpamabhilakṣyādhunā bhogāvasaro nāsmākamiti buddhvābhisaṃviśantyudāsate ।
yadā vai tasyāmṛtasya bhogāvasaro bhavettadaitasmādamṛtādamṛtabhoganimittamityarthaḥ ।
etasmādrūpādudyantyutsāhavanto bhavantītyarthaḥ ।
na hyanutsāhavatāmananapatiṣṭhatāmalasānāṃ bhogaprāptirloke dṛṣṭā ।।

sa ya etad evam amṛtaṃ veda vasūnām evaiko bhūtvāgninaiva mukhenaitad evāmṛtaṃ dṛṣṭvā tṛpyati । sa etad eva rūpam abhisaṃviśati । etasmād rūpād udeti ।।

sa yaḥ kaścidetadevaṃ yathoditamṛṅmadhukaratāparasasaṃrakṣaṇamṛgvedavihitakarmapuṣpāttasya cā'dityasaṃśrayaṇaṃ rohita rūpatvaṃ cāmṛtasya prācīdiggataraśmināḍīsaṃsthatāṃ vasudevabhogyatāṃ tadvidaśca vasubhiḥ sahaikatāṃ gatvāgninā mukenopajīvanaṃ darśanamātreṇa tṛptiṃ svabhogāvasara udyamanaṃ tatkālāpāye ca saṃveśanaṃ veda so api vasuvatsarvaṃ tathaivānubhavati ।।

sa yāvad ādityaḥ purastād udetā paścād astam etā vasūnām eva tāvad ādhipatyaṃ svārājyaṃ paryetā ।।
kiyantaṃ kālaṃ vidvāṃstadamṛtamupajīvatītyucyate - sa vidvānyāvadādityaḥ purastātprācyāṃ diśyudetā paścātpratīcyāmastametā tāvadvasūnāṃ bhogakālastāvantameva kālaṃ vasūnāmādhipatyaṃ svārājyaṃ paryatā parito gantā bhavatītyarthaḥ ।
na yathā candramaṇḍalasthaḥ kevalakarmī paratantro devānāmannabhūtaḥ ।
kiṃ tarhyayamādhipatyaṃ svarāḍbhāvaṃ cādhigacchati ।।

iti chāndogyopaniṣadi tṛtīyādhyāyasya ṣaṣṭhaḥ khaṇḍaḥ

atha yad dvitīyam amṛtaṃ tad rudrā upajīvantīndreṇa mukhena । na vai devā aśnanti na pibanti । etad evāmṛtaṃ dṛṣṭvā tṛpyanti ।।

ta etad eva rūpam abhisaṃviśanti । etasmād rūpād udyanti ।। sa ya etad evam amṛtaṃ veda rudrāṇām evaiko bhūtvendreṇaiva mukhenaitad evāmṛtaṃ dṛṣṭvā tṛpyati । sa etad eva rūpam abhisaṃviśati । etasmād rūpād udeti ।।

athā yaddvitīyamamṛtaṃ tadrudrā upajīvantītyādi samānam ।।

sa yāvad ādityaḥ purastād udetā paścād astam etā dvis tāvad dakṣiṇata udetottarato astam etā rudrāṇām eva tāvad ādhipatyaṃ svārājyaṃ paryetā ।।
sa yāvadādityaḥ purastādudetā paścādastametā dvistāvattato dviguṇaṃ kālaṃ dakṣiṇata udetottarato astametā rudrāṇāṃ tāvadbhogakālaḥ ।।

iti chāndogyopaniṣadi tṛtīyādhyāyasya saptamaḥ khaṇḍaḥ

atha yat tṛtīyam amṛtaṃ tad ādityā upajīvanti varuṇena mukhena । na vai devā aśnanti na pibanti । etad evāmṛtaṃ dṛṣṭvā tṛpyanti ।।

ta etad eva rūpam abhisaṃviśanti । etasmād rūpād udyanti ।।

sa ya etad evam amṛtaṃ vedādityānām evaiko bhūtvā varuṇenaiva mukhenaitad evāmṛtaṃ dṛṣṭvā tṛpyati । sa etad eva rūpam abhisaṃviśati । etasmād rūpād udeti ।।
sa yāvad ādityo dakṣiṇata udetottarato astam etā dvis tāvat paścād udetā purastād astam etādityānām eva tāvad ādhipatyaṃ svārājyaṃ paryetā ।।
iti chāndogyopaniṣadi tṛtīyādhyāyasyāṣṭamaḥ khaṇḍaḥ

atha yac caturtham amṛtaṃ tan maruta upajīvanti somena mukhena । na vai devā aśnanti na pibanti । etad evāmṛtaṃ dṛṣṭvā tṛpyanti ।।

ta etad eva rūpam abhisaṃviśanti । etasmād rūpād udyanti ।।

sa ya etad evam amṛtaṃ veda marutām evaiko bhūtvā somenaiva mukhenaitad evāmṛtaṃ dṛṣṭvā tṛpyati । sa etad eva rūpam abhisaṃviśati । etasmād rūpād udeti ।।
sa yāvad ādityaḥ paścād udetā purastād astam etā dvis tāvad uttarata udetā dakṣiṇato astam etā marutām eva tāvad ādhipatyaṃ svārājyaṃ paryetā ।।
iti chāndogyopaniṣadi tṛtīyādhyāyasya navamaḥ khaṇḍaḥ

atha yat pañcamam amṛtaṃ tat sādhyā upajīvanti brahmaṇā mukhena । na vai devā aśnanti na pibanti । etad evāmṛtaṃ dṛṣṭvā tṛpyanti ।।

ta etad eva rūpam abhisaṃviśanti । etasmād rūpād udyanti ।।

sa ya etad evam amṛtaṃ veda sādhyānām evaiko bhūtvā brahmaṇaiva mukhenaitad evāmṛtaṃ dṛṣṭvā tṛpyati । sa etad eva rūpam abhisaṃviśati । etasmād rūpād udeti ।।
sa yāvad āditya uttarata udetā dakṣiṇato astam etā dvis tāvad ūrdhvam udetārvāg astam etā sādhyānām eva tāvad ādhipatyaṃ svārājyaṃ paryetā ।।
iti chāndogyopaniṣadi tṛtīyādhyāyasya daśamaḥ khaṇḍaḥ

tathā paścāduttarata ūrdhvamudetā viparyayeṇāstametā । pūrvasmātpūrvasmāddviguṇottarottareṇa kālenetyapaurāṇaṃ darśanam । savituścaturdiśamindrayamavaruṇasomapurīṣūdayāstamayakālasya tulyatvaṃ hi paurāṇikairuktam । mānasottarasya mūrdhani meroḥ pradakṣiṇāvṛttestulyatvāditi । atroktaḥ parihāra ācāryaiḥ । amarāvatyādīnāṃ purīṇāṃ dviguṇottarottareṇa kālenodvāsaḥ syāt । udayaśca nāma savitustannivāsināṃ prāṇināṃ cakṣugocarāpattistadatyayaṣcastamanaṃ na paramārthata udayāstamane staḥ । tannivāsināṃ ca prāṇināmabhāve tānprati tenaiva mārgeṇa gacchannapi naivodetā nāstameteti cakṣurgocarāpattestadatyayasya cābhāvāt । tathāmarāvatyāḥ sakāśāddviguṇaṃ kālaṃ saṃyamanī purī vasatyatastannivāsinaḥ prāṇinaḥ prati dakṣiṇata ivodetyuttarato astametītyucyate asmadbuddhiṃ cāpekṣya । tathottarāsvapi purīṣu yojanā । sarveṣāṃ ca meruruttarato bhavati । yadāmarāvatyāṃ madhyāhnagataḥ savitā tadā saṃyamanyāmudyandṛśyate tatra madhyāhnagato vāruṇyāmudyandṛśyate, tathottarasyāṃ, pradakṣiṇāvṛttestulyatvāt । 
ilāvṛtavāsināṃ sarvataḥ parvataprākāranivāritādityaraśmīnāṃ savitordhva ivodetāvagistametā dṛśyate ।
parvatordhvacchidrapraveśātsavitṛprakāśasya ।
tathargādyamṛtopajīvināmamṛtānāṃ ca dviguṇottarottaravīryavattvamanumīyate bhogakāladvaiguṇyaliṅgena ।
udyamanasaṃveśanādi devānāṃ rudrādīnāṃ viduṣaśca samānam ।।

iti chāndogyopaniṣadi tṛtīyādhyāyasyāṣṭamanavamadaśamakhaṇḍāḥ

atha tata ūrdhva udetya naivodetā nāstam etaikala eva madhye sthātā ।।

kṛtvaivamudayāstamanena prāṇināṃ svakarmaphalabhoganimittamanugrahaṃ tatkarmaphalopabhogakṣaye tāni prāṇijātānyātmani saṃhṛtyātha tatastasmādanantaraṃ prāṇyanugrahakālādūrdhvaḥ sannātmanyudetyodgamya yānpratyudeti teṣāṃ prāṇināmabhāvātsvātmastho naivodetā nāstametaikalo advitīyo anavayavo madhye svātmanyeva sthātā ।
tatra kaścidvidvānvasvādisamānacaraṇo rohitādyamṛtabhogabhāgī yathoktakrameṇa svātmānaṃ savitāramātmatvenopetya samāhitaḥ sannetaṃ mantraṃ dṛṣṭvotthito anyasmai pṛṣṭavate jagāda ।
yatastvamāgato brahmalokātkiṃ tatrāpyahorātrābhyāṃ parivartamānaḥ savitā prāṇināmāyuḥ kṣapayati yathehāsmākamityevaṃ pṛṣṭaḥ pratyāha ।
tattatra yathā pṛṣṭe yathokte cārtha eṣa śloko bhavati tanokto yogineti śrutervacanamidam ।।

na vai tatra na nimloca । devās tenāhaṃ satyena । mā virādhiṣi brahmaṇeti ।।

na vai tatra yato ahaṃ brahmalokādāgatastasminna vai tatraitadasti yatpṛcchasi ।
na hi tatra nimloco astamagamatsavitā na codiyāyodgataḥ kutaścitkadācana kasmiṃścidapi kāla iti ।
udayāstamayavarjito brahmaloka ityanupapannamityuktaḥ śuthamiva pratipede ।
he devāḥ sākṣiṇo yūyaṃ śṛṇuta yathā mayoktaṃ satyaṃ vacastena steyanāhaṃ brahmaṇā brahmasvarūpeṇa mā virādhiṣi mā virudhyeyamaprāptirbrahmaṇā mama mā bhūdityarthaḥ ।।

na ha vā asmā udeti na nimlocati । sakṛd divā haivāsmai bhavati । ya etām evaṃ brahmopaniṣadaṃ veda ।।

satyaṃ tenoktamityāha śrutiḥ-na ha vā asmai yathoktabrahmavide nodeti na nimlocati nāstameti kiṃ tu brahmavide asmai sakṛddivā haiva sadaivāharbhavati svayañjyotiṣṭvādya etāṃ yathoktāṃ brahmopaniṣadaṃ vedaguhyaṃ veda ।
evaṃ tantreṇa vaṃśāditrayaṃ pratyamṛtasambandhaṃ ca yaccānyadavocāmaivaṃ jānātītyarthaḥ ।
vidvānudayāstamayakālāparicchedyaṃ nityamajaṃ brahma bhavatītyarthaḥ ।।

tad dhaitad brahmā prajāpataya uvāca । manuḥ prajābhyaḥ । tad dhaitad uddālakāyāruṇaye jyeṣṭhāya putrāya pitā brahma provāca ।।

taddhaitanmadhujñānaṃ brahmā hiraṇyagarbho virāje prajāpataya uvāca । manurikṣvākvādyābhyaḥ prajābhyaḥ provāceti vidyāṃ stauti brahmādiviśiṣṭakramāgateti । kiṃ ca taddhaitanmadhujñānamuddālakāyā'ruṇaye pitā

idaṃ vāva taj jyeṣṭhāya putrāya pitā brahma prabrūyāt praṇāyyāya vāntevāsine ।।
idaṃ vāva tadyathoktamanyo api jyeṣṭhāya putrāya sarvapriyārhāya brahma prabrūyāt ।
praṇāyyāya vā yogyāyāyantevāsine śiṣyāya ।।

nānyasmai kasmaicana । yady apy asmā imām adbhiḥ parigṛhītāṃ dhanasya pūrṇāṃ dadyād etad eva tato bhūya iti ।।

nānyasmai kasmaicana prabrūyāttīrthadvayamanujñātamanekeṣāṃ prāptānāṃ tīrthānāmācāryādīnām ।
kasmātpunastīrthasaṅkocanaṃ vidyāyā niṣkrayārthamācāryāya dhanasya pūrṇāṃ sampannāṃ bhogopararaṇairnāsāvasya niṣkrayo yasmāttato api dānādetadeva yanmadhuvidyādānaṃ bhūyo bahutaraphalamityarthaḥ ।
dvirabhyāsa ādarārthaḥ ।।

iti chāndogyopaniṣadi tṛtīyādhyāyasyaikādaśaḥ khaṇḍaḥ

gāyatrī vā idaṃ sarvaṃ bhūtaṃ yad idam kiñca । vāg vā idaṃ sarvaṃ bhūtaṃ gāyati ca trāyate ca ।।

yata evamatiśayaphalaiṣā brahmavidyātaḥ sā prakārāntareṇāpi vaktavyeti gāyatrī vā ityādyārabhyate । gāyatrīdvāreṇa cocyate । brahmaṇaḥ sarvaviśeṣarahitasya neti netītyādiśiṣapratiṣedhagamyasya durbodhatvāt । satsvanekeṣu cchandaḥsu gāyatryā eva brahmajñānadvāratayopādānaṃ prādhānyāt । somāharaṇāt itaracchandokṣarāharaṇenetaracchandovyāptyā ca sarvasavanavyāpakatvācca yajñe prādhānyaṃ gāyatryāḥ । gāyatrīsāratvācca brāhmaṇasya mātaramiva hitvā gurutarāṃ gāyatrīṃ tato anyadgurutaraṃ na pratipadyate yathoktaṃ brahmāpīti । tasyāmatyantagauravasya prasiddhatvāt । ato gāyatrīmukhenaiva brahmocyate । gāyatrī vā ityavadhāraṇārtho vaiśabdaḥ । 
idaṃ sarvaṃ bhūtaṃ prāmijātaṃ yatkiñca sthāvaraṃ jaṅgamaṃ vā tatsarvaṃ gāyatryeva ।
tasyāśchandomātrāyāḥ sarvabhūtatvamanupapannamiti gāyatrīkāraṇaṃ vācaṃ śabdayatyasau gaurasāvaśva iti ca trāyate ca rakṣatyamuṣmānmā bhaiṣīḥ kiṃ te bhayamutthitamityādinā sarvato bhayānnivartyamāno vācā trātaḥ syāt ।
yadvāgbhūtaṃ gāyati ca trāyate ca gāyatryeva tadgāyati ca trāyate ca vāco ananyatvādgāyatryāḥ ।
gānāttrāṇācca gāyatryā gāyatrītvam ।।

yā vai sā gāyatrīyaṃ vāva sā yeyaṃ pṛthivī । asyāṃ hīdaṃ sarvaṃ bhūtaṃ pratiṣṭhitam । etām eva nātiśīyate ।।

yā vai saivaṃlakṣaṇā sarvabhūtarūpā gāyatrī, iyaṃ vāva sā yeyaṃ pṛthivī ।
kathaṃ punariyaṃ pṛthivī gāyatrīti, ucyatesarvabhūtasambandhāt ।
kathaṃ sarvabhūtasambandhaḥ, asyāṃ pṛthivyāṃ hi yasmātsarvaṃ sthāvaraṃ jaṅgamaṃ ca bhūtaṃ pratiṣṭhitametāmeva pṛthivīṃ nātiśīyate nātivartata ityetat ।
yathā gānatrāṇābhyāṃ bhūtasambandho gāyatryā evaṃ bhūtapratiṣṭhānādubhūtasambaddhā pṛthivyato gāyatrī pṛthivī ।।

yā vai sā pṛthivīyaṃ vāva sā yad idam asmin puruṣe śarīram । asmin hīme prāṇāḥ pratiṣṭhitāḥ । etad eva nātiśīyante ।।

yā vai sā pṛthivī gāyatrīyaṃ vāva sedameva । tatkiṃ, yadidamasminpuruṣe kāryakāraṇasaṅghāte jīvati śarīraṃ pārthivatvāccharīrasya । 
kathaṃ śarīrasya gāyatrītvamiti ।
ucyate-asminhīme prāṇā bhūtaśabdavācyāḥ pratiṣṭhitāḥ ।
ataḥ pṛthivīvadbhūtaśabdavācyaprāṇapratiṣṭhānāccharīraṃ gāyatrī ।
etadeva yasmāccharīraṃ nātiśīyante prāṇāḥ ।।

yad vai tat puruṣe śarīram idaṃ vāva tad yad idam asminn antaḥ puruṣe hṛdayam । asmin hīme prāṇāḥ pratiṣṭhitāḥ । etad eva nātiśīyante ।।

yadva tatpuruṣe śarīraṃ gāyatrīdaṃ vāva tat । yadidamasminnantarmadhye puruṣe hṛdayaṃ puṇḍarīkākhyametadgāyatrī । kathamityāha-asminhīme prāṇāḥ pratiṣṭhitā ataḥ śarīravadgāyatrī hṛdayam । 
etadeva ca nātiśīyante prāṇāḥ ।
"prāṇo ha pitā ।
prāṇo mātā ।
"iti,"ahiṃsansarvabhūtāni"iti ca śruterbhūtaśabdavācyāḥ prāṇāḥ ।।

saiṣā catuṣpadā ṣaḍvidhā gāyatrī । tad etad ṛcābhyanūktam ।।

saiṣā catuṣpadā ṣaḍakṣarapadā chandorūpā satī bhavati gāyatrī ṣaḍvidhā vāgbhūtapṛthivīśarīrahṛdayaprāṇarūpā satī ṣaḍvidhā bhavati ।
vākprāṇayoranyārthanirdiṣṭayorapi gāyatrīprakāratvam ।
anyathā ṣaḍvidhasaṃkhyāpūraṇānupapatteḥ ।
tadetasminnartha etadgīyatryākhyaṃ brahma gāyatryanugataṃ gāyatrīmukhenoktamṛcāpi mantreṇābhyanūktaṃ prakāśitam ।।

tāvān asya mahimā tato jyāyāṃś ca puruṣaḥ । pādo asya sarvā bhūtāni tripād asyāmṛtaṃ divīti ।।

tāvānasya gāyatryākhyasya brahmaṇaḥ samastasya mahimā vibhūtivistāraḥ । yāvāṃścatuṣpātṣaḍvidhaśca brahmaṇo vikāraḥ pādo gāyatrīti vyākhyātaḥ । 
atastasmādvikāralakṣaṇādgāyatryākhyādvācārambhaṇamātrāttato jyāyānmahattaraśca paramārthasatyarūpo avikāraḥ pūruṣaḥ puruṣaḥ sarvapūraṇātpuri śayanācca ।
tasyāsya pādaḥ sarvā sarvāṇi bhūtāni tejobannādīni sasthāvarajaṅgamāni ।
tripāttrayaḥ pādā asya so ayaṃ tripāt ।
tripādamṛtaṃ puruṣākhyaṃ samastasya gāyatryātmano divi dyotanavati svātmanyavasthitamityartha iti ।।

yad vai tad brahmetīdaṃ vāva tad yo ayaṃ bahirdhā puruṣād ākāśaḥ । yo vai sa bahirdhā puruṣād ākāśaḥ ।।

yadvai tat tripādamṛtaṃ gāyatrīmukhenoktaṃ brahmetīdaṃ vāva tadidameva ।
tadyo ayaṃ prasiddho bahirdhā bahiḥ puruṣādākāśo bhautiko yo vai sa bahirdhā puruṣādākāśa uktaḥ ।।

ayaṃ vāva sa yo ayam antaḥ puruṣa ākāśaḥ । yo vai so antaḥ puruṣa ākāśaḥ ।।

ayaṃ vāva sa yo ayamantaḥ puruṣe śarīra ākāśo yo vai so antaḥ puruṣa ākāśaḥ ।।

ayaṃ vāva sa yo ayam antarhṛdaya ākāśaḥ । tad etat pūrṇam apravarti । pūrṇam apravartinīṃ śriyaṃ labhate ya evaṃ veda ।।

ayaṃ vāva sa yo ayamantarhṛdaye hṛdayapuṇḍarīka ākāśaḥ । kathamekasya sata ākāśasya tridhā bheda iti । ucyate-bāhyendriyaviṣaye jāgaritasthāne nabhasi duḥkhabāhulyaṃ dṛśyate । tato antaḥśarīre svapnasthānabhūte mandataraṃ duḥkhaṃ bhavati svapnānpaśyataḥ । hṛdayasthe punarnabhasi na kañcana kāmaṃ kāmayate na kañcana svapnaṃ paśyati । ataḥ sarvaduḥkhanivṛttirūpamākāśaṃ suṣuptasthānam । ato yuktamekasyāpi tridhā bhedānvākhyānam । bahirdhā puruṣādārabhyā'kāśasya hṛdaye saṅkocakaraṇaṃ cetaḥsamādhānasthānastutaye । yathā"trayāṇāmapi lokānāṃ kurukṣetraṃ viśiṣyate । ardhatastu kurukṣetramardhatastu pṛthūdakam"iti tadvat । 
tadetaddhārdākāśākhyaṃ brahma pūrṇaṃ sarvagataṃ na hṛdayamātraparicchinnamiti mantavyam ।
yadyapi hṛdayākāśe cetaḥ samādhīyate apravarti na kutaścitkvacitpravartituṃ śīlamasyetyapravarti tadanucchittidharmakam ।
yathānyāni bhūtāni paricchinnānyucchittidharmakāṇi na tathā hārdaṃ nabhaḥ ।
pūrṇāmapravartinīmanucchedātmikāṃ śriyaṃ vibhūtiṃ guṇaphalaṃ labhate dṛṣṭaṃ ya evaṃ yathoktaṃ pūrṇāpravartiguṇaṃ brahma veda jānātīhaiva jīvaṃstadbhāvaṃ pratipadyata ityarthaḥ ।।

iti chāndogyopaniṣadi tṛtīyādhyāyasya dvādaśaḥ khaṇḍaḥ

tasya ha vā etasya hṛdayasya pañca devasuṣayaḥ । sa yo asya prāṅ suṣiḥ sa prāṇaḥ । tac cakṣuḥ । tad etat tejo annādyam ity upāsīta । tejasvy annādo bhavati ya evaṃ veda ।।

tasya ha vā ityādinā gāyatryākhyasya brahmaṇa upāsanāṅgatvena dvārapālādiguṇavidhānārthamārabhyate । yathā loke dvārapālā rājña upāsanena vaśīkṛtā rājaprāptyarthā bhavanti tathehāpīti । tasyeti prakṛtasya hṛdayasyetyarthaḥ । etasyānantaranirdiṣṭasya pañca pañcasaṃkhyākā devānāṃ suṣayo devasuṣayaḥ svargalokaprāptidvāracchidrāṇi deveḥ prāṇādityādibhī rakṣyamāṇānītyato devasuṣayastasya svargalokabhavanasya hṛdayasyāsya yaḥ prāṅsuṣiḥ pūrvābhimukhasya prāggataṃ yacchidraṃ dvāraṃ sa prāṇastatsthastena dvāreṇa yaḥ sañcarati vāyuviśeṣaḥ sa prāganitīti prāṇaḥ । tenaiva sambaddhamavyatiriktaṃ taccakṣustathaiva sa ādityaḥ"ādityo ha vai bāhyaḥ prāṇaḥ"iti śruteścakṣūrūpapratiṣṭhākrameṇa hṛdi sthitaḥ । "sa ādityaḥ kasminpratiṣṭhita iti cakṣuṣi"ityādi hi vājasaneyake । prāṇavāyudevataiva hyekā cakṣurādityaśca sahā'śrayeṇa । vakṣyati ca-prāṇāya svāheti hatuṃ haviḥ sarvametattarpayatīti । 
tadetprāṇākhyaṃ svargalokadvārapālatvādbrahma ।
svargalokaṃ pratipitsustejaścaitaccakṣurādityasvarūpeṇa, annādyatvācca savitustejo annādyamityābhyāṃ guṇābhyāmupāsīta ।
tatastejasvyannādaścā'mayāvitvarahito bhavati ya evaṃ veda tasyaitadguṇaphalam ।
upāsanena vaśīkṛto dvārapaḥ svargalokaprāpti heturbhavatīti mukhyaṃ ca phalam ।।

atha yo asya dakṣiṇaḥ suṣiḥ sa vyānaḥ । sa candramāḥ । tad etac chrīś ca yaśaś cety upāsīta । śrīmān yaśasvī bhavati ya evaṃ veda ।। 

atha yo asya dakṣiṇaḥ suṣistatstho vāyuviśeṣaḥ sa vīryavatkarma kurvanvigṛhya vā prāṇāpānau, nānā vānitīti vyānastatsambaddhameva ca tacchrotramindriyaṃ tathā sa candramāḥ ।
"śrotreṇa sṛṣṭā diśaśca candramāśce"ti śruteḥ ।
sahāśrayau pūrvavattadetacchrīśca vibhūtiḥ śrotracandramasorjñānānnahetutvamatastābhyāṃ śrītvam ।
jñānānnavataśca yaśaḥ khyātirbhavatīti yaśohetutvādyaśastvamatastābhyāṃ guṇābhyāmupāsītetyādi samānam ।।

atha yo asya pratyaṅ suṣiḥ so apānaḥ । so agniḥ । tad etad brahmavarcasam annādyam ity upāsīta । brahmavarcasy annādo bhavati ya evaṃ veda ।।

atha yo asya pratyaṅsuṣiḥ paścimastatstho vāyuviśeṣaḥ sa mūtrapurīṣādyapanayannadho anitītyapānaḥ sā tathā vāk । 
tatsambandhāttathāgnistadetadbrahmavarcasaṃ, vṛttasvādhyāyanimittaṃ tejo brahmavarcasam ।
agnisambandhādvṛttasvādhyāyasya ।
annaghrasanahetutvādapānasyānnādyatvam ।
samānamanyat ।।

atha yo asyodaṅ suṣiḥ sa samānaḥ । sa parjanyaḥ । tad etat kīrtiś ca vyuṣṭiś cetyupāsīta । kīrtimān vyuṣṭimān bhavati ya evaṃ veda ।।

atha yo asyodaṅsuṣirudaggataḥ suṣistatsyo vāyuviśeṣaḥ so aśitapīte samaṃ nayatīti samānaḥ । tatsambaddhaṃ mano antaḥkaraṇaṃ sa parjanyo vṛṣṭyātmako devaḥ parjanyanimittāścā'pa iti । "manasā sṛṣṭā āpaśca varuṇaśca"iti śruteḥ । manaso jñānasya kīrtihetutvāt । ātmaparokṣaṃ vuśrutatvaṃ kīrtiḥ । 
yaśaḥ svakaraṇasaṃvedyaṃ viśrutatvam ।
vyuṣṭiḥ kāntirdehagataṃ lāvaṇyam ।
tataśca kīrtisambhavātkīrtiśceti ।
samānamanyat ।।

atha yo asyordhvaḥ suṣiḥ sa udānaḥ । sa ākāśaḥ । tad etad ojaś ca mahaś cety upāsīta । ojasvī mahasvān bhavati ya evaṃ veda ।।

atha yo asyordhvaḥ suṣiḥ sa udāna ā pādalādārabhyordhvamutkramaṇādutkarṣārthaṃ ca karma kurvannanitītyudānaḥ sa vāyustadādhāraścā'kāśastadetadvāyvākāśayorojohetutvādojo balaṃ mahatvācca maha iti ।
samānamanyat ।।

te vā ete pañca brahmapuruṣāḥ svargasya lokasya dvārapāḥ । sa ya etān evaṃ pañca brahmapuruṣān svargasya lokasya dvārapān vedāsya kule vīro jāyate । pratipadyate svargaṃ lokaṃ ya etān evaṃ pañca brahmapuruṣān svargasya lokasya dvārapān veda ।।

te vā ete yathoktāḥ pañcasuṣisambandhātpañca brahmaṇo hārdasya puraṣā rājapuruṣā iva dvārasthāḥ svargasya hārdasya lokasya dvārapā dvārapālāḥ । etairhi cakṣuḥśrotravāṅmanaḥprāṇairbahirmukhapravṛttairbrahmaṇo hārdasya prāptidvārāṇi niruddhani । pratyakṣaṃ hyetadajitakaraṇatayā bāhyaviṣayāsaṅgānṛtaprarūḍhatvānna hārde brahmaṇi manastiṣṭhati । tasmātsatyamuktamete pañca brahmapuruṣāḥ svargasya dvārapā iti । 
ataḥ sa ya etānevaṃ yathoktaguṇaviśiṣṭānsvargasya lokasya dvārapānvedopāsta upāsanayā vaśīkaroti sa rājadvārapālānivopāsanena vaśīkṛtya tairanivāritaḥ pratipadyate svargaṃ lorka rājānamiva hārdaṃ brahma ।
kiñcāsya viduṣaḥ kule vīraḥ putro jāyate vīrapuruṣasevanāt ।
tasya carṇāpākaraṇena brahmopāsanapravṛttihetutvam ।
tataśca svargalokapratipattaye pāramparyeṇa bhavatīti svargalokapratipattirevaikaṃ phalama ।।

atha yad ataḥ paro divo jyotir dīpyate viśvataḥpṛṣṭheṣu sarvataḥpṛṣṭheṣv anuttameṣūttameṣu lokeṣv idaṃ vāva tad yad idam asminn antaḥ puruṣe jyotiḥ । tasyaiṣā dṛṣṭir yatraitad asmiñ charīre saṃsparśenoṣṇimānaṃ vijānāti । tasyaiṣā śrutir yatraitat karṇāv apigṛhya ninadam iva nadathur ivāgner iva jvalata upaśṛnoti । tad etad dṛṣṭaṃ ca śrutaṃ cety upāsīta । cakṣuṣyaḥ śruto bhavati ya evaṃ veda ya evaṃ veda ।।

atha yadasau vidvānsvargaṃ lokaṃ vīrapuruṣasevanātpratipadyate । yaccoktaṃ"tripādasyāmṛtaṃ divī"ti tadidaṃ liṅgena cakṣuḥśrotrendriyagocaramāpādayitavyam, yathāgnyādi dhūmādiliṅgena । tathā hyevamevedamiti yathokte atha dṛḍha pratītiḥ syāt । ananyatvena ca niścaya iti । ata āha-yadato amuṣmāddivo dyulokātparaḥ paramiti liṅgavyatyayena । svayaṃprabhaṃ sadāprakāśatvāddīpyate iva dīpyata ityucyate । agnyādivājjvalanalakṣaṇāyā dīpterasambhavāt । viśvataḥ pṛṣṭheṣvityetasya vyākhyāna sarvataḥ pṛṣṭheṣviti । saṃsārāduparītyarthaḥ । saṃsāra eva hi sarvaḥ । asaṃsāriṇa ekatvānnirbhedatvācca । anuttameṣu tatpuruṣasamāsāśaṅkānivṛttaya āhottameṣu lokeṣviti satyalokādiṣu hiraṇyagarbhādikāryasthaparasyeśvarasyā'sannatvāducyata uttameṣu lokeṣviti । idaṃ vāvedameva tadyadidamasminpuruṣe antarmadhye jyotiścakṣuḥ - śrotragrāhyeṇa liṅgenoṣṇimnā śabdena cāvagamyate । yattvacā sparśarūpeṇa gṛhyate taccakṣuṣaiva । dṛḍhapratītikaratvāttvacaḥ । avinābhūtatvācca rūpasparśayoḥ । kathaṃ punastasya jyotiṣo liṅgaṃ tvagdṛṣṭigocaratvamāpadyata iti, āha-yatra yasminkāle । etaditi kriyāviśeṣaṇam । asmiñśarīre hastenā'labhya saṃsparśenoṣṇimānaṃ rūpasahabhāvinamuṣṇasparśabhāvaṃ vijānāti । sa hyūṣṇimā nāmarūpavyākaraṇāya dehamanupraviṣṭasya caitanyātmajyotiṣo liṅgamavyabhicārāt । na hi jīvantamātmānamūṣṇimā vyabhicarati"uṣṇa eva jīviṣyañśīto mariṣyann" iti hi vijñāyate । maraṇakāle ca tejaḥ parasyāṃ devatāyāmiti pareṇāvibhāgatvopagamāt । ato asādhāramaṃ liṅgamauṣṇyamagneriva dhūmaḥ । atastasya parasyaiṣā dṛṣṭiḥ sākṣādiva darśanaṃ darśanopāya ityarthaḥ । tathā tasya jyotiṣa eṣā śrutiḥ śravaṇaṃśravaṇopāyo apyucyamānaḥ । yatra yadā puruṣo jyotiṣo liṅgaṃ śuśrūṣati śrotamicchati tadaitatkarṇāvapigṛhyaitacchabdaḥ kriyāviśeṣaṇam । apigṛhyāpidhāyetyartho aṅgulibhyāṃ prorṇutya ninadamiva rathasyeva ghoṣo ninadastamiva śṛṇoti nadathuriva ṛṣabhakūjitamiva śabdo yathā cāgnerbahirjvalata evaṃ śabdamantaḥ śarīra upaśṛṇoti tadetajjyotirdṛṣṭaśrutaliṅgatvāddṛṣṭaṃ ca śrutaṃ cetyupāsīta । tathopāsanāccakṣuṣyo darśanīyaḥ śruto viśrutaśca । yatsparśaguṇopāsananimittaṃ phalaṃ tadrūpe sampādayati cakṣuṣya iti । rūpasparśayoḥ sahabhāvitvāt । iṣṭatvācca darśanīyatāyāḥ । 
evaṃ ca vidyāyāḥ phalamupapannaṃ syānna tu mṛdutvādisparśavattve ।
ya evaṃ yathoktau guṇau veda ।
svargalokapratipattistūktamadṛṣṭaṃ phalam ।
dvirabhyāsa ādarārthaḥ ।।

iti chāndogyopaniṣadi tṛtīyādhyāyasya trayodaśaḥ khaṇḍaḥ

sarvaṃ khalv idaṃ brahma tajjalān iti śānta upāsīta । atha khalu kratumayaḥ puruṣo yathākratur asmiṃl loke puruṣo bhavati tathetaḥ pretya bhavati । sa kratuṃ kurvīta ।।

punastasyaiva tripādamṛtasya brahmaṇo anantaguṇavato anantaśakteranekabhedopāsyasya viśiṣṭaguṇaśaktimatvenopāsanaṃ vidhitsannāha-sarvaṃ samastaṃ;khalviti vākyālaṅkārārtho nipātaḥ । idaṃ jagannāmarūpavikṛtaṃ pratyakṣādiviṣayaṃ brahmakāraṇaṃ vṛddhatamatvādbrahma । kathaṃ sarvasya brahmatvamityata āha-tajjalāniti । tasmādbrahmaṇo jātaṃ tejobannādikrameṇa sarvam । atastajjam । tathā tenaiva jananakrameṇa pratilomatayā tasminneva brahmaṇi līyate tadātmatayā śliṣyata iti tallam । tathā tasminneva sthitikāle aniti prāṇiti ceṣṭata iti । evaṃ brahmātmatayā triṣu kāleṣvaviśiṣṭaṃ tadvyatirekeṇāgrahaṇāt । atastadevedaṃ jagat । yathā cedaṃ tadevaikamadvitīyaṃ tathā ṣaṣṭhe vistareṇa vakṣyāmaḥ । yasmācca sarvamidaṃ brahma, ataḥ śānto rāgadveṣādidoṣarahitaḥ saṃyataḥ sanyattatsarvaṃ brahma tadvakṣyamāṇairguṇairupāsīta । kratuṃ kurvīta kraturniścayo adhyavasāya evameva nānyathetyavicalaḥ pratyayastaṃ kratuṃ kurvītopāsītetyanena vyavahitena sambandhaḥ । kiṃ punaḥ kratukaraṇena kartavyaṃ prayojanam । kathaṃ vā kratuḥ kartavyaḥ kratukaraṇaṃ cābhipretārthasiddhisādhanaṃ kathamityasyārthasya pratipādanārthamathetyādigranthaḥ । atha khalviti hetvarthaḥ । yasmātkratumayaḥ kratuprāyo adhyavasāyātmakaḥ puruṣo jīvaḥ । yathākraturyādṛśaḥ kraturasya so ayaṃ yathākraturyathādhyavasāyo yādṛṅniścayo asmiṃlloke jīvanniha puruṣo bhavati tatheto asmāddehātpretya mṛtvā bhavati । kratvanurūpaphalātmako bhavatītyarthaḥ । 
evaṃ hyetacchāsrato dṛṣṭam ।
"yaṃ yaṃ vāpi smaranbhāvaṃ tyajatyante kalevaram"ityādi ।
yata evaṃ vyavasthā śāsradṛṣṭātaḥ sa evaṃ jānankatuṃ kurvīta yādṛśaṃ kratuṃ vakṣyāmastam ।
yata evaṃ śāsraprāmāṇyādupapadyate kratvanurūpaṃ phalamataḥ sa kartavyaḥ kratuḥ ।।

manomayaḥ prāṇaśarīro bhārūpaḥ satyasaṃkalpa ākāśātmā sarvakarmā sarvakāmaḥ sarvagandhaḥ sarvarasaḥ sarvam idam abhyatto avāky anādaraḥ ।।
katham । manomayo manaḥprāyaḥ । manute aneneti manastatsvavṛttyā viṣayeṣu pravṛttaṃ bhavati tena manasā tanmayaḥ, tathā pravṛtta iva tatprāyo nivṛtta iva ca । ata eva prāṇaśarīraḥ prāṇo liṅgātmā vijñānakriyāśaktidvayasaṃmīrchitaḥ । "yo vai prāṇaḥ sā prajñā yā vā prajñā sa prāṇaḥ"iti śruteḥ । sa śarīraṃ yasya sa prāṇaśarīraḥ । "manomayaḥ úāṇaśarīranetā"iti ca śrutyantarāt । bhā dīptiścaitanyalakṣaṇaṃ rūpaṃ yasya sa bhārūpaḥ । satyā avitathāḥ saṅkalpā yasya so ayaṃ satyasaṅkalpaḥ । na yathā saṃsāriṇa ivānaikāntikaphalaḥ saṅkalpa īśvarasyetyarthaḥ । anṛtena mithyāphalatvahetunā pratyūḍhatvātsaṅkalpasya mithyāphalatvam । vakṣyatyanṛtena hi pratyūḍhā iti । ākāśātmā । ākāśa ivā'tmā svarūpaṃ yasya sa ākāśātmā । sarvagatatvaṃ sūkṣmatvaṃ rūpadihīnatvaṃ cā'kāśatulyateśvarasya । sarvaṃ viśvaṃ teneśvareṇa kriyata iti jagatsarvaṃ karmāsya sa sarvakarmā । "sa hi sarvasya kartā"iti śruteḥ । sarvakāmaḥ । sarve kāmā doṣarahitā asyeti sarvakāmaḥ । "dharmaviruddho bhūteṣu kāmo asmi"iti smṛteḥ । nanu kāmo asmīti vacanādiha bahuvrīhistathā kāmo asmītismṛtyartho vācyaḥ । sarvagandhaḥ । sarve gandhāḥ sukhakarā asya so ayaṃ sarvagandhaḥ । "puṇyo gandhaḥ pṛthivyām"iti smṛteḥ । tathā rasā api vijñeyāḥ apuṇyagandharasagrahaṇasya pāpmasambandhanimittatvaśravaṇāt । "tasmāttenobhayaṃ jighrati surabhi ca durgandhi ca । pāpmanā hyeṣu viddhaḥ"iti śruteḥ । na ca pāpmasaṃsarga īśvarasya, avidyādidoṣasyānupapatteḥ । sarvamidaṃ jagadabhyātto abhivyāptaḥ । atatervyāptyarthasya kartari niṣṭhā । tathāvākyucyate anayeti vāgvāgeva vākaḥ । dvā vacerghañantasya karaṇe vāk । sa yasya vidyate sa vākī na vākyavākī । vākpratiṣedhaścātropalakṣaṇārthaḥ । gandharasādiśravaṇādīśvarasya prāptānighrāṇādīni karaṇāni gandhādigrahaṇāya । ato vākpratiṣedhena pratiṣidhyante tāni । 
"apāṇipādo javano grahītā paśyatyacakṣuḥ sa śṛṇotyakarṇaḥ"ityādimantravarṇāt ।
anādaro asaṃbhramaḥ ।
aprāptaprāptau hi saṃbhramaḥ syādanāptakāmasya ।
na tvāptakāmatvānnityatṛptasyeśvarasya saṃbhramo asti kvacit ।।

eṣa ma ātmā antarhṛdaye aṇīyān vrīher vā yavād vā sarṣapād vā śyāmākād vā śyāmākataṇḍulād vā । eṣa ma ātmā antarhṛdaye jyāyān pṛthivyā jyāyān antarikṣāj jyāyān divo jyāyān ebhyo lokebhyaḥ ।।

eṣa yathoktaguṇo me mamā'tmāntarhṛdaye hṛdayapuṇḍarīkasyāntarmadhye aṇīyānaṇutaro vrīhervā yavādvetyādyatyantasūkṣmatvapradarśanārtham ।
śyāmākādvā śyāmākataṇḍulādveti paricchinnaparimāṇādaṇīyānityukte aṇuparimāṇatvaṃ prāptamāśaṅkyātastatpratiṣedhāyā'rabhate - eṣa ma ātmāntarhṛdaye jyāyānpṛthivyā ityādinā ।
jyāyaḥparimāṇācca jyāyastvaṃ darśayannanantaparimāṇatvaṃ darśayati ।।

sarvakarmā sarvakāmaḥ sarvagandhaḥ sarvarasaḥ sarvam idam abhyatto avākyanādaraḥ । eṣa ma ātmā antarhṛdaye । etad brahma । etam itaḥ pretyābhisaṃbhavitā asmīti yasya syād addhā na vicikitsā asti । iti ha smāha śāṇḍilyaḥ śāṇḍilyaḥ ।।

manomaya ityādinā jyāyānebhyo lokebhya ityantena yathoktaguṇalakṣaṇa īśvaro dhyeyo na tu tadguṇaviśiṣṭa eva yathā rājapuruṣamānaya citraguṃ vetyukte na viśeṣaṇaśyāpyānayane vyāpriyate tadvadihāpīti prāptamatastannivṛttyartha sarvakarmetyādi punarvacanam । tasmānmanomayatvādiguṇaviśiṣṭa eveśvaro dhyeyaḥ । ata eva ṣaṣṭhasaptamayoriva tattvamasyātmaivedaṃ sarvamiti neha svārājye abhiṣiñcati । eṣa ma ātmaitadbrahmaitamitaḥ pratyābhisambhavitāsmīti liṅgānna tvātmaśabdena pratyagātmaivocyate । mameti ṣaṣṭhyāḥ sambandhārthapratyāyakatvādetamabhisambhavitāsmīti ca karmakartṛtvanirdeśāt । nanu ṣaṣṭhe apyatha sampatsya iti satsampatteḥ kālāntaritatvaṃ darśayati । na, ārabdhasaṃskāraśeṣasthityarthaparatvāt na kālāntaritārthatā । 
anyathā tattvamasītyetasyārthasya bādhaprasaṅgāt ।
yadyapyātmaśabdasya pratyagarthatvaṃ sarvaṃ khalvidaṃ brahmeti ca prakṛtameṣa ma ātmāntarhṛdaya etadbrahmetyucyate tathāpyantardhānamīṣadaparityajyaivaitamātmānamito asmāccharīrātpretyābhisambhavitāsmītyuktam ।
yathākraturūpasyā'tmanaḥ pratipattāsmīti yasyaivaṃvidaḥ syādbhavedaddhā satyamevaṃ syāmahaṃ pretya evaṃ na syāmiti na ca vicikitsāstītyetasminnarthe kratuphalasambandhe sa tathaiveśvarabhāvaṃ pratipadyate vidvānityetadāha smoktavānkila śāṇḍalyo nāmarṣiḥ ।
dvirabhyāsa ādarārthaḥ ।।

iti chāndogyopaniṣadi tṛtīyādhyāyasya caturdaśaḥ khaṇḍaḥ

antarikṣodaraḥ kośo bhūmibudhno na jīryati । diśo hy asya sraktayo dyaur asyottaraṃ bilam । sa eṣa kośo vasudhānas tasmin viśvam idaṃ śritam ।।

asya kule vīro jāyata ityuktam । na vīrajanmamātraṃ pitustrāṇāya । "tasmātputramanuśṣṭaṃ lokyamāhuḥ"iti śrutyantarāt । atastaddīrghāyuṣṭvaṃ kathaṃ syādityevamarthaṃ kośavijñānārambhaḥ । abhyarhitavijñānavyāsaṅgādanantarameva noktaṃ tadidānīmevā'rabhyate-antarikṣamudaramantaḥsuṣiraṃ yasya so ayamantarikṣodaraḥ kośaḥ kośa ivānekadharmasādṛśyātkośaḥ । sa ca bhūmibudhno bhūmirbudhno mūlaṃ yasya sa bhūmibudhno na jīryati na vinaśyati trailokyātmakatvāt । 
sahasrayugakālāvasthāyī hi saḥ ।
diśo hyasya sarvāḥ sraktayaḥ koṇāḥ ।
dyaurasya kośasyottaramūrdhvaṃ bilaṃ sa eṣa yathoktaguṇaḥ kośo vasudhāno vasu dhīyate asminprāṇināṃ karmaphalākhyamato vasudhānaḥ ।
yasminnantarviśvaṃ samastaṃ prāṇikarmaphalaṃ saha tatsādhanairidaṃ yadgṛhyate pratyakṣādipramāṇaiḥ śritamāśritaṃ sthitamityarthaḥ ।।

tasya prācī dig juhūr nāma । sahamānā nāma dakṣiṇā । rājñī nāma pratīcī । tāsāṃ vāyur vatsaḥ । sa ya etam evaṃ vāyuṃ diśāṃ vatsaṃ veda na putrarodaṃ roditi । so aham etam evaṃ vāyuṃ diśāṃ vatsaṃ veda । mā putrarodaṃ rudam ।।

tasyāsya prācī digprāggato bhāgo juhūrnāma juhvatyasyāṃ diśi karmiṇaḥ prāṅmukhāḥ santa iti juhūnami । sahamānā māna sahante asyāṃ pāpakarmaphalāni yamapuryāṃ prāṇina iti sahamānā nāma dakṣiṇādik । tathā rājñī nāma pratīcī paścimā digrājñī rājñā varuṇenādhiṣṭhitā sandhyārāgayogādvā । subhūtā nāma bhūtimadbhirīśvarakuberādibhiradhiṣṭhitatvātsubhūtā nāmodīcī । tāsāṃ diśāṃ vāyurvatso digjatvādvāyoḥ । "purovāta"ityādidarśanāt । 
sa yaḥ kaścitputradīrghajīvitarthyevaṃ yathoktaguṇaṃ vāyuṃ diśāṃ vatsamamṛtaṃ veda sa na putrarodaṃ putranimittaṃ rodanaṃ na roditi putro na mriyata ityarthaḥ ।
yata evaṃ viśiṣṭaṃ kośadigvatsaviṣayaṃ vijñānamataḥ so ahaṃ putrajīvitārthyevametaṃ vāyuṃ diśāṃ vatsaṃ veda jāne ।
ato mā putrarodaṃ rudaṃ mā rudaṃ putramaraṇanimittam ।
putrorodo mama mā bhūdityarthaḥ ।।

ariṣṭaṃ kośaṃ prapadye amunāmunāmunā । prāṇaṃ prapadye amunāmunāmunā । bhūḥ prapadye amunāmunāmunā । bhuvaḥ prapadye amunāmunāmunā । svaḥ prapadye amunāmunāmunā ।।

ariṣṭamavināśinaṃ kośaṃ yathoktaṃ prapadye prapanno asmi putrāyuṣe ।
amunāmunāmuneti trirnāma gṛhṇāti putrasya ।
tathā prāṇaṃ prapadye amunāmunāmunā, bhūḥ prapadye amunāmunāmunā bhuvaḥ prapadye amunāmunāmunā svaḥ prapadye amunāmunāmunā, sarvatra prapadya iti trinami gṛhṇāti punaḥ punaḥ ।।

sa yad avocaṃ prāṇaṃ prapadya iti । prāno vā idaṃ sarvaṃ bhūtaṃ yad idaṃ kiṃca । tam eva tat prāpatsi ।।

sa yadavocaṃ prāṇaṃ prapadya iti vyākhyānārthamupanyāsaḥ ।
prāṇo vā idaṃsarvaṃ bhūtaṃ yadidaṃ jagat ।
"yathā vārānābhāv" iti vakṣyati ।
atastameva sarvaṃ tattena prāṇaprapadanena prāpatsi prapanno abhavam ।।

atha yadavīcaṃ bhūḥ prapadya iti pṛthivīṃ prapadye antarikṣaṃ prapadye divaṃ prapadya ityeva tadavocam ।।

tathā bhūḥ prapadya iti trīṃllokānbhūrādīnprapadya iti tadavocam ।।

atha yad avocaṃ bhuvaḥ prapadya ity agniṃ prapadye vāyuṃ prapadya ādityaṃ prapadya ity eva tad avocam ।।
atha yadavocaṃ bhuvaḥ prapadya ityagnyādīnprapadya iti tadavocam ।।

atha yad avocaṃ svaḥ prapadya ity ṛgvedaṃ prapadye yajurvedaṃ prapadye sāmavedaṃ prapadya ity eva tad avocam ।।
atha yadavocaṃ svaḥ prapadya ityṛgvedādīnprapadya ityeva tadavocamiti ।
upariṣṭānmantrāñjapettataḥ pūrvoktamajaraṃ kośaṃ sadigvatsaṃ yathāvaddhyātvā dvirvacanamādarārtham ।।

iti chāndogyopaniṣadi tṛtīyādhyāyasya pañcadaśaḥ khaṇḍaḥ

puruṣo vāva yajñaḥ । tasya yāni caturviṃśativarṣāṇi tat prātaḥsavanam । caturviṃśatyakṣarā gāyatrī । gāyatraṃ prātaḥsavanam । tad asya vasavo anvāyattāḥ । prāṇā vāva vasavaḥ । ete hīdaṃ sarvaṃ vāsayanti ।।

putrāyuṣa upāsanamuktaṃ japaśca । athedānīmātmano dīrghajīvanāyedamupāsanaṃ japaṃ ca vidadhadāha । jīvanhi svayaṃ putrādiphalena yujyate nānyathā ityata ātmānaṃ yajñaṃ sampādayati-puraṣaḥ puruṣo jīvanaviśiṣṭaḥ kāryakaraṇasaṅghāto yathāprasiddha eva । vāvaśabdo avadhāraṇārthaḥ । puraṣa eva yajña ityarthaḥ । tathā hi sāmānyaiḥ sampādayati yajñatvam । katham । tasya puruṣasya yāni caturviṃśativarṣāṇyāyuṣastatprātaḥsavanaṃ yajñasya । kena sāmānyenetyāha-caturviṃśatyakṣarā gāyatro chando gāyatraṃ gāyatrīchandaskaṃ hi vidhiyajñasya prātaḥsavanam । ataḥ prātaḥsavanasampannena caturviṃśativarṣāyuṣā yuktaḥ puruṣaḥ । ato vidhiyajñasādṛśyādyajñaḥ । tathottarayorapyāyuṣoḥ savanadvayasampattisriṣṭubjagatyakṣarasaṃkhyāsāmānyato vācyā । kiñca tadasya puruṣayajñasya prātaḥsavanaṃ vidhiyajñasyeva vasavo devā anvāyattā anugatāḥ । savanadevatātvena svāmina ityarthaḥ । 
puruṣayajñe api vidhiyajña ivāgnyādayo vasavo devāḥ prāptā ityato viśinaṣṭi-prāṇā vāva vasavo vāgādayo vāyavaśca ।
tehi yasmādidaṃ puruṣādiprāṇijātamete vāsayanti ।
prāṇeṣu hi dehe vatsatu sarvamida vasati nānyathā ।
ityato vasanādvāsanācca vasavaḥ ।।

taṃ ced etasmin vayasi kiṃcid upatapet sa brūyāt । prāṇā vasava idaṃ me prātaḥsavanaṃ mādhyaṃdinaṃ savanam anusaṃtanuteti māhaṃ prāṇānāṃ vasūnāṃ madhye yajño vilopsīyeti । ud dhaiva tata ety agado ha bhavati ।।

taṃ cedyajñasampāditametasminprātaḥ savanasampanne vayasi kiñcidvyādhyādi maraṇaśaṅkāraṇamupatapedduḥkhamutpādayetsa tadā yajñasampādī puruṣa ātmānaṃ yajñaṃ manyamāno brūyājjapedityarthaḥ imaṃ mantraṃ he prāṇā vasava adaṃ me prātaḥ savanaṃ mama yajñasya vartate tanmādhyandinaṃ savanamanusantanuteti mādhyandinena savanenā'yuṣā sahitamekībhūtaṃ santataṃ kurutetyarthaḥ । 
māhaṃ yajño yuṣmākaṃ prāṇānāṃ vasūnāṃ prātaḥsavaneśānāṃ madhye vilopsīya vilupyeya vicchidyeyetyarthaḥ ।
itiśabdo mantraparisamāptyarthaḥ ।
sa tena japena dhyānena ca tatastasmādupatāpādudetyudgacchati ।
udgamya vimuktaḥ sannagado hānupatāpo bhavatyeva ।।

atha yāni catuścatvāriṃśad varṣāṇi tan mādhyaṃdinaṃ savanam । catuścatvāriṃśadakṣarā triṣṭup । traiṣṭubhaṃ mādhyaṃdinaṃ savanam । tad asya rudrā anvāyattāḥ । prāṇā vāva rudrāḥ । ete hīdaṃ sarvaṃ rodayanti ।।

atha yāni catuścatvāriṃśadvarṣāṇītyādi samānam ।
rudanti rodayantīti prāṇā rudrāḥ ।
krūrā hi te madhyamevayasyato rudrāḥ ।।

taṃ ced etasmin vayasi kiṃcid upatapet sa brūyāt । prāṇā rudrā idaṃ me mādhyaṃdinaṃ savanaṃ tṛtīyasavanam anusaṃtanuteti māhaṃ prāṇānāṃ rudrāṇāṃ madhye yajño vilopsīyeti । ud dhaiva tata ety agado ha bhavati ।।

atha yāny aṣṭācatvāriṃśad varṣāṇi tat tṛtīyasavanam । aṣṭācatvāriṃśadakṣarā jagatī । jāgataṃ tṛtīyasavanam । tad asyādityā anvāyattāḥ । prāṇā vāvādityāḥ । ete hīdaṃ sarvam ādadate ।।

taṃ ced etasmin vayasi kiṃcid upatapet sa brūyāt । prāṇā ādityā idaṃ me tṛtīyasavanam āyur anusaṃtanuteti māhaṃ prāṇānām ādityānāṃ madhye yajño vilopsīyeti । ud dhaiva tata ety agado haiva bhavati ।।

tathā'dityāḥ prāṇāḥ ।
te hīdaṃ śabdādijātamādadate ata ādityāstṛtīyasavanamāyuḥ ṣoḍaśottaravarṣaśataṃ samāpayatānusantanuta yajñaṃ samāpayatetyarthaḥ ।
samānamanyat ।।

etad dha sma vai tad vidvān āha mahidāsa aitareyaḥ । sa kiṃ ma etad upatapasi yo aham anena na preṣyām iti । sa ha ṣoḍaśaṃ varṣaśatam ajīvat । pra ha ṣoḍaśaṃ varṣaśataṃ jīvati ya evaṃ veda ।।

niścitā hi vidyā phalāyetyetaddarśayannudāharati-etadyajñadarśanaṃ ha sma vai kila tadvidvānāha mahidāso nāmataḥ । itarāyā apatyamaitareyaḥ । 
kiṃ kasmānme mamaitadupatapanamupatapasi sa tvaṃ he roga yo ahaṃ yajño anena tvatkṛtenopatāpena na preṣyāmi na mariṣyāmyato vṛthā tava śrama ityarthaḥ ।
ityevamāha smeti pūrveṇa sambandhaḥ ।
sa evaṃniścayaḥ sanṣoḍaśaṃ varṣaśatamajīvat ।
anyo apyevaṃniścaḥ ṣoḍaśaṃ varṣaśataṃ prajīvati ya evaṃ yathoktaṃ yajñasampādanaṃ veda jānāti sa ityarthaḥ ।।

iti chāndogyopaniṣadi tṛtīyādhyāyasya ṣoḍaśaḥ khaṇḍaḥ

sa yad aśiśiṣati yat pipāsati yan na ramate tā asya dīkṣāḥ ।।
sa yadaśiśiṣatotyādiyajñasāmānyanirdeśaḥ puruṣasya pūrveṇaiva sambadhyate । 
yadaśiśiṣatyaśitumicchati ।
tathā pipāsati pātumicchati ।
yanna ramata iṣṭādyaprāptinimittaṃ yadaivañjātīyakaṃ duḥkhamanubhavati tā asya dīkṣāḥ ।
duḥkhasāmānyādvidhiyajñasyeva ।।

atha yad aśnāti yat pibati yad ramate tad upasadair eti ।।
atha yadaśnāti yatpibati yadramate ratiṃ cānubhavatīṣṭādisaṃyogāttadupasadaiḥ samānatāmeti ।
upasadāṃ ca payovratatvanimittaṃ sukhamasti ।
alpabhojanīyāni cāhānyāśvāsannānīti praśvāso ato aśanādīnāmupasadāṃ ca sāmānyam ।।

atha yad dhasati yaj jakṣati yan maithunaṃ carati stutaśastrair eva tad eti ।।
atha yaddhasati yajjakṣati bhakṣayati yanmaithunaṃ carati stutaśasraireva tatsamānatāmeti ।
śabdavattvasāmānyāt ।।

atha yat tapo dānam ārjavam ahiṃsā satyavacanam iti tā asya dakṣiṇāḥ ।।
atha yattapo dānamārjavamahiṃsā satyavacanamiti tā asya dakṣiṇāḥ ।
dharmapuṣṭikaratvasāmānyāt ।।

tasmād āhuḥ soṣyaty asoṣṭeti । punar utpādanam evāsya tat । maraṇam evāvabhṛthaḥ ।।

yasmācca yajñaḥ puraṣastasmāttaṃ janayiṣyati mātā yadā tadā'huranye soṣyatīti tasya mātaraṃ yadā ca prasūtā bhavati tadāsoṣṭa pūrṇiketi vidhiyajña iva soṣyati somaṃ devadatto asoṣṭa somaṃ yajñadatta iti, ataḥ śabdasāmānyādvā puruṣo yajñaḥ ।
punarutpādanamevāsya tatpuruṣākhyasya yajñasya yatsoṣyatyasoṣṭeti śabdasambandhitvaṃ vidhiyajñasyeva ।
kiñca tanmaraṇamevāsya puruṣayajñasyāvabhṛthaḥ samāptisāmānyāt ।।

tad dhaitad ghora āṅgirasaḥ kṛṣṇāya devakīputrāyoktvovāca । apipāsa eva sa babhūva । so antavelāyām etat trayaṃ pratipadyetākṣitam asy acyutam asi prāṇasaṃśitam asīti । tatraite dve ṛcau bhavataḥ ।।

taddhaitadyajñadarśanaṃ ghoro nāmata āṅgiraso gotrataḥ kṛṣṇāya devakīputrāya śiṣyāyokatvovāca tadetattrayamityādivyavahitena sambandhaḥ । sa caitaddarśanaṃ śrutvāpipāsa evāmyābhyo vidyābhyo babhūva । itthaṃ ca viśiṣṭeyaṃ vidyā yatkṛṣṇasya devakīputrasyānyāṃ vidyāṃ prati tṛḍvicchedakarīti puruṣayajñavidyāṃ stauti । ghora āṅgirasaḥ kṛṣṇāyoktvemāṃ vidyāṃ kimuvāceti tadāha-sa evaṃ yathoktayajñavidantavelāyāṃ maraṇakāla etanmantratrayaṃ pratipadyeta japedityarthaḥ । kiṃ tadakṣitamakṣīṇamakṣataṃ vāsītyekaṃ yajuḥ sāmarthyādādityasthaṃ prāṇaṃ caikīkṛtyā'ha । tathā tamevā'hācyutaṃ svarūpādapracyutamasīti dvitīyaṃ yajuḥ । 
prāṇasaṃśitaṃ prāṇaśca sa saṃśitaṃ samyaktanūkṛtaṃ ca sūkṣmaṃ tattvamasīti tṛtīyaṃ yajuḥ ।
tatraitasminnarthe vidyāstutipare dve ṛcau mantrau bhavato na japārthe ।
trayaṃ pratipadyeteti tritvasaṃkhyābādhanāt ।
pañcasaṃkhyā hi tadā syāt ।।

ādit pratnasya retasaḥ । ud vayaṃ tamasaspari । jyotiḥ paśyanta uttaram । svaḥ paśyanta uttaram । devaṃ devatrā sūryam aganma jyotir uttamam iti jyotir uttamam iti ।।

ādidityatrā'kārasyānubandhastakāro anarthaka icchabdaśca । pratnasya cirantanasya purāṇasyetyarthaḥ । retasaḥ kāraṇasya bījabhūtasya jagataḥ sadākhyasya jyotiḥ prakāśaṃ paśyanti । āśabda utsṛṣṭānubandhaḥ paśyantītyanena sambadhyate । kiṃ tajjayotiḥ paśyanti । vāsaramaharahariva tatsarvato vyāptaṃ brahmaṇo jyotiḥ । nivṛttacakṣuṣo brahmavido brahmacaryādinivṛttisādhanaiḥ śuddhāntaḥkaraṇā ā samantato jyotiḥ paśyantītyarthaḥ । paraḥ paramiti liṅgavyatyayena, jyotiṣparatvāt । yadidhyate dīpyate divi dyotanavati pasminbrahmaṇi vartamānam । yena jyotiṣeddhaḥ savitā tapati candramā bhāti vidyudvidyotate grahatārāgaṇā vibhāsante । kiñcānyo mantradṛgāha yathoktaṃ jyotiḥ paśyan । udvayaṃ tamaso ajñānalakṣaṇātpari parastāditi śeṣaḥ । tamaso vāpanetṛ yajjayotiruttaramādityasthaṃ paripaśyanto vayamudaganmeti vyavahitena sambandhaḥ । tajjyotiḥ svaḥ svamātmīyamasmaddhṛdi sthitam । ādityasthaṃ ca tadekaṃ jyotiḥ । yaduttaramutkṛṣṭataramūrdhvataraṃ vāparaṃ jyotirapekṣya paśyanta udaganma vayam । 
kamudaganmetyāha ।
devaṃ dyotanavantaṃ devatrā deveṣu sarveṣu sūryaṃ rasānāṃ raśmīnāṃ prāṇānāṃ ca jagata īraṇātsūryastamudaganma gatavanto jyotiruttamaṃ sarvajyotirbhya utkṛṣṭatamamaho prāptā vayamityarthaḥ ।
idaṃ tajjyotiryadṛgbhyāṃ stutaṃ yadyajustrayeṇa prakāśitam ।
dvirabhyāso yajñakalpanāparisamāptyarthaḥ ।।

iti chāndogyopaniṣadi tṛtīyādhyāyasya saptadaśaḥ khaṇḍaḥ

mano brahmety upāsīta । athādhidaivatam । ity ubhayam ādiṣṭaṃ bhavaty adhyātmaṃ cādhidaivataṃ ca ।।

manomaya īśvara ukta ākāśātmeti ca brahmaṇo guṇaikadeśatvena । athedānīṃ mana ākāśayoḥ samastabrahmadṛṣṭividhānārtha ārambho mano brahmetyādi । mano manute anenetyantaḥkaraṇaṃ tadbrahma paramityupāsīteti etadātmaviṣayaṃ darśanamadhyātmam । athādhidaivataṃ devatāviṣayamidaṃ vakṣyāmaḥ । ākāśo brahmetyupāsīta । 
evamabhuyamadhyātmamadhidaivataṃ cobhayaṃ brahmadṛṣṭiviṣayamādiṣṭamupadiṣṭaṃ bhavati ।
ākāśamanasoḥ sūkṣmatvāt ।
manasopalabhyatvācca brahmaṇo yogyaṃ mano brahmadṛṣṭeḥ ।
ākāśaśca sarvagatatvātsūkṣmatvādupādhihīnatvācca ।।

tad etac catuṣpād brahma । vāk pādaḥ prāṇaḥ pādaś cakṣuḥ pādaḥ śrotraṃ pādaḥ । ity adhyātmam । agniḥ pādo vāyuḥ pāda ādityaḥ pādo diśaḥ pādaḥ । ity ubhayam evādiṣṭaṃ bhavaty adhyātmaṃ cādhidaivataṃ ca ।।

tadetanmana ākhyaṃ catuṣpādbrahma, catvāraḥ pādā asyeti ।
kathaṃ catuṣpāttvaṃ manaso brahmaṇa ityāha-vākprāṇaścakṣuḥ śrotramityete pādā ityadhyātmam ।
athādhidaivatamākāśasya brahmaṇo agnirvāyurādityo diśa ityete ।
evamubhayameva catuṣpādbrahmā'diṣṭaṃ bhavatyadhyātmaṃ caivādhidaivataṃ ca ।।

vāg eva brahmaṇaś caturthaḥ pādaḥ । so agninā jyotiṣā bhāti ca tapati ca । bhāti ca tapati ca kīrtyā yaśasā brahmavarcasena ya evaṃ veda ।।

tatra vāgeva manaso brahmaṇaścaturthaḥ pāda itarapādatrayāpekṣayā । vācā hi pādeneva gavādi vaktavyaviṣayaṃ prati pratiṣṭhati । ato manasaḥ pāda iva vāk । tathā prāṇo ghrāṇaḥ pādaḥ । tenāpi gandhaviṣayaṃ prati caṅkramati । tathā cakṣuḥ pādaḥ śrotraṃ pāda ityevamadhyātmaṃ catuṣpāttavaṃ manaso brahmaṇaḥ । athādhidaivatamagnivāyvādityadiśa ākāśasya brahmaṇa udāra iva goḥ pādā vilagnā upalabhyante । tena tasyā'kāśasyāgnyādayaḥ pādā ucyante । evamubhayamadhyātmaṃ caivādhidaivataṃ catuṣpādādiṣṭaṃ bhavati । 
tatra vāgeva manaso brahmaṇaścaturthaḥ pādaḥ ।
so agninādhidaivatena jyotiṣā bhāti ca dīpyate tapati ca santāpaṃ cauṣṇyaṃ karoti ।
athavā tailaghṛtādyāgneyāśaneneddhā vāgbhāti ca tapati ca vadanāyotsāhavatī syādityarthaḥ ।
vidvatphalaṃ bhāti ca tapati ca kīrtyā yaśasā brahmavarcasena ya evaṃ yathoktaṃ vedaḥ ।।

prāṇa eva brahmaṇaś caturthaḥ pādaḥ । sa vāyunā jyotiṣā bhāti ca tapati ca । bhāti ca tapati ca kīrtyā yaśasā brahmavarcasena ya evaṃ veda ।।

cakṣur eva brahmaṇaś caturthaḥ pādaḥ । sa ādityena jyotiṣā bhāti ca tapati ca । bhāti ca tapati ca kīrtyā yaśasā brahmavarcasena ya evaṃ veda ।।

śrotram eva brahmaṇaś caturthaḥ pādaḥ । sa digbhir jyotiṣā bhāti ca tapati ca । bhāti ca tapati ca kīrtyā yaśasā brahmavarcasena ya evaṃ veda ya evaṃ veda ।।

tathā prāṇa eva brahmaṇaścaturthaḥ pādaḥ । 
sa vāyunā gandhāya bhāti ca tapati ca ।
tatā cakṣurādityena rūpagrahaṇāya śrotraṃ digbhiḥ śabdagrahaṇāya ।
vidyāphalaṃ samānaṃ sarvatra brahmasampattiradṛṣṭaṃ phalaṃ ya evaṃ veda ।
dviruktirdarśanasamāptyarthā ।।

iti chāndogyopaniṣadi tṛtīyādhyāyasyāṣṭādaśaḥ khaṇḍaḥ

ādityo brahmety ādeśaḥ । asad evedam agra āsīt । tat samabhavat । tad āṇḍaṃ niravartata । tat saṃvatsarasya mātrām aśayata । te āṇḍakapāle rajataṃ ca suvarṇaṃ cābhavatām ।।

ādityo brahmaṇaḥ pāda ukta iti tasminsakalabrahmadṛṣṭyarthamidamārabhyate-ādityo brahmetyādeśa upadeśastasyopavyākhyānaṃ kriyate stutyartham । asadavyakṛtanāmarūpamidaṃ jagadaśeṣamagre prāgavasthāyāmutpatterāsīnna tvasadeva । kathamasataḥ sajjāyetetyasatkāryatvasya pratiṣedhāt । nanvihāsadeveti vidhānādvikalpaḥ syāt । na, kriyāsviva vastuni vikalpānupapatteḥ । kathaṃ tarhīdamasadeveti । nanvavocāmāvyākṛtanāmarūpatvādasadivāsaditi । nanvevaśabdo avadhāraṇārthaḥ । satyamevaṃ, na tu sattvābhāvamavadhārayati । kiṃ tarhi?vyākṛtanāmarūpābhāvamavadhārayati nāmarūpavyākṛtaviṣaye sacchabdaprayogo dṛṣṭaḥ । tacca nāmarūpavyākaraṇamādityāyattaṃ prāyaśo jagataḥ tadabhāve hyandhaṃ tama idaṃ na prajñāyeta kiñcanetyatastatstutipare vākye sadapīdaṃ rājñaḥ kulaṃ sarvaguṇasampanne pūrṇavarmaṇi rājanyasatīti tadvat । na ca sattvamasattvaṃ veha jagataḥ pratipipādayiṣitamādityo brahmetyādeśaparatvāt । upasaṃhariṣyatyanta ādityaṃ brahmetyupāsta iti । tatsadāsīttadasacchabdavācyaṃ prāgutpatteḥ stimitamanispandamasadiva satkāryābhimukhamīṣadupajātapravṛtti sadāsīttato labdhaparispandaṃ tatsamabhavadalpataranāmarūpavyākaraṇenāṅkurībhūtami va bījam । tato api krameṇa sthūlībhavattadadbhya āṇḍaṃ samavartata saṃvṛttam । 
āṇḍamiti dairdhyaṃ chāndasam ।
tadaṇḍaṃ saṃvatsarasya kālasya prasiddhasya mātrāṃ parimāṇamabhinnasvarūpamevāśayata sthitaṃ babhūva ।
tattataḥ saṃvatsaraparimāṇātkālādūrdhvaṃ nirabhidyata nirbhinnaṃ vayasāmivāṇḍam ।
tasya nirbhinnasyāṇḍasya kapāle dve rajataṃ ca suvarṇaṃ cābhavatāṃ saṃvṛtte ।।

tad yad rajataṃ seyaṃ pṛthivī । yat suvarṇaṃ sā dyauḥ । yaj jarāyu te parvatāḥ । yad ulbaṃ samegho nīhāraḥ । yā dhamanayas tā nadyaḥ । yad vāsteyam udakaṃ sa samudraḥ ।।

tattayoḥ kapālayoryadrajataṃ kapālamāsītseyaṃ pṛthivī pṛthivyupalakṣitamadho aṇḍakapālamityarthaḥ । yatsuvarṇaṃ kapālaṃ sā dyaurdyulokopalakṣitamūrdhvaṃ kapālamityarthaḥ । 
yajjarāyu garbhapariveṣṭanaṃ sthūlamaṇḍasya dviśakalībhāvakāla āsītte parvatā babhūvuḥ ।
yadulvaṃ sūkṣmaṃ garbhapariveṣṭanaṃ tatsaha medyaiḥ samegho nīhāro avaśyāyo babhūvetyarthaḥ ।
yā garbhasya jātasya dehe dhamanayaḥ śirāstā nadyo babhūvuḥ ।
yattasya bastau bhavaṃ vāsteyamudakaṃ sa samudraḥ ।।

atha yat tad ajāyata so asāv ādityaḥ । taṃ jāyamānaṃ ghoṣā ulūlavo anūdatiṣṭhant sarvāṇi ca bhūtāni sarve ca kāmāḥ । tasmāt tasyodayaṃ prati pratyāyanaṃ prati ghoṣā ulūlavo anūttiṣṭhanti sarvāṇi ca bhūtāni sarve ca kāmāḥ ।। 

atha yattadajāyata garbharūpaṃ tasminnaṇḍe so asāvādityastamādityaṃ jāyamānaṃ ghoṣāḥ śabdā ulūlava urūravo vistīrṇaravā udatiṣṭhannutthitavanta īśvarasyeveha prathamaputrajanmani sarvāṇi ca sthāvarajaṅgamāni bhūtāni sarve ca teṣāṃ bhūtānāṃ kāmāḥ kāmyanta iti viṣayāḥ strīvasrānnādayaḥ ।
yasmādādityajanmanimittā bhūtakāmotpattistasmādadyatve api tasyā'dityasyodayaṃ prati pratyāyanaṃ pratyastagamanaṃ ca pratyathavā punaḥ punaḥ pratyāgamanaṃ pratyāyanaṃ tatprati tannimittīkṛtyetyarthaḥ ।
sarvāṇi ca bhūtāni sarve ca kāmā ghoṣā ulūlavaścānūttiṣṭhanti ।
prasiddhaṃ hyetadudayādau savituḥ ।।

sa ya etam evaṃ vidvān ādityaṃ brahmety upāste । abhyāśo ha yad enaṃ sādhavo ghoṣā ā ca gaccheyur upa ca nimreḍeran nimreḍeran ।।

sa yaḥ kaścidetamevaṃ yathoktamahimānaṃ vidvānsannādityaṃ brahmetyupāste sa tadbhāvaṃ pratipadyata ityarthaḥ । kiñca dṛṣṭaṃ phalamabhyāśaḥ kṣipraṃ tadvido yaditi kriyāviśeṣaṇamenamevaṃvidaṃ sādhavaḥ । 
śobhanā ghoṣāḥ ।
sādhutvaṃ ghoṣādīnāṃ yadupabhoge pāpānubandhābhāvaḥ ।
ā ca gaccheyurāgaccheyuścopa ca nimreḍerannupanimreḍeraṃśca na kevalamāgamanamātraṃ ghoṣāṇāmupasukhayeyuścopasukhaṃ ca kuryarityarthaḥ ।
dvirabhyāso adhyāyaparisamāptyarthaḥ ādarārthaśca ।।

iti chāndogyopaniṣadi tṛtīyādhyāyasyaikonaviṃśaḥ khaṇḍaḥ iti cchāndogyopaniṣadbrāhmaṇe tṛtīyo adhyāyaḥ samāptaḥ

in ree nicht zulässige zeichen

atha caturtho adhyāyaḥ

jānaśrutir ha pautrāyaṇaḥ śraddhādeyo bahudāyī bahupākya āsa । sa ha sarvata āvasathān māpayāṃ cakre sarvata eva me annam atsyantīti ।।

vāyuprāṇayorbrahmaṇaḥ pādadṛṣṭyadhyāsaḥ purastādvarṇitaḥ । athedānīṃ tayoḥ sākṣādbrahmatvenopāsyatvāyottaramārabhyate । sukhāvabodhārthā'khyāyikā, vidyādānagrahaṇavidhipradarśanārthā ca śraddhānnadānānuddhatatvādīnāṃ ca vidyāprāpti sādhanatvaṃ pradarśyata ākhyāyikayā । jānaśrutirjanaśrutasyāpatyam । haḥ aitihyārthaḥ । putrasya pautraḥ pautrāyaṇaḥ sa eva śraddhādeyaḥ śraddhāpuraḥsarameva brāhmaṇādibhyo deyamasyeti śraddhādeyaḥ । bahudāyī prabhūtaṃ dātuṃ śīlamasyeti bahudāyī । bahupākyo bahu paktavyamahanyahani gṛhe yasyāsaubahupākyaḥ । 
bhojanārthibhyo bahvasya gṛhe annaṃ pacyata ityarthaḥ ।
evaṅguṇasampanno asau jānaśrutiḥ pautrāyaṇo viśiṣṭe deśe kāle ca kasmiṃścidāsa babhūva ।
sa ha sarvataḥ sarvāsu dikṣu grāmeṣu nagareṣu cā'vasathānetya vasanti yeṣvityāvasathāstānmāpayāñcakre kāritavānityarthaḥ ।
sarvata eva me mamānnaṃ teṣvāvasatheṣu vasanto atsyanti bhokṣyanta ityevamabhiprāyaḥ ।।

atha ha haṃsā niśāyām atipetuḥ । tad dhaivaṃ haṃso haṃsam abhyuvāda । ho ho ayi bhallākṣa bhallākṣa jānaśruteḥ pautrāyaṇasya samaṃ divā jyotir ātataṃ tan mā prasāṅkṣīs tat tvāṃ mā pradhākṣīr iti ।।

tatraivaṃ sati rājani tasmindharmakāle harmyatalasthe atha ha haṃsā niśāyāṃ rātrāvatipetuḥ । ṛṣayo devatā vā rājño annadānaguṇaistoṣitāḥ santo haṃsārūpā bhūtvā rājño darśanagocare atipetuḥ । tattasminkāle teṣāṃ patatāṃ haṃsānāmekaḥ pṛṣṭhataḥ patannagrataḥ patantaṃ haṃsamabhyuvādābhyuktavānho ho ayīti bho bho iti sambodhya bhallākṣa bhallākṣetyādaraṃ darśayan yathā paśya paśyā'ścaryamiti tadvat । bhallākṣeti mandadṛṣṭitvaṃ sūcayannāha । athavā samyagbrahmadarśanābhimānavattvāttasyāsakṛdupālabdhastena pīḍyamāno amarṣitayā tatsūcayati bhallākṣeti । 
jānaśruteḥ pautrāyaṇasya samaṃ tulyaṃ divā dyulokena jyotiḥ prabhāsvaramannadānādijanitaprabhāvajamātataṃ vyāptaṃ dyulokaspṛgityarthaḥ ।
divāhnā vā samaṃ jyotirityetat ।
tanmā prasāṅkṣīḥ sañjanaṃ saktiṃ tena jyotiṣā sambandhaṃ mā kārṣīrityarthaḥ ।
tatprasañjanena tajjyotistvā tvāṃ mā pradhākṣīrmā dahatvityarthaḥ puruṣavyatyanena mā pradhākṣīditi ।।

tam u ha paraḥ pratyuvāca kam v ara enam etat santaṃ sayugvānam iva raikvam āttha iti । yo nu kathaṃ sayugvā raikva iti ।।

tamevamuktavantaṃ para itaro agragāmī pratyuvācāre nikṛṣṭo ayaṃ rājā varākastaṃ kamu enaṃ santaṃ kena māhātmyena yuktaṃ santamiti kutsayatyenamevaṃ sabahumānametadvacanamāttha raikvamiva, sayugvānaṃ saha yugvanā gantryā vartata iti sayugvā raikvaḥ ।
tamivā'tthainam ।
ananurūpamasminnayuktamīdṛśaṃ vaktuṃ raikva ivetyabhiprāyaḥ ।
itaraścā'ha-yo nu kathaṃ tvayocyate sayugvā raikva ityuktavantaṃ bhallākṣa āha śṛṇu yathā sa raikvaḥ ।।

yathā kṛtāya vijitāyādhareyāḥ saṃyanty evam enaṃ sarvaṃ tad abhisameti yat kiṃca prajāḥ sādhu kurvanti । yas tad veda yat sa veda sa mayaitad ukta iti ।।

yathā loke kṛtāyaḥ kṛto nāmāyo dyūtasamaye prasiddhaścaturaṅkaḥ sa yadā jayati dyūte pravṛttānāṃ tasmai vijitāya tadarthamitare tridvyekāṅkā adhare ayāstretādvāparakalināmānaḥ saṃyanti saṃgacchante antarbhavanti । caturaṅke kṛtāye tridvyekāṅkānāṃ vidyamānatvāttadantarbhavantītyarthaḥ । yathāyaṃ dṛṣṭānta evamenaṃ raikvaṃ kṛtāyasthānīyaṃ tretādyāyasthānīyaṃ sarvaṃ tadabhisametyantarbhavati raikve । kiṃ tadyatkiñca loke sarvāḥ prajāḥ sādhu śobhanaṃ dharmajātaṃ kurvanti tatsarvaṃ raikvasya dharme antarbhavati । tasya ca phale sarvaprāṇidharmaphalamantarbhavatītyarthaḥ । 
tathānyo api kaścidyastadvedyaṃ veda ।
kiṃ tadyadvedyaṃ sa raikvo veda ।
tadvedyamanyo api yo veda tamapi sarvaprāṇidharmajātaṃ tatphalaṃ ca raikvamivābhisametītyanuvartate ।
sa evaṃbhūto mayā vidvānetadikta evamukto raikvavatsa eva kṛtāyasthānīyo bhavatītyabhiprāyaḥ ।।

tad u ha jānaśrutiḥ pautrāyaṇa upaśuśrāva । sa ha saṃjihāna eva kṣattāram uvācāṅgāre ha sayugvānam iva raikvam āttheti । yo nu kathaṃ sayugvā raikva iti ।।

yathā kṛtāya vijitāyādhareyāḥ saṃyanty evam enaṃ sarvaṃ tad abhisameti yat kiṃca prajāḥ sādhu kurvanti । yas tad veda yat sa veda sa mayaitad ukta iti ।।

tadu ha tadetadīdṛśaṃ haṃsavākyamātmanaḥ kutsārūpamanyasya viduṣo raikvādeḥ praśaṃsārūpamupaśuśrāva śrutavānharmyatalastho rājā jānaśrutiḥ pautrāyaṇaḥ । tacca haṃsavākyaṃ smaranneva paunaḥ punyena rātriśeṣamativāhayāmāsa । tataḥ sa bandibhī rājā stutiyuktābhirvāgbhiḥ pratibodhyamāna uvāca kṣattāraṃ saṃjihāna eva śayanaṃ nidrāṃ vā parityajanneva he aṅga vatsāre sa sayugvānamiva raikvamāttha kiṃ mām । 
sa eva stutyarhe nāhamityabhiprāyaḥ ।
athavā sayugvānaṃ raikvamāttha gatvā mama taddidṛkṣā;tadevaśabdo avadhāraṇārtho anarthako vā vācyaḥ ।
sa ca kṣattā pratyuvāca raikvānayanakāmo rājño abhiprāyajño yo nu kathaṃ sayugvā raikva iti, rājñaivaṃ cokta ānetuṃ taccihnaṃ jñatumicchanyo nu kathaṃ sayugvā raikva ityavocat ।
sa ca bhallākṣavacanamevāvocat ।।

sa ha kṣattānviṣya nāvidam iti pratyeyāya । taṃ hovāca yatrāre brāhmaṇasyānveṣaṇā tad enam arccheti ।।

tasya smaransa ha kṣattā nagaraṃ grāmaṃ vā gatvānviṣya raikvaṃ nāvidaṃ na vyajñāsiṣamiti pratyeyāya pratyāgatavān ।
taṃ hovāca kṣattaramare yatra brāhmaṇasya brahmavida ekānte araṇye nadīpulinādau vivikte deśe anveṣaṇānumārgaṇaṃ bhavati tattatrainaṃ raikvamarcha ṛccha gaccha tatra mārgaṇaṃ kurvityarthaḥ ।।

so adhastāc chakaṭasya pāmānaṃ kaṣamāṇam upopaviveśa । taṃ hābhyuvāda tvaṃ nu bhagavaḥ sayugvā raikva iti । ahaṃ hy arā iti ha pratijajñe । sa ha kṣattāvidam iti pratyeyāya ।।

ityuktaḥ kṣattānviṣya taṃ vijane deśe adhastācchakaṭasya gantryāḥ pāmānaṃ kharjūṃ kaṣamāṇaṃ kaṇḍūyamānaṃ dṛṣṭvāyaṃ nūnaṃ sayugvā raikva ityupa samīpa upaviveśa vinayenopaviṣṭavān । 
taṃ ca raikvaṃ hābhyuvādoktavān ।
tvamasi he bhagavo bhagavansayugvā raikva iti ।
evaṃ pṛṣṭo ahamasmi hyarā ara iti hānādara eva pratijajñe abhyupagatavān ।
sa taṃ vijñāyāvidaṃ vijñātavānasmīti pratyeyāya pratyāgata ityarthaḥ ।।

iti cchāndogyopaniṣadi caturthādhyāyasya prathamaḥ khaṇḍaḥ

tad u ha jānaśrutiḥ pautrāyaṇaḥ ṣaṭ śatāni gavāṃ niṣkam aśvatarīrathaṃ tad ādāya praticakrame ।।

tattatra ṛṣergārhasthyaṃ pratyabhiprayaṃ buddhvā dhanārthitāṃ co ha, eva jānaśrutiḥ pautrāyaṇaḥ ṣaṭśatāni gavāṃ niṣkaṃ kaṇṭhahāramaśvatarīrathamaśvatarībhyāṃ yuktaṃ rathaṃ tadādāya dhanaṃ gṛhītvā praticakrame raikvaṃ prati gatavān ।
taṃ ca gatvābhyuvāda hābhyuktavān ।।

raikvemāni ṣaṭ śatāni gavām ayaṃ niṣko ayam aśvatarīrathaḥ । anu ma etāṃ bhagavo devatāṃ śādhi yāṃ devatām upāssa iti ।।

he raikva gavāṃ ṣaṭśatānīmāni tubhyaṃ mayā'nītānyayaṃ niṣko aśvatarīrathaścāyametaddhanamādatsva bhagavo anuśādhi ca me māmetāṃ yāṃ ca devatāṃ tvamupāḥse taddevatopadeśena māmanuśādhītyarthaḥ ।।

tam u ha paraḥ pratyuvācāha hāretvā śūdra tavaiva saha gobhir astv iti । tad u ha punar eva jānaśrutiḥ pautrāyaṇaḥ sahasraṃ gavāṃ niṣkam aśvatarīrathaṃ duhitaraṃ tad ādāya praticakrame ।।

tamevamuktavantaṃ rājānaṃ pratyuvāca paro raikvaḥ । ahetyayaṃ nipāto vinigrahārthīyo anyatreha tvanarthakaḥ । evaśabdasya pṛthakprayogāt । hāretvā hāreṇa yuktetvā gantrī seyaṃ hāretvā gobhiḥ saha tavaivāstu tiṣṭhatu na mamāparyāptena karmārthamanena prayojanamityabhiprāyo he śūdreti । nanu rājāsau kṣattṛsambandhātsa ha kṣattāramuvācetyuktam । vidyāgrahaṇāya ca brāhmaṇasamīpopagamācchūdrasya cānadhikārātkathamidamananurūpaṃ raikveṇocyate he śūdreti । tatrā'hurācāryāḥ-haṃsavacanaśravaṇācchugenamāviveśa । tenāsau śucā śrutvā raikvasya mahimānaṃ vā ādravatīti ṛṣirātmanaḥ parokṣajñatāṃ darśayañśūdretyāheti । śūdravadvā dhanenaivainaṃ vidyāgrahaṇāyopajagāma na ca śuśrūṣayā । 
na tu jātyaiva śūdra iti ।
apare punarāhuralpaṃ dhanamāhṛtamiti ruṣaivainamuktavāñchūdreti ।
liṅgaṃ ca bahvāharaṇa upādānaṃ dhanasyeti ।
taduharṣermataṃ jñātvā punareva jānaśrutiḥ pautrāyaṇo gavāṃ sahasramadhikaṃ jāyāṃ carṣerabhimatāṃ duhitaramātmanastadādāya praticakrame krāntavān ।।

taṃ hābhyuvāda । raikvedaṃ sahasraṃ gavām ayaṃ niṣko ayam aśvatarīratha iyaṃ jāyāyaṃ grāmo yasminn āsse anv eva mā bhagavaḥ śādhīti ।।

tasyā ha mukham upodgṛhṇann uvācājahāremāḥ śūdrānenaiva mukhenālāpayiṣyathā iti । te haite raikvaparṇā nāma mahāvṛṣeṣu yatrāsmā uvāsa । tasmai hovāca ।।

raikvedaṃ gavāṃ sahasramayaṃ niṣko ayamaśvatarīratha iyaṃ jāyārthaṃ mama duhitā'nītāyaṃ ca grāmo yasminnāḥse tiṣṭhasi sa ca tvadarthe mayā kalpitaḥ tadetatsarvamādāyānuśādhyeva mā māṃ he bhagava ityuktastasyā jāyārthamānītāyā rājño duhiturhaiva mukhaṃ dvāraṃ vidyāyā dāne tīrthamupodgṛhṇañjānannityarthaḥ ।
brahmacārī dhanadāyī medhāvī śrotriyaḥ priyaḥ ।
vidyayā vā vidyā prāha tāni tīrthāni ṣaṇmama ।।

iti vidyāyā vacanaṃ vijñāyate hi । evaṃ jānannupodgṛhṇannuvācoktavān । ājahārā'hṛtavānbhavānyadimā gā yaccānyaddhanaṃ tatsādhviti vākyaśeṣaḥ । 
śūdreti pūrvoktānukṛtimātraṃ na tu kāraṇāntarāpekṣayā pūrvavat ।
anenaiva mukhena vidyāgrahaṇatīrthenā'lāpayiṣyathā ālāpayasīti māṃ bhāṣayasītyarthaḥ ।
te haite grāmā raikvaparṇā nāma vikhyātā mahāvṛṣeṣu deśeṣu yatra yeṣu grāmeṣūvāsoṣitavān raikvastānasau grāmānadādasmai raikvāya rājā ।
tasmai rājñe dhanaṃ dattavate ha kilovāca vidyāṃ sa raikvaḥ ।।

iti cchāndogyopaniṣadi caturthādhyāyasya dvitīyaḥ khaṇḍaḥ

vāyur vāva saṃvargaḥ । yadā vā agnir udvāyati vāyum evāpyeti । yadā sūryo astam eti vāyum evāpyeti । yadā candro astam eti vāyum evāpyeti ।।

vāyurvāva saṃvargo vāyurbāhyo vāvetyavadhāraṇārthaḥ । saṃvargaḥ saṃvarjanātsaṃgrahaṇātsaṃgrasanādvā saṃvargaḥ । vakṣyamāṇā agnyādyā devatā ātmabhāvamāpādayatītyataḥ saṃvargaḥ । savarjavākhyo guṇo dhyeyo vāyuvat । kṛtāyāntabharvadṛṣṭāntāt । kathaṃ saṃvargattvaṃ vāyorityāha । yadā yasminkāle vā agnirudvāyatyudvāsanaṃ prāpnotyupaśāmyati tadāsāvagnirvāyumevāpyeti vāyusvābhāvyamapigacchati । tathā yadā sūryo astameti vāyumevāpyeti । yadā candro astameti vāyumevāpyeti । nanu kathaṃ sūryācandramasoḥ svarūpāvasthitayorvāyāvapigamanam । 
naiṣa doṣaḥ ।
astamane adarśanaprāptervāyunimittatvāt ।
vāyunā hyastaṃ nīyate sūryaḥ calanasya vāyukāryatvāt ।
athavā pralaye sūryācandramasoḥ svarūpabhraṃśe tejorūpayorvāyāvevāpigamanaṃ syāt ।।

yadāpa ucchuṣyanti vāyum evāpiyanti । vāyur hy evaitān sarvān saṃvṛṅkte । ity adhidaivatam ।। 

tathā yadā'pa ucchuṣyantyucchoṣamāpnuvanti tadā vāyumevāpiyanti ।
vāyurhi yasmādevaitānagnyādyānmahābalānsaṃvṛṅkte ।
ato vāyuḥ saṃvargaguṇa upāsya ityarthaḥ ।
ityadhidaivataṃ devatāsu saṃvargadarśanamuktam ।।

athādhyātmam । prāṇo vāva samvargaḥ । sa yadā svapiti prāṇam eva vāg apy eti । prāṇaṃ śrotram । prāṇo hy evaitān sarvān saṃvṛṅkta iti ।।

athānantaramadhyātmamātmani saṃvargadarśanamidamucyate ।
prāṇo mukhyovāva saṃvargaḥ ।
sa puruṣo yadā yasminkāle svapiti prāṇameva vāgapyeti vāyumivāgniḥ prāṇaṃ cakṣuḥ prāṇaṃ śrotraṃ prāṇaṃ manaḥ prāṇo hi yasmādevaitānvāgādīnsarvānsaṃvṛṅkta iti ।।

tau vā etau dvau samvargau । vāyur eva deveṣu prāṇaḥ prāṇeṣu ।।

tau vā etau dvau saṃvargau saṃvarjanaguṇo vāyureva deveṣu saṃvargaḥ prāṇaḥ prāṇeṣu vāgādiṣu mukhyaḥ ।।

atha ha śaunakaṃ ca kāpeyam abhipratāriṇaṃ ca kākṣaseniṃ pariviṣyamāṇau brahmacārī bibhikṣe । tasmā u ha na dadatuḥ ।।

athaitayoḥ stutyarthamiyamākhyāyikā'rabhyate ।
hetyaitihyārthaḥ ।
śaunakaṃ ca śunakasyāpatyaṃ śonakaṃ kāpeyaṃ kapigotramabhipratāriṇaṃ ca nāmataḥ kakṣasenasyāpatyaṃ kākṣaseniṃ bhojanāyopaviṣṭau pariviṣyamāṇau sūpakārairbrahmacārī brahmavicchaṇḍo bibhikṣe bhikṣitavān ।
brahmacāriṇo brahmavinmānitāṃ buddhvā taṃ jijñāsamānau tasmā u bhikṣāṃ na jajaturna dattavantau ha kimayaṃ bakṣyatīti ।।

sa hovāca । mahātmanaś caturo deva ekaḥ kaḥ sa jagāra bhuvanasya gopāḥ । taṃ kāpeya nābhipaśyanti martyā abhipratārin bahudhā vasantam । yasmai vā etad annaṃ tasmā etan na dattam iti ।।

sa hovāca brahmacārī mahātmanaścatura iti dvitīyābahuvacanam । deva eko agnyādīnvāyurvāgādīnprāṇaḥ । kaḥ sa prajāpatirjagāra grasitavān । 
kaḥ sa jagāreti praśnameke ।
bhuvanasya bhavantyasminbhūtānīti bhuvanaṃ bhūrādiḥ sarvo lokastasya gopā gopāyitā rakṣitā goptetyarthaḥ ।
taṃ kaṃ prajāpatiṃ he kāpeya nābhipaśyanti na jānanti martyā maraṇadharmāṇo avivekino vā he abhipratārinbahudhādhyātmādhidaivatādhibhūtaprakārairvasantam ।
yasmai vā etadahanyahanyannamadanāyā'hriyate saṃskriyate ca tasmai prajāpataya etadannaṃ na dattamiti ।।

tad u ha śaunakaḥ kāpeyaḥ pratimanvānaḥ pratyeyāya । ātmā devānāṃ janitā prajānāṃ hiraṅyadaṃṣṭro babhaso anasūriḥ । mahāntam asya mahimānam āhur anadyamāno yad anannam atti । iti vai vayam brahmacārin nedam upāsmahe dattāsmai bhikṣām iti ।।

tadu ha brahmacāriṇo vacanaṃ śaunakaḥ kāpeyaḥ pratimanvāno manasā'locayanbrahmacāriṇaṃ pratyeyāyā'jagāma । gatvā cā'ha-yaṃ tvamavoco na paśyanti martyā iti taṃ vayaṃ paśyāmaḥ । katham?ātmā sarvasya sthāvarajaṅgamasya । kiñca devānāmagnyādīnāmātmani saṃhṛtya grasitvā punarjanitotpādayitā vāyurūpeṇādhidaivatamagnyādīnām । adhyātmaṃ ca prāṇarūpeṇa vāgādīnāṃ prajānāṃ ca danitā । atha vā'tmā devānāmagnivāgādīnāṃ janitā prajānāṃ sthāvarajaṅgamānām । hiraṇyadaṃṣṭro abhagnadaṃṣṭra iti yāvat । babhaso bhakṣaṇaśīlaḥ । anasūriḥ sūrirmedhāvī na sūrirasūristatpratiṣedho anasūriḥ sūrirevetyarthaḥ । mahāntamatipramāṇamaprameyamasya prajāpatermahimānaṃ vibhūtimāhurbrahmavidaḥ । yasmātsvayamanyairanadyamāno abhakṣyamāṇo yadanannamagnivāgādidevatārūpamatti bhakṣayatīti । vā iti nirarthakaḥ । vayaṃ he brahmacārin, ā, idamevaṃ yathoktalakṣaṇaṃ brahma vayamā upāsmahe । 
vayamiti vyavahitena sambandhaḥ ।
anye na vayamidamupāsmahe ।
kiṃ tarhi parameva brahmopāsmaha iti varṇayanti ।
dattāsmai bhikṣāmityavocadbhṛtyān ।।

tasmai u ha daduḥ । te vā ete pañcānye pañcānye daśa santas tat kṛtam । tasmāt sarvāsu dikṣv annam eva daśa kṛtam । saiṣā virāḍ annādī । tayedaṃ sarvaṃ dṛṣṭam । sarvam asya idaṃ dṛṣṭaṃ bhavaty annādo bhavati ya evaṃ veda ya evaṃ veda ।।

tasmā u ha daduste hi bhikṣām । te vai ye grasyante agnyādayo yaśca teṣāṃ grasitā vāyuḥ pañcānye vāgādibhyaḥ, tathānye tebhyaḥ pañcādhyātmaṃ vāgādayaḥ prāṇaśca, te sarve daśa santastatkṛtaṃ bhavati, te caturaṅka ekāya evaṃ catvāraḥ tryaṅkāyaḥ evaṃ trayo apare dvyaṅkāyaḥ evaṃ dvāvanyāvekāṅkāya evameko anya, ityevaṃ deśa santastatkṛtaṃ bhavati । yata evaṃ tasmātsarvāsu dikṣu daśasvapyagnyādyā vāgādyāśca daśasaṃkhyāsāmānyādannameva"daśākṣarā virāḍ virāḍannam" iti hi śrutiḥ ।

ato annameva daśasaṃkhyatvāt । tata eva daśa kṛtaṃ kṛte antarbhāvāccaturāyatvenetyavocāma । 
saiṣā virāḍdaśasaṃkhyā satyannaṃ cānnādyannādinī ca kṛtatvena daśasaṃkhyayānnaṃ kṛtasaṃkhyayānnādī tayā annānnādinyā idaṃ sarvaṃ jagaddaśadiksaṃsthaṃ dṛṣṭaṃ kṛtasaṃkhyābhūtayopalabdham ।
evaṃvido asya sarvaṃ kṛtasaṃkhyābhūtasya daśadiksaṃbaddhaṃ dṛṣṭamupalabdhaṃ bhavati ।
kiñcānnādaśca bhavati ya evaṃ veda yathoktadarśī ।
dvirabhyāsa upāsanamāptyarthaḥ ।।

iti cchāndogyopaniṣadi caturthādhyāyasya tṛtīyaḥ khaṇḍaḥ

satyakāmo ha jābālo jabālāṃ mātaram āmantrayāṃ cakre । brahmacaryaṃ bhavati vivatsyāmi kiṃgotro nv aham asmīti ।।

sarvaṃ vāgādyagnyādi cānnānnādatvasaṃstutaṃ jagadekīkṛtya ṣoḍaśadhā pravibhajya tasminbrahmadṛṣṭirvidhātavyetyārabhyate ।
śraddhātapasorbrahmopāsanāṅgatvapradarśanāyā'khyāyikā ।
satyakāmo ha nāmato haśabda aitihyārtho jabālāyā apatyaṃ jābālo jabalāṃ svāṃ mātaramāmantrayāñcakra āmantritavān ।
brahmacaryaṃ svādhyāyagrahaṇāya he bhavati vivatsyāmyācāryakule, kiṅgotro ahaṃ kimasya mama gotraṃ so ahaṃ nvahamasmīti ।।

sā hainam uvāca । nāham etad veda tāta yadgotras tvam asi । bahv aham carantī paricāriṇī yauvane tvām alabhe । sāham etan na veda yadgotras tvam asi । jabālā tu nāmāham asmi । satyakāmo nāma tvam asi । sa satyakāma eva jābālo bruvīthā iti ।।

evaṃ pṛṣṭā jabālā sā hainaṃ putramuvāca-nāhametattava gotraṃ veda he tāta yadgotrastvamasi । kasmānna vetsītyuktā'ha-bahu bhartṛgṛhe paricaryājātamatithyabhyāgatādi carantyahaṃ paricāriṇī paricarantīti paricaraṇaśīlaivāhaṃ paricaraṇacittatayā gotrādismaraṇe mama mano nābhūt । 
yauvane ca tatkāle tvāmalabhe labdhavatyasmi ।
tadaiva te pitoparataḥ ।
ato anāthāhaṃ sāhametanna veda yadgotrastvamasi ।
jabālā tu nāmāhamasmi satyakāmo nāma tvamasi sa tvaṃ satyakāma evāhaṃ jābālo asmītyācāryāya bruvīthāḥ yadyācāryeṇa pṛṣṭa ityabhiprāyaḥ ।।

sa ha hāridrumataṃ gautamam etyovāca । brahmacaryaṃ bhagavati vatsyāmi । upeyāṃ bhagavantam iti ।।

taṃ hovāca kiṃgotro nu somyāsīti । nāham etad veda bho yadgotro aham asmi । sā mā pratyabravīd bahv aham carantī paricariṇī yauvane tvām alabhe । sāham etan na veda yadgotras tvam asi । jabālā tu nāmāham asmi । satyakāmo nāma tvam asīti । so ahaṃ satyakāmo jābālo asmi bho iti ।।

sa ha satyakāmo hāridrumataṃ haridrumato apatyaṃ hāridrumataṃ gautamaṃ gotrata etya gatvovāca brahmacaryaṃ bhagavati pūjāvati tvayi vatsyāmyata upeyāmupagaccheyaṃ śiṣyatayā bhagavantamityuktavantaṃ taṃ hovāca gautamaḥ । kiṅgotro nu somyāsīti vijñātakulagotraḥ śiṣya upanetavya iti pṛṣṭaḥ pratyāha satyakāmaḥ । sa hovāca nāhametadveda bho yadgotro ahamasmi । 
kiṃ tvapṛcchaṃ pṛṣṭavānasmi mātaram ।
sā mayā pṛṣṭā māṃ pratyabravīnmātā ।
bahvahaṃ carantītyādi pūrvavat ।
tasyā ahaṃ vacaḥ smarāmi so ahaṃ satyakāmo jābālo asmi bho iti ।।

taṃ hovāca । naitad abrahmaṇo vivaktum arhati । samidhaṃ somyāhara । upa tvā neṣye na satyād agā iti । tam upanīya kṛśānām abalānāṃ catuḥśatā gā nirākṛtya uvācemāḥ somyānusaṃvrajeti । tā abhiprasthāpayann uvāca । nāsahasreṇāvarteyeti । sa ha varṣagaṇaṃ provāsa । tā yadā sahasraṃ sampeduḥ ।।

taṃ hovāca gautamo naitadvaco abrāhmaṇo viśeṣeṇa vaktumarhatyārjavārthasaṃyuktam । ṛjavo hi brahmaṇā netare svabhāvataḥ । yasmānna satyādbrāhmaṇajātidharmādagā nāpetavānasi । 
ato brāhmaṇaṃ tvāmupaneṣye ataḥ saṃskārārthaṃ homāya samidhaṃ somyā'haretyuktvā tamupanīya kṛśānāmabalānāṃ goyūthānnirākṛtyāpakṛṣya catuḥśatā catvāri śatāni gavāmuvācemā gāḥ somyānusaṃvrajānugaccha ।
ityuktastā araṇyaṃ pratyabhiprasthāpayannuvāca-nāsahasreṇāpūrṇena sahasreṇa nā'varteya na pratyāgaccheyam ।
sa evamuktvā gā araṇyaṃ tṛṇodakabahulaṃ dvandvaṃrahitaṃ praveśya sa ha varṣagaṇaṃ dīrghaṃ provāsa proṣitavān ।
tāḥ samyaggāvo rakṣitā yadā yasminkāle sahasraṃ saṃpeduḥ saṃpannā babhūvuḥ ।।

iti cchāndogyopaniṣadi caturthādhyāyasya caturthaḥ khaṇḍaḥ

atha hainam ṛṣabho abhyuvāda satyakāma iti । bhagava iti ha pratiśuśrāva । prāptāḥ somya sahasraṃ smaḥ । prāpaya na ācāryakulam ।।

tametaṃ śraddhātapobhyāṃ siddhaṃ vāyudevatā diksaṃbandhinī tuṣṭā satyṛṣabhamanupraviśyarṣabhāpannānugrahāyātha hainamṛṣabho abhyuvādābhyuktavānsatyakāma iti saṃbodhya, tamasau satyakāmo bhagava iti ha pratiśuśrāva prativacanaṃ dadau ।
praptāḥ somya sahasraṃ smaḥ pūrṇā tava pratijñātaḥ prāpaya no asmānācāryakulam ।।

brahmaṇaś ca te pādaṃ bravāṇi iti । bravītu me bhagavān iti । tasmai hovāca । praticī dik kalā । udīcī dik kalā । eṣa vai somya catuṣkalaḥ pādo brahmaṇaḥ prakāśavān nāma ।।

kiñcāhaṃ braṅmaṇaḥ parasya te tubhyaṃ pādaṃ bravāṇi kathayāni । ityuktaḥ pratyuvāca-bravītu kathayatu me mahyaṃ bhagavān । 
ityukta ṛṣabhastasmai satyakāmāya hovāca ।
prācī dikkalā brahmaṇaḥ pādasya caturtho bhāgaḥ ।
tathā pratīcī dikkalā dakṣiṇā dikkalodīcī dikkalaiṣa vai saimya brahmaṇaḥ pādaścatuśaṣkalaścatasraḥ kalā avayavā yasya so ayaṃ catuṣkalaḥ pādo brahmaṇaḥ prakāśavānnāma prakāśavānityavaṃ nāmābhidhānaṃ yasya ।
tathottare api pādāstrayaścatuṣkalā brahmaṇaḥ ।।

sa ya etam evaṃ vidvāṃś catuṣkalaṃ pādaṃ brahmaṇaḥ prakāśavān ity upāste prakāśavān asmiṃl loke bhavati । prakāśavato ha lokāñ jayati ya etam evaṃ vidvāṃś catuṣkalaṃ pādaṃ brahmaṇaḥ prakāśavān ity upāste ।।

sa yaḥ kaścidevaṃ yathoktametaṃ brahmaṇaścatuṣkalaṃ pādaṃ vidvānprakāśavānityanena guṇena viśiṣṭamupāste tasyedaṃ phalaṃ prakāśavānasmin loke bhavati prakhyāto bhavatītyarthaḥ ।
tathādṛṣṭaṃ phalaṃ prakāśavato ha lokāndevādisaṃbandhino mṛtaḥ sañjayati prāpnoti ।
ya etameva vidvāṃścatuṣkalaṃ pādaṃ brahmaṇaḥ prakāśavānityupāste ।।

iti cchāndogyopaniṣadi caturthādhyāyasya pañcamaḥ khaṇḍaḥ

agniṣṭe pādaṃ vakteti । sa ha śvo bhūte gā abhiprasthāpayāṃ cakāra । tā yatrābhisāyaṃ babhūvus tatrāgnim upasamādhāya gā uparudhya samidham ādhāya paścād agneḥ prāṅ upopaviveśa ।।

so agniste pādaṃ vaktetyupararāmarṣabhaḥ ।
sa satyākāmo ha śvobhūte paredyurnaityakaṃ nityaṃ karma kṛtvā gā abhiprasthāpayāñcakārā'cāryakulaṃ prati ।
tāḥ śanaiścarantya ācāryakulābhimukhyaḥ prasthitā yatra yasminkāle deśe abhi sāyaṃ niśāyāmabhisaṃbabhūvurekatrābhimukhyaḥ saṃbhūtāḥ, tatrāgnimupasamādhāya gā uparudhya samidhamādhāya paścādagneḥ praṅupopaviveśa ṛṣabhavaco dhyāyan ।।

tam agnir abhyuvāda satyakāma iti । bhagava iti ha pratiśuśrāva ।।

tamagnirabhyuvāda satyakāma iti saṃbodhya, tamasau satyakāmo bhagava iti ha pratiśuśrāva prativacanaṃ dadau ।।

brahmaṇaḥ somya te pādaṃ bravāṇīti । bravītu me bhagavān iti । tasmai ha uvāca । antarikṣaṃ kalā । samudraḥ kalā । eṣa vai somya catuṣkalaḥ pādo brahmaṇo anantavān nāma ।।

brahmaṇaḥ somya te pādaṃ bravāṇīti bravītu me bhagavānīti tasmai hovāca pṛthivī kalāntarikṣaṃ kalā dyauḥ kalā samudraḥ kaletyātmagocarameva darśanamagnirabravīt ।
eṣa vai somya catuṣkalaḥ pādo brahmaṇo anantavānnāma ।।

sa ya etam evaṃ vidvāṃś catuṣkalaṃ pādaṃ brahmaṇo anantavān ity upāste anantavān asmiṃl loke bhavati । anantavato ha lokāñ jayati ya etam evaṃ vidvāṃś catuṣkalaṃ pādaṃ brahmaṇo anantavān ity upāste ।।

sa yaḥ kaścidyathoktaṃ pādamanantavattvena guṇenopāste sa tathaiva tadguṇo bhavatyasmiṃlloke ।
mṛtaścānantavato ha lokānsa jayati ya etamevamityādi pūrvavat ।।

iti cchāndogyopaniṣadi caturthādhyāyasya ṣaṣṭha khaṇḍaḥ

haṃsaste pādaṃ vakteti sa ha śvobhūte gā abhiprasthāpayāñcakāra tā yatrābhisāyaṃ babhūvustatrāgnimupasamādhāyā gā uparudhya samidhamādhāya paścādagneḥ prāṅupopaviveśa ।।taṃ haṃsa upanipatyābhyuvāda satyakāma iti bhagava iti ha pratiśuśrāva ।।
so agnirhaṃsaste pādaṃ vaktetyuktavopararāma ।
haṃsa ādityaḥ ।
śauklyātpatanasāmānyācca ।
sa ha śvobhūta ityādi samānam ।।

brahmaṇaḥ somya te pādaṃ bravāṇīti । bravītu me bhagavān iti । tasmai hovāca । sūryaḥ kalā । vidyut kalā । eṣa vai somya catuṣkalaḥ pādo brahmaṇo jyotiṣmān nāma ।।

sa ya etam evaṃ vidvāṃś catuṣkalaṃ pādaṃ brahmaṇo jyotiṣmān ity upāste jyotiṣmān asmiṃl loke bhavati । jyotiṣmato ha lokāñ jayati ya etam evaṃ vidvāṃś catuṣkalaṃ pādaṃ brahmaṇo jyotiṣmān ity upāste ।।

agniḥkalā sūryaḥ kalā candraḥ kalā vidyutkalaiṣa vai somyeti jyotirviṣayameva ca darśanaṃ provācāto haṃsasyā'dityatvaṃ pratīyate ।
vidvatphalaṃ-jyotiṣmāndīptiyukto asmiṃlloke bhavati ।
candrādityādīnāṃ jyotiṣmata eva ca mṛtvā lokāñjayati ।
samānamuttaram ।।

iti cchāndogyopaniṣadi caturthādhyāyasya saptamaḥ khaṇḍaḥ

madguṣṭe pādaṃ vakteti । sa ha śvo bhūte gā abhiprasthāpayāṃ cakāra । tā yatrābhisāyaṃ babhūvus tatrāgnim upasamādhāya gā uparudhya samidham ādhāya paścād agneḥ prāṅ upopaviveśa ।।

haṃso api madguṣṭe pādaṃ vaktetyupararāma ।
madgurudakacaraḥ pakṣī sa cāpsambandhātprāṇaḥ sa ha śvobhūta ityādi pūrvavat ।।

taṃ madgur upanipatyābhyuvāda satyakāma iti । bhagava iti ha pratiśuśrāva ।।

brahmaṇaḥ somya te pādaṃ bravāṇīti । bravītu me bhagavān iti । tasmai hovāca । cakṣuḥ kalā । manaḥ kalā । eṣa vai somya catuṣkalaḥ pādo brahmaṇa āyatanavān nāma ।।

sa ca madguḥ prāṇaḥ svaviṣayameva ca darśanamuvāca prāṇaḥ kaletyādi, āyatanavānityevaṃ nāma ।
āyatanaṃ nāma manaḥ sarvakaraṇopahṛtānāṃ bhogānāṃ tadyasminpāde vidyata ityāyatanavānnāma pādaḥ ।।

sa ya etam evaṃ vidvāṃś catuṣkalaṃ pādaṃ brahmaṇa āyatanavān ity upāsta āyatanavān asmiṃl loke bhavati । āyatanavato ha lokāñ jayati ya etam evaṃ vidvāṃś catuṣkalaṃ pādaṃ brahmaṇa āyatanavān ity upāste ।।

taṃ pādaṃ tathaivopāste yaḥ sa āyatanavānāśrayavānasmiṃlloke bhavati ।
tathā'yatanavata eva sāvakāśāṃllokānmṛto jayati ।
ya etamevamityādi pūrvavat ।।

iti cchāndogyopaniṣadi caturthādhyāyasyāṣṭamaḥ khaṇḍaḥ

prāpa hācaryakulam । tam ācaryo abhyuvāda satyakāma iti । bhagava iti ha pratiśuśrāva ।।

sa evaṃ brahmavitsanprāpa ha prāptavānācāryakulam ।
tamācāryo abhyuvāda satyakāma iti ।
bhagava iti ha pratiśuśrāva ।।

brahmavid iva vai somya bhāsi । ko nu tvānuśaśāseti । anye manuṣyebhya iti ha pratijajñe । bhagavāṃs tv eva me kāme brūyāt ।।

brahmavidiva vai somya bhāsi । prasannendriyaḥ prahasitavadanaśca niścintaḥ kṛtārtho brahmavidbhavati । ata ācāryo brahmavidiva bhāsoti । ko nviti vitarkayannuvāca kastvāmanuśaśāseti । sa cā'ha satyakāmo anye manuṣyebhyaḥ । 
devatā māmanuśiṣṭavatyaḥ ।
ko anyo bhagavacchiṣyaṃ māṃ manuṣyaḥ sannanuśāsitumutsahetetyabhiprāyaḥ ।
ato anye manuṣyebhya iti ha pratijajñe pratijñātavān ।
bhagavāṃstveva me kāme mamecchāyāṃ brūyātkimanyairuktena nāhaṃ tadgaṇayāmītyabhiprāyaḥ ।।

śrutaṃ hy eva me bhagavaddṛśebhya ācāryād dhaiva vidyā viditā sādhiṣṭhaṃ prāpatīti । tasmai ha etad eva uvāca । atra ha na kiṃcana vīyāyeti vīyāyeti ।।

kiñca śrutaṃ hi yasmānmama vidyata evāsminnarthe bhagavatsamebhya ṝṣibhyaḥ ।
ācāryāddhaiva vidyā viditā sādhiṣṭhaṃ sādhutamatvaṃ prāpaditi prāpnotītyato bhagavāneba brūyādityukta ācāryo abravīttasmai tāmeva daivatairuktāṃ vidyām ।
atra ha na kiñcana ṣoḍaśakalavidyāyāḥ kiñcidekadeśamātramapi na vīyāya na vigatamityarthaḥ ।
dvirabhyāso vidyāparisamāptyarthaḥ ।।

iti cchāndogyopaniṣadi caturthādhyāyasya navamaḥ khaṇḍaḥ

upakosalo ha vai kāmalāyanaḥ satyakāme jābāle brahmacāryam uvāsa । tasya ha dvādaśa vārṣāny agnīn paricacāra । sa ha smānyān antevāsinaḥ samāvartayaṃs taṃ ha smaiva na samāvartayati ।।

punarbrahmavidyāṃ prakārāntareṇa vakṣyāmītyārabheta gatiṃ ca tadvido agnividyāṃ ca ।
ākhyāyikā pūrvavacchraddhātapasorbrahmavidyāsādhanatvapradaśranārthā-upakosalo ha vai nāmataḥ kamalasyāpatyaṃ kāmalāyanaḥ satyakāme jābāle brahmacaryamuvāsa tasya, haḥ etihyārthaḥ ।
tasyā'cāryasya dvādaśa varṣāṇyagnīnparicacārāgnīnāṃ paricaraṇaṃ kṛtavān ।
sa ha smā'cāryo anyānbrahmacāriṇaḥ svādhyāyaṃ grāhayitvā samāvartayaṃstamevopakosalamekaṃ na samāvartayati sma ha ।।

taṃ jāyovāca tapto brahmacārī kuśalam agnīn paricacārīt । mā tvā agnayaḥ paripravocan । prabrūhy asmā iti । tasmai hāprocyaiva pravāsāṃ cakre ।।

tamācāryajāyovāca taptobrahmacārī kuśalaṃ samyagagnīnparicacārītparicaritavān । 
bhagavāṃścāgniṣu bhaktaṃ na samāvartayati ।
ato asmadbhaktaṃ na samāvartayatīti jñātvā tvāmagnayo mā paripravocangarhāṃ tava mā kuryuḥ ।
ataḥ prabrūhyasmai vidyāmiṣṭāmupakosalāyeti ।
tasmā evaṃ jāyayokto api hāprocyaivānuktvaiva kiñcitpravāsāṃcakre pravasitavān ।।

sa ha vyādhinā anaśituṃ dadhre । tam ācāryajāyā uvāca brahmacārinn aśāna । kiṃ nu na aśnāsi iti । sa ha uvāca bahava ime asmin puruṣe kāmā nānātyāyāḥ । vyādhībhīḥ pratipūrṇo asmi ।iṣyāmi iti ।। 

sa hopakosalo vyādhinā mānasena duḥkhenānaśitumanaśanaṃ kartuṃ dadhre dhṛtavānmanaḥ । 
taṃ tūṣṇīmagnyagāre avasthitamācāryajāyovāca he brahmacārinnaśāna bhuṅkṣva kiṃ nu kasmānnu kāraṇānnāśnāsīti ।
sa hovāca bahavo aneke asminpuruṣe akṛtārthe prākṛte kāmā icchāḥ kartavyaṃ prati nānātyayo atigamanaṃ yeṣāṃ vyādhīnāṃ kartavyacintānāṃ te nānātyayā vyādhayaḥ kartavyatāprāptinimittāni cittaduḥkhānītyarthaḥ ।
taiḥ pratipūrṇo asmi ।
ato nāśiṣyāmīti ।।

atha hāgnayaḥ samūdire । tapto brahmacārī kuśalaṃ naḥ paryacārīt । hantāsmai prabravāmeti tasmai hocuḥ । prāṇo brahma kaṃ brahma khaṃ brahmeti ।।

uktvā tūṣṇīṃbhūte brahmacāriṇyatha hāgnayaḥ śuśrūṣayā'varjitāḥ kāruṇyāviṣṭāḥ santasrayo api samūdire saṃbhūyoktavantaḥ ।
hantedānīmasmai brahmacāriṇe asmadbhaktāya duḥkhitāya tapasvine śraddadhānāya sarve anuśāsmo anuprabravāma brahmavidyāmiti ।
evaṃ saṃpradhārya tasmai hocuruktavantaḥ prāṇo brahma kaṃ brahma khaṃ brahmeti ।।

sa hovāca । vijānāmy ahaṃ yat prāṇo brahma । kaṃ ca tu khaṃ ca na vijānāmīti । yad vāva kaṃ tad eva kham । yad eva khaṃ tad eva kam iti । prāṇaṃ ca hāsmai tad ākāśaṃ cocuḥ ।।

sa hovāca brahmacārī vijānāmyahaṃ yadbhavadbhiruktaṃ prasiddhapadārthakatvātprāṇo brahmeti । yasminsati jīvanaṃ yadapagame ca na bhavatīti tasminvāyuviśeṣe loke rūḍho ato yuktaṃ brahmatvaṃ tasya । tena prasiddhapadārthakatvādvijānāmyahaṃ yatprāṇo brahmeti । kaṃ ca tu khaṃ na vijānāmīti । nanu kaṅkhaṃśabdayorapi sukhākāśaviṣayatvena prasiddhapadārthakatvameva, kasmādbrahmacāriṇo ajñānam?nṛnaṃ sukhasya kaṃśabdavācyasya kṣaṇapradhvaṃsitvātkhaṃśabdavācyasya cā'kāśasyācetanasya kathaṃ brahmatvamiti manyate । kathaṃ ca bhavatāṃ vākyamapramāṇaṃ syāditi । ato na vijānāmītyāha । tamevamuktantaṃ brahmacāriṇaṃ te hāgnayaḥ ūcuḥ yadvāva yadeva vayaṃ kamavocāma tadeva khamākāśamityevaṃ khena viśeṣyamāṇaṃ kaṃ viṣayendrisaṃyogajātsukhānnivartitaṃ syānnīleneva viśeṣyamāṇamutpalaṃ raktādibhyaḥ । yadeva khamityākāśamavocāma tadeva ca kaṃ sukhamiti jānīhi । evaṃ ca sukhena viśeṣyamāṇaṃ khaṃ bhautikādacetanātkhānnivartitaṃ syānnīlotpalavadeva । sukhamākāśasthaṃ netarallaukikam । ākāśaṃ ca sukhāśrayaṃ netaradbhautikamityarthaḥ । nanvākāśaṃ cetsukhena viśeṣayitumiṣṭamastvanyataradeva viśeṣaṇaṃ yadvāva kaṃ tadeva khamityatiriktamitarat । yadeva khaṃ tadeva kamiti pūrvaviśeṣeṇaṃ vā । nanu sukhākāśayorubhayorapi laukikasukhākāśābhyāṃ vyāvṛttiriṣṭetyavocāma । sukhenā'kāśe viśeṣite vyāvṛttirubhayorarthaprāptaiveti cetsatyamevaṃ kintu sukhena viśeṣitasyaivā'kāśasya dhyeyatvaṃ vihitaṃ na tvākāśaguṇasya viśeṣaṇasya sukhasya dhyeyatvaṃ vihitaṃ syāt । viśeṣaṇopādānasya viśeṣyaniyantṛtvenaivopakṣayāt । ataḥ khena sukhamapi viśeṣyate dhyeyatvāya । kutaścaitanniścīyate । kaṃśabdasyāpi brahmaśabdasambandhātkaṃ brahmeti । yadi hi sukhaguṇaviśiṣṭasya khasya dhyeyatvaṃ vivakṣitaṃ syātkaṃ khaṃ brahmeti brūyuragnayaḥ prathamam । na caivamuktavantaḥ । kiṃ tarhi kaṃ brahma khaṃ brahmeti । ato brahmacāriṇo mohāpanayanāya kaṅkhaṃśabdayoritaretaraviśeṣaṇaviśeṣyatva nirdeśo yukta eva yadvāva kamityādiḥ । 
tadetadagnibhiruktaṃ vākyārthamasmadbodhāya śrutirāha-prāṇaṃ ca hāsmai brahmacāriṇe ।
tasyā'kāśastadākāśaḥ ।
prāṇasya sambandhyāśrayatvena hārda ākāśa ityarthaḥ ।
sukhaguṇavattvanirdeśāttaṃ cā'kāśaṃ sukhaguṇaviśiṣṭaṃ brahma tatsthaṃ ca prāṇaṃ brahmasamparkādeva brahmetyubhayaṃ prāṇaṃ cā'kāśaṃ ca samuccitya brahmaṇī ūcuragnaya iti ।।

iti cchāndogyopaniṣadi caturthādhyāyasya daśamaḥ khaṇḍaḥ

atha hainaṃ gārhapatyo anuśaśāsa pṛthivy agnir annam āditya iti । ya eṣa āditye puruṣo dṛśyate so aham asmi sa eva aham asmi iti ।।

sambhūyāgnayo brahmacāriṇe brahmoktavantaḥ । athānantaraṃ pratyekaṃ svasvaviṣayāṃ vidyāṃ vaktumārebhire । tatrā'dāvenaṃ brahmacāriṇaṃ gārhapatyo agniranuśaśāsa । pṛthivyagnirannamāditya iti mamaitāścasrastanavaḥ । tatra ya āditya eṣa puruṣo dṛśyate so ahamasmi gārhapatyo agniryaśca gārhapatyo agniḥ sa evāhamādityo puruṣo asmīti । 
punaḥ parāvṛttyā sa evāhamasmīti vacanam ।
pṛthivyannayoriva bhojyatvalakṣaṇayoḥ sambandho na gārhapatyādityayoḥ ।
attṛtvapaktṛtvaprakāśanadharmā aviśiṣṭā ityata ekatvamevānayoratyantam ।
pṛthivyannayostu bhojyatvenā'bhyāṃ sambandhaḥ ।।

sa ya etam evaṃ vidvān upāste । apahate pāpakṛtyām । lokī bhavati । jyog jīvati । na asya avarapuruṣāḥ kṣīyante । upa vayaṃ taṃ bhuñjāmo asmiṃś ca loke amuṣmiṃś ca । ya etam evaṃ vidvān upāste ।।

sa yaḥ kaścidevaṃ yathoktaṃ gārhapatyamagnimannānnādatvena caturdhā pravibhaktamupāste so apahate vināśayati pāpakṛtyāṃ pāpaṃ karma । lokī lokavāṃścāsmadāyena lokenā'gneyena tadvānbhavati yathā vayamiha ca loke । sarvaṃ varṣaśatamāyureti prāpnoti jyogujjavalaṃ jīvati nāprakhyāta ityetat । 
na cāsyāvarāśca te puruṣāścāsya viduṣaḥ santatijā ityarthaḥ ।
na kṣīyante santatyucchedo na bhavatītyarthaḥ ।
kiṃ ca taṃ vayamupabhuñjāmaḥ pālayāmo asmiṃśca loke jīvantamamuṣmiṃśca paraloke ।
ya etamevaṃ vidvānupāste yathektaṃ tasyaitatphalamityarthaḥ ।।

iti cchāndogyopaniṣadi caturthādhyāyasyaikādaśaḥ khaṇḍaḥ

atha ha enam anvāhāryapacano anuśaśāsa āpo diśo nakṣatrāṇi candramā iti । ya eṣa candramasi puruṣo dṛṣyate so aham asmi sa eva aham asmi iti ।।

sa ya etam evaṃ vidvān upāste । apahate pāpakṛtyām । lokī bhavati । jyog jīvati । na asya avarapuruṣāḥ kṣīyante । upa vayaṃ taṃ bhuñjāmo asmiṃś ca loke amuṣmiṃś ca । ya etam evaṃ vidvān upāste ।।

atha hainamanvāhāryapacano anuśaśāsa dakṣiṇāgnirāpo diśo nakṣatrāṇi candramā ityetā mama catasrastanavaścaturdhāhamanvāhāryapacana ātmānaṃ pravibhajyāvasthitaḥ tatra ya eṣa candramasi puruṣo dṛśyate so ahamasmi sa evāhamasmīti pūrvavat । annasambandhājjyotiṣṭvasāmānyāccānvāhāryapacanacandramasorekatvandakṣiṇā diksambandhācca । 
apāṃ nakṣatrāṇāṃ ca pūrvavadannatvenaiva sambandhaḥ ।
nakṣatrāṇāṃ candramaso bhogyatvaprasiddheḥ ।
apānnotpādakatvādannatvaṃ dakṣiṇāgneḥ pṛthivīvadgārhapatyasya ।
samānamanyat ।।

iti cchāndogyopaniṣadi caturthādhyāyasya dvādaśaḥ khaṇḍaḥ

atha hainam āhavanīyo anuśaśāsa prāṇa ākāśo dyaur vidyud iti । ya eṣa vidyuti puruṣo dṛśyate so aham asmi sa evāham asmīti ।।

sa ya etam evaṃ vidvān upāste । apahate pāpakṛtyām । lokī bhavati । jyog jīvati । nāsyāvarapuruṣāḥ kṣīyante । upa vayaṃ taṃ bhuñjāmo asmiṃś ca loke amuṣmiṃś ca । ya etam evaṃ vidvān upāste ।।

atha hainamāhavanīyo anuśaśāsa prāṇa ākāśo dyaurvidyuditi mamāpyetāścatasrastanavaḥ ।
ya eva vidyuti puruṣo dṛśyate so ahamasmītyādi pūrvavatsāmānyāt ।
divā kāśayostvāśrayatvādvidyudāhavanīyayorbhogyatvenaiva sambandhaḥ ।
samānamanyat ।।

iti cchāndogyopaniṣadi caturthādhyāyasya trayodaśaḥ khaṇḍaḥ

te hocuḥ । upakosalaiṣā somya te asmadvidyātmavidyā ca । ācāryas tu te gatiṃ vakteti । ājagāma hāsyācāryaḥ । tam ācāryo abhyuvādopakosala iti ।।

te punaḥ sambhūyocurhepakosalaiṣā somya te tavāsmadvidyāgnividyetyarthaḥ । 
ātmavidyā pūrvoktā prāṇo brahma kaṃ brahma khaṃ brahmeti ca ।
ācāryastu te gatiṃ vaktā vidyāphalaprāptaya ityuktvoparemuragnayaḥ ।
ājagāma hāsyā'cāryaḥ kālena ।
taṃ ca śiṣyamācāryo abhyuvādopakosala iti ।।

bhagava iti ha pratiśuśrāva । brahmavida iva somya mukhaṃ bhāti । ko nu tvānuśaśāseti । ko nu mānuśiśyād bho itīhāpeva nihnute । ime nūnam īdṛśā anyādṛśā itīhāgnīn abhyūde । kiṃ nu somya kila te avocann iti ।।

idam iti ha pratijajñe । lokān vāva kila somya te avocan । ahaṃ tu te tad vakṣyāmi yathā puṣkarapalāśa āpo na śliṣyanta evam evaṃvidi pāpaṃ karma na śliṣyata iti । bravītu me bhagavān iti । tasmai hovāca ।।

bhagava iti ha pratiśuśrāva । brahmavida iva somya te mukhaṃ prasannaṃ bhāti ko nu tvānuśaśāsetyuktaḥ pratyāha । ko nu mānuśiṣyādanuśāsanaṃ kuryādbho bhagavaṃstvayi proṣita itīhāpeva nihnute apanihnuta iveti vyavahitena sambandho na cāpanihnute na ca yatāvadagnibhiruktaṃ bravītītyabhiprāyaḥ । 
kathamime agnayo mayā paricaritā uktavanto nūnaṃ yatastvāṃ dṛṣṭvā vepamānā ivedṛśā dṛśyante pūrvamanyādṛśāḥ santa itīhāgnīnabhyūde abhyuktavānkākvāgnīndarśayan ।
kiṃ nu somya kila te tubhyamavocannagnaya iti pṛṣṭa ityevamidamuktavanta ityevaṃ ha pratijajñe pratijñātavānpratīkamātraṃ kiñcinna sarvaṃ yathoktamagnibhiruktamavocat ।
yata āhā'cāryo lokānvāva pṛthivyādīnhe somya kila te avocanna brahma sākalyena ।
ahaṃ tu te tubhyaṃ tadbrahma yadicchasi tvaṃ śrotuṃ vakṣyāmi, śṛṇu tasya mayocyamānasya brahmaṇo jñānamāhātmyaṃ yathā puṣkarapalāśe padmapatra āpo na śilaṣyanta evaṃ yatā vakṣyāmi brahmaivaṃvidi pāpaṃ karma na śilaṣyate na sambadhyata ityevamuktavatyācārya āhopakosalo bravītu me bhagavāniti tasmai hovācā'cāryaḥ ।।

iti cchāndogyopaniṣadi caturthādhyāyasya caturdaśaḥ khaṇḍaḥ

ya eṣo akṣiṇi puruṣo dṛśyata eṣa ātmeti hovāca । etad amṛtam abhayam etad brahmeti । tad yady apy asmin sarpir vodakaṃ vā siñcati vartmanī eva gacchati ।।

ya eṣo akṣiṇi puruṣo dṛśyate nivṛttacakṣurbhirbrahmacaryādisādhanasampannaiḥ śāntairvivekibhirdṛṣṭerdraṣṭā"cakṣuṣaścakṣuḥ"ityādiśrutyantarāt । nanvagnibhiruktaṃ vitathaṃ yata ācāryastu te gatiṃ vakteti gatimātrasya vaktetyavocanbhaviṣyadviṣayāparijñānaṃ cāgnīnam । naiṣa doṣaḥ । sukhākāśasyaivākṣiṇi dṛśyata iti draṣṭuranuvādāt । 
eṣa ātmā prāṇināmiti hovācaivamuktavānetadyadevā'tmatattvamavocāma ।
etadamṛtamamaraṇadharmyavināśyata evābhayaṃ yasya hi vināśāśaṅkā tasya bhayopapattistadabhāvādabhayamata evaitadbrahma bṛhadanantamiti ।
kiñcāsya brahmaṇo akṣipuruṣasya māhātmyaṃ tattatra puruṣasya sthāne akṣiṇi yadyapyasminyarpirvodakaṃ vā siñcati vartmanī eva gacchati pakṣmāveva gacchati na cakṣuṣā sambandhyate padmapatreṇevodakam ।
sthānasyāpyetanmāhātmyaṃ kiṃ punaḥ sthānino akṣipuruṣasya nirañjanatvaṃ vaktavyamityabhiprāyaḥ ।।

etaṃ saṃyadvāma ity ācakṣate । etaṃ hi sarvāṇi vāmāny abhisaṃyanti । sarvāṇy enaṃ vāmāny abhisaṃyanti ya evaṃ veda ।।

etaṃ yathoktaṃ puruṣaṃ saṃyadvāma ityācakṣate ।
kasmāt ।
yasmādetaṃ sarvāṇi vāmāni vananīyāni saṃbhajanīyāni śobhanānyabhisaṃyantyabhisaṅgacchantītyataḥ saṃyadvāmaḥ ।
tathaivaṃvidamenaṃ sarvāṇi vāmānyabhisaṃyanti ya evaṃ veda ।।

eṣa u eva vāmanīḥ । eṣa hi sarvāṇi vāmāni nayati । sarvāṇi vāmāni nayati ya evaṃ veda ।।

eṣa u eva vāmanīryasmādeṣa hi sarvāṇi vāmāni puṇyakarmaphalāni puṇyānurūpaṃ prāṇibhyo nayati prāpayati vahati cā'tmadharmatvena ।
viduṣaḥ phalaṃ-sarvāṇi vāmāni nayati ya evaṃ veda ।।

eṣa u eva bhāmanīḥ । eṣa hi sarveṣu lokeṣu bhāti । sarveṣu lokeṣu bhāti ya evaṃ veda ।।

eṣa u eva bhāmanīreṣa hi yasmātsarveṣu lokeṣvādityacandrāgnyādirūpairbhāti dīpyate ।
"tasya bhāsā sarvamidaṃ vibhāti"iti śruterato bhāmāni nayatīti bhāmanīḥ ।
ya evaṃ vedāsāvapi sarveṣu lokeṣu bhāti ।।

atha yad u caivāsmiñ chavyaṃ kurvanti yadi ca nārciṣam evābhisaṃbhavanti । ahna āpūryamāṇapakṣam । āpūryamāṇapakṣād yān ṣaḍ udaṅṅ eti māsāṃs tān । māsebhyaḥ saṃvatsaram । saṃvatsarād ādityam । ādityāc candramasam । candramaso vidyutam । tat puruṣo amānavaḥ । sa enān brahma gamayati । eṣa devapatho brahmapathaḥ । etena pratipadyamānā imaṃ mānavam āvartaṃ nāvartante nāvartante ।।

athedānīṃ yathoktabrahmavido gatirucyate । yadyadi u caivāsminnevaṃvidi śavyaṃ śavakarma mṛte kurvanti yadi ca na kurvanti ṛtvijaḥ sarvathāpyevaṃvittena śavakarmaṇākṛtenāpi pratibaddho na brahma[dmaṭaprāpnoti । na ca kṛtena śavakarmaṇāsya kaścanābhyadhiko lokaḥ । "na karmaṇā vardhate no kanīyān"iti śrutyantarāt । śavakarmaṇyanādaraṃ darśayanvidyāṃ stauti na punaḥ śavakarmaivaṃvido na kartavyamiti । akriyamāṇe hi śavakarmaṇi karmaṇā phalārambhe pratibandhaḥ kaścidanumīyate anyatra । yata iha vidyāphalārambhakāle śavakarma syādvā na veti vidyāvato apratibandhena phalārambhaṃ darśayati । ye sukhākāśamakṣisthaṃ saṃyadvāmo vāmanīrbhāmanīrityevaṅguṇamupāsate prāṇasahitāmagnividyāṃ ca teṣāmanyatkarma bhavatu mā vā bhūtsarvathāpi te arciṣamevābhisambhavantyarcirabhimāninīṃ devatāmabhisambhavanti pratipadyanta ityarthaḥ । arciṣo arcirdevatāyā aharaharabhimāninīṃ devatāmahna āpūryamāṇapakṣaṃ śuklapakṣadevatāmāpūryamāṇapakṣādyānṣaṇmāsānudaṅṅuttarāṃ diśameti savitā tānmāsānuttarāyaṇadevatāṃ tebhyo māsebhyaḥ saṃvatsaraṃ saṃvatsaradevatāṃ tataḥ saṃvatsarādādidityamādityāccandramasaṃ candramaso vidyutaṃ tattatrasthāṃstānpuruṣaḥ kaścidbrahmalokādetyāmānavo mānavyāṃ sṛṣṭau bhavo mānavo na mānavo amānavaḥ sa puruṣa enānbrahma satyalokasthaṃ gamayati gantṛgantavyagamayitṛtvavyapadeśebhyaḥ । sanmātrabrahmaprāptau tadanupapatteḥ । brahmaiva sanbrahmāpyetīti hi tatra vaktuṃ nyāyyam । sarvabhedanirāsena sanmātrapratipattiṃ vakṣyati । na cādṛṣṭo mārgo agamanāyopatiṣṭhate । "sa enamavidito na bhunakti"iti śrutyantarāt । 
eṣa devapathaḥ devairarcirādibhiḥ gamayitṛtvenādhikṛtaiḥ upalakṣitaḥ panthā devapatha ucyate ।
brahma gantavyaṃ tena copalakṣita iti brahmapathaḥ ।
etena pratipadyamānā gacchanto brahmemaṃ mānavaṃ manusambandhinaṃ manoḥ sṛṣṭilakṣaṇamāvata nā'vartanta āvartante asmiñjananamaraṇaprabandhacakrārūḍhā ghaṭīyantravatpunaḥ punarityārvatastaṃ na pratipadyante ।
nāvartante nā'vartante iti dviruktiḥ saphalāyā vidyāyāḥ parisamāptipradarśanārthā ।।

iti cchāndogyopaniṣadi caturthādhyāyasya pañcadaśaḥ khaṇḍaḥ

eṣa ha vai yajño yo ayaṃ pavate । eṣa ha yann idaṃ sarvaṃ punāti । yad eṣa yann idaṃ sarvaṃ punāti । tasmād eṣa eva yajñaḥ । tasya manaś ca vāk ca vartanī ।।

rahasyaprakaraṇe prasaṅgādāraṇyakatvasāmānyācca yajñe kṣata utpanne vyāhṛtayaḥ prāyaścittārthā vidhātavyāstadabhijñasya cartvijo brahmaṇo maunamityata idamārabhyate-eṣa ha vā eṣa vāyuryo ayaṃ pavate ayaṃ yajñaḥ । ha vā iti prasiddhārthāvadyotakau nipātau । vāyupratiṣṭho hi yajñaḥ prasiddhaḥ śrutiṣu । " "ayaṃ vai yajño yo ayaṃ pavate"ityādiśrutibhyaḥ । vāta eva hi calanātmavatvātkriyāsamavāyī । "vāta eva yajñasyā'rambhako vātaḥ pratiṣṭhā"iti ca śravaṇāt । eṣa ha yangacchaṃścalannidaṃ sarvaṃ jagatpunāti pāvayati śodhayati । na hyacalataḥ śuddhirasti । doṣanirasanaṃ calato hi dṛṣṭaṃ na sthirasya । yadyasmācca yannaṣa idaṃ sarvaṃ punāti tasmādeṣa eva yajño yatpunātīti । tasyāsyaivaṃ viśiṣṭasya yajñasya vākca mantroccāraṇe vyāpṛtā । 
manaśca yathābhūtārthajñāne vyāpṛtam ।
te ete vāṅmanase vartanī mārgau yābhyāṃ yajñastāyamānaḥ pravartate te vartanī ।
prāṇāpānaparicalanavatyā hi"vācaścittasya cottarottarakramo yadyajñaḥ"iti hi śrutyantaram ।
ato vāṅmanasābhyāṃ yajño vartata iti vāṅmanase vartanī ucyete yajñasya ।।

tayor anyatarāṃ manasā saṃskaroti brahmā । vācā hotādhvaryur udgātānyatarām । sa yatropākṛte prātaranuvāke purā paridhānīyāyā brahmā vyavavadati ।।

anyatarām eva vartanīṃ saṃskaroti । sa yathaikapād vrajan ratho vaikena cakreṇa vartamāno riṣyaty evam asya yajño riṣyati । yajñaṃ riṣyantaṃ yajamāno anu riṣyati । sa iṣṭvā pāpīyān bhavati ।।

tayorvartanyoranyatarāṃ vartanīṃ manasā vivekajñānavatā saṃskaroti brahmartvigvācā vartanyā hotādhvaryurudgātetyete trayo apyṛtvijo anyatarāṃ vāglakṣaṇāṃ vartanīṃ vācaiva saṃskurvanti । tatraivaṃ sati vāṅmanase vartanī saṃskārye yajñe । atha sa brahmā yatra yasminkāla upākṛte prārabdhe prātaranuvāke śasre purā pūrvaṃ paridhānīyāyā ṛco brahmaitasminnantare kāle vyavavadati maunaṃ parityajati yadi tadānyatarāmeva vāagvartanīṃ saṃskaroti brahmaṇāsaṃskriyamāṇā manovartanī hīyate vinaśyati cchidrībhavatyanyatarā । sa yajño vāgvartanyaivānyatarayā vartitumaśaknuvanriṣyati । kathamivetyāha । sa yathaikapātpuruṣo brajangacchannadhvānaṃ riṣyati, ratho vaikena cakreṇa vartamāno gacchanriṣyatyevamasya yajamānasya kubrahmaṇā yajño riṣyati vinaśyati । 
yajñaṃ riṣyantaṃ yajamāno ariṣyati ।
yajñaprāṇo hi yajamānaḥ ।
ato yukto yajñareṣe reṣastasya ।
sa taṃ yajñamiṣṭvā tādṛśaṃ pāpīyānpāpataro bhavati ।।

atha yatra upākṛte prātaranuvāke na purā paridhānīyāyā brahmā vyavavadaty ubhe eva vartanī saṃskurvanti । na hīyate anyatarā ।।

sa yathobhayapād vrajan ratho vobhābhyāṃ cakrābhyāṃ vartamānaḥ pratitiṣṭhaty evam asya yajñaḥ pratitiṣṭhati yajñaṃ pratitiṣṭhantaṃ yajamāno anu pratitiṣṭhati । sa iṣṭvā śreyān bhavati ।।

atha punaryatra brahmā vidvānmaunaṃ parigṛhya vāgvisargamakurvanvartate yāvatparidhānīyāyā na vyavavadati tathaiva sarvartvija ubhe eva vartanī saṃskurvanti na hīyate anyatarāpi । 
kimivetyāha ।
pūrvoktaviparītau dṛṣṭāntau ।
evamasya yajamānasya yajñaḥ svavartanībhyāṃ vartamānaḥ pratitiṣṭhati svenā'tmanāvinaśyanvartata ityarthaḥ ।
yajñaṃ pratitiṣṭhantaṃ yajamāno anupratitiṣṭhati sa yajamāna evaṃ maunavijñānavadbrahmopetaṃ yajñamiṣṭvā śreyānbhavati śreṣṭho bhavatītyarthaḥ ।।

iti cchāndogyopaniṣadi caturthādhyāyasya ṣoḍaśaḥ khaṇḍaḥ

prajāpatir lokān abhyatapat । teṣāṃ tapyamānānāṃ rasān prāvṛhat । agniṃ pṛthivyāḥ । ādityaṃ divaḥ ।।

atra brahmaṇo maunaṃ vihitaṃ tadreṣe brahmatvakarmaṇi cānyasmiṃśca hotrādikarmareṣe vyāhṛtihomaḥ prāyaścittamiti tadarthaṃ vyāhṛtayo vidhātavyā ityāha-prajāpatirlokānabhyatapallokānuddiśya tatra sārajighṛkṣayā dhyānalakṣaṇaṃ tapaścacāra । teṣāṃ tapyamānānāṃ lokānāṃ rasānsārarūpānprāvṛhaduddhṛtavāñjagrāhetyarthaḥ । 
kān ।
agniṃ rasaṃ pṛthivyāḥ ।
vāyumantarikṣāt ।
ādityaṃ divaḥ ।।

sa etās tisro devatā abhyatapat । tāsāṃ tapyamānānāṃ rasān prāvṛhat । agner ṛcaḥ । sāmāny ādityāt ।। 

punarapyevamevamagnyādyāḥ sa etāstisro devatā uddiśyābhyatapat ।
tato api sāraṃ rasaṃ trayīvidyāṃ jagrāha ।।

sa etāṃ trayīṃ vidyām abhyatapat । tasyās tapyamānāyā rasān prāvṛhat । bhūr ity ṛgbhyaḥ । bhuvar iti yajurbhyaḥ । svar iti sāmabhyaḥ ।।

tad yady ṛkto riṣyed bhūḥ svāheti gārhapatye juhuyāt । ṛcām eva tadrasenarcāṃ vīryeṇarcāṃ yajñasya viriṣṭaṃ saṃdadhāti ।।

sa etāṃ punarabhyatapattrayīṃ vidyām । tasyāstapyamānāyā rasaṃ bhūriti vyāhṛtimṛgbhyo jagrāha । bhuvariti vyāhṛtiṃ yajurbhyaḥ । svariti vyāhṛtiṃ sāmabhyaḥ । 
ata eva lokadevavedarasā mahāvyāhṛtayāḥ ।
atastattatra yajñe yadyṛkta ṛksambandhādṛṅnimittaṃ riṣyedyajñaḥ kṣataṃ prāpnuyādbhūḥ svāheti gārhapatye juhuyāt ।
sā tatra prāyaścittiḥ ।
katham, ṝcāmeva taditi kriyāviśeṣaṇaṃ, rasenarcāṃ vīryeṇaujasarcāṃ yajñasya ṛksambandhino yajñasya viriṣṭaṃ vicchinnaṃ kṣatarūpamutpannaṃ sandadhāti pratisandhatte ।।

atha yadi yajuṣṭo riṣyed bhuvaḥ svāheti dakṣiṇāgnau juhuyāt । yajuṣām eva tadrasena yajuṣāṃ vīryeṇa yajuṣāṃ yajñasya viriṣṭaṃ saṃdadhāti ।।

atha yadi sāmato riṣyet svaḥ svāhety āhavanīye juhuyāt । sāmnām eva tadrasena sāmnāṃ vīryeṇa sāmnāṃ yajñasya viriṣṭaṃ saṃdadhāti ।।

atha yadi yajuṣṭo yajurnimittaṃ riṣyedbhuvaḥ svāheti dakṣiṇāgnau juhuyāt । tathā sāmanimitte reṣe svaḥ svāhetyāhavanīye juhuyāt । tathā pūrvavadyajñaṃ sandadhāti । brahmanimitte tu reṣe triṣvagniṣu । 
tisṛbhirvyāhṛtibhirjuhuyāt ।
trayyā hi vidyāyāḥ sa reṣaḥ ।
"atha kena brahmatvamityanayaiva trayyā vidyayā"iti śruteḥ ।
nyāyāntaraṃ vā mṛgyaṃ brahmatvanimitte reṣe ।।

tad yathā lavaṇena suvarṇaṃ saṃdadhyāt । suvarṇena rajataṃ rajatena trapu trapuṇā sīsaṃ sīsena lohaṃ lohena dāru dāru carmaṇā ।।

evam eṣāṃ lokānām āsāṃ devatānām asyās trayyā vidyāyā vīryeṇa yajñasya viriṣṭaṃ saṃdadhāti । bheṣajakṛto ha vā eṣa yajño yatraivaṃvid brahmā bhavati ।।

tadyathā lavaṇena suvarṇaṃ sandadhyāt । kṣāreṇa ṭaṅkaṇādinā khare;mṛdutvakaraṃ hi tat । suvarṇena rajatamaśakyasandhānaṃ sandadhyāt । rajatena tathā trapu trapuṇā sīsaṃ sīsena loha lohena dāru dāru carmaṇā carmabandhanena । evameṣāṃ lokānāmāsāṃ devatānāmasyāsrayyā vidyāyā vīryeṇa rasākhyenaujasā yajñasya viriṣṭaṃ sandadhāti । 
bheṣajakṛto ha vā eṣa yajñaḥ ।
rogārta iva pumāṃścikitsakena suśikṣitenaiṣa yajño bhavati ।
ko asau ।
yatra yasminyajña evaṃvidyathoktavyāhṛtihomaprāyaścittavidbrahmartvigbhavati sa yajña ityarthaḥ ।।

eṣa ha vā udakpravaṇo yajño yatraivaṃvid brahmā bhavati । evaṃvidaṃ ha vā eṣā brahmāṇam anu gāthā । yato yata āvartate tat tad gacchati ।।

kiñcaiṣa ha vā udakpravaṇa udaṅnimno dakṣiṇocchrāyo yajño bhavati ।
uttaramārgapratipattiheturityarthaḥ ।
yatraivaṃvidbrahmā bhavatyevaṃvidaṃ ha vai brahmāṇamṛtvijaṃ pratyeṣānugāthā brahmaṇaḥ stutiparā ।
yato yata āvartate karma pradeśādṛtvijāṃ yajñaḥ kṣatībhavaṃstattadyajñasya kṣatarūpaṃ pratisandadhatprāyaścittena gacchati paripālayatītyetat ।।

mānavo brahmaivaika ṛtvikkurūnaśvābhirakṣatyevaṃviddha vai brahmā yajñaṃ yajamānaṃ sarvāṃś cartvijo abhirakṣati tasmādevaṃvidameva brahmāṇaṃ kurvīta nānevaṃvidaṃ nānevaṃvidam ।।
mānavaḥ । brahmaivaika ṛtvik kurūn aśvābhirakṣati । evaṃvid dha vai brahmā yajñaṃ yajamānaṃ sarvāṃś cartvijo abhirakṣati । tasmād evaṃvidam eva brahmāṇaṃ kurvīta nānevaṃvidaṃ nānevaṃvidam ।। 

mānavo bhrahmā maunācaraṇānmananādvā jñāvanattvāttato brahmaivaikartvikkurūnkartṝn ।
yoddhṝnārūḍhānaśvā vaḍavā yathābhirakṣatyevaṃviddha vai brahmā yajñaṃ yajamānaṃ sarvāṃścartvijo abhirakṣati tatkṛtadoṣāpanayanāt ।
yata evaṃviśiṣṭo brahmā vidvāṃstasmādevaṃvidameva yathoktavyāhṛtyādividaṃ brahmāṇaṃ kurvīta nānevaṃvidaṃ kadācaneti ।
dvirabhyāso adhyāyaparisamāptyarthaḥ ।।

iti cchāndogyopaniṣadi caturthādhyāyasya saptadaśaḥ khaṇḍaḥ iti śrīmadgovindabhagavatpūjyapādaśiṣyaparamahaṃsapar ivrājakācāryaśrīmacchaṅkarabhagavatpādakṛtau cchāndogyopaniṣadvivaraṇe caturtho adhyāyaḥ

atha pañcamo adhyāyaḥ

yo ha vai jyeṣṭhaṃ ca śreṣṭhaṃ ca veda jyeṣṭhaś ca ha vai śreṣṭhaś ca bhavati । prāṇo vāva jyeṣṭhaś ca śreṣṭhaś ca ।।

saguṇa brahmavidyāyā uttarā gatiruktā । athedānīṃ pañcame adhyāye pañcāgnivido gṛhasthasyordhvaretasāṃ ca śraddhālūnāṃ vidyāntaraśīlināṃ tāmeva gatimanūdyānyā dakṣiṇadiksambandhinī kevalakarmiṇāṃ dhūmādilakṣaṇā punarāvṛttirūpā tṛtīyā ca tataḥ kaṣṭatarā saṃsāragatirvairāgyahetorvaktavyetyārabhyate । prāṇaḥ śreṣṭho vāgādibhyaḥ prāṇo vāva saṃvarga ityādi ca bahuśo atīte granthe prāṇagrahaṇaṃ kṛtam । 
sa kathaṃ śreṣṭho vāgādiṣu sarvaiḥ saṃhatyakāritvāviśeṣe?kathaṃ ca tasyopāsanamiti tasya śreṣṭhatvādiguṇavidhitsayedamanantaramārabhyate-yo ha vai kaścijjyeṣṭhaṃ ca prathamaṃ vayasā vāva jyeṣṭhaśca vayasā vāgādibhyaḥ ।
garbhasthe hi puruṣe prāṇasya vṛttirvāgādibhyaḥ pūrvaṃ labdhātmikā bhavati yayā garbho vivardhate cakṣurādisthānāvayavaniṣpattau satyāṃ paścādvāgādīnāṃ vṛttilābha iti prāṇo jyeṣṭho vayasā bhavati ।
śreṣṭhatvaṃ tu pratipādayiṣyati suhaya ityādinidarśanena ।
ataḥ prāṇa eva jyeṣṭhaśca śreṣṭhaścāsminkāryakaraṇasaṅghāte ।।

yo ha vai vasiṣṭhaṃ veda vasiṣṭho ha svānāṃ bhavati । vāg vāva vasiṣṭhaḥ ।।

yo ha vai vasiṣṭhaṃ vasitṛtamamācchādayitṛtamaṃ vasumattamaṃ vā yo veda sa tathaiva vasiṣṭho ha bhavati svānāṃ jñātīnām ।
kastarhi vasiṣṭha ityāha ।
vāgvāva vasiṣṭho vāgmino hi puruṣā vasantyabhibhavantyanyānvasumattamāścāto vāgvasiṣṭhaḥ ।।

yo ha vai pratiṣṭhāṃ veda prati ha tiṣṭhaty asmiṃś ca loke amuṣmiṃś ca । cakṣur vāva pratiṣṭhā ।।

yo ha vai pratiṣṭhāṃ veda sa cāsmiṃlloke amuṣmiṃśca pare pratitiṣṭhati ha ।
kā tarhi pratiṣṭhetyāha-cakṣurvāva pratiṣṭhā ।
cakṣuṣā hi paśyansame ca durge ca pratitiṣṭhati yasmādataḥ pratiṣṭhā cakṣuḥ ।।

yo ha vai saṃpadaṃ veda saṃ hāsmai kāmāḥ padyante daivāś ca mānuṣāś ca । śrotraṃ vāva saṃpat ।।

yo ha vai sampadaṃ veda tasmā asmai daivāśca mānuṣāśca kāmāḥ sampadyante ha ।
kā tarhi sampadityāha-śrotraṃ vāva sampat ।
yasmācchrotreṇa vedā gṛhyante tadarthavijñānaṃ ca tataḥ karmāṇi kriyante tataḥ kāmasampadityevaṃ kāmasampaddhetutvācchrotraṃ vāva saṃpat ।।

yo ha vā āyatanaṃ vedāyatanaṃ ha svānāṃ bhavati । mano ha vā āyatanam ।।

yo ha vā āyatanaṃ vedā'yatanaṃ ha svānāṃ bhavatyāśrayo bhavatītyarthaḥ ।
kiṃ tadāyatanamityāha-mano ha vā āyatanam ।
indriyopahṛtānāṃ viṣayāṇāṃ bhoktrarthānāṃ pratyayarūpāmāṃ mana āyatanamāśrayaḥ ।
ato mano ha vā āyatanamityuktam ।।

atha ha prāṇā ahaṃśreyasi vyūdire । ahaṃ śreyān asmy ahaṃ śreyān asmīti ।।

atha ha prāṇā evaṃ yathoktaguṇāḥ santo ahaṃśreyasyahaṃ śreyānasmyahaṃ śreyānasmītyetasminprayojane vyūdire nānā viruddhaṃ codira uktavantaḥ ।।

te ha prāṇāḥ prajāpatiṃ pitaram etyocuḥ bhagavan ko naḥ śreṣṭha iti । yasmin va utkrānte śarīraṃ pāpiṣṭhataram iva dṛśyeta sa vaḥ śreṣṭha iti ।।

te ha - tai haivaṃ vivadamānā ātmanaḥ śreṣṭhatvavijñānāya prajāpatiṃ pitaraṃ janayitāraṃ kañcidetyocuruktavanto he bhagavanko no asmākaṃ madhye śreṣṭho abhyadhiko guṇairityevaṃ pṛṣṭavantaḥ ।
tānpitovāca ha yasminvo yuṣmākaṃ madhye utkrānte śarīramidaṃ pāpiṣṭhamivātiśayena jīvato api, samutkrāntaprāṇaṃ tato api pāpiṣṭhataramivātiśayena dṛṣyate kuṇapamaspṛśyamaśuci dṛśyeta sa vo yuṣmākaṃ śreṣṭha ityavocatkākvā tadduḥkhaṃ parijihīrṣuḥ ।।

sā ha vāg uccakrāma । sā saṃvatsaraṃ proṣya paryetyovāca । katham aśakatarte maj jīvitum iti । yathā kalā avadantaḥ prāṇantaḥ prāṇena paśyantaś cakṣuṣā śṛṇvantaḥ śrotreṇa dhyāyanto manasaivam iti । praviveśa ha vāk ।।

cakṣur hoccakrāma । tat saṃvatsaraṃ proṣya paryetyovāca । katham aśakatarte maj jīvitum iti । yathāndhā apaśyantaḥ prāṇantaḥ prāṇena vadanto vācā śṛṇvantaḥ śrotreṇa dhyāyanto manasaivam iti । praviveśa ha cakṣuḥ ।। śrotraṃ hoccakrāma । tat saṃvatsaraṃ proṣya paryetyovāca katham aśakatarte maj jīvitum iti । yathā badhirā aśṛṇvantaḥ prāṇantaḥ prāṇena vadanto vācā paśyantaś cakṣuṣā dhyāyanto manasaivam iti । praviveśa ha śrotram ।।

mano hoccakrāma । tat saṃvatsaraṃ proṣya paryetyovāca । katham aśakatarte maj jīvitum iti । yathā bālā amanasaḥ prāṇantaḥ prāṇena vadanto vācā paśyantaś cakṣuṣā śṛṇvantaḥ śrotreṇaivam iti । praviveśa ha manaḥ ।।

tathokteṣu pitrā prāṇeṣu sā ha vāguccakrāmotkrāntavatī । sā cotkramya saṃvatsaramātraṃ proṣya svavyāpārānnivṛttā satī punaḥ paryetyetarānprāṇānuvāca kathaṃ kena prakāreṇāśakata śaktavanto yūyaṃ madṛte māṃ vinā jīvituṃ dhārayitumātmānamiti te hocuryathākalā ityādi । akalā mūkā yathā loke avadanto vācā jīvanti । katham?prāṇantaḥ prāṇena paśyantaścakṣuṣā śṛṇvantaḥ śrotreṇa dhyāyanto manasaivaṃ sarvakaraṇaceṣṭāṃ kurvanta ityarthaḥ । 
evaṃ vayamajīviṣmetyarthaḥ ।
ātmano aśreṣṭhatāṃ prāṇeṣu buddhvā praviveśa ha vākpunaḥ svavyāpāre pravṛttā babhūvetyarthaḥ ।
samānamanyaccakṣurheccakrāma śrotraṃ hoccakrāma mano hoccakrāmetyādi ।
yathā bālā amanaso aprarūḍhamanasa ityarthaḥ ।।

atha ha prāṇa uccikramiṣan sa yathā suhayaḥ paḍvīśaśaṅkūn saṃkhided evam itarān prāṇān samakhidat । taṃ hābhisametyocuḥ । bhagavann edhi । tvaṃ naḥ śreṣṭho asi । motkramīr iti ।।

evaṃ parīkṣiteṣu vāgādiṣvathānantaraṃ ha sa mukhyaḥ prāṇa uccikramiṣannutkramitumicchankimakarodityucyate ।
yathā loke suhayaḥ śobhano aśvaḥ paḍvīśaśaṅkūnpādabandhanakīlānparīkṣaṇāyā'rūḍhena kaśyāhataḥ sansaṅkhidetsamutkhanet samutpāṭayet, evamitarānvāgādīnprāṇānsamakhidatsamuddhṛtavān ।
te prāṇāḥ sañcālitāḥ santaḥ svasthāne sthātumanutsahamānā abhisametya mukhyaṃ prāṇaṃ tamūcurheṃ bhagavannedhi bhava naḥ svāmī yasmāttvaṃ no asmākaṃ śreṣṭho asi mā cāsmāddehādutkramīriti ।।

atha hainaṃ vāg uvāca । yad ahaṃ vasiṣṭho asmi tvaṃ tadvasiṣṭho asīti । atha hainaṃ cakṣur uvāca । yad ahaṃ pratiṣṭhāsmi tvaṃ tatpratiṣṭhāsīti ।।

atha hainaṃ śrotram uvāca । yad ahaṃ saṃpad asmi tvaṃ tatsaṃpad asīti । atha hainaṃ mana uvāca । yad aham āyatanam asmi tvaṃ tadāyatanam asīti ।।

atha hainaṃ vāgādayaḥ prāṇasya śreṣṭhatvaṃ kāryeṇā'pādayanta āhurbalimiva haranto rājñe viśaḥ । 
kathaṃ, vāk tāvaduvāca yadahaṃ vasiṣṭho asmi ।
yaditi kriyāviśeṣaṇaṃ yadvasiṣṭhatvaguṇāsmītyarthaḥ ।
tvaṃ tadvasiṣṭhastena vasiṣṭhatvaguṇo ajñānānmameti mayābhimata ityetat ।
tathottareṣu yojyaṃ cakṣuḥśrotramanaḥsu ।।

na vai vāco na cakṣūṃṣi na śrotrāṇi na manāṃsīty ācakṣate । prāṇā ity evācakṣate । prāṇo hy evaitāni sarvāṇi bhavati ।।

śruteridaṃ vaco yuktamidaṃ vāgādibhirmukhyaṃ prāṇaṃ pratyabhihitaṃ yasmānna vai loke vāco na cakṣūṃṣi na śrotrāṇi na manāṃsīti vāgādīni karaṇānyācakṣate laukikā āgamajñā vā । kiṃ tarhi?prāṇā ityevā'cakṣate kathayanti yasmātprāṇo hyevaitāni sarvāṇi vāgādīni karaṇajātāni bhavatyato mukhyaṃ prāmaṃ pratyanurūpameva vāgādibhiruktamiti prakaraṇārthamupasañjihīrṣati । nanu kathamidaṃ yuktaṃ cetanāvanta iva puruṣā ahaṃśreṣṭhatāyai vivadanto anyonyaṃ spardheranniti । na hi cakṣurādīnāṃ vācaṃ pratyākhyāya pratyekaṃ vadanaṃ sambhavati । tathāpagamo dehātpunaḥ praveśo brahmagamanaṃ prāṇastutirvopapadyate । tatrāgnyādicetanāvaddevatādhiṣṭhitatvādvāgādīnāṃ cetanāvattvaṃ tāvatsiddhamāgamataḥ tārkikasamayavirodha iti ceddeha ekasminnanekacetanāvattve । na । īśvarasya nimittakāramatvābhyupagamāt । ye tāvadīśvaramabhyupagacchanti tārkikāste mana ādikāryakaramānāmādhyātmikānāṃ bāhyānāṃ ca pṛthivyādīnāmīśvarādhiṣṭhitānāmeva niyamena pravṛttimicchanti rathādivat । na cāsmābhiragnyādyāścetanāvatyo api devatā adhyātmaṃ bhoktryo abhyupagamyante, kiṃ tarhi,kāryakaraṇavatīnāṃ hi tāsāṃ prāṇaikadevatābhedānāmadhyātmādhibhūtādhidaivabhedakoṭivikalpānāmadhyakṣatāmātreṇa niyanteśvaro abhyupagamyate । sa hyakaraṇaḥ । "hiraṇyagarbhaṃ janayāmāna pūrvam"ityādi ca śvetāśvatarīyāḥ paṭhanti । bhoktā karmaphalasambandhī dehe tadvilakṣaṇo jīva iti vakṣyāmaḥ । vāgādīnāṃ ceha saṃvādaḥ kalpito viduṣo anvayavyatirekābhyāṃ prāṇaśreṣṭhatānirdhāraṇārtham । yathā loke puruṣā anyonyamātmanaḥ śreṣṭhatāyai vivadamānāḥ kañcidguṇaviśeṣābhijñaṃ pṛcchanti ko naḥ śreṣṭho guṇairiti । 
tenoktā ekaikaśyenādaḥ kāryaṃ sādhayitumudyacchata yenādaḥ kāryaṃ sādhyate sa vaḥ śreṣṭha ityuktāstathaivodyacchanta ātmano anyasya vā śreṣṭhavāṃ nirdhārayanti ।
tatemaṃ saṃvyavahāraṃ vāgādiṣu kalpitavatī śrutiḥ ।
kathaṃ nāma vidvānvāgādīnāmekaikasyābhāve api jīvanaṃ dṛṣṭaṃ na tu prāṇasyeti prāṇaśreṣṭhatāṃ pratipadyateti ।
tathāca śrutiḥ kauṣītakinām -"jīvati vāgapeto mūkānhi pasyāmo jīvati cakṣurapeto andhānhi paśyāmo jīvati śrotrāpeto badhirānhi paśyāmo jīvati manopeto bālānhi paśyāmo jīvati bāhucchinno jīvatyūrucchinnaḥ"ityādyā ।।

iti cchāndogyopaniṣadi pañcamādhyāyasya prathamaḥ khaṇḍaḥ

sa hovāca kiṃ me annaṃ bhaviṣyatīti । yat kiṃcid idam ā śvabhya ā śakunibhya iti hocuḥ । tad vā etad anasyānnam । ano ha vai nāma pratyakṣam । na ha vā evaṃvidi kiṃcanānannaṃ bhavatīti ।।

sa hovāca mukhyaḥ prāṇaḥ kiṃ me annaṃ bhaviṣyatīti । mukhyaṃ prāṇaṃ praṣṭāramiva kalpayitvā vāgādīnprativaktṝniva kalpayantī śrutirāha-yadidaṃ loke annajātaṃ prasiddhamā śvabhiḥ sahā'śakunibhyaḥ saha śakunibhiḥ sarvaprāṇināṃ yadannaṃ tattavānnamiti hocurvāgādaya iti । prāṇasya sarvamannaṃ prāṇo attā sarvasyānnasyetyevaṃ pratipattaye kalpitākhyāyikārūpādvyāvṛtya svena śrutirūpeṇā'ha-tadvā etadyatkiñcilloke prāṇibhirannamadyate anasya prāṇasya tadannaṃ prāṇenaiva tadadyata ityarthaḥ । sarvaprakāraceṣṭāvyāptiguṇapradarśanārthamana iti prāṇasya pratyakṣaṃ nāma । prādyupasargapūrvatve hi viśeṣagatireva syāt । tathāca sarvānnānāmatturnāmagrahaṇamitīdaṃ pratyakṣaṃ nāmāna iti sarvānnānāmattuḥ sākṣādabhidhānam । na ha vā evaṃvidi yathoktaprāṇavidi prāṇo ahamasmi sarvabhūtasthaḥ sarvānnānāmatteti tasminnevaṃvidi ha vai kiñcana kiñcidapi prāṇibhirādyaṃ sarvairanannamannādyaṃ na bhavati sarvamevaṃvidyannaṃ bhavatītyarthaḥ ।

prāṇabhūtatvādviduṣaḥ ।
"prāṇādvā eṣa udeti prāṇe astameti"ityupakramya-"evaṃvido ha vā udeti sūrya evaṃvidyastameti"iti śrutyantarāt ।।

sa hovāca kiṃ me vāso bhaviṣyatīti । tasmād vā etad aśiṣyantaḥ purastāc copariṣṭāc cādbhiḥ paridadhati । lambhuko ha vāso bhavati । anagno ha bhavati ।।

sa hovāca punaḥ prāṇaḥ । pūrvavadeva kalpanā । kiṃ me vāso bhaviṣyatītyāpa iti hocurvāgādayaḥ । yasmātprāṇasya vāsa āpastasmādvā etadaśiṣyanto bhoktavantaśca brāhmaṇā vidvāṃsa etatkurvanti । kim । adbhirvāsasthānīyābhiḥ purastādbhojanātpūrvamupariṣṭācca bhojanādūrdhvaṃ ca paridadhati paridhānaṃ kurvanti mukhyasya prāṇasya lambhuko sambhanaśīlo vāso ha bhavati । vāsaso labdhaiva bhavatītyarthaḥ । vāsaso lambhukatvenārthasiddhaivānagnatetyanagno ha bhavatītyuttarīyavānbhavatītyetat । bhokṣyamāṇasya bhuktavataśca yadācamanaṃ śuddhyarthaṃ vijñātaṃ tasminprāṇasya vāsa iti darśanamātramiha vidhīyate । adbhiḥ paridadhatīti nā'camanāntaram । yathā laukikaiḥ prāmibhiradyamānamannaṃ prāṇasyeti darśanamātraṃ tadvatkiṃ me annaṃ kiṃ me vāsa ityādipraśnaprativacanayostulyatvāt । yadyācamanamapūrvaṃ tādarthyena kriyate tadā kṛmyādyannamapi prāṇasya bhakṣyatvena vihitaṃ syāt । tulyayorvijñānārthayoḥ prasnaprativacanayoḥ prakaraṇasya vijñānārthatvādardhajaratīyo nyāyo na yuktaḥ kalpayitum । yattu prasiddhamācamanaṃ prāyatyārthaṃ prāṇasyānagnatārthaṃ ca na bhavatītyucyate na tathā vayamācamanamubhayārthaṃ brūmaḥ । kiṃ tarhi prāyatyārthācamanasādhanabhūtā āpaḥ prāṇasya vāsa iti darśanaṃ codyata iti brūmaḥ । tatrā'camanasyobhayārthatvaprasaṅgadoṣacodanānupapannā । 
vāsortha evā'camane taddarśanaṃ syāditi cet ।
na ।
vāsojñānārthavākye vāsorthāpūrvācamanavidhāne tatrānagnatārthatvadṛṣṭividhāne ca vākyabhedaḥ ācamanasya tadarthatvamanyārthatvaṃ ceti ।
pramāṇābhāvāt ।।

tad dhaitat satyakāmo jābālo gośrutaye vaiyāghrapadyāyoktvovāca । yady apy enac chuṣkāya sthāṇave brūyāj jāyerann evāsmiñ chākhāḥ praroheyuḥ palāśānīti ।।

tadetatprāṇadarśanaṃ stūyate ।
katham ।
taddhaitatprāṇadarśanaṃ satyakāmo jābālo gośrutaye nāmnā vaiyāghrapadyāya vyāghrapado apatyaṃ vaiyāghrapadyastasmai gośrutyākhyāyoktvovācānyadapi vakṣyamāṇaṃ vacaḥ ।
kiṃ taduvācetyāha-yadyapi śuṣkāya sthāṇava etaddarśanaṃ brūyātprāṇavijjāyerannutpadyerannevāsminsthāṇau śākhāḥ praroheyuśca palāśāni patrāmi, kimu jīvate puruṣāya brūyāditi ।।

atha yadi mahaj jigamiṣet, amāvāsyāyām dīkṣitvā paurṇamāsyāṃ rātrau sarvauṣadhasya mantham dadhimadhunor upamathya jyeṣṭhāya śreṣṭhāya svāhety agnāv ājyasya hutvā manthe saṃpātam avanayet ।।
athānantaraṃ yadi mahanmahattvaṃ jigamiṣedgantumicchenmahattvaṃ prāptuṃ yadikāmayetetyarthaḥ । tasyedaṃ karma vidhīyate । mahattve hi sati śrīrupanamate । śrīmato hyarthaprāptaṃ dhanaṃ tataḥ karmānuṣṭhānaṃ tataśca devayānaṃ pitṛyāṇaṃ vā panthānaṃ pratipatsyata ityetatprayojanamurarīkṛtya mahattvaprepsoridaṃ karma na viṣayopabhogakāmasya । tasyāyaṃ kālādividhirucyate-amāvāsyāyāṃ dīkṣitvā dīkṣita iva bhūmiśayanādiniyamaṃ kṛtvā taporūpaṃ satyavacanaṃ brahmacaryamityādidharmavānbhūtvetyarthaḥ । 
na punardaikṣameva karmajātaṃ sarvamupādatte ।
atadvikāratvānmanthākhyasya karmaṇaḥ ।
"upasadvratī"iti śrutyantarātpayomātrabhakṣamaṃ ca śuddhikāramaṃ tapa upādatte ।
paurṇamāsyāṃ rātrau karmā'rabhate sarvauṣadhasya grāmyāraṇyānāmoṣadhīnāṃ yāvacchaktyalpamalpamupādāya tadvituṣīkṛtyā'mameva piṣṭaṃ dadhimadhunoraudumbare kaṃsākāre camasākāre vā pātre śrutyantarātprakṣipyopamathyāgrataḥ sthāpayitvā jyeṣṭhāya śreṣṭhāya svāhetyagnāvāvasathya ājyasyā'vāpasthāne hutvā sruvasaṃlagnaṃ manthe saṃpātamavanayetsaṃsravamadhaḥ pātayet ।।

vasiṣṭhāya svāhety agnāv ājyasya hutvā manthe saṃpātam avanayet । pratiṣṭhāyai svāhety agnāv ājyasya hutvā manthe saṃpātam avanayet । saṃpade svāhety agnāv ājyasya hutvā manthe saṃpātam avanayet । āyatanāya svāhety agnāv ājyasya hutvā manthe saṃpātam avanayet ।।

samānamanyat ।
vasiṣṭhāya pratiṣṭhāyai saṃpada āyatanāya svāheti pratyekaṃ tathaiva saṃpātamavanayeddhutvā ।।

atha pratisṛpyāñjalau mantham ādhāya japati । amā hi te sarvam idam । sa hi jyeṣṭhaḥ śreṣṭho rājādhipatiḥ । sa mā jyaiṣṭhyaṃ śraiṣṭhyaṃ rājyam ādhipatyaṃ gamayatu । aham evedaṃ sarvam asānīti ।।

atha pratisṛpyāgnerīṣadapasṛpyāñjalau manthamādhāya japatīmaṃ mantram । amo nāmāsyamā hi te । ama iti prāṇasya nāma । annena hi prāṇaḥ prāṇiti deha ityato manthadravyaṃ prāṇasyānnatvātprāṇatvena stūyate amo nāmāsīti । kutaḥ । yato amā saha hi yasmātte tava prāṇabhūtasya sarvaṃ samastaṃ jagadidamataḥ । 
sa hi prāṇabhūto mantho jyeṣṭhaḥ śreṣṭhaśca ।
ata eva ca rājā dīptimānadhipatiścādhiṣṭhāya pālayitā sarvasya ।
samā māmapi manthaḥ prāṇo jyaiṣṭhyādiguṇapūgamātmano gamayatvahamevedaṃ sarvaṃ jagadasāni bhavani prāṇavat ।
itiśabdo mantraparisamāptyarthaḥ ।।

atha khalv etayarcā paccha ācāmati । tat savitur vṛṇīmaha ity ācāmati । vayaṃ devasya bhojanam ity ācāmati । śreṣṭhaṃ sarvadhātamam ity ācāmati । turaṃ bhagasya dhīmahīti sarvaṃ pibati । nirṇijya kaṃsaṃ camasaṃ vā paścād agneḥ saṃviśati । carmaṇi vā sthaṇḍile vā vācaṃyamo aprasāhaḥ । sa yadi striyaṃ paśyet samṛddhaṃ karmeti vidyāt ।।

athānantaraṃ khalvetayā vakṣyamāṇayarcā pacchaḥ pādaśa ācāmati bhakṣayati, mantrasyaikaikena pādenaikaikaṃ grāsaṃ bhakṣayati । tadbhojanaṃ savituḥ sarvasya prasavituḥ । prāṇamādityaṃ caikīkṛtyocyate । ādityasya vṛṇīmahe prārthayemahi mantharūpam । yenānnena sāvitreṇa bhojanenopabhuktena vayaṃ savitṛsvarūpāpannā bhavemetyabhiprāyaḥ । devasya savituriti pūrveṇa sambandhaḥ । śreṣṭhaṃ praśasyatamaṃ sarvānnebhyaḥ sarvadhātamaṃ sarvasya jagato dhārayitṛtamamatiśayena vidhātṛtamamiti vā । sarvathā bhojanaviśeṣaṇam । turaṃ tvaraṃ tūrṇaṃ śīghramityatat । bhagasya devasya savituḥ svarūpamiti śeṣaḥ । dhīmahi cintayemahi viśiṣṭabhojanena saṃskṛtāḥ śuddhātmānaḥ santa ityabhiprāyaḥ । athavā bhagasya śriyaḥ kāraṇaṃ mahattvaṃ prāptuṃ karma kṛtavanto vayaṃ taddhomahi cintayemahīti sarvaṃ ca manthalepaṃ pibati nirṇijya prakṣālya kaṃsaṃ kaṃsākāraṃ camasaṃ camasākāraṃ vaudumbaraṃ pātram । 
pītvā'camya paścādagneḥ prākśirāḥ saṃviśati carmaṇi vājine sthaṇḍile kevalāyāṃ vā bhūmau ।
vācaṃyamo vāgyataḥ sannityarthaḥ ।
aprasāho na prasahyate nābhibhūyate stryādyaniṣṭasvapnadarśanena yathā tathā saṃyatacittaḥ sannityarthaḥ ।
sa evaṃbhūto yadi sriyaṃ paśyetsvapneṣu tadā vidyātsamṛddhaṃ mamedaṃ karmeti ।।

tad eṣa ślokaḥ । yadā karmasu kāmyeṣu striyaṃ svapneṣu paśyati । samṛddhiṃ tatra jānīyāt tasmin svapnanidarśane tasmin svapnanidarśane ।।

tadetasminnartha eṣa śloko mantro api bhavati । 
yadā karmasu kāmyeṣu kāmārtheṣu sriyaṃ svapneṣu svapnadarśaneṣu svapnakāleṣu vā paśyati samṛddhiṃ tatra jānīyīt ।
karmaṇāṃ phalaniṣpattirbhaviṣyatīti jānīyādityarthaḥ ।
tasminstryādipraśastasvapnadarśane satītyabhiprāyaḥ ।
dviruktiḥ karmasamāptyarthā ।।

iti cchāndogyopaniṣadi pañcamādhyāyasya dvitīyaḥ khaṇḍaḥ

śvetaketur hāruṇeyaḥ pañcālānāṃ samitim eyāya । taṃ ha pravāhaṇo jaivalir uvāca । kumārānu tvā aśiṣat piteti । anu hi bhagava iti ।।

brahmādistambaparyantāḥ saṃsāragatayo vaktavyā vairāgyahetormumukṣūṇāmityata ākhyāyikā'rabhyate-śvetaketunamito ha, ityaitihyārthaḥ । aruṇasyāpatyāruṇistasyāpatyamāruṇeyaḥ pañcālānāṃ samitiṃ sabhāmeyāyā'jagāma । 
tamāgatavantaṃ ha pravāhaṇo nāmato jīvalasyāpatyaṃ jaivaliruvācoktavān ।
he kumārānu tvā tvāmaśiṣadanvasiṣatpitā ।
kimanuśiṣṭastvaṃ pitretyarthaḥ ।
ityuktaḥ sa āhānu hyanuśiṣṭo asmi bhagava iti sūcayannāha ।।

vettha yad ito adhi prajāḥ prayantīti । vettha yathā punar āvartanta iti । vettha pathor devayānasya pitṛyāṇasya ca vyāvartanā iti ।।

taṃ hovāca yadyanuśiṣṭo asi vettha yadito asmāllokādadhyūrdhvaṃ yatprajāḥ prayanti yadgacchanti tatkiṃ jānīṣa ityarthaḥ । na bhagava ityāhetaro na jāne ahaṃ tadyatpṛcchasi । 
evaṃ tarhi vettha jānīṣe yathā yena prakāreṇa punarāvartanta iti ।
na bhagava iti pratyāha ।
vettha pathormārgayoḥ sahaprayāṇayordevayānasya pitṛyāṇasya ca vyāvartanamitaretaraviyogasthānaṃ saha gacchatāmityarthaḥ ।
na bhagava iti ।।

vettha yathāsau loko na saṃpūryata iti । vettha yathā pañcamyām āhutāv āpaḥ puruṣavacaso bhavantīti ।।

vetthā yathāsau lokaḥ pitṛsambandhī yaṃ prāpya punarāvartante bahubhiḥ prayadbhirapi yena kāramena na sampūryata iti । 
na bhagava iti pratyāha ।
vettha yathā yena krameṇa pañcamyāṃ pañcasaṃkhyākāyāmāhutau hutāyāmāhutinirvṛttā āhutisādhanāścā'paḥ puruṣavacasaḥ puruṣa ityevaṃ vaco abhidhānaṃ yāsāṃ hūyamānānāṃ krameṇa ṣaṣṭhāhutibhūtānāṃ tāḥ puruṣavacasaḥ puruṣaśabdavācyā bhavanti puruṣākhyāṃ labhanta ityarthaḥ ।
ityukto naiva bhagava ityāha ।
naivāhamatra kiñcana jānāmītyarthaḥ ।।

athānu kim anu śiṣṭho avocathā yo hīmāni na vidyāt । kathaṃ so anuśiṣṭo bruvīteti । sa hāyastaḥ pitur ardham eyāya । taṃ hovācānanuśiṣya vāva kila mā bhagavān abravīd anu tvāśiṣam iti ।।

athaivamajñaḥ sankimanu kasmāttvamanuśiṣṭo asmītyavocathā uktavānasi ।
yo hīmāni mayā pṛṣṭānyarthajātāni na vidyānna vijānītyātkathaṃ sa vidvatsvanuśiṣṭo asmīti bruvīta ।
ityevaṃ sa śvetaketuḥ rājñā'yasta āyāsitaḥ sanpiturardhaṃ sthānameyāyā'gatavāṃstaṃ ca pituramuvācānanuśiṣyānuśāsanamakṛtvaiva mā māṃ kila bhagavānsamāvartanakāle abravīduktavānanu tvāśiṣamanvaśiṣaṃ tvāmiti ।।

pañca mā rājanyabandhuḥ praśnān aprākṣīt । teṣāṃ naikaṃcanāśakaṃ vivaktum iti । sa hovāca yathā mā tvaṃ tadaitān avado yathāham eṣāṃ naikaṃcana veda । yady aham imān avediṣyaṃ kathaṃ te nāvakṣyam iti ।।

sa ha gautamo rājño ardham eyāya । tasmai ha prāptāyārhāṃ cakāra । sa ha prātaḥ sabhāga udeyāya । mānuṣasya bhagavan gautama vittasya varaṃ vṛṇīthā iti । tavaiva rājan mānuṣaṃ vittam । yām eva kumārasyānte vācam abhāṣathās tām eva me brūhīti । sa ha kṛcchrī babhūva ।।

yataḥ pañca pañcasaṃkhyākānpraśnānrājanyabandhū rājānyā bandhavo asyeti rājanyabandhuḥ svayaṃ durvṛtta ityarthaḥ । aprākṣītpṛṣṭavāṃsteṣāṃ praśnānāṃ naikañcanaikamapi nāśakaṃ na śaktavānahaṃ vivaktuṃ viśeṣeṇārthato nirṇetumityarthaḥ । sa hovāca pitā yathā mā māṃ vatsa tvaṃ tadā'gatamātra evaitānpraśnānavada uktavānasi teṣāṃ naikañcanāśakaṃ vivaktumiti tathā māṃ jānīhi, tvadīyājñānena liṅgena mama tadviṣayamajñānaṃ jānīhītyarthaḥ । kathaṃ, yathāhameṣāṃ praśnānāmekañcanaikamapi na veda na jāna iti yathā tvamevāṅgaitānpraśnānna jānīṣe tathāhamapyetānna jāna ityarthaḥ । ato mayyanyathābhāvo na kartavyaḥ । kuta etadevaṃ yato na jāne yadyahamimānpraśnānavediṣyaṃ viditavānasmi kathaṃ te tubhyaṃ priyāya putrāya samāvartanakāle purā nāvakṣyaṃ noktavānasmītyuktvā sa ha gotrato rājño jaivalerardhaṃ sthānameyāya gatavān । tasmai ha gautamāya prāptāyārhāmarhūṇāṃ cakāra kṛtavān । sa ca gautamaḥ kṛtātithya uṣitvā paredyuḥ prātaḥkāle sabhāge sabhāṃ gate rājñyudeyāya । bhajanaṃ bhāgaḥ pūjā sevā saha bhāgena vartamāno vā sabhāgaḥ pūjyamāno anyaiḥ svayaṃ gautama udeyāya rājānamudgatavān । 
taṃ hovāca gautamaṃ rājā mānuṣasya bhagavangautama manuṣyasambandhino vittasya grāmādervaraṃ varaṇīyaṃ kāmaṃ vṛṇīthāḥ prārthayethāḥ ।
sa hovāca gautamastavaiva tiṣṭhatu rājanmānuṣaṃ vittam ।
yāmeva kumārasya mama putrasyānte samīpe vācaṃ pañcapraśnalakṣaṇāmabhāṣathā uktavānasi tāmeva vācaṃ me mahyaṃ brūhi kathayetyukto gautamena rājā sa ha kṛcchrī duḥkhī babhūva ।
kathaṃ tvidamiti ।।

taṃ ha ciraṃ vasety ājñāpayāṃ cakāra । yathā mā tvaṃ gautamāvadaḥ । yatheyaṃ na prāk tvattaḥ purā vidyā brāhmaṇān gacchati । tasmād u sarveṣu lokeṣu kṣatrasyaiva praśāsanam abhūd iti ।।

sa ha kṛcchrībhūto apratyākhyeyaṃ brāhmaṇaṃ manvāno nyāyena vidyā vaktavyeti matvā taṃ ha gautamaṃ ciraṃ dīrghakālaṃ vasetyevamājñāpayāñcakārā'jñaptavān । yatpūrvaṃ pratyākhyātavānrājā vidyāṃ yacca paścācciraṃ vasetyājñaptavān, tannimittaṃ brāhmamaṃ kṣamāpayati hetuvacanoktyā-taṃ hovāca rājā sarvavidyo brahmaṇo api sanyathā yena prakāreṇa mā māṃ he gautamāvadastvaṃ tāmeva vidyālakṣaṇāṃ vācaṃ me brūhītyajñānāttena tvaṃ jānīhi । 
tatrāsti vaktavyaṃ yathā yena prakāreṇeyaṃ vidyā prāktvatto brāhmaṇānna gacchati na gatavatī, na ca brāhmaṇā anayā vidyayānuśāsitavantaḥ, tathaitatprasiddhaṃ loke yatastasmādu purā pūrvaṃ sarveṣu lokeṣu kṣattrasyaiva kṣattrajāterevānayā vidyayā praśāsanaṃ praśāstṛtvaṃ śiṣyāmāmabhūdbabhūva ।
kṣattriyaparamparayaiveyaṃ vidyatāvantaṃ kālamāgatā ।
tathāpyahametāṃ tubhyaṃ vakṣyāmi cvatsampradānādūrdhvaṃ brāhmaṇāngamiṣyati ।
ato mayā yaduktaṃ tatkṣantumarhasītyuktvā tasmai hovāca vidyāṃ rājā ।।

iti cchāndogyopaniṣadi pañcamādhyāyasya tṛtīyaḥ khaṇḍaḥ

asau vāva loko gautamāgniḥ । tasyāditya eva samit । raśmayo dhūmaḥ । candramā aṅgārāḥ । nakṣatrāṇi visphuliṅgāḥ ।।

pañcamyāmāhutāvāpa ityayaṃ praśnaḥ prāthamyenāpākriyate । tadapākaraṇamanvitareṣāmapākaraṇamanukūlaṃ bhavediti । agnihotrāhutyoḥ kāryārambho yaḥ sa ukto vājasaneyake । taṃ prati prasnāḥ-utkrāntirāhutyorgatiḥ pratiṣṭhā tṛptiḥ punarāvṛttirlokaṃ pratyutthāyī iti । teṣāṃ cāpākaraṇamuktaṃ tatraiva-"te vā ete āhutī hute utkrāmataste antarikṣamāviśataste antarikṣamevā'havanīyaṃ kurvāte vāyuṃ samidhaṃ marīcīreva śuklāmāhutiṃ te antarikṣaṃ tarpayataste tata utkrāmata ityādyevameva pūrvavaddivaṃ tarpayataste tata āvartete । imāmāviśya tarpayitvā puruṣamāviśataḥ । tataḥ sriyamāviśya lokaṃ pratyutthāyā bhavati"iti । tatrāgnihotrāhutyoḥ kāryārambhamātramevaṃprakāraṃ bhavatītyuktāma । iha tu taṃ kāryārambhamagni hotrāpūrvavipariṇāmalakṣaṇaṃ pañcadhā pravibhajyāgnitvenopāsanamuttaramārgapratipattisādhanaṃ vidhitsannāha-asau vāva loko gautamāgnirityādi । iha sāyaṃprātaragnihotrāhutī hute paya ādisādhane śraddhāpuraḥsare āhavanīyāgnisamiddhūmārciraṅgāravisphuliṅgabhāvite kartrādikārakabhāvite cāntarikṣakrameṇotkramya dyulokaṃ praviśantyau sūkṣmabhūte apsamavāyitvādapśabdavācye śraddhāhetutvācca śraddhāśabdavācye tayoradhikaraṇo agniranyacca tatsambandhaṃ samidādītyucyate । yā cāsāvagnyādibhāvanā'hutyoḥ sāpi tathaiva nirdiśyate । asau vāva loko agnirhe gautama yathāgnihotrādhikaraṇamāhavanīya iha । tasyāgnerghulokākhyasyā'ditya eva samittena hīddho asau loko dīpyate । ataḥ samindhanātsamidādityaḥ । raśmayo dhūmastadutthānāt, samidho hi dhūma uttiṣṭhati । 
ahararciḥ prakāśasāmānyāt, ādityakāryatvācca candramā aṅgārāḥ ।
ahaḥpraśame abhivyakteḥ ।
arciṣā hi praśame aṅgārā abhivyajyante ।
nakṣatrāṇi visphuliṅgāścandramaso avayavā iva viprakīrṇatvasāmānyāt ।।

tasminn etasminn agnau devāḥ śraddhāṃ juhvati । tasyā āhuteḥ somo rājā saṃbhavati ।।

tasminnetasminyathoktalakṣaṇe agnau devā yajamānaprāṇā agnyādirūpā adhidaivatam । śraddhāmagnihotrāhutipariṇāmāvasthārūpāḥ sūkṣmā āpaḥ śraddhābhāvitāḥ śraddhā ucyante । "pañcamyāmāhutāvāpaḥ puruṣavacaso bhavanti"ityapāṃ homyatayā praśne śrutatvāt । "śraddhā vā āpaḥ śraddhāmevā'rabhya praṇīya pracarati"iti ca vijñāyate । tāṃ śraddhāmabrūpāṃ juhvāti । tasyā āhuteḥ somo rājāpāṃ śraddhāśabdavācyānāṃ dyulokāgnau hutānāṃ pariṇāmaḥ somo rājā sambhavati । yathargvedādipuṣparasā ṛgādimadhukaropanītāsta āditye yaśa ādikāryaṃ rohitādirūpalakṣaṇamārabhanta ityuktaṃ tathemā agnihotrāhutisamavāyinyaḥ sūkṣmāḥ śraddhāśabdavācyā āpo dyulokamanupraviśya cāndraṃ kāryamārabhante phalarūpamagnihotrāhutyoḥ । 
yajamānāśca tatkartāra āhutimayā āhutibhāvanābhāvitā āhutirūpeṇa karmaṇā'kṛṣṭāḥ śraddhāpsamavāyuno dyulokamanupraviśya bhavanti ।
tadarthaṃ hi tairagnihotraṃ hutam ।
atra tvāhutipariṇāma eva pañcāgnisambandhakrameṇa prādhānyena vivakṣita upāsanārthaṃ na yajamānānāṃ gatiḥ ।
tāṃ tvaviduṣāṃ dhūmādikrameṇottaratra vakṣyati viduṣāṃ cottarāṃ vidyākṛtām ।।

iti cchāndogyopaniṣadi pañcamādhyāyasya caturthaḥ khaṇḍaḥ

parjanyo vāva gautamāgniḥ । tasya vāyur eva samit । abhraṃ dhūmaḥ । aśanir aṅgārāḥ । hrādunayo visphuliṅgāḥ ।।

dvitīyahomaparyāyārthamāha-parjanyo vāva parjanya eva gautamāgniḥ parjanyo nāma vṛṣṭyupakaraṇābhimānī devatāviśeṣaḥ । tasya vāyureva samit । vāyunā hi parjanyo agniḥ samidhyate । purovātādiprābalye vṛṣṭidarśanāt । abhraṃ dhūmo dhūmakāryatvāddhūmavacca lakṣyamāṇatvāt । prakāśasāmānyāt । 
kāṭhinyādvidyutsambandhādvā ।
hrādunayo visphuliṅgāḥ ।
hrādunayo garjitaśabdāḥ ।
meghānāṃ viprakīrṇatvasamānyāt ।।

tasminn etasminn agnau devāḥ somaṃ rājānaṃ juhvati । tasyā āhuter varṣaṃ saṃbhavati ।।

tasminnetasminnagnau devāḥ pūrvavatsomaṃ rājānaṃ juhvati ।
tasyā āhutervarṣaṃ sambhavati ।
śraddhākhyā āpaḥ somākāraṇapariṇatā dvitīye paryāye parjanyāgniṃ prāpya vṛṣṭitvena pariṇamante ।।

iti cchāndogyopaniṣadi pañcamādhyāyasya pañcamaḥ khaṇḍaḥ

pṛthivī vāva gautamāgniḥ । tasyāḥ samvatsara eva samit । ākāśo dhūmaḥ । diśo aṅgārāḥ । avāntaradiśo visphuliṅgāḥ ।।

pṛthivī vāva gautamāgnirityādi pūrvavat । tasyāḥ pṛthivyākhyasyāgneḥ saṃvatsara eva samit । saṃvatsareṇa hi kālena samiddhā pṛthivī vrīhyādiniṣpattaye bhavati । ākāśo dhūmaḥ, pṛthivyā ivotthita ākāśo dṛśyate । yathāgnerdhūmaḥ । rātrirarciḥ pṛthivyā hyaprakāśātmikāyā anurūpā rātriḥ । 
tamorūpatvāt ।
agnerivānurūpamarciḥ ।
diśo aṅgārā upaśāntatvasāmānyāt ।
evāntaradiśo visphuliṅgāḥ kṣudratvasāmānyāt ।।

tasminn etasminn agnau devā varṣaṃ juhvati । tasyā āhuter annaṃ saṃbhavati ।।

tasminnityādi samānam ।
tasyā āhuterannaṃ vrīhiyavādi sambhavati ।।

iti cchāndogyopaniṣadi pañcamādhyāyasya ṣaṣṭhaḥ khaṇḍaḥ

puruṣo vāva gautamāgniḥ । tasya vāg eva samit । prāṇo dhūmaḥ । cakṣur aṅgārāḥ । śrotraṃ visphuliṅgāḥ ।।

puruṣo vāva gautamāgniḥ । tasya vāgeva samit । vācā hi mukhena samidhyate puruṣo na mūkaḥ । prāṇo dhūmo dhūma iva mukhānnirgamanāt । 
jihvārcirlohitatvāt ।
cakṣuraṅgārā bhāsa āśrayatvāt ।
śrotraṃ visphuliṅgāḥ ।
viprakīrṇatvasāmyāt ।।

tasminn etasminn agnau devā annaṃ juhvati । tasyā āhuter retaḥ sambhavati ।।

samānamanyat ।
annaṃ juhvati vrīhyādisaṃskṛtam ।
tasyā āhute retaḥ sambhavati ।।

iti cchāndogyopaniṣadi pañcamādhyāyasya saptamaḥ khaṇḍaḥ

yoṣā vāva gautamāgniḥ । tasyā upastha eva samit । yad upamantrayate sa dhūmaḥ । yad antaḥ karoti te aṅgārāḥ । abhinandā visphuliṅgāḥ ।।

yoṣā vāva gautamāgniḥ । tasyā upastha eva samit । tena hi sā putrādyutpādanāya samidhyate । yadupamantrayate sa dhūmaḥ । 
srīsambhavādupamantraṇasya ।
yonirarcirlohitatvāt ।
yadantaḥ karoti te aṅgārā agnisambandhāt ।
abhinandāḥ sukhalavā visphuliṅgāḥ kṣudratvāt ।।

tasminn etasminn agnau devā reto juhvati । tasyā āhuter garbhaḥ saṃbhavati ।।

tasminnetasminnagnau devā reto juhvati । tasyā āhutergarbhaḥ sambhavatīti । evaṃ śraddhāsomavarṣānnaretohavanaparyāyakrameṇā'pa eva garbhībhūtāstāḥ । tatrāpāmāhutisamavāyitvātprādhānyavivakṣā'paḥ pañcamyāmāhutau puruṣavacaso bhavantīti । na tvāpa eva kevalāḥ somādikāryamārabhante । na cā'po atrivṛtkṛtāḥ santīti । trivṛtkṛtatve api viśeṣasaṃjñālābho dṛṣṭaḥ pṛthivīyamimā āpo ayamagnirityanyatamabāhulyanimittaḥ । 
tasmātsamuditānyeva bhūtānyabbāhulyātkarmasamavāyīni somādikāryārambhakāṇyāpa ityucyante ।
dṛśyate ca dravabāhulyaṃ somavṛṣṭyannaretodeheṣu ।
bahudravaṃ ca śarīraṃ yadyapi pārthivam ।
tatra pañcamyāmāhutau hutāyāṃ retorūpā āpo garbhībhūtāḥ ।।

iti cchāndogyopaniṣadi pañcamādhyāyasyāṣṭamaḥ khaṇḍaḥ

iti tu pañcamyām āhutāv āpaḥ puruṣavacaso bhavantīti । sa ulbāvṛto garbho daśa vā nava vā māsān antaḥ śayitvā yāvad vātha jāyate ।।

iti tvevaṃ tu pañcamyāmāhutāvāpaḥ puruṣavacaso bhavantīti vyākhyāta ekaḥ praśnaḥ । yattu dyulokādimāṃ pratyāvṛttayorāhutyo pṛthivīṃ puruṣaṃ sriyaṃ krameṇā'viśya lokaṃ pratyutthāyī bhavatīti vājasaneyaka uktaṃ tatprāsaṅgikamihocyate । iha ca prathame praśna uktaṃ vettha yadito adhi prajāḥ prayantīti । tasya cāyamupakramaḥ । sa garbho apāṃ pañcamaḥ pariṇāmaviśeṣa āhutikarmasamavāyinīnāṃ śraddhāśabdavācyānāmulbāvṛta ulbena jarāyuṇā'vṛto veṣṭito daśa vā nava vā māsānantarmātuḥ kukṣau śayitvā yāvadvā yāvatā kālena nyūnenātiriktena vāthānantaraṃ jāyate । 
ulbāvṛta ityādi vairāgyahetoridamucyate ।
kaṣṭaṃ hi mātuḥ kukṣau mūtrapurīṣavātapittaśleṣmādipūrṇe tadanuliptasya garbhasyolbāśucipaṭāvṛtasya lohitareto aśucibījasya māturaśitapītarasānupraveśena vivardhamānasya niruddhaśaktibalavīryatejaḥprajñāceṣṭasya śayanam ।
tato yonidvāreṇa pīḍyamānasya kaṣṭatarā niḥsṛtirjanmeti vairāgyaṃ grāhayati ।
muhūrtamapyasahyaṃ daśa vā nava vā māsānatidīrghakālamantaḥ śayitveti ca ।।

sa jāto yāvadāyuṣaṃ jīvati । taṃ pretaṃ diṣṭam ito agnaya eva haranti yata eveto yataḥ saṃbhūto bhavati ।।

sa evaṃ jāto yāvadāyuṣaṃ punaḥ punarghaṭīyantravadgamanāgamanāya karma kurvankulālacakravadvā tiryagbhramaṇāya yāvatkarmaṇopāttamāyustāvajjīvati । tamenaṃ kṣīṇāyuṣaṃ pretaṃ mṛtaṃ diṣṭaṃ karmaṇā nirdiṣṭaṃ paralokaṃ prati yadi cejjīvanvaidike karmaṇi jñāne vādhikṛtastamenaṃ mṛtamito asmādgrāmādagnaye agnyarthamṛtvijo haranti putrā vāntyakarmaṇe ।
yata eveta āgato agneḥ sakāśācchraddhādyāhutikrameṇa, yataśca pañcabhyo agnibhyaḥ saṃbhūta utpanno bhavati tasmā evāgnaye haranti svāmeva yonimagnimāpādayantītyarthaḥ ।।
iti cchāndogyopaniṣadi pañcamādhyāyasya navamaḥ khaṇḍaḥ

tad ya itthaṃ viduḥ । ye ceme araṇye śraddhā tapa ity upāsate । te arciṣam abhisaṃbhavanti । ahna āpūryamāṇapakṣam । āpūryamāṇapakṣād yān ṣaḍ udaṅṅ eti māsāṃs tān ।। māsebhyaḥ saṃvatsaram । saṃvatsarād ādityam । ādityāc candramasam । candramaso vidyutam । tat puruṣo amānavaḥ । sa enān brahma gamayati । eṣa devayānaḥ panthā iti ।।

vettha yadito adhi prajāḥ prayantītyayaṃ praśnaḥ pratyupasthito apākartavyatayā । tattatra lokaṃ pratyutthitānāmadhikṛtānāṃ gṛhamedhināṃ ya itthamevaṃ yathoktaṃ pañcāgnidarśanaṃ dyulokādyagnibhyo vayaṃ krameṇa jātā agnisvarūpāḥ pañcāgnyātmāna ityevaṃ vidurjānīyuḥ । kathamavagamyata itthaṃ viduriti gṛhasthā evocyante nānya iti? gṛhasthānāṃ ye tvanitthaṃvidaḥ kevaleṣṭāpūrtadattaparāste dhūmādinā candraṃ gacchantīti vakṣyati ।

ye cāraṇyopalakṣitā vaikhānasāḥ parivrājakāśca śraddhātapa ityupāsate teṣāṃ cetthaṃvidbhiḥ sahārcirādinā gamanaṃ vakṣyati pāriśeṣyādagnihotrāhutisambandhācca gṛhasthā eva gṛhyanta itthaṃ viduriti । nanu brahmacāriṇo apyagṛhītā grāmaśrutyāraṇyaśrutyā vidyante kathaṃ pāriśeṣyasiddhiḥ?naiṣa doṣaḥ । purāṇasmṛtiprāmāṇyādūrdhvaretasāṃ naiṣṭhikabrahmacāriṇāmuttareṇārthā iti na viśeṣanirdeśārhāḥ । nanūrdhvaretastvaṃ ceduttaramārgapratipattikāraṇaṃ purāṇasmṛtiprāmāṇyādiṣyata itthaṃvittvamanarthakaṃ prāptam । na । gṛhasthānpratyarthavattvāt । ye gṛhasthā anitthaṃvidasteṣāṃ svabhāvato dakṣiṇo dhūmādiḥ panthāḥ prasiddhasteṣāṃ yaṃ itthaṃ viduḥ saguṇaṃ vānyadbrahma viduḥ । "atha yadu caivāsmiñśavyaṃ kurvanti yadi nārciṣameva"iti liṅgāduttareṇa te gacchanti । nanūrdhvaretasāṃ gṛhasthānāṃ ca samāna āśramitva ūrdhvaretasāmevottareṇa pathā gamanaṃ na gṛhasthānāmiti na yuktamagnihotrādivaidikakarmabāhulye ca sati । apūtā hi te । śatrumitrasaṃyoganimittaṃ hi teṣāṃ rāgadveṣau । tathā dharmādharmau hiṃsānugrahanimittau । hiṃsānṛtamāyābrahmacaryādi ca bahvaśuddhikāraṇamaparihāryaṃ teṣām । ato apūtāḥ । apūtatvānnottareṇa pathā gamanam । hiṃsānṛtamāyābrahmacaryādiparihārācca śuddhātmāno hītare śatrumitrarāgadveṣādiparihārācca virajasasteṣāṃ yukta uttaraḥ panthāḥ । tathāca paurāṇikāḥ - "ye prajāmīṣire adhīrāste śmaśānāni bhejire । ye prajāṃ neṣire dhīrāste amṛtatvaṃ hi bhejire" । itthaṃvidāṃ gṛhasthānāmaraṇyavāsināṃ ca samānamārgatve amṛtatvaphale ca satyaraṇyavāsināṃ vidyānarthakyaṃ prāptam । tathāca śrutivirodhaḥ । "na tatra dakṣiṇā yanti nāvidvāṃsastapasvinaḥ"iti । "sa enamavidito na bhunakti"iti ca viruddham । na । ābhūtasaṃplavasthānasyāmṛtatvena vivakṣitatvāt । tatraivoktaṃ paurāṇikaiḥ-ābhūtasaṃptavaṃ sthānamamṛtatvaṃ hi bhāṣyate iti । yaccā'tyantikamamṛtatvaṃ tadapekṣayā"na tatra dakṣiṇā yanti" "sa enamavidito na bhunaktī"-tyādyāḥ śrutaya ityato na virodhaḥ । "na ca punarāvartanta"iti"maṃ mānavamāvartaṃ nā'vartanta"ityādiśrutivirodha iti cet । imaṃ mānavamiti viśeṣaṇātteṣāmiha na punarāvṛttirastīti ca । yadi hyekāntenaiva nā'varterannimaṃ mānavamiheti ca viśeṣaṇamanarthakaṃ syāt । imamihetyākṛtimātramucyata iti cet । anāvṛttiśabdenaiva nityānāvṛttyarthasya pratītatvādākṛtikalpanānarthikā । ata imamiheti ca viśeṣaṇārthavattvāyānyatrā'vṛttiḥ kalpanīyā । na ca sadekamevādvitīyamityevaṃpratyayavatāṃ mūrdhanyayā nāḍyārcirādimārgeṇa gamanam । "brahmaiva sanbrahmāpyati" । "tasmāttatsarvamabhavat" । "na tasya prāṇā utkrāmanti । atraiva samavanīyante"ityādiśrutiśatebhyaḥ । nanu tasmājjīvāduccikramiṣoḥ prāṇā notkrāmanti sahaiva gacchantītyayamarthaḥ kalpyata iti cet । na । atraiva samavanīyanta iti viśeṣaṇānarthakyāt । sarve prāṇā anūtkrāmantīti ca prāṇairgamanasya prāptatvāt । tasmādutkrāmantītyanāśaṅkaivaiṣā । yadāpi mokṣasya saṃsāragativailakṣaṇyātprāṇānāṃ jīvena sahāgamāśṅkya tasmānnotkrāmantītyucyate tadāpyatraiva samavanīyanta iti viśeṣaṇamanarthakaṃ syāt । na ca prāṇairviyuktasya gatirupapadyate jīvatvaṃ vā । sarvagatatvātsadātmano niravayavatvātprāṇasambandhamātrameva hyagnivisphuliṅgavajjīvatvabhedakāraṇamityatastadviyoge jīvatvaṃ gatirvā na śakyā parikalpayituṃ śrutayaścetpramāṇam । na sato aṇuravayavaḥ sphuṭito jīvākhyaḥ sadrūpaṃ chidrīkurvangacchatīti śakyaṃ kalpayitum । tasmāt"tayordhvamāyannamṛtatvameti"iti saguṇabrahmopākasya prāṇaiḥ saha nāḍyā gamanaṃ sāpekṣameva cāmṛtatvaṃ na sākṣānmokṣa iti gamyate । "tadaparājitā pūstadairaṃ madīyaṃ saraḥ"ityādyuktvā"teṣāmevaiṣa brahmalokaḥ"iti viśeṣamāt । ataḥ pañcāgnivido gṛhasthā ye ceme araṇye vānaprasthāḥ parivrājakāśca saha naiṣṭhikabrahmacāribhiḥ śraddhā tapa ityevamādyupāsate śraddadhānāstapasvinaścetyarthaḥ । upāsanaśabdastātparyārthaḥ । iṣṭāpūrte dattamityupāsata iti yadvat । 
śrutyantarādye ca satyaṃ brahma hiraṇyagarbhākhyamupāsate te sarve arciṣamarcirabhimāninīṃ devatāmabhisambhavanti pratipadyante ।
samānamanyaccaturthagativyākhyānena ।
eṣa devayānaḥ panthā vyākhyātaḥ satyalokāvasāno nāṇḍādbahiḥ ।
"yadantarā pitaraṃ mātaraṃ ca"iti mantravarṇāt ।।

atha ya ime grāma iṣṭāpūrte dattam ity upāsate । te dhūmam abhisaṃbhavanti । dhūmād rātrim । rātrer aparapakṣam । aparapakṣād yān ṣaḍ dakṣiṇaiti māsāṃs tān । naite saṃvatsaram abhiprāpnuvanti ।।

athetyarthāntaraprastāvanārtho ya ime gṛhasthā grāme । grāma iti gṛhasthānāmasādhāraṇaṃ viśeṣaṇamaraṇyavāsibhyo vyāvṛttyartham । yathā vānaprasthaparivrājakānāmaraṇyaṃ viśeṣaṇaṃ gṛhasthebhyo vyāvṛttyarthaṃ tadvat । iṣṭāpūrte iṣṭamagnihotrādi vaidikaṃ karma pūrtaṃ vāpīkūpataḍāgārāmādikaraṇam । dattaṃ bahirvedi yathāśaktyarhebhyo dravyasaṃvibhāgo dattam । ityevaṃvidhaṃ paricaraṇaparitrāṇādyupāsate । itiśabdasya prakāradarśanārthatvāt । te darśanavarjitatvāddhūmaṃ dhūmābhimāninīṃ devatāmabhisambhavanti pratipadyante । 
tayātivāhitā dhūmādrātriṃ rātridevatāṃ rātredevatāṃ rātreraparapakṣadevatāmeva kṛṣṇapakṣābhimāninīmaparapakṣādyānṣaṇmāsāndakṣiṇā dakṣiṇāṃ daśameti savitā ।
tānmāsāndakṣiṇāyanaṣaṇmāsābhimāninīrdevatāḥ pratipadyanta ityarthaḥ ।
saṅghacāriṇyo hi ṣaṇmāsadevatā iti māsāniti bahuvacanaprayogastāsu naite karmiṇaḥ prakṛtāḥ saṃvatsaraṃ saṃvatsarasya hyekasyāvayavabhūte dakṣiṇottarāyaṇe tatrārcirādimārgapravṛttānāmudagayanamāsebhyo avayavinaḥ saṃvatsarasya prāptiruktā ।
ata ihāpi tadavayavabhūtānāṃ dakṣiṇāyanamāsānāṃ praptiṃ śrutvā tadavayavinaḥ saṃvatsarasyāpi pūrvavatpraptirāpannetyatastatprāptiḥ pratiṣidhyate naite saṃvatsaramabhiprāpnuvantīti ।।

māsebhyaḥ pitṛlokam । ākāsāc candramasam । tad devānām annam । taṃ devā bhakṣayanti ।।

māsebhyaḥ pitṛlokaṃ pitṛlokādākāśamākāśāccandramasam । ko asau yastaiḥ prāpyate candramā ya eṣa dṛśyate antarikṣe somo rājā brāhmaṇānāṃ, tadannaṃ devānāṃ taṃ candramasamannaṃ devā indrādayo bhakṣayanti । ataste dhūmādinā gatvā candrabhūtāḥ karmiṇo devairbhakṣyante । nanvanarthāyeṣṭādikaraṇaṃ yadyannabhūtā devairbhakṣyeran । naiṣa doṣaḥ । annamityupakaraṇamātrasya vivakṣitatvāt । na hi te kavalotkṣepeṇa devairbhakṣyante । kiṃ tarhyupakaraṇamātraṃ devānāṃ bhavanti te strīpaśubhṛtyādivat । dṛṣṭaścānnaśabda upakaraṇeṣu"striyo annaṃ paśavo annaṃ viśāṃ viśo annaṃ rājñām" ityādi । na ca teṣāṃ stryādīnāṃ puruṣopabhogyatve apyupabhogo nāsti । tasmātkarmiṇo devānāmupabhogyā api santaḥ sukhino devaiḥ krīḍanti । śarīraṃ ca teṣāṃ sukhopabhogayogyaṃ candramaṇḍala āpyamārabhyate । 
taduktaṃ purastācchraddhāśabdā āpo dyulokāgnau hutāḥ somo rājā sambhavatīti ।
tā āpaḥ karmasamavāyinya itaraiśca bhūtairanugatā dyulokaṃ prāpya candratvamāpannāḥ śarīrādyārambhikā iṣṭādyupāsakānāṃ bhavanti ।
antyāyāṃ ca śarīrāhutāvagnau hutāyāmagninā dahyamāne śarīre tadutthā āpo dhūmena sahordhvaṃ yajamānamāveṣṭya candramaṇḍalaṃ prāpya kuśamṛttikāsthānīyā bāhyaśarīrārambhikā bhavanti ।
tadārabdhena ca śarīreṇeṣṭādiphalamupabhuñjānā āsate ।।

tasmin yavātsaṃpātam uṣitvāthaitam evādhvānaṃ punar nivartante । ākāśād vāyum । vāyur bhūtvā dhūmo bhavati । dhūmo bhūtvābhraṃ bhavati ।।

yāvattadupabhoganimittasya karmaṇaḥ kṣayaḥ sampatanti yeneti sampātaḥ karmaṇaḥ kṣayo yāvatsampātaṃ yāvatkarmaṇaḥ kṣaya ityarthaḥ । tāvattasmiṃścandramaṇḍala uṣitvāthānantarametameva vakṣyamāṇamadhvānaṃ mārgaṃ punarnivartnate । punarnivartanta iti prayogātpūrvamapyasakṛccandramaṇḍalaṃ gatā nivṛttāścā'sanniti gamyate । tasmādiha loka iṣṭādikarmopacitya candraṃ gacchanti । tatkṣaye cā'vartante । kṣaṇamātramapi tatra sthātuṃ na labhyate । sthitinimittakarmakṣayāt । snehakṣayādiva pradīpasya । tatra kiṃ yena karmaṇā candramaṇḍalamārūḍhastasya sarvasya kṣaye tasmādavarohaṇaṃ kiṃ vā sāvaśeṣa iti । yadi sarvasyaiva kṣayaḥ karmaṇaścandramaṇḍalasthasyaiva mokṣaḥ prāpnoti । tiṣṭhatu tāvattatraiva mokṣaḥ syānna veti । tata āgatasyeha śarīropabhogādi na sambhavati । "tataḥ śeṣeṇe"tyādismṛtivirodhaśca syāt । nanviṣṭāpūrtadattavyatirekeṇāpi manuṣyaloke śarīropabhoganimittāni karmāṇyanekāni sambhavanti । na ca teṣāṃ candramaṇḍala upabhogaḥ । ato akṣīṇāni tāni । yannimitaṃ candramaṇḍalamārūḍhastānyeva kṣīṇānītyavirodhaḥ । śeṣaśabdaśca sarveṣāṃ karmatvasāmānyādaviruddhaḥ । ata eva ca tatraiva mokṣaḥ syāditi doṣābhāvaḥ । viruddhānekayonyupabhogaphalānāṃ ca karmaṇāmekaikasya jantorārambhakatvasambhavāt । na caikasmiñjanmani sarvakarmaṇāṃ kṣaya upapadyate । brahmahatyādeścaikaikasya karmaṇo anekajanmārambhakatvasmaraṇāt । sthāvarādiprāptānāṃ cātyantamūḍhānāmutkarmaṣahetoḥ karmaṇa ārambhakatvāsambhavāt । garbhabhūtānāṃ ca sraṃsamānānāṃ karmāsambhave saṃsārānupapattiḥ । tasmānnaikasmiñjanmani sarveṣāṃ karmaṇāmupabhogaḥ । yattu kaiściducyate sarvakarmaśriyopamardena prāyaṇe karmaṇāṃ janmārambhakatvam । tatra kānicitkarmāṇyanārambhakatvenaiva tiṣṭhanti kānicijjanmā'rabhanta iti nopapadyate । maraṇasya sarvakarmābhivyañjakatvātsvagocarābhivyañjakapradīpavaditi । sarvasya sarvātmakatvābhyupagamāt । na hi sarvasya sarvātmakatve deśakālanimittāvaruddhatvātsarvātmanopamardaḥ kasyacitkvacidabhivyaktirvā sarvātmanopapadyate । tathā karmaṇāmapi sāśrayāṇāṃ bhavet । yathā ca pūrvānubhūtamanuṣyamayūramarkaṭādijanmābhisaṃskṛtā viruddhānekavāsanā markaṭatvaprāpakena karmaṇā markaṭajanmā'rabhamāṇena nopamṛdyante tathā karmāṇyapyanyajanmaprāptinimittāni nopamṛdyanta iti yuktam । yadi hi sarvāḥ pūrvajanmānubhavavāsanā upamṛdyeranmarkaṭajanmanimittena karmaṇā markaṭajanmanyārabdhe markaṭasya jātamātrasya mātuḥ śākhāyāḥ śākhāntaragamane māturudarasaṃlagnatvādikauśalaṃ na prāpnoti । iha janmanyanabhyastatvāt । na cātītānantarajanmani markaṭatvamevā'sīttasyeti śakyaṃ vaktum । "taṃ vidyākarmaṇī samanvārabhete pūrvaprajñā ca"iti śruteḥ । tasmādvāsanāvannāśeṣakarmopamarda iti śeṣakarmasambhavaḥ । yata evaṃ tasmāccheṣeṇopabhuktātkarmaṇaḥ saṃsāra upapadyata iti na kaścidvirodhaḥ । ko asāvadhvā yaṃ prati nivartanta ityucyate । yathetaṃ yathāgataṃ nivartante । nanu māsebhyaḥ pitṛlokaṃ pitṛlokādākāśamākāśāccandramasamiti gamanakrama ukto na tathā nivṛttiḥ । kiṃ tarhyakāśādvāyumityādi, kathaṃ yathetamityucyate । naiṣa doṣaḥ । ākāśaprāptestulyatvātpṛthivīprāpteśca na cātra yathetameveti niyamo anevaṃvidhamapi nivartante punarnivartante iti tu niyamaḥ । ata upalakṣaṇārthametadyathetamiti । ato bhautikamākāśaṃ tāvatpratipadyante । yāsteṣāṃ candramaṇḍale śarīrārambhikā āpa āsaṃstāsteṣāṃ tatropabhoganimittānāṃ karmaṇāṃ kṣaye vilīyante । ghṛtasaṃsthānamivāgnisaṃyoge । 
tā vilīnā antarikṣasthā ākāśabhūtā iva sūkṣmā bhavanti tā antarikṣādvāyurbhavanti ।
vāyupratiṣṭhā vāyubhūtā itaścāmutaścohyamānāstābhiḥ saha kṣīṇakarmā vāyubhūto bhavati ।
vāyurbhūtvā tābhiḥ sahaiva dhūmo bhavati ।
dhūmo bhūtvābhramabbharaṇamātrarūpo bhavati ।।

abhraṃ bhūtvā megho bhavati । megho bhūtvā pravarṣati । ta iha vrīhiyavā oṣadhivanaspatayas tilamāsā iti jāyante ato vai khalu durniṣprapataram । yo yo hy annam atti yo retaḥ siñcati tad bhūya eva bhavati ।।

abhraṃ bhūtvā tataḥ secanasamartho megho bhavati megho bhūtvonnateṣu pradeśeṣvatha pravarṣati । varṣadhārārūpeṇa śeṣakarmā patatītyarthaḥ । ta iha vrīhiyavā oṣadhivanaspatayastilamāṣā ityevaṃprakārā jāyante । kṣīṇakarmaṇāmanekatvādbahuvacananirdeśaḥ । meghādiṣu pūrveṣvekarūpatvādekavacananirdeśaḥ । yasmādgiritaṭadurganadīsamudrāraṇyamarudeśādisanniveśasahasrāṇi varṣadhārābhiḥ patitānām । atastasmāddhetorvai khalu durniṣprapataraṃ durniṣkramaṇaṃ durniḥsaraṇam । yato giritaṭādudakasrotasohyamānā nadīḥ prāpnuvanti tataḥ samudraṃ tato makārādibhirbhakṣyante । te apyanyena । tatraiva ca saha makareṇa samudre vilīnāḥ samudrāmbhobhirjaladharairākṛṣṭāḥ punarvarṣadhārābhirmarudeśe śilātaṭe vāgamye patitāstiṣṭhanti kadācidvyālama-gādipītā bhakṣitāścānyaiḥ । te apyanyairityevaṃprakārāḥ parivarteran । kadācidabhakṣyeṣu sthāvareṣu jātāstatraiva śuṣyeran । bhakṣyeṣvapi sthāvareṣu jātānāṃ retaḥsigdehasambandho durlabha eva bahutvātsthāvarāṇāmityato durniṣkramaṇatvam । athavāto asmādvrīhiyavādibhāvāddurniṣprapataraṃ durnirgamataram । durniṣprapataramiti takāra eko lupto draṣṭavyaḥ । vrīhiyavādibhāvo durniṣprapatastasmādapi durniṣprapatādretaḥsigdehasambandho durniṣprapatatara ityarthaḥ । yasmādūrdhvaretobhirbālaiḥ puṃstvarahitaiḥ sthavirairvā bhakṣitā antarāle śīryante । anekatvādannādānām । kadācitkākatālīyavṛttyā retaḥsigbhirbhakṣyante yadā tadā retaḥ sigbhāvaṃ gatānāṃ karmaṇo vṛttilābhaḥ । yo yo hyannamattyanuśayibhiḥ saṃśliṣṭaṃ retaḥ siñcatyṛtukāle yoṣiti tadbhūya eva tadākṛtireva bhavati । tadavayavākṛtibhūyastvaṃ bhūya ityucyate retorūpeṇa yoṣito garbhaśaye antaḥ praviṣṭo anuśayī । retaso retaḥsigākṛtibhāvitatvāt । "sarvebhyo aṅgebhyastejaḥ saṃbhūtam"iti hi śrutyantarāt । ato retaḥsigākṛtireva bhavatītyarthaḥ । puruṣātpuruṣo jāyate gorgavākṛtireva na jātyantarākṛtistasmādyuktaṃ tadbhūya eva bhavatīti । ye tvanye anuśayibhyaścandramaṇḍalamanāruhyehaiva pāpakarmabhirghoraivrīhiyavādibhāvaṃ pratipadyante punarmanuṣyādibhāvaṃ teṣāṃ nānuśayināmiva durniṣprataram । kasmāt । karmaṇā hi tairvrīhiyavādideha upātta iti tadupabhoganimittakṣaye vrīhyādistambadehavināśe yathākarmārjitaṃ dehāntaraṃ navaṃ navaṃ jalūkāvatsaṃkramante savijñānā eva"savijñāno bhavati savijñānamevānvavakrāmati"iti śrutyantarāt । yadyapyusaṃhṛtakaraṇāḥ santo dehāntaraṃ gacchanti tathāpi svapnavaddehāntaraprāptinimittakarmodbhāvitavāsanājñānena savijñānā eva dehāntaraṃ gacchanti । tathārcirādinā dhūmādinā ca gamanaṃ svapta ivodbhūtavijñānena । labdhavṛttikarmanimittatvādgamanasya । na tathānuśayināṃ vrīhyādibhāvena jātānāṃ savijñānameva retaḥ-sigyoṣiddehasambandha upapadyate । na hi vrīhyādilavanakaṇḍanapeṣaṇādau ca savijñānānāṃ sthitirasti । nanu candramaṇḍalādapyavarohatāṃ dehāntaragamanasya tulyatvājjalūkāvatsavijñānataiva yuktā । tathā sati ghoro narakānubhava iṣṭāpūrtādikāriṇāṃ candramaṇḍalādārabhya prāpto yāvadbrāhmaṇādijanma । tathā ca satyanarthāyaiveṣṭāpūrtādyupāsanaṃ vihitaṃ syāt । śruteścāprāmāṇyaṃ prāptaṃ vaidikānāṃ karmaṇāmanarthānubandhitvāt । na, vṛkṣārohaṇapatanavadviśeṣasambhavāt । dehāddehāntaraṃ pratipitsoḥ karmaṇo labdhavṛttitvākarmaṇodbhāvitena vijñānena savijñānatvaṃ yuktam । vṛkṣāgramārohata iva phalaṃ jighṛkṣoḥ । tathārcirādinā gacchatāṃ savijñānatvaṃ bhavet । dhūmādinā ca candramaṇḍalamārurukṣatām । na tathā candramaṇḍalādavarurukṣatāṃ vṛkṣāgrādiva patatāṃ sacetanatvam । yathā ca mudgarādyabhihatānāṃ tadabhighātavedanānimittasaṃmūrchitapratibaddhakaraṇānāṃ svadehenaiva deśāddeśāntaraṃ nīyamānānāṃ vijñānaśūnyatā dṛṣṭā tathā candramaṇḍalānmānuṣādidehāntaraṃ pratyavarurukṣatāṃ svargabhoganimittakarmakṣayānmṛditābdehānāṃ pratibaddhakaraṇānām । ataste aparityaktadehabījabhūtābhiradbhirmūrchitā ivā'kāśādikrameṇemāmavaruhya karmanimittajātisthāvaradehaiḥ saṃśliṣyante pratibaddhakaraṇatayānudbhūtavijñānā eva । tathā lavanakaṇḍanapeṣaṇasaṃskārabhakṣaṇarasādipariṇāmaretaḥsekakāleṣu mūrchitavadeva । dehāntarārambhakasya karmaṇo alabdhavṛttitvāt । dehabījabhūtāpsambandhāparityāgenaiva sarvāsvavasthāsu vartanta iti jalūkāvaccetanāvattvaṃ na virudhyate । antarāle tvavijñānaṃ mūrchitavadevetyadoṣaḥ । 
na ca vaidikānāṃ karmaṇāṃ hiṃsāyuktatvenobhayahetutvaṃ śakyamanumātum ।
hiṃsāyāḥ śāstracoditatvāt ।
"ahiṃsansarvabhūtānyanyatra tīrthebhyaḥ"iti śruteḥ śāstracoditāyā hiṃsāyā nādharmahetutvamabhyupagamyate ।
abhyupagate apyadharmahetutve mantrairviṣādivattadapanayopapatterna duḥkhakāryārambhakatvopapattirvaidikānāṃ karmaṇāṃ mantreṇeva viṣabhakṣaṇasyeti ।।

tad ya iha ramaṇīyacaraṇā abhyāśo ha yat te ramaṇīyāṃ yonim āpadyeran brāhmaṇayoniṃ vā kṣatriyayoniṃ vā vaiśyayoniṃ vā । atha ya iha kapūyacaraṇā abhyāśo ha yat te kapūyāṃ yonim āpadyerañ śvayonim vā sūkarayoniṃ vā caṇḍālayoniṃ vā ।।

tattatra teṣvanuśayināṃ ya iha loke ramaṇīyaṃ śobhanaṃ caraṇaṃ śīlaṃ yeṣāṃ te ramaṇīyacaraṇāḥ ramaṇīyacaraṇenopalakṣitaḥ śobhano anuśayaḥ puṇyaṃ karma yeṣāṃ te ramaṇīyacaraṇā ucyante । krauryānṛtamāyāvarjitānāṃ hi śakya upalakṣayituṃ śubhānuśayasadbhāvaḥ । tenānuśayena puṇyena karmaṇā candramaṇḍale bhuktaśeṣeṇābhyāśo ha kṣiprameva । 
yaditi kriyāviśeṣaṇaṃ te ramaṇīyāṃ krauryādivarjitāṃ yonimāpadyeranprāpnuyurbrāhmaṇayoniṃ vā kṣattriyayoniṃ vā vaiśyayoniṃ vā svakarmānurūpeṇa ।
atha punarye tadviparītāḥ kapūyacaraṇopalakṣitakarmāṇo aśubhānuśayā abhyāśo ha yatte kapūyāṃ yathākarma yonimāpadyerankapūyāmeva dharmasambandhavarjitāṃ jugupsitāṃ yonimāpadyeran śvayoniṃ vā sūkarayoniṃ vā svakarmānurūpeṇaiva ।
ye tu ramaṇīyacaraṇā dvijātayaste svakarmasthāścediṣṭādikāriṇaste dhūmādigatyā gacchantyāgacchanti ca punaḥ punarghaṭīyantravat ।
vidyāṃ cetprāpnuyustadārcirādinā gacchanti ।।

athaitayoḥ pathor na katareṇacana tānīmāni kṣudrāṇy asakṛdāvartīni bhūtāni bhavanti jāyasva mriyasveti । etat tṛtīyaṃ sthānam । tenāsau loko na saṃpūryate । tad eṣa ślokaḥ ।।

yadā tu na vidyāsevino nāpīṣṭādikarma sevante tadāthaitayoḥ pathoryathoktayorarcirdhūmādilakṣaṇayorna katareṇānyatareṇacanāpi yanti tānīmāni bhūtāni kṣūdrāṇi daṃśamasakakīṭādīnyasakṛdāvartīni bhavanti । ata ubhayamārgaparibhraṣṭā hyasakṛjjāyante mriyante cetyarthaḥ । teṣāṃ jananamaraṇasantateranukaraṇamidamucyate । jāyasva mriyasvetīśvaranimittaceṣṭocyate । jananamaraṇalakṣaṇenaiva kālayāpanā bhavati । na tu kriyāsu bhogeṣu vā kālo astītyarthaḥ । etatkṣudrajantulakṣaṇaṃ tṛtīyaṃ pūrvoktau panthānāvapekṣya sthānaṃ saṃsaratām । yenaivaṃ dakṣiṇamārgagā api punarāgacchantyanadhikṛtānāṃ jñānakarmaṇoragamanameva dakṣiṇena patheti । tenāsau loko na saṃpūryate । pañcamastu praśnaḥ pañcāgnividyayā vyākhyātaḥ । prathamo dakṣiṇottaramārgābhyāmapākṛto dakṣiṇottarayoḥ pathorvyāvartanāpi mṛtānāmagnau prakṣepaḥ samānastato vyāvartanānye arcirādinā yantyanye dhūmādinā । punaruttaradakṣiṇāyane ṣaṇmāsānprapnuvantaḥ saṃyujya punarvyāvartante । anye saṃvatsaramanye māsebhyaḥ pitṛlokamiti vyākhyātā । punarāvṛttirapi kṣīṇānuśayānāṃ candramaṇḍalādākāśādikrameṇoktā । 
amuṣya lokasyāpūraṇaṃ svaśabdenaivoktam-tenāsau loko na saṃpūryata iti ।
yasmādevaṃ kaṣṭā saṃsāragatistasmājjugupseta ।
yasmācca janmamaraṇajanitavedanānubhavakṛtakṣaṇāḥ kṣudrajantavo dhvānte ca ghore dustare praveśitāḥ sāgara ivāgādhe aplave nirāśāścottaraṇaṃ prati tasmāccaivaṃvidhāṃ saṃsāragatiṃ jugupseta bībhatseta ghṛṇī bhavenmā bhūdevaṃvidhe saṃsāramahodadhau ghore pāta iti ।
tadetasminnartha eṣa ślokaḥ pañcāgnividyāstutataye ।।

steno hiraṇyasya surāṃ pibaṃś ca । guros talpam āvasan brahmahā ca । ete patanti catvāraḥ pañcamaś cācaraṃs tair iti ।।

steno hiraṇyasya brāhmaṇasuvarṇasya hartā । 
surāṃ pibanbrāhmaṇaḥ san ।
gurośca talpaṃ dārānāvasan ।
brahmahā brāhmaṇasya hantā cetyete patanti catvāraḥ ।
pañcamaśca taiḥ sahā'caranniti ।।

atha ha ya etān evaṃ pañcāgnīn veda na saha tair apy ācaran pāpmanā lipyate । śuddhaḥ pūtaḥ puṇyaloko bhavati ya evaṃ veda ya evaṃ veda ।।

atha ha punaryo yathoktānpañcāgnīnveda sa tairapyācaranmahāpātakibhiḥ saha na pāpmanā lipyate śuddha eva ।
tena pañcāgnidarśanena pāvito yasmātpūtaḥ puṇyo lokaḥ prājāpatyādiryasya so ayaṃ puṇyaloko bhavati ya evaṃ veda yathoktaṃ samastaṃ pañcabhiḥ praśnaiḥ pṛṣṭamarthajātaṃ veda ।
dviruktiḥ samastapraśnanirṇayapradarśanārthā ।।

iti cchāndogyopaniṣadi pañcamādhyāyasya daśamaḥ khaṇḍaḥ

prācīnaśāla aupamanyavaḥ satyayajñaḥ pauluṣir indradyumno bhāllaveyo janaḥ śārkarākṣyo buḍila āśvatarāśvis te haite mahāśālā mahāśrotriyāḥ sametya mīmāṃsāṃ cakruḥ । ko na ātmā kiṃ brahmeti ।।

dakṣiṇena pathā gacchatāmannabhāva utkastaddevānāmannaṃ taṃ devā bhakṣayantīti । kṣudrajantulakṣaṇā ca kaṣṭā saṃsāragatiruktā । tadubhayadoṣaparijirhīrṣayā vaiśvānarāttṛbhāvapratipattyarthamuttaro grantha ārabhyate । atsyannaṃ paśyasi priyamityādiliṅgāt । ākhyāyikā tu sukhāvabodhārthā vidyāsampradānanyāyāpradarśanārthā ca-prācīnaśāla iti nāmata upamanyorapatyamaupamanyavaḥ । satyayajño nāmataḥ puluṣasyāpatyaṃ pauluṣiḥ । tathendradyumno nāmato bhallaverapatyaṃ bhāllavistasyāpatyaṃ bhāllaveyaḥ । jana iti nāmataḥ śarkarākṣasyāpatyaṃ śārkarākṣyaḥ । buḍilo nāmato aśvatarāśvasyāpatyamāśvatarāśviḥ । pañcāpi te haite mahāśālā mahāgṛhasthā vistīrṇābhiḥ śālābhiryuktāḥ sampannā ityarthaḥ । mahāśrotriyāḥ śrutādhyayanavṛttasampannā ityarthaḥ । ta evaṃbhūtāḥ santaḥ sametya saṃbhūya kvacinmīmāṃsā vicāraṇāṃ cakruḥ kṛtavanta ityarthaḥ । katham । 
ko no asmākamātmā kiṃ brahmetyātmabrahmaśabdayoritaretaraviśeṣaṇaviśeṣyatvam ।
brahmetyadhyātmaparicchinnamātmānaṃ nivartayatyātmeti cā'tmavyatiriktasyā'dityādibrahmaṇa upāsyatvaṃ nivartayati ।
abhedenā'tmaiva brahma brahmaivā'tmetyevaṃ sarvātmā vaiśvānaro brahma sa ātmetyetatsiddhaṃ bhavati ।
mūrdhā te vyapatiṣyadandho abhaviṣyadityādiliṅgāt ।।

te ha saṃpādayāṃ cakruḥ । uddālako vai bhagavanto ayam āruṇiḥ saṃpratīmam ātmānaṃ vaiśvānaram adhyeti । taṃ hantābhyāgacchāmeti ।।

te ha mīmāṃsanto api niścayamalabhamānāḥ sampādayāñcakruḥ sampāditavantaḥ ātmana upadeṣṭāram ।
uddālako vai prasiddho nāmato bhagavantaḥ pūjāvanto ayamāruṇiraruṇasyāpatyaṃ samprati samyagimamātmānaṃ vaiśvānaramasmadabhipretamadhyeti ।
taṃ hantedānīmabhyāgacchāmetyevaṃ niścityaṃ taṃ hābhyājagmurgatavantastamāruṇim ।।

sa ha saṃpādayāṃ cakāra । prakṣyanti mām ime mahāśālā mahāśrotriyāḥ । tebhyo na sarvam iva pratipatsye । hantāham anyam abhyanuśāsānīti ।।

sa ha tāndṛṣṭvaiva teṣāmāgamanaprayojanaṃ buddhvā sampādayāñcakāra ।
katham ।
prakṣyanti māṃ vaiśvānaramime mahāśālā mahāśrotriyāstebhyo ahaṃ na sarvamiva pṛṣṭaṃ pratipatsye vaktuṃ notsahe ।
ato hantāhamidānīmanyameṣāmabhyanuśāsāni vakṣyāmyupadeṣṭāramiti ।।

tān hovāca । aśvapatir vai bhagavanto ayaṃ kaikeyaḥ saṃpratīmam ātmānaṃ vaiśvānaram adhyeti । taṃ hantābhyāgacchāmeti ।।

evaṃ sampādya tānhovāca ।
aśvapatirvai nāmato bhagavanto ayaṃ kekayasyāpatyaṃ kaikeyaḥ samprati samyagimamātmānaṃ vaiśvānaramadhyetītyādi samānam ।।

tebhyo ha prāptebhyaḥ pṛthag arhāṇi kārayāṃ cakāra । sa ha prātaḥ saṃjihāna uvāca । na me steno janapade na kadaryo na madyapaḥ । nānāhitāgnir nāvidvān na svairī svairiṇī kutaḥ । yakṣyamāṇo vai bhagavanto aham asmi । yāvad ekaikasmā ṛtvije dhanaṃ dāsyāmi tāvad bhagavadbhyo dāsyāmi । vasantu bhagavanta iti ।।

te hocuḥ । yena haivārthena puruṣaś caret taṃ haiva vadet । ātmānam evemaṃ vaiśvānaraṃ saṃpraty adhyeṣi । tam eva no brūhīti ।।

tān hovāca । prātar vaḥ prativaktāsmīti । te ha samitpāṇayaḥ pūrvāhṇe praticakramire । tān hānupanīyaivaitad uvāca ।।

tebhyo ha rājā prāptebhyaḥ pṛthakpṛthagarhāṇyarhaṇāni purohitairbhṛtyaiśca kārayāñcakāra kāritavān । sa hānyedyū rājā prātaḥ sañjihāna uvāca vinayenopagamyaitaddhanaṃ matta upādaddhvamiti । taiḥ pratyākhyāto mayi doṣaṃ paśyanti nūnaṃ yato na pratigṛhṇanti matto dhanamiti manvāna ātmanaḥ sadvṛttatāṃ pratipipādayiṣannāha । na me mama janapade stenaḥ parasvahartā vidyate । na kadaryo adātā sati vibhave । na madyapo dvijottamaḥ san । nānāhitāgniḥ śataguḥ । nāvidvānadhikārānurūpam । na svairī paradāreṣu gantā । ata eva svairiṇī kuto duṣṭacāriṇī na sambhavatītyarthaḥ । taiśca na vayaṃ dhanenārdhina ityukta āha-alpaṃ matvaite dhanaṃ na gṛhṇantīti । yakṣyamāṇo vai katibhirahobhirahaṃ he bhagavanto asmi । tadarthaṃ kḷptaṃ dhanaṃ mayā yāvadekaikasmai yathoktamṛtvije dhanaṃ dāsyāmi tāvatpratyekaṃ bhagavadbhyo api dāsyāmi । vasantu bhagavantaḥ paśyantu ca mama yāgamityuktāste hocuḥ । yena haivārthena prayojanena yaṃ prati caredgacchetpuruṣastaṃ haivārthaṃ vadet । idameva prayojanamāgamanasyetyayaṃ nyāyaḥ satām । vayaṃ vaiśvānarajñānārthinaḥ । ātmānamevemaṃ vaiśvānaraṃ saṃpratyadhyeṣi samyagjānāsi । atastameva no asmabhyaṃ brūhītyuktastānhovāca । prātarvo yuṣmabhyaṃ prativaktāsmi prativākyaṃ dātāsmītyuktāste ha rājño abhiprāyajñāḥ samitpāṇayaḥ samidbhārahastā aparedyuḥ pūrvāhne rājānaṃ praticakramire gatavantaḥ । yata evaṃ mahāśālā mahāśrotriyā brāhmaṇāḥ santo mahāśālatvādyabhimānaṃ hitvā samidbhārahastā jātito hīnaṃ rājānaṃ vidyārthino vinayenopajagmuḥ । 
tathānyairvidyopāditsubhirbhavitavyam ।
tebhyaścādādvidyāmanupanīyaivopanayanamakṛtvaiva tān ।
yathā yogyebhyo vidyāmadāttathānyenāpi vidyā dātavyetyākhyāyikārthaḥ ।
etadvaiśvānaravijñānamuvāceti vakṣyamāṇena sambandhaḥ ।।

iti cchāndogyopaniṣadi pañcamādhyāyasyaikādaśaḥ khaṇḍaḥ

aupamanyava kaṃ tvam ātmānam upāssa iti । divam eva bhagavo rājann iti hovāca । eṣa vai sutejā ātmā vaiśvānaro yaṃ tvam ātmānam upāsse । tasmāt tava sutaṃ prasutam āsutaṃ kule dṛśyate ।।

sa kathamuvācetyāha-aupamanyava he kamātmānaṃ vaiśvānaraṃ tvamupāḥsa iti papraccha । nanvayamapanyāyaḥ ācāryaḥ sañśiṣyaṃ pṛcchatīti । naiṣa doṣaḥ । 
"yadvettha tena mopasīda tatasta ūrdhvaṃ vakṣyāmī"ti nyāyadarśanāt ।
anyatrāpyācāryasya apratibhānavati śiṣye pratibhotpādanārthaḥ praśno dṛṣṭo ajātaśatroḥ"kvaiṣa tadābhūtkuta etadāgād" iti ।
divameva dyulokameva vaiśvānaramupāse bhagavo rājanniti hovāca ।
eṣa vai sutejāḥ śobhanaṃ tejo yasya so ayaṃ sutejā iti prasiddho vaiśvānara ātmā'tmano avayavabhūtatvādyaṃ tvamātmānamātmaikadeśamupāḥse tasmātsutejaso vaiśevānarasyopāsanāttava sutamabhiṣutaṃ somarūpaṃ karmaṇi prasutaṃ prakarṣeṇa ca sutamāsutaṃ cāhargaṇādiṣu tava kule dṛśyate atīva karmiṇastvatkulīnā ityarthaḥ ।।

atsy annaṃ paśyasi priyam । atty annaṃ paśyati priyam bhavaty asya brahmavarcasaṃ kule ye etam evam ātmānaṃ vaiśvānaram upāste । mūdhā tv eṣa ātmana iti hovāca । mūrdhā te vyapatiṣyad yan māṃ nāgamiṣya iti ।।

atsyannaṃ dīptāgniḥ sanpaśyasi ca putrapautrādi priyamiṣṭam । anyo apyattyannaṃ paśyati ca priyaṃ bhavatyasya sutaṃ prasutamāsutamityādikarmitvaṃ;brahmavarcasaṃ kule yaḥ kaścidetaṃ yathoktamevaṃ vaiśvānaramupāste । 
mūrdhā tvātmano vaiśvānarasyaiṣa na samasto vaiśvānaraḥ ।
ataḥ samastabuddhyā vaiśvānarasyopāsanānmūrdhā śiraste viparītagrāhimo vyapatiṣyadvipatitamabhaviṣyat ।
yadyadi māṃ nā'gamiṣyo nā'gato abhaviṣyaḥ ।
sādhvakārṣīryanmāmāgato asītyabhiprāyaḥ ।।

iti cchāndogyopaniṣadi pañcamādhyāyasya dvādaśaḥ khaṇḍaḥ

atha hovāca satyayajñaṃ pauluṣim । prācīnayogya kaṃ tvam ātmānam upāssa iti । ādityam eva bhagavo rājann iti hovāca । eṣa vai viśvarūpa ātmā vaiśvānaro yaṃ tvam ātmānam upāste । tasmāt tava bahu viśvarūpaṃ kule dṛśyate ।।

atha hovāca satyayajñaṃ pauluṣiṃ he prācīnayogya kaṃ tvamātmānamupāsta ityādityameva bhagavo rājanniti hovāca ।
śuklanīlādirūpatvādviśvarūpatvamādityasya sarvarūpatvādvā ।
sarvāṇi rūpāṇi hi tvāṣṭrāṇi yato ato vā viśvarūpa ādityastadupāsanāttava bahu viśvarūpamihāmutrārthamupakaraṇaṃ dṛśyate kule ।।

pravṛtto aśvatarīratho dāsī niṣkaḥ । atsy annaṃ paśyasi priyam । atty annaṃ paśyati priyaṃ bhavaty asya brahmavarcasaṃ kule ya etam evam ātmānaṃ vaiśvānaram upāste । cakṣuṣ ṭv etad ātmana iti hovāca । andho abhaviṣyo yan māṃ nāgamiṣya iti ।।

kiñca tvāmanu pravṛtto aśvatarībhyāṃ yukto ratho aśvatarīratho dāsīniṣko dāsībhiryukto niṣko hāro dāsīniṣkaḥ ।
atsyannamityādi samānam ।
cakṣurvaiśvānarasya tu savitā ।
tasya samastabuddhyopāsanādandho abhaviṣyaścakṣurhīno abhavi ṣyo yanmāṃ nā'gamiṣya iti pūrvavat ।।

iti cchāndogyopaniṣadi pañcamādhyāyasya trayodaśaḥ khaṇḍaḥ

atha hovācendradyumnaṃ bhāllaveyam । vaiyāghrapadya kaṃ tvam ātmānam upāssa iti । vāyum eva bhagavo rājann iti hovāca । eṣa vai pṛthagvartmātmā vaiśvānaro yaṃ tvam ātmānam upāsse । tasmāt tvāṃ pṛthag balaya āyanti pṛthag rathaśreṇayo anuyanti ।।

atha hovācendradyumnaṃ bhāllaveyaṃ vaiyāghrapadya kaṃ tvamātmānamupāḥsa ityādi samānam ।
pṛthagvartmā nānā vartmāni yasya vāyorāvahodvahādibhirbhedairvartamānasya so ayaṃ pṛthagvartmā vāyuḥ ।
tasmātpṛthagvartmātmano vaiśvānarasyopāsanātpṛthaṅnānādikkāstvāṃ balayo vasrānnādilakṣaṇā balaya āyantyāgacchanti ।
pṛthagrathaśreṇayo rathapaṅktayo api tvāmanuyanti ।।

atsy annaṃ paśyasi priyam । atty annaṃ paśyati priyaṃ bhavaty asya brahmavarcasaṃ kule ya etam evam ātmānaṃ vaiśvānaram upāste । prāṇas tv eṣa ātmana iti hovāca । prāṇas ta udakramiṣyad yan māṃ nāgamiṣya iti ।।

atsyannamityādi samānam ।
praṇastveṣa ātmana iti hovāca prāṇaste tavodakramiṣyadutkrānto abhaviṣyadyanmāṃ nā'gamiṣya iti ।।

iti cchāndogyopaniṣadi pañcamādhyāyasya caturdaśaḥ khaṇḍaḥ

atha hovāca janaṃ śārkarākṣyam । śārkarākṣya kaṃ tvam ātmānam upāssa iti । ākāśam eva bhagavo rājann iti hovāca । eṣa vai bahula ātmā vaiśvānaro yaṃ tvam ātmānam upasse । tasmāt tvaṃ bahulo asi prajayā ca dhanena ca ।।

atha hovāca janamityādi samānam ।
eṣa vai bahula ātmā vaiśvānaraḥ ।
bahulatvamākāśasya sarvagatatvāt ।
bahulaguṇopāsanācca tvaṃ bahulo asi prajayā ca putrapautrādilakṣaṇayā dhanena ca hiraṇyādinā ।।

atsy annaṃ paśyasi priyam । atty annaṃ paśyati priyaṃ bhavaty asya brahmavarcasaṃ kule ya etam evam ātmānaṃ vaiśvānaram upāste । saṃdehas tv eṣa ātmana iti hovāca । saṃdehas te vyaśīryad yan māṃ nāgamiṣya iti ।।

sandehastveṣa sandeho madhyamaṃ śarīraṃ vaiśvānarasya ।
diherupacayārthatvānmāṃsarudhirāsthyādibhiśca bahulaṃ śarīraṃ tatsandehaste tava śarīraṃ vyaśīryacchīrṇamabhaviṣyadyanmāṃ nā'gamiṣya iti ।।

iti cchāndogyopaniṣadi pañcamādhyāyasya pañcadaśaḥ khaṇḍaḥ

atha hovāca buḍilam āśvatarāśvim । vaiyāghrapadya kaṃ tvam ātmānam upāssa iti । apa eva bhagavo rājann iti hovāca । eṣa vai rayir ātmā vaiśvānaro yaṃ tvam ātmānam upāsse । tasmāt tvaṃ rayimān puṣṭimān asi ।।

atha hovāca buḍilamāśvatarāśvimityādi samānam ।
eṣa vai rayirātmā vaiśvānaro dhanarūpaḥ ।
adbhyo annaṃ tato dhanamiti ।
tasmādrayimāndhanavāṃstvaṃ puṣṭimāṃśca śarīreṇa;puṣṭeścānnanimittatvāt ।।

atsy annaṃ paśyasi priyam । atty annaṃ paśyati priyaṃ bhavaty asya brahmavarcasaṃ kule ya etam evam ātmānaṃ vaiśvānaram upāste । bastis tv eṣa ātmana iti hovāca । bastis te vyabhetsyad yan māṃ nāgamiṣya iti ।।

bastistveṣa ātmano vaiśvānarasya bastirmūtrasaṃgrahasthānaṃ bastirmūtrasaṃgrahasthānaṃ bastiste vyabhetsyadbhinno abhaviṣyadyanmāṃ nā'gamiṣya iti ।।

iti cchāndogyopaniṣadi pañcamādhyāyasya ṣoḍaśaḥ khaṇḍaḥ

atha hovācoddālakam āruṇim । gautama kaṃ tvam ātmānam upassa iti । pṛthivīm eva bhagavo rājann iti hovāca । eṣa vai pratiṣṭhātmā vaiśvānaro yaṃ tvam ātmānam upāsse । tasmāt tvaṃ pratiṣṭhito asi prajayā ca paśubhiś ca ।।

atsy annaṃ paśyasi priyam । atty annaṃ paśyati priyaṃ bhavaty asya brahmavarcasaṃ kule ya etam evam ātmānaṃ vaiśvānaram upāste । pādau tv etāv ātmana iti hovāca । pādau te vyamlāsyetāṃ yan māṃ nāgamiṣya iti ।।

atha hovācoddālakamityādi samānam ।
pṛthivīmeva bhagavo rājanniti hovāca ।
eṣa vai pratiṣṭhā pādau vaiśvānarasya ।
pādau te vyamlāsyetāṃ vimlānāvabhaviṣyatāṃ ślathībhūtau yanmāṃ nā'gamiṣya iti ।।

iti cchāndogyopaniṣadi pañcamādhyāyasya saptadaśaḥ khaṇḍaḥ

tān hovāca । ete vai khalu yūyaṃ pṛthag ivemam ātmānaṃ vaiśvānaraṃ vidvāṃso annam attha । yas tv etam evaṃ prādeśamātram abhivimānam ātmānaṃ vaiśvānaram upāste । sa sarveṣu lokeṣu sarveṣu bhūteṣu sarveṣv ātmasv annam atti ।।

tānyathoktavaiśvānaradarśanavato hovāca । ete yūyaṃ vai khalvityanarthakau । yūyaṃ pṛthagivāpṛthaksantamimamekaṃ vaiśvānaramātmānaṃ vidvāṃso annamattha paricchinnātmabuddhyetyetaddhastidarśana iva jātyandhāḥ । yastvetamevaṃ yathoktāvayavairdyumūrdhādibhiḥ pṛthivīpādāntairviśiṣṭamekaṃ prādeśamātraṃ prādeśairdyumūrdhādibhiḥ pṛthivīpādāntairadhyātmaṃ mīyate jñāyata iti prādeśamātrām । mukhādiṣu vā karaṇeṣvattṛtvena mīyata iti prādeśamātraḥ । dyulokādipṛthivyantapradeśaparimāṇo vā prādeśamātraḥ । prakarṣeṇa śāsreṇā'diśyanta iti prādeśā dyulokādaya etāvatparimāṇaḥ । śākhāntare tu mūrdhādiḥ cibukapratiṣṭha iti prādeśamātraṃ kalpayanti । iha tu na tathābhipretaḥ । 
tasya ha vā etasyā'tmana ityādyupasaṃhārāt ।
pratyagātmatayābhivimīyate ahamiti jñāyata ityabhivimānastametamātmānaṃ vaiśvānaraṃ viśvānnarānnayati puṇyapāpānurūpāṃ gatiṃ sarvātmaiṣa īśvaro vaiśvānaro viśvo nara eva vā sarvātmatvāt ।
viśvairvā naraiḥ pratyagātmatayā pravibhajya nīyata iti vaiśvānarastamevamupāste yaḥ so adannannādī sarveṣu lokeṣu dyulokādiṣu sarveṣu bhūteṣu carācareṣu sarveṣvātmasu śarīrendriyamanobuddhiṣu teṣu hyātmakalpanāvyapadeśaḥ prāṇināmannamatti vaiśvānaravitsarvātmā sannannamatti ।
na yathājñaḥ piṇḍamātrābhimānaḥ sannityarthaḥ ।।

tasya ha vā etasyātmano vaiśvānarasya mūrdhaiva sutejāś cakṣur viśvarūpaḥ prāṇaḥ pṛthagvartmātmā saṃdeho bahulo bastir eva rayiḥ pṛthivy eva pādāv ura eva vedir lomāṇi barhir hṛdayaṃ gārhapatyo mano anvāhāryapacana āsyam āhavanīyaḥ ।।
kasmādevam । yasmāttasya ha vai prakṛtasyaivaitasyā'tmano vaiśvānarasya mūrdhaiva sutejāścakṣurviśvarūpaḥ prāṇaḥ pṛthagvartmā'tmā sandeho bahulo bastireva rayiḥ pṛthivyeva pādau । athavā vidhyarthametadvacanamevamupāsya iti । 
athedānīṃ vaiśvānaravido bhojane agnihotraṃ saṃpipādayiṣannāha-etasya vaiśvānarasya bhokturura eva vedirākārasāmāvanyāt ।
lomāni barhirvedyāmivorasi lomānyāstīrṇāni dṛśyante ।
hṛdayaṃ gārhapatyo hṛdayāddhi manaḥ praṇītamivānantarī bhavatyato anvāhāryapacano agnirmanaḥ ।
āsyaṃ mukhamāhavanīya ivā'havanīyo hūyate asminnannamiti ।।

iti cchāndogyopaniṣadi pañcamādhyāyasyāṣṭādaśaḥ khaṇḍaḥ

tad yad bhaktaṃ prathamam āgacchet tad dhomīyam । sa yāṃ prathamām āhutiṃ juhuyāt tāṃ juhuyāt prāṇāya svāheti । prāṇas tṛpyati ।।

tattatraivaṃ sati yadbhaktaṃ bhojanakāla āgacchedbhojanārthaṃ taddhotavyam ।
agnihotrasampanmātrasya vivakṣitatvānnāgnihotrāṅgetikartavyatāprāptiriha ।
sa bhoktā yāṃ prathamāmāhutiṃ juhuyāttāṃ kathaṃ juhutādityāha-prāṇāya svāhetyanena mantreṇā'hutiśabdādavadānapramāṇamannaṃ prakṣipedityarthaḥ ।
tena prāṇastṛpyati ।।

prāṇe tṛpyati cakṣus tṛpyati । cakṣuṣi tṛpyaty ādityas tṛpyati । āditye tṛpyati dyaus tṛpyati । divi tṛpyantyāṃ yat kiṃca dyauś cādityaś cādhitiṣṭhatas tat tṛpyati । tasyānu tṛptiṃ tṛpyati prajayā paśubhir annādyena tejasā brahmavarcaseneti ।।

prāṇe tṛpyati cakṣurādityo dyauścetyādi tṛpyati yaccānyaddyauścā'dityaśca svāmitvenādhitiṣṭhatastacca tṛpyati tasya tṛptimanu svayaṃ bhuñjānastṛpyatyevaṃ pratyakṣam ।
kiṃ ca prajādibhiśca ।
tejaḥ śarīrasthā dīptirujjvalatvaṃ prāgalbhyaṃ vā, brahmavarcasaṃ vṛttasvādhyāyanimittaṃ tejaḥ ।।

iti cchāndogyopaniṣadi pañcamādhyāyasyaikonaviṃśaḥ khaṇḍaḥ

atha yāṃ dvitīyāṃ juhuyāt tāṃ juhuyād vyānāya svāheti ।।

vyāne tṛpyati śrotraṃ tṛpyati । śrotre tṛpyati candramās tṛpyati । candramasi tṛpyati diśas tṛpyanti । dikṣu tṛpyantīṣu yat kiṃca diśaś candramāś cādhitiṣṭhanti tat tṛpyati । tasyānu tṛptiṃ tṛpyati prajayā paśubhir annādyena tejasā brahmavarcaseneti ।।

atha yāṃ dvitīyāṃ caturthīṃ pañcamīmiti samānam ।।

iti cchāndogyopaniṣadi pañcamādhyāyasya viṃśaḥ khaṇḍaḥ

atha yāṃ tṛtīyāṃ juhuyāt tāṃ juhuyād apānāya svāheti ।।

apāne tṛpyati vāk tṛpyati । vāci tṛpyantyām agnis tṛpyati । agnau tṛpyati pṛthivī tṛpyati । pṛthivyāṃ tṛpyantyāṃ yat kiṃ ca pṛthivī cāgniś cādhitiṣṭhatas tat tṛpyati । tasyānutṛptiṃ tṛpyati prajayā paśubhir annādyena tejasā brahmavarcaseneti ।।

iti cchāndogyopaniṣadi pañcamādhyāyasyaikaviṃśaḥ khaṇḍaḥ

atha yāṃ caturthīṃ juhuyāt tāṃ juhuyāt samānāya svāheti ।।

samāne tṛpyati manas tṛpyati । manasi tṛpyati parjanyas tṛpyati । parjanye tṛpyati vidyut tṛpyati । vidyuti tṛpyantyāṃ yat kiṃ ca vidyuc ca parjanyaś cādhitiṣṭhatas tat tṛpyati । tasyānu tṛptiṃ tṛpyati prajayā paśubhir annādyena tejasā brahmavarcaseneti ।।

iti cchāndogyopaniṣadi pañcamādhyāyasya dvāviṃśaḥ khaṇḍaḥ

atha yām pañcamīṃ juhuyāt tāṃ juhuyāt udānāya svāheti ।।

udāne tṛpyati tvak tṛpyati tvaci tṛpyantyāṃ vāyus tṛpyati । vāyau tṛpyaty ākāśas tṛpyati । ākāśe tṛpyati yat kiṃca vāyuś cākāśaś cādhitiṣṭhatas tat tṛpyati । tasyānu tṛptiṃ tṛpyati prajayā paśubhir annādyena tejasā brahmavarcaseneti ।।

iti cchāndogyopaniṣadi pañcamādhyāyasya trayoviṃśaḥ khaṇḍaḥ

sa ya idam avidvān agnihotraṃ juhoti yathāṅgārān apohya bhasmani juhuyāt tādṛk tat syāt ।।
sa yaḥ kaścididaṃ vaiśvānaradarśanaṃ yathoktamavidvānsannagnihotraṃ prasiddhaṃ juhoti yathāṅgārānāhutiyogyānapohyānāhutisthāne bhasmani juhuyāttādṛktattulyaṃ tasya tadagnihotrahavanaṃ syādvaiśvānaravido agnihotramapekṣyeti prasiddhāgnihotranindayā vaiśvānaravido agnihotraṃ stūyate ।।

atha ya etad evaṃ vidvān agnihotraṃ juhoti tasya sarveṣu lokeṣu sarveṣu bhūteṣu sarveṣv ātmasu hutaṃ bhavati ।।
ataścaitadviśiṣṭamagnihotram ।
katham ।
atha ya etadevaṃ vidvānagnihotraṃ juhoti tasya yathoktavaiśvānaravijñānavataḥ sarveṣu lokeṣvityādyuktārtham ।
hutamannamattītyanayorekārthatvāt ।।

tad yatheṣīkātūlam agnau protaṃ pradūyetaivaṃ hāsya sarve pāpmānaḥ pradūyante ya etad evaṃ vidvān agnihotraṃ juhoti ।।
kiñca tadyatheṣīkāyāstūlamagramagnau protaṃ prakṣiptaṃ pradūyeta pradahyeta kṣipramevaṃ hāsya viduṣaḥ sarvātmabhūtasya sarvānnānāmattuḥ sarve niravaśiṣṭāḥ pāpmāno dharmādharmākhyā anekajanmasañcitā iha ca prāgjñānotpatterjñānasahabhāvinaśca pradūyante pradahyeranvartamānaśarīrārambhakapāpmavarjaṃ, lakṣyaṃ prati mukteṣuvatpravṛttaphalatvāttasya na dāhaḥ ।
ya etadevaṃ vidvānagnihotraṃ juhoti bhuṅkte ।।

tasmād u haivaṃvid yady api caṇḍālāya ucchiṣṭaṃ prayacchet । ātmani haivāsya tad vaiśvānare hutaṃ syād iti । tad eṣa ślokaḥ ।।

sa yadyapi caṇḍālāyocchiṣṭānarhāyocchiṣṭaṃ prayaccheducchiṣṭaṃ dadyātpratiṣiddhamucchiṣṭadānaṃ yadyapi kuryādātmani haivāsya caṇḍālahehasthe vaiśvānare taddhutaṃ syānnādharmanimittamiti vidyāmeva stauti ।
tadetasminstutyarthe śloko mantro apyeṣa bhavati ।।

yatheha kṣudhitā bālā mātaraṃ paryupāsate । evaṃ sarvāṇi bhūtāny agnihotram upāsata ।।

yatheha loke kṣudhitā bubhukṣitā bālā mātaraṃ paryupāsate kadā no mātānnaṃ prayacchatītyevaṃ sarvāṇi bhūtānyannādānyevaṃvido agnihotraṃ bhojanamupāsate kadā tvasau bhokṣyata iti, jagatsarvaṃ vidvadbhojanena tṛptaṃ bhavatītyarthaḥ । dviruktiradhyāyaparisamāptyarthā ।।

iti cchāndogyopaniṣadi pañcamādhyāyasya caturviṃśaḥ khaṇḍaḥ iti cchāndogyopaniṣadbrāhmaṇe pañcamodhyāyaḥ samāptaḥ

atha ṣaṣṭhodhyāyaḥ

śvetaketur hāruṇeya āsa । taṃ ha pitovāca śvetaketo vasa brahmacaryam । na vai somyāsmat kulīno ananūcya brahmabandhur iva bhavatīti ।।

śvetaketurhā'ruṇeya āsetyādyadhyāyasambandhaḥ । sarvaṃ khalvidaṃ brahma tajjalānityuktaṃ kathaṃ tasmājjagadidaṃ jāyate tasminneva ca līyate aniti ca tenaivetyetadvaktavyam । anantaraṃ caikasminbhukte viduṣi sarvaṃ jagattṛptaṃ bhavatītyuktaṃ tadekatve satyātmanaḥ sarvabhūtasthasyopapadyate nā'tmabhede । kathaṃ ca tadekatvamiti tadartho ayaṃ ṣaṣṭho adhyāya ārabhyate । 
pitāputrākhyāyikā vidyāyāḥ sāriṣṭhatvapradarśanārthā ।
śvetaketuriti nāmato hetyaitihyārthaḥ āruṇeyo aruṇasya pautra āsa babhūva ।
taṃ putraṃ hā'ruṇiḥ pitā yogyaṃ vidyābhājanaṃ manvānastasyopanayanakālātyayaṃ ca paśyannuvāca he śvetaketo anurūpaṃ guruṃ kulasya no gatvā vasa brahmacaryam ।
na caitadyuktaṃ yadasmatkulīno he somyānanūcyānadhītya brahmabandhuriva bhavatīti brāhmaṇānbandhūnvyapadiśati na svayaṃ brāhmaṇavṛtta iti ।।

sa ha dvādaśavarṣa upetya caturviṃśativarṣaḥ sarvān vedān adhītya mahāmanā anūcānamānī stabdha eyāya ।।

tasyātaḥ pravāso anumīyate pituḥ । 
yena svayaṃ guṇavānsanputraṃ nopaneṣyati ।
sa pitroktaḥ śvetaketurha dvādaśavarṣaḥ sannupetyā'cāryaṃ yāvaccatuviṃśativarṣo babhūva tāvatsarvānvedāṃścaturo apyadhītya tadarthaṃ ca buddhvā mahāmanā mahadgambhīraṃ mano yasyāsamamātmānamanyairmanyamānaṃ mano yasya so ayaṃ mahāmanāḥ anūcānamānyanūcānamātmānaṃ manyata ityevaṃśīlo yaḥ so anūcānamānī stabdho apraṇatasvabhāva eyāya gṛham ।
tamevaṃbhūtaṃ hā'tmano ananurūpaśīlaṃ stabdhaṃ māninaṃ putraṃ dṛṣṭvā pitovāca saddharmāvatāracikīrṣayā ।
śvetaketo yannivadaṃ mahāmanā anūcānamānī stabdhaścāsi kaste atiśayaḥ prāpta upādhyāyāt?utāpi tamādeśamādiśyata ityādeśaḥ kevalaśāsrācāryopadeśagamyamityetadyena vā paraṃ brahmā'diśyate sa ādeśastamaprākṣyaḥ pṛṣṭavānasyācāryam ।।

śvetaketo yan nu somyedaṃ mahāmanā anūcānamānī stabdho asi । uta tam ādeśam aprākṣyaḥ yenāśrutaṃ śrutaṃ bhavaty amataṃ matam avijñātaṃ vijñātam iti । kathaṃ nu bhagavaḥ sa ādeśo bhavatīti ।।

tamādeśaṃ viśinaṣṭi-yenā'deśena śrutenāśrutamapyanyacchataṃ bhavatyamataṃ matamatarkitaṃ tarkitaṃ bhavatyavijñānaṃ vijñātamaniścitaṃ niścitaṃ bhavatīti ।
sarvānapi vedānadhātya sarvaṃ cānyadvedyamadhigamyāpyakṛtārtha eva bhavati yāvadātmatattvaṃ na jānātītyākhyāyikāto avagamyate ।
tadetadadbhutaṃ śrutvā'ha-kathaṃ nvetadaprasiddhamanyavijñānenānyadvijñātaṃ bhavatītyevaṃ manvānaḥ pṛcchati kathaṃ nu kena prakāreṇa he bhagavaḥ sa ādeśo bhavatīti ।।

yathā somyaikena mṛtpiṇḍena sarvaṃ mṛnmayaṃ vijñātaṃ syāt । vācārambhaṇaṃ vikāro nāmadheyaṃ mṛttikety eva satyam ।।

yathā sa ādeśo bhavati tacchṛṇu he somya । yathā loka ekena mṛtpiṇḍena ghaṭaśarāvādikāraṇabhūtena vijñātena sarvamanyadvikārajātaṃ mṛnmayaṃ mṛdvikārajātaṃ vijñātaṃ syāt । kathaṃ mṛtpiṇḍe kāraṇe vijñāte kāryamanyadvijñātaṃ syāt । kāraṇenānanyatvātkāryasya । yanmanyase anyasminvijñāte anyanna jñāyata iti । satyamevaṃ syāt । yadyanyatkāraṇātkāryaṃ syānna tvevamanyatkāraṇātkāryam । kathaṃ tarhidaṃ loka idaṃ kāraṇamayasya vikāra iti । 
śṛṇu ।
vācā'rambhaṇaṃ vāgārambhaṇaṃ vāgālambanamityetat ।
ko asau vikāro nāmadheyaṃ nāmaiva nāmadheyaṃ svārthe dheyapratyayaḥ ।
vāgālambanamātraṃ nāmaiva kevalaṃ na vikāro nāma vastvasti paramārthato mṛttiketyeva tu mṛttiketyeva tu mṛttikaiva satyaṃ vastvasti ।।

yathā somyaikena lohamaṇinā sarvaṃ lohamayaṃ vijñātaṃ syāt । vācārambhaṇaṃ vikāro nāmadheyaṃ loham ity eva satyam ।।

yathā saumyaikena lohamaṇinā suvarṇapiṇḍena sarvamanyadvikārajātaṃ kaṭakamukuṭakeyūrādi vijñātaṃ syāt ।
vācā'rambhaṇamityādi samānam ।।

yathā somyaikena nakhanikṛntanena sarvaṃ kārṣṇāyasaṃ vijñātaṃ syāt । vācārambhaṇaṃ vikāro nāmadheyaṃ kṛṣṇāyasam ity eva satyam । evaṃ somya sa ādeśo bhavatīti ।।

na vai nūnaṃ bhagavantas ta etad avediṣuḥ । yad dhy etad avediṣyan kathaṃ me nāvakṣyan । iti bhagavāṃs tv eva me bravītv iti । tathā somyeti hovāca ।।

yathā saumyaikena nakhanikṛntanenopalakṣitena kṛṣṇāyasapiṇḍenetyarthaḥ । sarvaṃ kārṣṇāyasaṃ kṛṣṇāyasavikārajātaṃ vijñātaṃ syāt । samānamanyat । anekadṛṣṭāntopādānaṃ dārṣṭāntikārekabhedānugamārthaṃ dṛḍhapratītyarthaṃ ca । 
evaṃ somya sa ādeśo yo mayokto bhavatītyuktavati pitaryāhetaro na vai nūnaṃ bhagavantaḥ pūjāvanto guravo mama ye ta etadyadbhavaduktaṃ vastu nāvediṣurna vijñātavanto nūnam ।
yadyadi hyavediṣyan viditavanta etadvastu kathaṃ me guṇavate bhaktāyānugatāya nāvakṣyannoktavantastenāhaṃ manye na viditavanta iti ।
avācyamapi gurornyagbhāvamavādītpunargurukulaṃ prati preṣaṇabhayāt ।
ato bhagavāṃstveva me mahyaṃ tadvastu yena sarvajñatvaṃ jñātena me syāttadbravītu kathayatvityuktaḥ pitovāca tathāstu saumyeti ।।

iti cchāndogyopaniṣadi ṣaṣṭhādhyāyasya prathamaḥ khaṇḍaḥ

sad eva somyedam agra āsīd ekam evādvitīyam । tad dhaika āhur asad evedam agra āsīd ekam evādvitīyam । tasmād asataḥ saj jāyata ।।

sadeva sadityastitāmātraṃ vastu sūkṣmaṃ nirviśeṣaṃ sarvagatamekaṃ nirañjanaṃ niravayavaṃ vijñānaṃ yadavagamyate sarvavedāntebhyaḥ । evaśabdo avadhāraṇārthaḥ । kiṃ tadavadhriyata ityāha । idaṃ jagannāmarūpakriyāvadvikṛtamupalabhyate yattatsadevā'sīdityāsīcchabdena sambadhyate । kadā sadevedamāsīdityucte । agre jagataḥ prāgutpatteḥ । kiṃ nedānīmidaṃ yadyenāgra āsīditi viśeṣyate । na, kathaṃ tarhi viśeṣaṇam । idānīmapīdaṃ sadeva kintu nāmarūpaviśeṣaṇavadidaṃśabdabuddhiviṣayaṃ cetīdaṃ ca bhavati । prāgutpattestvagre kevalasacchabdabuddhimātragamyameveti sadevedamagra āsīdityavadhāryate । na hi prāgutpatternāmavadrūpavadvedamiti grahītuṃ śakyaṃ vastu suṣuptakāla iva । yathā suṣuptādutthitaḥ sattvamātramavagacchati suṣupte sanmātrameva kevalaṃ vastviti tathā prāgutpatterityabhiprāyaḥ । yathedamucyate loke pūrvāhne ghaṭādi sisṛkṣuṇā kulālena mṛtpiṇḍaṃ prasāritamupalabhya grāmāntaraṃ gatvā pratyāgato aparāhne tatraiva ghaṭaśarāvādyanekabhedabhinnaṃ kāryamupalabhya mṛdevedaṃ ghaṭaśarāvādi kevalaṃ pūrvāhne āsīditi tathehāpyucyate sadevedamagra āsīditi । svakāryapatitamanyannāstītyekamevetyucyate । mṛdvyatirekeṇa mṛdo yathānyadghaṭādyākāreṇa pariṇamayitṛkulālādinimittakāraṇaṃ dṛṣṭaṃ tathā sadvyatirekeṇa sataḥ sahakārikāraṇaṃ dvitīyaṃ vastvantaraṃ prāptaṃ pratiṣidhyate advitīyamiti । nāsya dvitīyaṃ vastvantaraṃ vidyata ityadvitīyam । nanu veśeṣikapakṣe api satsāmānādhikaramyaṃ sarvasyopapadyate । dravyaguṇādiṣu sacchabdabuddhyanuvṛtteḥ । saddravyaṃ sanguṇaḥ satkarmetyādidarśanāt । satyamevaṃ syādidānīṃ prāgutpattestu naivedaṃ kāryaṃ sadevā'sīdityabhyupagamyate vaiśeṣikaiḥ prāgutpatteḥ kāryasyāsattvābhyupagamāt । na caikameva sadadvitīyaṃ pragutpattericchanti । tasmādvaiśeṣikaparikalpitātsato anyatkāraṇamidaṃ saducyate mṛdādidṛṣṭāntebhyaḥ । tattatra haitasminprāgutpattervastunirūpaṇa eke vaināśikā āhurvastu nirūpayanto asatsadabhāvamātraṃ prāgutpatteridaṃ jagadekamevāgre advitīyamāsīditi । sadabhāvamātraṃ hi prāgutpattestattvaṃ kalpayanti bauddhāḥ । na tu satpratidvandvi vastvantaramicchanti । yathā saccāsaditi gṛhyamāmaṃ yathābhūtaṃ tadviparītaṃ tattvaṃ bhavatīti naiyāyikāḥ । nanu sadabhāvamātraṃ prāgutpatteścedabhipretaṃ vaināśikaiḥ kathaṃ prāgutpatteridamāsīdasadekamevādvitīyaṃ ceti kālasambandhaḥ saṃkhyāsambandho advitīyatvaṃ cocyate taiḥ । bāḍhaṃ na yuktaṃ teṣāṃ bhāvābhāvamātramabhyupagacchatām । asattavamātrābhyupagamo apyayukta evābhyupaganturanabhyupagamānupapatteḥ । idānīmabhyupagantābhyupagamyate na prāgutpatteriti cet । na । prāgutpatteḥ sadabhāvasya pramāṇābhāvāt prāgutpatterasadevetikalpanānupapattiḥ । nanu kathaṃ vastvākṛteḥ śabdārthatve asadekamevādvitīyamitipadārthavākyārthopapatt iḥ?tadanupapattau cedaṃ vākyamapramāṇaṃ prasajyeteti ceti । sadgrahaṇanivṛttiparatvādvākyasya । sadityayaṃ tāvacchabdaḥ sadākṛtivācakaḥ । ekamevādvitīyamityetau ca sacchabdena samānādhikaraṇau । tathedamāsīditi ca । tatra nañ sadvākye prayuktaḥ sadvākyamevāvalambya sadvākyārthaviṣayāṃ buddhiṃ sadekamevādvitīyamidamāsīdityevaṃlakṣaṇāṃ tataḥ sadvākyārthānnivartayatyaśvārūḍha ivāśvālambano aśvaṃ tadabhimukhaviṣayānnivartayati tadvat । na tu punaḥ sadabhāvamevābhidhatteḥ । 
ataḥ puruṣasya viparītagrahaṇanivṛttyarthaparamidamasadevetyādi vākyaṃ prayujyate ।
darśayitvā hi viparītagrahaṇaṃ tato nivartayituṃ śakyata ityarthavattvādasadādivākyasya śrautatvaṃ prāmāṇyaṃ ca siddhamityadoṣaḥ ।
tasmādasataḥ sarvābhāvarūpātsadvidyamānamajāyata samutpannam ।
aḍabhāvaśchāndasaḥ ।।

kutas tu khalu somyaivaṃ syād iti hovāca । katham asataḥ saj jāyeta । sat tv eva somyedam agra āsīd ekam evādvitīyam ।।

tadetadviparītagrahaṇaṃ mahāvaināśikapakṣaṃ darśayitvā pratiṣedhati-kutastu pramāṇātkhalu he somyaivaṃ syādasataḥ sajjāyatetyevaṃ kuto bhavenna kutaścitpramāṇādevaṃ sambhavatītyarthaḥ । yadapi bījopamarde aṅkuro jāyamāno dṛṣṭo abhāvadeveti tadapyabhyupagamaviruddhaṃ teṣām । katham । ye tāvadbījāvayavā bījasaṃsthānaviśiṣṭāste aṅkure apyanuvartanta eva na teṣāmupamarde aṅkurajanmani । yatpunarbījākārasaṃsthānaṃ tadbījāvayavavyatirekeṇa vastubhūtaṃ na vaināśikairabhyupagamyate yadaṅkurajanmanyupamṛdyeta । atha tadastyavayavavyatiriktaṃ vastubhūtaṃ tathā ca satyabhyupagamavirodhaḥ । atha saṃvṛtyābhyupagataṃ bījasaṃsthānarūpamupamṛdyata iti cet । keyaṃ saṃvṛtirnāma kimasāvabhāva uta bhāva?iti । yadyabhāvo dṛṣṭāntābhāvaḥ । atha bhāvastathāpi nābhāvādaṅkurotpattirbījāvayavebhyo hyaṅkurotpattiḥ । avayavā apyupamṛdyanta iti cet । tadavayaveṣu tulyatvāt । yathā vaināśikānāṃ bījasaṃsthānarūpo avayavī nāsti tathāvayavā apīti teṣāmapyupamardānupapattiḥ । bījāvayavānāmapi sūkṣmāvayavāstadavayavānāmapyanye sūkṣmatarāvayavā ityevaṃ prasaṅgasyānivṛtteḥ sarvatropamardānupapattiḥ । sadbuddhyanuvṛtteḥ sattvānivṛttiśceti sadvādināṃ sata eva sadutpattiḥ setsyati । na tvasadvādināṃ dṛṣṭānto astyasataḥ sadutpatteḥ । mṛtpiṇḍādghaṭotpattirdṛśyate sadvādināṃ tadbhāve bhāvāttadabhāve cābhāvāt । yadyabhāvādeva ghaṭa utpadyeta ghaṭārthinā mṛtpiṇḍo nopādīyeta । abhāvaśabdabuddhyanuvṛttiśca ghaṭādau prasajyeta । na tvetadastyato nāsataḥ sadutpattiḥ । yadapyāhurmṛdbuddhirghaṭabuddhernimittamiti mṛdbuddhirghaṭabuddheḥ kāraṇamucyate na tu paramārthata eva mṛdghaṭo vāstīti tadapi mṛdbuddhirvidyamānā vidyamānāyā eva ghaṭabuddheḥ kāraṇamiti nāsataḥ sadutpattiḥ । mṛdghaṭabuddhyornimittanaimittikatayā'nantaryamātraṃ na tu kāryakāraṇatvamiti cet । buddhīnāṃ nairantarye gamyamāne vaināśikānāṃ bahirdṛṣṭāntābhāvāt । ataḥ kutastu khalu somyaivaṃ syāditi hovāca kathaṃ kena prakāreṇāsataḥ sajjāyeteti । asataḥ sadutpattau na kaścidapi dṛṣṭāntaprakāro astītyabhiprāyaḥ । evamasadvādipakṣamunmadhyopasaṃharati sattveva somyedamagra āsīditi svapakṣasiddhim । nanu sadvādino api sataḥ sadutpadyata iti naiva dṛṣṭānto asti । ghaṭādghaṭāntarotpattyadarśanāt । satyamevaṃ na sataḥ sadantaramutpadyate kiṃ tarhi sadeva saṃsthānāntareṇāvatiṣṭhate । yathā sarpaḥ kuṇḍalī bhavati । yathā ca mṛccūrṇapiṇḍaghaṭakapālādiprabhedaiḥ । yadyevaṃ sadeva sarvaprakāravasthaṃ kataṃ prāgutpatteridamāsīditi । ucyate । nanu na śrutaṃ tvayā sadevetyava dhāraṇamidaṃśabdavācyasya kāryasya । prāptaṃ tarhi prāgutpatterasadevā'sīnnedaṃśabdavācyamidānīmidaṃ jātamiti । sata evedaṃśabdabuddhiviṣayatayāvasthānādyathā mṛdeva piṇḍaghaṭādiśabdabuddhiviṣayatvenāvatiṣṭhate tadvat । nanu yathā mṛdvastvevaṃ piṇḍaghaṭādyapi tadvatsadbuddheranyabuddhiviṣayatvātkāryasya sato anyadvastvantaraṃ syātkāryajātaṃ yathāśvādgauḥ । na । piṇḍaghaṭādīnāmitaretaravyabhicāre api mṛttvāvyabhicārāt । yadyapi ghaṭaḥ piṇḍaṃ vyabhicarati piṇḍaśca ghaṭaṃ tathāpi mṛttavaṃ na vyabhicaratastasmānmṛnmātraṃ piṇḍaghaṭau । tasmānmṛdādisaṃsthānamātraṃ ghaṭādayaḥ । evaṃ satsaṃsthānamātramidaṃ sarvamiti yuktaṃ prāgutpatteḥ । sadeveti । vācārambhaṇamātratvādvikārasaṃsthānamātrasya । nanu niravayavaṃ sat"niṣkalaṃ niṣkriyaṃ śāntaṃ niravadyaṃ nirañjanaṃ" "divyo hyamūrtaḥ puruṣaḥ sabāhyābhyantaro hyaja"ityādiśrutibhyo niravayavasya sataḥ kathaṃ vikārasaṃsthānamupapadyate । 
naiṣa doṣaḥ ।
rajjvādyavayavebhyaḥ sarpādisaṃsthānavadbuddhipārikalpitebhyaḥ sadavayavebyo vikārasaṃsthānopapatteḥ ।
vācā'rambhaṇaṃ vikāro nāmadheyaṃ mṛttiketyeva satyamevaṃ sadeva satyamiti śruteḥ ।
ekamevādvitīyaṃ paramārthata idaṃbuddhikāle api ।।

tad aikṣata । bahu syāṃ prajāyeyeti । tat tejo asṛjata । bahu syāṃ prajāyeyeti । tasmād yatra kva ca śocati svedate vā puruṣas tejasa eva tad adhy āpo jāyante ।। 

tatsadaikṣatekṣāṃ darśanaṃ kṛtavat । ataśca na pradhānaṃ sāṃkhyaparikalpitaṃ jagatkāraṇam । pradhānasyācetanatvābhyupadamāt । idaṃ tu saccetanamīkṣitṛtvāt । tatkathamaikṣatetyāha-bahu prabhūtaṃ syāṃ bhaveyaṃ prajāyeta prakarṣeṇotpadyeya । yathā mṛdghaṭādyākareṇa yathā vā rajjavādi sarpādyākāreṇa buddhiparikalpitena । asadeva tarhi sarvaṃ yadgṛhyate rajjuriva sarpādyākāreṇa buddhiparikalpitena । asadeva tarhi sarvaṃ yadgṛhyate rajjuriva sarpādyākareṇa । na । sata eva dvaitabhedenānyathāgṛhyamāṇatvānnāsattvaṃ kasyacitkvaciditi brūmaḥ । yathā sato anyadvastvantaraṃ parikalpya punastasyaiva prāgutpatteḥ pradhvaṃsāccordhvamasattvaṃ bruvate tārkikā na tathāsmābhiḥ kadācitkvacidipi sato anyadabhidhānamabhidheyaṃ vā vastu parikalpyate । sadeva tu sarvamabhidhānamabhidhīyate ca yadanyabuddhyā । tathā rajjureva sarpabuddhyā sarpa ityabhidhīyate yathā vā piṇḍaghaṭādi mṛdo anyabuddhyā piṇḍaghaṭādiśabdenābhidhīyate loke । rajjuvivekadarśināṃ tu sarpābhidhānabuddhī nivartete yathā ca mṛdvivekadarśināṃ ghaṭādiśabdabuddhī tadvatsadvivekadarśināmanyavikāraśabdabuddhī nivartete । "yato vāco nivartante । aprāpya manasā sahe"ti"anirukte anilayana"ityādiśrutibhyaḥ । evamīkṣitvā tattejo asṛjata tejaḥ sṛṣṭavat । nanu tasmādvā etasmādātmana ākāśaḥ saṃbhūta iti śrutyantara ākāśādvāyustatastṛtīyaṃ tejaḥ śrutamiha tu katha prāthamyena tasmādeva tejaḥ sṛjyate tata eva cā'kāśamiti viruddham । naiṣa doṣaḥ । ākāśavāyusargānantaraṃ tatsattejo asṛjatetikalpanopapatteḥ । atha vāvivakṣita iha sṛṣṭikramaḥ satkāryamidaṃ sarvamataḥ sadekamevādvitīyamityetadvivakṣitam । athavā trivṛtkaraṇasya vivakṣitatvāttejobannānāmeva sṛṣṭimācaṣṭe । teja iti prasiddhaṃ loke dagdhṛ paktṛ prakāśakaṃ rohitaṃ ceti । tatsatsṛṣṭaṃ teja aikṣata tejorūpasaṃsthitaṃ sadaikṣatetyarthaḥ । 
bahu syāṃ prajāyeyeti pūrvavat ।
tadapo asṛjata ।
āpo dravāḥ snigdhāḥ syandinyaḥ śuklāśceti prasiddhā loke ।
yasmāttejasaḥ kāryabhūtā āpastasmādyatra kvaca deśe kāle vā śocati santapyate svedate prasvidyate vā puruṣastejasa eva tattadā'po adhijāyante ।।

tā āpa aikṣanta bahvayaḥ syāma prajāyemahīti tā annamasṛjanta tasmādyatra kva ca varṣati tadeva bhūyiṣṭhamannaṃ bhavatyadbhya eva tadadhyannādyaṃ jāyate ।।

tā āpa aikṣanta pūrvavadevābākārasaṃsthitaṃ sadaikṣatetyarthaḥ । bahvayaḥ prabhūtāḥ syāma bhavema prajāyemahi utpadyemahoti । tā annamasṛjanta pṛthivīlakṣaṇam । pārthivaṃ hyannaṃ yasmādapkāryamannaṃ tasmādyatra kva ca varṣati deśe tattatraiva bhūyiṣṭhaṃ prabūtamannaṃ bhavati । ato adbhya eva tadannādyamadhijāyate । tā annamasṛjanteti pṛthivyuktā pūrvamiha tu dṛṣṭānte annaṃ ca tadādyaṃ ceti viśeṣaṇādvrīhiyavādyā ucyante । annaṃ ca guru sthiraṃ dhāraṇaṃ kṛṣṇaṃ ca rūpataḥ prasiddham । nanu tejaḥ prabhṛtiṣvīkṣaṇaṃ na gamyate hiṃsādipratiṣedhābhāvāttrāsādikāryānupalambhācca tatra kathaṃ tatteja aikṣatetyādi । neṣa doṣaḥ । īkṣitṛkāraṇapariṇāmatvāttejaḥ prabhṛtīnāṃ sata ivekṣiturniyatakramaviśiṣṭakāryotpādakatvāt tejaḥ prabhṛtīkṣata ivekṣata ityucyate bhūtam । nanu sato apyupacaritamevekṣitṛtvam । sadīkṣaṇasya kevalaśabdagamyatvānna śakyamupacaritaṃ kalpayitum । tejaḥ prabhṛtīnāṃ tvanumīyate mukhyekṣaṇābhāva iti yuktamupacaritaṃ kalpayitum । nanu sato api mṛdvatkāraṇatvādacetanatvaṃ śakyamanumātum । ataḥ pradhānasyaivācetanasya sataścetanārthatvānniyatakālakramaviśiṣṭakāryotpādakatvāccaikṣatevaikṣateti śakyamanumātumupacaritamevekṣaṇam । dṛṣṭaśca loke acetane cetanavadupacāraḥ । yathā kūlaṃ pipatiṣatīti tadvatsato api syāt । na । tatsatyaṃ sa ātmeti tasminnātmopadeśāt । ātmopadeśo apyupacarita iti cedyathā mamā'tmā bhadrasena iti ātmanaḥ sarvārthakāriṇyanātmanyātmopacārastadvat । sadasmīti satsatyābhisandhasya"tasya tāvadeva ciram" iti mokṣopadeśāt । so apyupacāra iti cet । pradhānātmābhisandhasya mokṣasāmīpyaṃ vartata iti mokṣopadeśo apyupacarita eva । yathā loke grāmaṃ gantuṃ prasthitaḥ prāptavānahaṃ grāmamiti brūyāt tvarāpekṣayā tadvat । na । yena vijñātenāvijñātaṃ vijñātaṃ bhavatītyupakramāt । satyetasminvijñāte sarvaṃ vijñātaṃ bhavati tadananyatvātsarvasyādvitīyavacanācca । 
na cānyadvijñātavyamavaśiṣṭaṃ śrāvitaṃ śrutyānumeyaṃ vā liṅgato asti yena mokṣopadeśa upacaritaḥ syāt ।
sarvasya ca prapāṭhakārthasyopacaritatvaparikalpanāyāṃ vṛthā śramaḥ parikalpayituḥ syātpuruṣārthasādhanavijñānasya tarkeṇaivādhigatatvāttasya ।
tasmādvedaprāmāṇyānna śrutārthaparityāgaḥ ।
ataścetanāvatkāraṇaṃ jagata iti siddham ।।

iti cchāndogyopaniṣadi ṣaṣṭhādhyāyasya dvitīyaḥ khaṇḍaḥ

teṣāṃ khalv eṣāṃ bhūtānāṃ trīṇy eva bījāni bhavanty āṇḍajaṃ jīvajam udbhijjam iti ।।
teṣāṃ jīvāviṣṭānāṃ khalveṣāṃ pakṣyādīnāṃ bhūtānāmeṣāmiti pratyakṣanirdeśānna tu tejaḥprabhṛtīnāṃ teṣāṃ trivṛtkaraṇasya vakṣyamāṇatvādasati trivṛtkarame pratyakṣanirdeśānupapattiḥ । devatāśabdaprayogācca tejaḥ prabhṛtiṣvimāstisro devatā iti । tasmātteṣāṃ bhūtānāṃ pakṣipaśusthāvarādīnāṃ trīṇyeva nātiriktāni bījāni kāraṇāni bhavanti । kāni tānītyucyante । āṇḍajamaṇḍājjātamaṇḍajamaṇḍajamevā'ṇḍajaṃ pakṣyādi । pakṣisarpādibhyo hi pakṣisarpādayo jāyamānā dṛśyante । tena pakṣī pakṣiṇāṃ bījaṃ sarpaḥ sarpāṇāṃ tathānyadapyaṇḍājjātaṃ tajjātīyānāṃ bījamityarthaḥ । nanvaṇḍājjātamaṇḍajamucyate ato aṇḍameva bījamiti yuktaṃ kathamaṇḍajaṃ bījamucyate । satyamevaṃ syādyadi tvadicchātantrā śrutiḥ syātstavatantrā tu śrutiryata āhā'ṇḍajādyeva bījaṃ nāṇḍādīti । dṛśyate cāṇḍajādyabhāve tajjātīyasantatyabhāvo nāṇḍādyabhāve । ato aṇḍajādīnyeva bījānyaṇḍajādīnām । 
tathā jīvājjātaṃ jīvajaṃ jarāyujamityetatpuruṣapaśvādi ।
udbhijjamudbhinattītyudbhitsthāvaraṃ tato jātamudbhijjaṃ dhānā vodbhittato jāyata ityudbhijjaṃ sthāvarabījaṃ sthāvarāṇāṃ bījamityarthaḥ ।
svedajasaṃśokajayoraṇḍajodbhijjayoreva yathāsambhavamantarbhāvaḥ ।
evaṃ hyavadhāraṇaṃ trīṇyeva bījānītyupapannaṃ bhavati ।।

seyaṃ devataikṣata । hantāham imās tisro devatā anena jīvenātmanānupraviśya nāmarūpe vyākaravāṇīti ।।

seyaṃ prakṛtā sadākhyā tejobannayonirdevatoktaikṣatekṣitavatī yathāpūrvaṃ bahu syāmiti । tadeva bahubhavanaṃ prayojanaṃ nādyāpi nirvṛttamityata īkṣāṃ punaḥ kṛtavatī bahubhavanameva prayojanamurarīkṛtya । katham । hantedānīmahamimā yathoktāsteja ādyāstisro devatā, anena jīveneti, svabuddhisthaṃ pūrvasṛṣṭyanubhūtaprāṇadhārāṇamātmānameva smarantyāhānena jīvenā'tmaneti । prāṇadhāraṇakartrā'tmaneti vacanātsvātmano avyatiriktena caitanyasvarūpatayāviśiṣṭenetyetaddarśayati । anupraviśya, tejobannabhūtamātrāsaṃsargeṇa labdhaviśeṣavijñānā satī, nāma ca rūpaṃ ca nāmarūpe vyākaravāṇi vispaṣṭamākaravā"ṇyasaunāmāyamidaṃrūpa"iti vyākuryāmityarthaḥ । nanu na yuktamidamasaṃsāriṇyāḥ sarvajñāyā devatāyā buddhipūrvakamanekaśatasahasrānarthāśrayaṃ dehamanupraviśya duḥkhamanubhaviṣyāmīti saṅkalpanamanupraveśaśca svātantrye sati ।

satyamevaṃ na yuktaṃ syādyadi svenaivāvikṛtena rūpeṇānupraviśeyaṃ duḥkhamanubhaveyamiti ca saṅkalpitavatī na tvevam । anena jīvenā'tmanānupraviśyeti vacanāt । jīvo hi nāma devatāyā ābhāsamātram । buddhyādibhūtamātrāsaṃsargajanita ādarśa iva praviṣṭaḥ puruṣapratibimbo jalādiṣviva ca sūryādīnām । acintyānantaśaktimatyā devatāyā buddhyādisambandhaścaitanyābhāso devatāsvarūpavivekāgrahaṇanimittaḥ sukhī duḥkhī mūḍha ityādyanekavikalpapratyayahetuḥ । 
chāyāmātreṇa jīvarūpeṇānupraviṣṭatvāddevatā na daihikaiḥ svataḥ sukha duḥkhādibhiḥ sambadhyate ।
yathā puruṣādityādaya ādarśodakādiṣu cchāyāmātreṇānupraviṣṭā ādarśodakadidoṣainaṃ sambadhyante tadvaddevatāpi ।
sūryo yathā sarvalokasya cakṣurna lipyate cākṣuṣairbāhyadoṣaiḥ ।
ekastathā sarvabhūtāntarātmā na lipyate lokaduḥkhena bāhyaḥ ।।

"ākāśavatsarvagataśca nityaḥ"iti ca vājasaneyake । nanu cchāyāmātraścejjīvo mṛṣaiva prāptastayā paralokehalokādi ca tasya । naiṣa doṣaḥ । sadātmanā satyatvābhyupagamāt । sarvaṃ ca nāmarūpādi sadātmanaiva satyaṃ vikārajātaṃ svastvanṛtameva । vācā'rambhaṇa vikāro nāmadheyamityukkatvāt । 
tathā jīvo apīti ।
yakṣānurūpo hi baliriti nyāyaprasiddhiḥ ।
ataḥ sadātmanā sarvavyavahārāṇāṃ sarvavikārāmāṃ ca satyatvaṃ sato anyatvenānṛtatvamiti na kaściddoṣastārkikairihānuvaktuṃ śakyaḥ ।
yathetaretaraviruddhadvaitavādāḥ svabuddhivikalpamātrā atattvaniṣṭhā iti śakyaṃ vaktum ।।

tāsāṃ trivṛtaṃ trivṛtam ekaikāṃ karavāṇīti । seyaṃ devatemās tisro devatā anenaiva jīvenātmanānupraviśya nāmarūpe vyākarot ।।

saivaṃ tisro devatā anupraviśya svātmāvasthe bījabhūte avyākṛte nāmarūpe vyākaravāṇītīkṣitvā tāsāṃ ca tisṛṇāṃ devatānāmekaikāṃ trivṛtaṃ trivṛtaṃ karavāṇi । 
ekaikasyāsrivṛtkaraṇa ekaikasyāḥ prādhānyaṃ dvayordvayorguṇabhāvo anthathā hi rajjavā ivaikameva trivṛtkaraṇaṃ syāt na tu tisṛṇāṃ pṛthakpṛthaktrivṛtkaraṇamiti ।
evaṃ hi tejobannānāṃ pṛthaṅnāmapratyayalābhaḥ syātteja idamimā āpo annamidamiti ca ।
sati ca pṛthaṅnāmapratyayalābhe devatānāṃ samyagvyavahārasya prasiddhiḥ prayojanaṃ syāt ।
evamīkṣitvā seyaṃ devatemāstisro devatā anenaiva yathoktenaiva jīvena sūryabimbavadantaḥ praviśya vairājaṃ piṇḍaṃ prathamaṃ devādīnāṃ ca piṇḍānanupraviśya yathāsaṅkalpameva nāmarūpe vyākarodasaunāmāyamidaṃrūpa iti ।।

tāsāṃ trivṛtaṃ trivṛtam ekaikām akarot । yathā tu khalu somyemās tisro devatās trivṛt trivṛd ekaikā bhavati tan me vijānīhīti ।।

tāsāṃ ca devatānāṃ guṇapradhānabhāvena trivṛtaṃ trivṛtamekaikāmakarotkṛtavatī devatā ।
tiṣṭhatu tāvaddevatādipiṇḍānāṃ nāmarūpābhyāṃ vyākṛtānāṃ tejobannamayatvena tridhātvaṃ, yathā tu khalu bahurimāḥ piṇḍebhyastisro devatāsrivṛttrivṛdekaikā bhavati tanme mama nigadato vijānīhi viṣṭaspamavadhārayodāharaṇataḥ ।।

iti cchāndogyopaniṣadi ṣaṣṭhādhyāyasya tṛtīyaḥ khaṇḍaḥ

yad agne rohitaṃ rūpaṃ tejasas tad rūpam । yac chuklaṃ tad apām । yat kṛṣṇaṃ tad annasya । apāgād agner agnitvam । vācārambhaṇaṃ vikāro nāmadheyaṃ trīṇi rūpāṇīty eva satyam ।।

yattaddevatānāṃ trivṛtkaraṇamuktaṃ tasyaivodāharaṇamucyate । udāharaṇaṃ nāmaikadeśaprasiddhyarthamudāhriyata iti । tadetadāha - yadagnesrivṛtkṛtānāṃ, yatkṛṣṇaṃ tasyaivāgne rūpaṃ tadannasya pṛthivyā atrivṛtkṛtāyā iti viddhi । tatraivaṃ sata rūpatrayavyatirekeṇāgniriti yanmanyase tvaṃ tasyāgneragnitvamidānīmapāgādapagatam । prāgrūpatrayavivekavijñānādyāgnibuddhirāsītte sāgnibuddhirapagatāgniśabdaścetyarthaḥ । yathādṛṣyamānaraktopadhānasaṃyuktaḥ sphaṭiko gṛhyamāṇaḥ padmarāgo ayamitiśabdabuddhyoḥ prayojako bhavati prāgupadhānasphaṭikayorvivekavijñāne tu padmarāgaśabdabuddhī nivartete tadvivekavijñātustadvat । 
nanu kimatra buddhiśabdakalpanayā kriyate prāgrūpatrayavivekakaraṇādagnirevā'sīttadagneragnitvaṃ rohitādirūpavivekakaraṇādapāgāditi yuktaṃ yathā tantvapakarṣaṇe paṭābhāvaḥ ।
naivaṃ, buddhiśabdamātrameva hyagniryata āha vācā'rambhaṇamagnirnāma vikāro nāmadheya nāmamātramityarthaḥ ।
ato agnibuddharapi mṛṣaiva ।
kiṃ tarhi tatra satyaṃ trīṇi rūpāṇītyeva satyaṃ nāṇumātramapi rūpatrayavyatirekeṇa satyamastītyavadhāraṇārthaḥ ।।

yad ādityasya rohitaṃ rūpaṃ tejasas tad rūpam । yac chuklaṃ tad apām । yat kṛṣṇaṃ tad annasya । apāgād ādityād ādityatvam । vācārambhaṇaṃ vikāro nāmadheyaṃ trīṇi rūpāṇīty eva satyam ।।

yac candramaso rohitaṃ rūpaṃ tejasas tad rūpam । yac chuklaṃ tad apām । yat kṛṣṇaṃ tad annasya । apāgāc candrāc candratvam । vācārambhaṇaṃ vikāro nāmadheyaṃ trīṇi rūpāṇīty eva satyam ।।

yad vidyuto rohitaṃ rūpaṃ tejasas tad rūpam । yac chuklaṃ tad apām । yat kṛṣṇaṃ tad annasya । apāgād vidyuto vidyuttvam । vācārambhaṇaṃ vikāro nāmadheyaṃ trīṇi rūpāṇīty eva satyam ।।

tathā yadādityasya yaccandramaso yadvidyuta ityādi samānam । nanu yathā nu khalu somyemāstisro devatāsrivṛttrivṛdekaikā bhavati tanme vijānīhityuktvā tejasa eva caturbhirapyudāharaṇairagnyādibhisrivṛtkaraṇaṃ darśitaṃ nābannayorudāharaṇaṃ darśitaṃ trivṛtkaraṇe । naiṣa doṣaḥ । abannaviṣayāṇyapyudāharaṇānyevameva ca draṣṭavyānīti manyate śrutiḥ । tejasa udāharaṇamupalakṣaṇārtham । rūpavattvātspaṣṭārthatvopapatteśca । gandharasayoranudāharaṇaṃ trayāṇāmasambhavāt । na hi gandharasau tejasi staḥ । sparśaśabdayoranudāharaṇaṃ vibhāgena darśayitumaśakyatvāt । yadi sarvaṃ jagattrivṛtkṛtamityagnyādivattrīṇi rūpāṇītyeva satyamagneragnitvavadapāgājjagato jagattvam । tathānnasyāpyapśuṅgatvādāpa ityeva satyaṃ vācārambhaṇamātramannam । tathāpāmapi tejaḥśuṅgatvādvācārambhaṇatvaṃ teja ityeva satyam । tejaso api sacchuṅgatvādvācārambhaṇatvaṃ sadityeva satyamityeṣor'tho vivakṣitaḥ । nanu vāyvantarikṣe tvatrivṛtkṛte tejaḥ prabhṛtiṣvanantarbhūtatvādavaśiṣyete । evaṃ gandharasaśabdasparśāścāvaśiṣṭā iti kathaṃ satā vijñātena sarvamanyadvijñātaṃ bhavettadvijñāne vā prakārāntaraṃ vācyam । rūpavaddravye sarvasya darśanāt । tejasi tāvadrūpavati śabdasparśayorapyulabhbhādvāyvantarikṣayostatra sparśaśabdaguṇavatoḥ sadbhāvo anumīyate । tathābannayo rūpavato rasagandhāntabhāva iti । rūpavatāṃ trayāṇāṃ tejobannānāṃ trivṛtkaraṇapradarśanena sarvaṃ tadantarbhūtaṃ sadvikāratvāt rūpatrayavat vijñātaṃ manyate śrutiḥ । 
na hi mūrtaṃ rūpavaddravyaṃ pratyākhyāya vāyvākāśayostadguṇayorgandharasayorvā grahaṇamasti ।
athavā rūpavatāmapi trivṛtkaraṇaṃ pradarśanārthameva manyate śrutiḥ ।
yathā tu trivṛtkṛte trīṇi rūpāṇītyeva satyaṃ tathā pañcīkaraṇe api samāno nyāya ityataḥ sarvasya sadvikāratvātsatā vijñātena sarvamidaṃ vijñātaṃ syātsadekamevādvitīyaṃ satyamiti siddhameva bhavati ।
tadekasminsati vijñāte sarvamidaṃ vijñātaṃ bhavatīti sūktam ।।

etad dha sma vai tadvidvāṃsa āhuḥ pūrve mahāśālā mahāśrotriyāḥ । na no adya kaścanāśrutam amatam avijñātam udāhariṣyati । iti hy ebhyo vidāṃ cakruḥ ।।

etadvidvāṃso viditavantaḥ pūrve atikrāntā mahāśālā mahāśroṇiyā āhurha sma vai kila । kimuktavanta ityāhana no asmākaṃ kule adyedānīṃ yathoktavijñānavatāṃ kaśna kaścidapyaśrutamamatamavijñātamudāhariṣyati nodāhariṣyati sarvaṃ vijñātamevāsmatkulīnānāṃ sadvijñānavattvādityābhiprāyaḥ । te punaḥ kathaṃ sarvaṃ vijñātavanta ityāha-ebhyasribhyo rohitādirūpebhyasrivṛtkṛtebhyo vijñātebhyaḥ sarvamapyanyacchiṣṭamevameveti vidāñcakrurvijñātavanto yasmāttasmātsarvajñā eva sadvijñānātta āsurityarthaḥ ।
athavaibhyo vidāñcakrurityagnyādibhyo dṛṣṭāntebhyo vijñātebhyaḥ sarvamanyadvidāñcakrurityetat ।।

yad u rohitam ivābhūd iti tejasas tad rūpam iti tad vidāṃ cakruḥ । yad u śuklam ivābhūd ity apāṃ rūpam iti tad vidāṃ cakruḥ । yad u kṛṣṇam ivābhūd ity annasya rūpam iti tad vidāṃ cakruḥ ।।

yad v avijñātam ivābhūd ity etāsām eva devatānāṃ samāsa iti tad vidāṃ cakruḥ । yathā nu khalu somyemās tisro devatāḥ puruṣaṃ prāpya trivṛt trivṛd ekaikā bhavati tan me vijānīhīti ।।

katham ।
yadanyadrūpeṇa sandihyamāne kapotādirūpe rohitamiva yadgṛhyamāṇamabhūtteṣāṃ pūrveṣāṃ brahmavidāṃ tattejaso rūpamiti vidāñcakruḥ tathā yacchuklamivābhūdgṛhyamāṇaṃ tadāpāṃ rūpaṃ yatkṛṣṇamiva gṛhyamāṇaṃ tadannasyeti vidāñcakrurevamevātyantadurlakṣyaṃ yadu apyavijñātamiva viśeṣato agṛhyamāṇamabhūttadapyetāsāmeva tisṛṇāṃ devatānāṃ samāsaḥ samudāya iti vidāñcakruḥ ।
evaṃ tāvadbāhyaṃ vastvagnyādivavijñātaṃ tathedānīṃ yathā nu khalu he somyemā yathoktāstisro devatāḥ puraṣaṃ śiraḥpāmyādilakṣaṇaṃ kāryakāraṇasaṅghātaṃ prāpya puruṣeṇopayujyamānāsrivṛttrivṛdekaikā bhavati tanme vijānīhi nigadata ityuktvā'ha ।।

iti cchāndogyopaniṣadi ṣaṣṭhādhyāyasya caturthaḥ khaṇḍaḥ

annam aśitaṃ tredhā vidhīyate । tasya yaḥ sthaviṣṭho dhātus tat purīṣaṃ bhavati । yo madhyamas tan māṃsam । yo aṇiṣṭhas tan manaḥ ।।

annamaśitaṃ bhuktaṃ tredhā vidhīyate jāṭharemāgninā pacyamānaṃ tridhā vibhajyate । kathaṃ, tasyānnasya tridhā vidhīyamānasya yaḥ sthaviṣṭhaḥ sthūlatamo dhātuḥ sthūlatamaṃ vastu vibhaktasya sthūloṃ'śastatpurīṣaṃ bhavati । yo madhyamoṃ'śo dhāturannasya tadrasādikrameṇa pariṇamya māṃsaṃ bhavati yo aṇiṣṭho aṇutamo dhātuḥ sa ūrdhvaṃ hṛdayaṃ prāpya sūkṣmāsu hitākhyāsu nāḍīpvanupravisya vāgādikaraṇasaṅghātasya sthitimutpādayanmano bhavati manorūpeṇa vipariṇamanmanasa upacayaṃ karoti । 
tataścānnopacitatvānmanaso bhautikatvameva na vaiśeṣikatantroktalakṣaṇaṃ nityaṃ niravayaṃ ceti gṛhyate ।
yadapi mano asya daivaṃ cakṣuriti vakṣyati tadapi na nityatvāpekṣayā kiṃ tarhi sūkṣmavyavahitaviprakṛṣṭādisarvendriyaviṣayavyāpakatvāpekṣayā ।
yaccānyendriyaviṣayāpekṣayā nityatvaṃ tadapyāpekṣikameveti vakṣyāmaḥ ।
sadekamevādvitīyamiti śruteḥ ।।

āpaḥ pītās tredhā vidhīyante । tāsāṃ yaḥ sthaviṣṭho dhātus tan mūtraṃ bhavati । yo madhyamas tal lohitam । yo aṇiṣṭhaḥ sa prāṇaḥ ।।

tathā'paḥ pītāstredhā vidhīyante tāsāṃ yaḥ sthaviṣṭho dhātustanmūtraṃ bhavati ।
yo madhyamastallohitaṃ bhavati ।
yo aṇiṣṭhaḥ sa prāṇo bhavati ।
vakṣyati hyāpomayaḥ prāṇo na pibato vicchetsyata iti ।।

tejo aśitaṃ tredhā vidhīyate । tasya yaḥ sthaviṣṭho dhātus tad asthi bhavati । yo madhyamaḥ sa majjā । yo aṇiṣṭhaḥ sā vāk ।।

tathā tejo aśitaṃ tailaghṛtādi bhakṣitaṃ tredhā vidhīyate tasya yaḥ sthaviṣṭho dhātustadasthi bhavati ।
yo madhyamaḥsa majjāsthyantargataḥ snehaḥ ।
yo aṇiṣṭhaḥ sā vāk ।
tailaghṛtādibhakṣaṇāddhi vāgviśadā bhāṣaṇe samarthā bhavatīti prasiddhaṃ loke ।।

annamayaṃ hi somya manaḥ । tejomayī vāg iti । bhūya eva mā bhagavān vijñāpayatv iti । tathā somyeti hovāca ।।

yata evamannamayaṃ hi somya mana āpomayaḥ prāṇastejomayī vāk । nanu kevalānnabhakṣiṇa ākhuprabhṛtayo vāgminaḥ prāṇavantaśca tathāṃmātrabhakṣyāḥ sāmudrā mīnamakaraprabhṛtayo manasvino vāggminaśca tathā snehapānāmapi prāṇavattvaṃ cānumeyaṃ yadi santi tatra kathamannamayaṃ hi somya mana ityādyucyate । naiṣa doṣaḥ । sarvasya trivṛtkṛtatvātsarvatra sarvopapatteḥ । 
na hyatrivṛtkṛtamannamaśnāti kaścidāpo vātrivṛtkṛtāḥ pīyante tejo vātrivṛtkṛtamaśnāti kaścidityannādānāmākhuprabhṛtīnāṃ vāggmitvaṃ prāṇavattvaṃ cetyādyaviruddham ।
ityevaṃ pratyāyitaḥ śveketurāha-bhūya eva punareva mā māṃ bhagavānannamayaṃ hi somya mana ityādi vijñāpayatu dṛṣṭāntenāvagamayu nādyāpi mamāsminnarthe samyaṅniścayo jātaḥ ।
yasmāttejovannamayatvenāviśiṣṭe deha ekasminnupayujyamānānyannāpsnehajātānyaṇiṣṭhadhāturūpeṇa manaḥprāṇavāca upacinvanti svajātyanatikrameṇeti durvijñeyamityabhiprāyo ato bhūya evetyādyāha ।
tamevamuktavantaṃ tathāstu somyeti hovāca pitā śṛṇvatra dṛṣṭāntaṃ yathaitadupapadyate yatpṛcchasi ।।

iti cchāndogyopaniṣadi ṣaṣṭhādhyāyasya pañcamaḥ khaṇḍaḥ

dadhnaḥ somya mathyamānasya yo aṇimā sa ūrdhvaḥ samudīṣati । tat sarpir bhavati ।।

dadhnaḥ somya mathyamānasya yo aṇimāṇubhāvaḥ sa ūrdhvaḥ samudīṣati sambhūyordhvaṃ navanūtabhāvena gacchati tatsarpirbhavati ।।

evam eva khalu somyānnasyāśyamānasya yo aṇimā sa ūrdhvaḥ samudīṣati ।।

yathāyaṃ dṛṣṭānta evameva khalu somyānnasyaudanāderaśyamānasya bhujyamānasyodaryemāgninā vāyusahiteta khajeneva mathyamānasya yo aṇimā sa ūrdhvaḥ samudīṣati tanmano bhavati mano avayavaiḥ saha sambhūya mana upacinotītyetat ।।

apāṃ somya pīyamānānāṃ yo aṇimā sa ūrdhvaḥ samudīṣati ।।

tathāpāṃ somya pīyamānānāṃ yo aṇimā sa ūrdhvaḥ samudīṣati sa prāṇo bhavatīti ।।

tejasaḥ somyāśyamānasya yo aṇimā sa ūrdhvaḥ samudīṣati ।।

evameva khalu somya tejaso aśyamānasya yo aṇimā sa ūrdhvaḥ samudīṣati sā vāgbhavati ।।

annamayaṃ hi somya manaḥ । tejomayī vāg iti । bhūya eva mā bhagavān vijñāpayatv iti । tathā somyeti hovāca ।।

annamayaṃ hi somya mana āpomayaḥ prāṇastejomayī vāgiti yuktameva mayoktamityamiprāyaḥ ।
ato aptejasorastvetatsarvamevam ।
manastvannamayamityatra naikāntena mama niścayo jāto ato bhūya eva mā bhagavānmanaso annamayatvaṃ dṛṣṭāntena vijñāpayatviti ।
tathā somyeti hovāca pitā ।।

iti cchāndogyopaniṣadi ṣaṣṭhādhyāyasya ṣaṣṭhaḥ khaṇḍaḥ

ṣoḍaśakalaḥ somya puruṣaḥ । pañcadaśāhāni māśīḥ । kāmam apaḥ piba । āpomayaḥ prāṇo na pibato vicchetsyata iti ।।

annasya bhuktasya yo aṇiṣṭho dhātuḥ sa manasi śaktimadhāt sānnopacitā manasaḥ śaktiḥ ṣoḍaśadhā pravibhajya puruṣasya kalātvena nirdidikṣitā । tayā manasyannopacitayā śaktyā ṣoḍaśadhā pravibhaktayā saṃyuktastadvānkāryakaraṇasaṅghātalakṣaṇo jīvaviśiṣṭaḥ piṇḍaḥ puruṣaḥ ṣoḍaśakala ucyate yasyāṃ satyāṃ draṣṭā śrotā mantā boddhā kartā vijñātā sarvakriyāsamarthaḥ puruṣo bhavati hīyamānāyāṃ ca yasyāṃ sāmarthyahāniḥ । vakṣyati"cāthānnasyā'yī draṣṭe"tyādi । sarvasya kāryakaraṇasya sāmarthyaṃ manaḥkṛtameva । 
mānasena hi balena sampannā balino dṛśyante loke, dhyānāhārāśca kecidannasya sarvātmakatvāt ।
ato annakṛtaṃ mānasaṃ vīryaṃ ṣoḍaśa kalā yasya puruṣasya so ayaṃ ṣoḍaśakalaḥ puruṣaḥ etaccetpratyakṣīkartumicchasi pañcadaśasaṃkhyākānyahāni māśīraśanaṃ mā kārṣīḥ ।
kāmamicchāto apaḥ piba yasmānnapibato apaste prāṇo vicchetsyate vicchedamāpatsyate yasmādāpomayo abvikāraḥ prāṇa ityavocāma ।
na hi kāryaṃ svakāraṇopaṣṭambhamantareṇāvibhraṃśamānaṃ sthātumutsahate ।।

sa ha pañcadaśāhāni nāśa । atha hainam upasasāda kiṃ bravīmi bho iti । ṛcaḥ somya yajūṃṣi sāmānīti । sa hovāca na vai mā pratibhānti bho iti ।।

sa haivaṃ śrutvā manaso annamayatvaṃ pratyakṣīkartuṃmicchanpañcadaśāhāni nā'śāśanaṃ na kṛtavān ।
atha ṣoḍaśe ahani hainaṃ pitaramupasasādopagatavānupagamya covāca kiṃ bravīmi bho iti ।
itara āha ṛcaḥ somya yajūṃṣi sāmānyadhīṣveti ।
evamuktaḥ pitrā'ha-na vai mā māmṛgādīni mama manasi na dṛśyanta ityartho he bho bhagavanniti ।।

taṃ hovāca yathā somya mahato abhyāhitasyaiko aṅgāraḥ khadyotamātraḥ pariśiṣṭaḥ syāt । tena tato api na bahu dahet । evaṃ somya te ṣoḍaśānāṃ kalānām ekā kalā atiśiṣṭā syāt । tayaitarhi vedān nānubhavasi । aśāna । atha me vijñāsyasīti ।।

evamuktavantaṃ pitā'ha-śṛṇu tatra kāraṇaṃ yena te tānyṛgādīni na pratibhāntīti yathā loke he somya mahato mahatparimāṇasyābhyāhitasyopacitasyendhanairagnereko aṅgāraḥ khadyotaparimāṇaḥ śāntasya pariśiṣṭo avaśiṣṭaḥ syādbhavettenoṅgāreṇa tato api tatparimāṇādīṣadapi na bahu dahedevameva khalu somya te tavānnopacitānāṃ ṣoḍaśānāṃ kalānāmekā kalāvayavo atiśiṣṭāvaśiṣṭā na bahu dahedevameva khalu somya te tavānnopacitānāṃ ṣoḍaśānāṃ kalānāmekā kalāvayavo atiśiṣṭā syāttayā tvaṃ khadyotamātrāṅgāratulyayaitarhīdānīṃ vedānnānubhavasi na pratipadyase, śrutvā ca me mama vācamathāśeṣaṃ vijñāsyasyaśāna bhuṅkṣva tāvat ।।

sa hāśa । atha hainam upasasāda । taṃ ha yat kiṃ ca papraccha sarvaṃ ha pratipede ।।

sa ha tathaivā'śa bhuktavānathānantaraṃ hainaṃ pitaraṃ śuśrūṣurupasasāda taṃ hopagataṃ putraṃ yatkiñcargādiṣu papraccha grantharūpamarthajātaṃ vā pitā sa śvetaketuḥ sarvaṃ ha tatpratipede ṛgādyarthato granthataśca ।।

taṃ hovāca । yathā somya mahato abhyāhitasyaikam aṅgāraṃ khadyotamātraṃ pariśiṣṭaṃ taṃ tṛnair upasamādhāya prājvalayet tena tato api bahu dahet ।।

taṃ hovāca punaḥ pitā yathā somya mahato abhyāhitāsyetyādi samānamekamaṅgāraṃ śāntasyāgneḥ khadyotamātraṃ pariśiṣṭaṃ taṃ tṛṇaiścūrṇaiścopasamādhāya prājvalayedvardhayet ।
teneddhenāṅgāreṇa tato api pūrvaparimāṇādbahu dahet ।।

evaṃ somya te ṣoḍaśānāṃ kalānām ekā kalātiśiṣṭābhūt । sānnenopasamāhitā prājvālī । tayaitarhi vedān anubhavasi । annamayaṃ hi somya manaḥ । āpomayaḥ prāṇaḥ । tad dhāsya vijajñāv iti vijajñāv iti ।।

evaṃ somya te ṣoḍaśānāmannakalānāṃ sāmarthyarūpāṇāmekā kalātiśiṣṭābhūdatiśiṣṭā'sītpañcadaśāhānyabhuktavata ekaikenāhnaikaikā kalā candramasa ivāparapakṣe kṣīṇā sātiśiṣṭā kalā tavānnena bhuktenopasamāhitā vardhitopacitā prājvāli । dairdhyaṃ chāndasaṃ prajvalitā vardhitetyarthaḥ । prājvālīditi kalā tavānnena bhuktenopasamāhitā vardhitopacitā prājvāli । dairdhyaṃ chāndasaṃ prajvalitā vardhitetyarthaḥ । prājvālīditi pāṭhāntaraṃ tadā tenopasamāhitā svayaṃ prajvalitavatīryarthaḥ । tayā vardhitayaitarhīdānīṃ vedānanubhavasyupalabhase । 
evaṃ vyāvṛttyanuvṛttibhyāmannāmayatvaṃ manasaḥ siddhamityupasaṃharatyannamayaṃ hi somya mana ityādi ।
yathaitanmanaso annamayatvaṃ tava siddhaṃ tathā'pomayaḥ prāṇastejomayī vāgityetadapi siddhamevetyabhiprāyaḥ ।
tadetaddhāsya pituruktaṃ mana ādīnāmannādimayatvaṃ vijajñau vijñātavāñśvetaketuḥ ।
dvirabhyāsastrivṛtkaraṇaprakaraṇasamāptyarthaḥ ।।

iti cchāndogyopaniṣadi ṣaṣṭhādhyāyasya saptamaḥ khaṇḍaḥ

uddālako hāruṇiḥ śvetaketuṃ putram uvāca svapnāntaṃ me somya vijānīhīti । yatraitat puruṣaḥ svapiti nāma satā somya tadā saṃpanno bhavati । svam apīto bhavati । tasmād enaṃ svapitīty ācakṣate । svaṃ hy apīto bhavati ।।

yasminmanasi jīvenā'tmanānupraviṣṭā parā devatā'darśa iva puruṣaḥ pratibimbena jalādiviṣviva ca sūryādayaḥ pratibimbaiḥ । tanmano annamayaṃ tejo aṃmayābhyāṃ vākprāṇābhyāṃ saṃgatamadhigatam । yanmayo yatsthaśca jīvo mananadarśanaśravaṇādivyāvahārāya kalpate taduparame ca svaṃ devatārūpameva pratipadyate । taduktaṃ śrutyantare"dhyāyatīva lelāyatīva sadhīḥ svapno bhūtvemaṃ lokamatikrāmati""sa vā āyamātmā brahma vijñānamayo manomaya"ityādi,"svapnena śārīram" ityādi,"prāṇanneva prāṇo nāma bhavatī"tyādi ca । tasyāsya manaḥsthasya mana ākhyāṃ gatasya manaupaśamadvāreṇendriyaviṣayebhyo nivṛttasya yasyāṃ parasyāṃ devatāyāṃ svātmabhātāyāṃ yadavasthānaṃ tatputrāyā'cikhyāsuruddālako ha kilā'ruṇiḥ śvetaketuṃ putramuvācoktavān । svapnāntaṃ svapnamadhyaṃ svapna iti darśanavṛtteḥ svapnasyā'khyā tasya madhyaṃ svapnāntaṃ suṣuptamityetat । athavā svapnāntaṃ svapnasatattvamityarthaḥ tatrāpyarthātsuṣuptameva bhavati । svamapīto bhavatīti vacanāt । na hyanyatra suṣuptātsvamapītiṃ jīvasyecchanti brahmavidaḥ । tatra hyādarśāpanayane puruṣapratibimbi ādarśagato yathā svameva puruṣamapīto bhavatyevaṃ mana ādyuparame caitanyapratibimbarūpeṇa jīvenā'tmanā manasi praviṣṭā nāmarūpavyākaraṇāya parā devatā sā svamevā'tmānaṃ pratipadyate jīvarūpatāṃ mana ākhyāṃ hitvā । ataḥ suṣupta eva svapnāntaśabdavācya ityavagamyate । yatra tu suptaḥ svapnānpaśyati tatsvāpnaṃ darśanaṃ sukhaduḥkhasaṃyuktamiti puṇyāpuṇyayorhi sukhaduḥkhārambhakatvaṃ prasiddham । puṇyāpuṇyayoścāvidyākāmopaṣṭambhenaiva sukhaduḥkhataddarśanakāryārambhakatvamupapadyate nānyathetyavidyākāmakarmabhiḥ saṃsārahetubhiḥ saṃyukta eva svapna iti na svamapītā bhavati । "ananvāgataṃ puṇyenānanvāgataṃ pāpena tīrṇo hi tadā sarvāñchokānhṛdayasya bhavati" "tadvā asyaitadaticchandā" "eṣa parama ānanda"ityādiśrutibhyaḥ । suṣupta eva svaṃ devatārūpaṃ jīvatvavinirmuktaṃ darśayiṣyāmītyāha । svapnāntaṃ me mama nigadato he somya vijānīhi vispaṣṭamavadhārayetyarthaḥ । kadā svapnānto bhavatītyucyate । yatra yasminkāla etannāma bhavati puruṣasya svapsyataḥ । prasiddhaṃ hi loke svapitīti । gauṇaṃ cedaṃ nāmetyāha । yadā svapitītyucyate puruṣastadā tasminkāle satā sacchabdavācyayā prakṛtayā devatayā saṃpanno bhavati saṃgata ekībhūto bhavati । manasi praviṣṭaṃ mana ādisaṃsargakṛtaṃ jīvarūpaṃ parityajya svaṃ sadrūpaṃ yatparamārthasatyamapīto apigato bhavati । atastasmātsvapitītyenamācakṣate lokikāḥ । svamātmānaṃ hi yasmādapīto bhavati । tataścā'yastānāṃ karaṇānāmanekavyāpāranimittaglānānāṃ svavyāpārebhya uparamo bhavati । śruteśca"śrāmyatyeva vākśrāmyati cakṣur" ityevamādi । tathā ca"gṛhītā vāggṛhītaṃ śrotraṃ gṛhītaṃ mana"ityevamādīni karaṇāni prāṇagrastāni । 
prāṇa eko aśrānto dehe kulāye yo jāgarti tadā jīvaḥ śramāpanuttaye svaṃ devatārūpamātmānaṃ pratipadyate ।
nānyatra svarūpāvasthānācchramāpanodaḥ syāditi yuktā prasiddhirlaukikānāṃ svaṃ hyapīto bhavatīti ।
dṛśyate hi loke jvarādirogagrastānāṃ tadvinirnoke svātmasthānāṃ viśramaṇaṃ tadvadihāpi syāditi yuktam ।
"tadyathā śyeno vā suparṇo vā viparipatya śrānta"ityādiśruteṣca ।।

sa yathā śakuniḥ sūtreṇa prabaddho diśaṃ diśaṃ patitvānyatrāyatanam alabdhvā bandhanam evopaśrayate । evam eva khalu somya tan mano diśaṃ diśaṃ patitvānyatrāyatanam alabdhvā prāṇam evopaśrayate । prāṇabandhanaṃ hi somya mana iti ।।

tatrāyaṃ dṛṣṭānto yathokter'the-sa yathā śakuniḥ pakṣī śakunighātakasya hastagatena sūtreṇa prabaddhaḥ pāśito diśaṃ diśaṃ bandhanamokṣārthī sanpratiśidiśaṃ patitvānyatra bandhanādāyatanamāśrayaṃ viśramaṇāyālabdhvāprāpya bandhanamevopaśrayate । evameva yathāyaṃ dṛṣṭāntaḥ khalu he sobhya tanmanastatprakṛtaṃ poḍaśakalamannopacitaṃ mano nirdhāritaṃ tatepraviṣṭastatsthastadupalakṣito jīvastanmana iti nirdiśyate mañcākrośanavat । sa mana ākhyopādhirjīvo avidyākāmakarmopadiṣṭāṃ diśaṃ diśaṃ sukhaduḥkhādilakṣaṇāṃ jāgratsvapnayoḥ patitvā gatvānubhūyetyarthaḥ । 
anyatra sadākhyātsvātmana āyatanaṃ viśramaṇasthānamalabdhvā prāṇameva prāṇena sarvakāryakaraṇāśrayeṇopalakṣitā prāṇa ityucyate sadākhyā parā devatā ।
"prāṇasya prāṇaṃ" "prāṇaśarīro bhārūpa"ityādiśruteḥ ।
atastāṃ devatāṃ prāṇaṃ prāṇākhyāmevopaśrayate ।
prāṇo bandhanaṃ yasya manasastatprāṇabandhanaṃ hi yasmātsomya manaḥ prāṇopalakṣitadevatāśrayaṃ mana iti tadupalakṣito jīva iti ।।

aśanāpipāse me somya vijānīhīti । yatraitat puruṣo aśiśiṣati nāmāpa eva tad aśitaṃ nayante । tad yathā gonāyo aśvanāyaḥ puruṣanāya ity evaṃ tad apa ācakṣate aśanāyeti । tatraitac chuṅgam utpatitaṃ somya vijānīhi । nedam amūlaṃ bhaviṣyatīti ।।

evaṃ svapitināmaprasiddhidvāreṇa yajjīvasya satyasvarūpaṃ jagato mūlaṃ tatputrasya darśayitvā'hānnādikāryakāraṇaparamparayāpi jagato mūlaṃ saddidarśayiṣuḥ । aśanāpipāse aśitumicchāśanā yālopena । pātumicchā pipāsā te aśanāpipāse aśanāpipāsayoḥ satatvaṃ vijānīhītyetat । yatra yasminkāla etannāma puruṣo bhavati । kiṃ tat?aśiśiṣatyaśitumicchatīti । tadā tasya puruṣasya kinimittaṃ nāma bhavatītyāha । yattatpuruṣeṇāśitamannaṃ kaṭhinaṃ potā āpo nayante dravīkṛtya rasādibhāvena vipariṇamayante tadā bhuktamannaṃ jīryati । atha ca bhavatyasya nāmāśiśiṣatīti gauṇam । jīrṇe hyanne aśitumicchati sarvo hi jantuḥ । tat tatra apāmaśitanetṛtvādaśanāyā iti nāma prasiddhamityetasminnarthe । yathā gonāyo gāṃ nayatīti gonāya ityucyate gopālaḥ । tathāśvānnayatītyaśvanāyo aśvapāla ityucyate । puruṣanāyaḥ puruṣānnayatīti rājā senāpatirvā । 
evaṃ tattadāpa ācakṣate laukikā aśanāyeti visarjanīyalopena ।
tatraivaṃ satyadbhī rasādibhāvena nītenāśitenānnena niṣpāditamidaṃ śarīraṃ vaṭakaṇikāyāmiva śuṅgo aṅkura utpatita udgatastamimaṃ śuṅgaṃ kāryaṃ śarīrākhyaṃ vaṭādiśuṅgavadutpatitaṃ he sobhya vijānīhi ।
kiṃ tatra vijñeyamityucyate ।
śuṇvidaṃ śuṅgavatkāryatvāccharīraṃ nāmūlaṃ mūlarahitaṃ bhaviṣyatītyukta āha śvetaketuḥ ।।

tasya kva mūlaṃ syād anyatrānnāt । evam eva khalu somyānnena śuṅgenāpo mūlam anviccha । adbhiḥ somya śuṅgena tejo mūlam anviccha । tejasā somya śuṅgena sanmūlam anviccha । sanmūlāḥ somyemāḥ sarvāḥ prajāḥ sadāyatanāḥ satpratiṣṭhāḥ ।।

yadyevaṃ samūlamidaṃ śarīraṃ vaṭādiśuṅgavattasyāsya kva mūlaṃ syādbhavedityevaṃ pṛṣṭa āha pitā । tasya kva mūlaṃ syādanyatrānnādannaṃ mūlamityabhiprāyaḥ । katham । aśitaṃ hyannamadbhirdravīkṛtaṃ jāṭhareṇāgninā pacyamānaṃ rasabhāvena pariṇamate । rasocchoṇitaṃ śoṇitānmāṃsaṃ māṃsānmedo medaso asthīnyasthibhyo majjā majjāyāḥ śukram । tathā yoṣidbhuktaṃ cānnaṃ rasādikrameṇaivaṃ pariṇataṃ lohitaṃ bhavati । tābhyāṃ śukraśoṇitābhyāmannakāryābhyāṃ saṃyuktābhyāmannenaiva pratyahaṃ bhujyamānenā'pūryamāṇābhyāṃ kuḍyamiva mṛtpiṇḍaiḥ pratyuhamupacīyamāno annamūlo dehaśuṅgaḥ pariniṣpanna ityarthaḥ । yattu dehaśuṅgo annamūla evameva khalu somyānnena śuhgena kāryabhūtenāpo mūlamannasya śuṅgasyānviccha pratipadyasva । apāmapi vināśotpattimattavācchuṅgatvameveti adbhiḥ sīmya śuṅgena kāryeṇa kāraṇaṃ tejo mūlamanviccha । tejaso api vināśotpattimattavācchuṅgatvamiti tejasā somya śuṅgena sanmūlamekamevādvitīyaṃ paramārthasatyam । 
yasminsarvamidaṃ vācā'rambhaṇaṃ vikāro nāmadheyamanṛtaṃ rajjvāmiva sarpādivikalpajātamadhyastamavidyayā tadasya jagato mūlamataḥ sanmūlāḥ satkāraṇā he somyemāḥ sthāvarajaṅgamalakṣaṇāḥ sarvāḥ prajā na kevalaṃ sanmūlā evedānīmapi sthitikāle sadāyatanāḥ sadāśrayā eva ।
nahi mṛdamanāśritya ghaṭādeḥ sattvaṃ sthitirvāsti ।
ato mṛdvatsanmūtvātprajānāṃ sadāyatanaṃ yāsāṃ tāḥ sadāyatanāḥ prajāḥ ।
ante ca satpratiṣṭhāḥ sadeva pratiṣṭā layaḥ samāptipavasānaṃ pariśeṣo yāsāṃ tāḥ satpratiṣṭhāḥ ।।

atha yatraitat puruṣaḥ pipāsati nāma teja eva tat pītaṃ nayate । tad yathā gonāyo aśvanāyaḥ puruṣanāya ity evaṃ tat teja ācaṣṭa udanyeti । tatraitad eva śuṅgam utpatitaṃ somya vijānīhi । nedam amūlaṃ bhaviṣyatīti ।।

athedānīmapśuṅgadvāreṇa sato mūlasyānugamaḥ kārya ityāha । yatra yasminkāla etannāma pipāsati pātumicchatīti puruṣo bhavati । aśiśiṣatītivadidamapi gauṇameva nāma bhavati । dravīkṛtasyāśitasyānnasya netrya āpo annaśuṅgaṃ dehaṃ kledayantyaḥ śithilī kuryurabbāhulyādyadi tejasā na śoṣyante । nitarāṃ ca tejasā śoṣyamāṇā svapsu dehabhāvena pariṇamamānāsu pātumicchā puruṣasya jāyate tadā puruṣaḥ pipāsati nāma tadetadāha । 
teja eva tattadā pītamabādi śoṣayaddehagatalohitaprāṇabhāvena nayate pariṇamayati ।
tadyathā gonāya ityādi samānamevaṃ tatteja ācaṣṭe loka udanyetyudakaṃ nayatītyudanyam ।
udanyetīti cchāndasaṃ tatrāpi pūrvavat ।
apāmapyetadeva śarīrākhyaṃ śuṅgaṃ nānyadityevamādi samānamanyat ।।

tasya kva mūlaṃ syād anyatrādbhyaḥ । adbhiḥ somya śuṅgena tejo mūlam anviccha । tejasā somya śuṅgena sanmūlam anviccha । sanmūlāḥ somyemāḥ sarvāḥ prajāḥ sad āyatanāḥ satpratiṣṭhāḥ । yathā nu khalu somyemās tisro devatāḥ puruṣaṃ prāpya trivṛt trivṛd ekaikā bhavati tad uktaṃ purastād eva bhavati । asya somya puruṣasya prayato vāṅ manasi saṃpadyate manaḥ prāṇe prāṇas tejasi tejaḥ parasyāṃ devatāyām ।।

sāmarthyāttejaso apyetadeva śarīrākhyaṃ śuṅgam । ato apśuṅgena dehenā'po mūlaṃ gamyate । adbhiḥ śuṅgena tejo mūlaṃ gamyate । tejasā śuṅgena sanmūlaṃ gamyate pūrvavat । evaṃ hi tejobannamayasya dehaśuṅgasya vācārambhaṇamātrasyānnādiparamparayā paramārthasatyaṃ sanmūlamabhayasaṃtrāsaṃ nirāyāsaṃ sanmūlamanviccheti putraṃ gamayitvāśiśiṣati pipāsatīti nāmaprasiddhidvāreṇa yadanyadihāsminprakaraṇe tejobannānāṃ puruṣeṇopabhujyamānānāṃ kāryakaraṇasaṃghātasya dehaśuṅgasya svajātyasāṃkaryeṇopacayakaratvaṃ vaktavyaṃ prāptaṃ tadihoktameva draṣṭavyamiti pūrvoktaṃ vyapadiśati । yathā nu khalu yena prakāreṇemāstejobannākhyāstisro devatāḥ puruṣaṃ prāpya trivṛttrivṛdekaikā bhavati taduktaṃ purastādeva bhavatyannamaśitaṃ tredhā vidhīyata ityādi । tatraivoktamannādīnāmasitānāṃ ye mavyamā dhātavaste sāptadhātukaṃ śarīramupacinvantītyuktam । "māṃsaṃ bhavati lohitaṃ bhavati majjā bhavatyasthi bhavati ye tvaṇiṣṭhā dhātavo manaḥ prāṇaṃ vācaṃ dehasyāntaḥkaraṇasaṃghātamupacinvantī"ti coktaṃ"tanmano bhavati sa prāṇo bhavati sā vāgbhavatī"ti । so ayaṃ prāṇakaraṇasaṃghāto dehe viśīrṇe dehāntaraṃ jīvādhiṣṭhito yena krameṇa pūrvadehātpracyuto gacchati tadāhāsya he somya puruṣasya prayato mriyamāṇasya vāṅmanasi saṃpadyate manasyupasaṃhriyate । atha tadā'hurjñātayo na vadatīti । manaḥpūrvako hi vāgvyāpāraḥ । "yadvai manasā dhyāyati tadvācā vadati"iti śruteḥ । vācyupasaṃhṛtāyāṃ manasi mano mananavyāpāreṇa kevalena vartate । mano api yadopasaṃhriyate tadā manaḥ prāṇe saṃpannaṃ bhavati suṣuptakāla iva tadā pārśvasthā jñātayo na vijānātītyāhuḥ । prāṇaśca tadordhvocchvāsī svātmanyupasaṃhṛtabāhyakaraṇaḥ saṃvargavidyāyāṃ darśanāddhastapādādīnvikṣipanmarmasthānāni nikṛntannana ivotsṛjan krameṇopasaṃhṛtastejasi sampadyate । 
tadā'hurjñātayo na calatīti mṛto neti vā vicikitsanto dehamālabhamānā uṣṇaṃ copalabhamānā deha uṣṇo jīvatīti yadā tadapyauṣṇyaliṅgaṃ teja upasaṃhriyate tadā tattejaḥ parasyāṃ devatāyāṃ praśāmyati ।
tadevaṅkrameṇopasaṃhṛte svamūlaṃ prāpte ca manasi tatstho jīvo api suṣuptakālavannimittopasaṃhārādupasaṃhriyamāṇaḥ sansatyābhisaṃdhipūrvakaṃ cedupasaṃhriyate sadeva saṃpadyate na punardehāntarāya suṣuptādivottiṣṭhati ।
yathā loke sabhaye deśe vartamānaḥ kathañcidivābhayaṃ deśaṃ prāptastadvat ।
itarastvanātmajñastasmādeva mūlātsuṣuptādivotthāya mṛtvā punardehajālamāviśati ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

yasmānmūlādutthāya dehamāviśati jīvaḥ sa yaḥ sadākhya eṣa ukto aṇimāṇubhāvo jagato mūlamaitadātmyametatsadātmā yasya sarvasya tadetadātma tasya bhāva aitadātmyam । etena sadākhyenā'tmanā'tmavatsarvamidaṃ jagat । nānyo astyasyā'tmā saṃsārī । "nānyadato ati śrotṛ"ityādiśrutyantarāt । yena cā'tmanā'tmavatsarvamidaṃ jagattadeva sadākhyaṃ kāraṇaṃ satyaṃ paramārthasat । ataḥ sa evā'tmā jagataḥ pratyaksvarūpaṃ satattvaṃ yāthātmyam । 
ātmaśabdasya nirupapadasya pratyagātmani gavādiśabdavannirūḍhatvāt ।
atastatsattvamasīti he śvetaketo ityevaṃ pratyāyitaḥ putra āha-bhūya eva mā bhagavānvijñāpayatu yadbhavaduktaṃ tatsandigdhaṃ mamāhanyahani sarvāḥ prajāḥ suṣupte satsaṃpadyanta ityetadyena tatsaṃpadya na viduḥ satsampannā vayamiti ।
ato dṛṣṭontena māṃ pratyāyayatvityarthaḥ ।
evamuktastathāstu somyeti hovāca pitā ।।

iti cchāndogyopaniṣadi ṣaṣṭhādhyāyasyāṣṭamaḥ khaṇḍaḥ

yathā somya madhu madhukṛto nistiṣṭhanti nānātyayānāṃ vṛkṣāṇāṃ rasān samavahāram ekatāṃ rasaṃ gamayanti ।।
yatpṛcchasyahanyahani satsaṃpadya na viduḥ satsaṃpannāḥ sma iti tatkasmādityatra śṛṇu dṛṣṭāntam ।
yathā loke he somya madhukṛto madhu kurvantīti madhukṛto madhukaramakṣikā madhu nistiṣṭhanti madhu niṣpādayanti tatparāḥ santaḥ ।
katham?nānātyayānāṃ nānāgatīnāṃ nānādikkānāṃ vṛkṣāṇāṃ rasānsamavahāraṃ samāhṛtyaikatāmekabhāvaṃ madhutvena rasāngamayanti madhutvamāpādayanti ।।

te yathā tatra na vivekaṃ labhante amuṣyāhaṃ vṛkṣasya raso asmy amuṣyāhaṃ vṛkṣasya raso asmīti । evam eva khalu somyemāḥ sarvāḥ prajāḥ sati saṃpadya na viduḥ sati saṃpadyāmaha iti ।।

te rasā yathā madhutvenaikatāṃ gatāstatra madhuni vivekaṃ na labhante । 
katham, amuṣyāhamāmrasya panasasya vā vṛkṣasya raso asmīti ।
yathā hi loke bahūnāṃ cetanāvatāṃ sametānāṃ prāṇināṃ vivekalābho bhavatyamuṣyāhaṃ putro amuṣyāhaṃ naptāsmīti ।
te ca labdhavivekāḥ santo na saṃkīryante na tathehānekaprakāravṛkṣarasānāmapi madhurāmlatiktakaṭukādīnāṃ madhutvenaikatāṃ gatānāṃ madhurādibhāvena viveko gṛhyata ityabhiprāyaḥ ।
yathāyaṃ dṛṣṭānta ityevameva khalu somyemāḥ sarvāḥ prajā ahanyahani sati saṃpadya suṣuptakāle maraṇapralayayośca na vidurna vijānīyuḥ sati saṃpadyāmaha iti saṃpannā iti vā ।।

ta iha vyaghro vā siṃho vā vṛko vā varāho vā kīṭo vā pataṅgo vā daṃśo vā maśako vā yad yad bhavanti tad ābhavanti ।।
yasmāccaivamātmanaḥ sadrūpatāmajñātvaiva satsaṃpadyante ।
atasta iha loke yatkarmanimittāṃ yāṃ yāṃ jātiṃ pratipannā āsurvyāghrādīnāṃ vyāghro ahaṃ siṃho ahamityevaṃ te tatkarmajñānavāsanāṅkitāḥ santaḥ satpraviṣṭā api tadbhāvenaiva punarābhavanti punaḥ sata āgatya vyāghro vā siṃho vā vṛko vā varāho vā kīṭo vā pataṅgo vā daṃśo vā maśako vā yadyatpūrvamiha loke bhavanti vabhūvurityarthaḥ ।
tadeva punarāgatya bhavanti yugasahasrakoṭyantaritāpi saṃsāriṇo jantoryā purā bhāvitā vāsanā sā na naśyatītyarthaḥ ।
"yathāprajñaṃ hi saṃbhavāḥ"iti śruttyantarāt ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

tāḥ prajā yasminpraviśya punarāvirbhavanti ।
ye tvito anye satsatyātmābhisaṃdhā yamaṇubhāvaṃ sadātmānaṃ praviśya nā'vartante sa ya eṣo aṇimetyādi vyākhyātam ।
yathā loke svakīye gṛhe supta utthāya grāmāntaraṃ gato jānāti svagṛhādāgato asmītyevaṃ sata āgato asmīti ca jantūnāṃ kasmādvijñānaṃ na bhavatīti bhūya eva mā bhagavānvijñāpayatvityuktastathā sobhyeti hovāca pitā ।।

iti cchāndogyopaniṣadi ṣaṣṭhādhyāyasya navamaḥ khaṇḍaḥ

imāḥ somya nadyaḥ purastāt prācyaḥ syandante paścāt pratīcyaḥ । tāḥ samudrāt samudram evāpiyanti । sa samudra eva bhavati । tā yathā tatra na vidur iyam aham asmīyam aham asmīti ।।

śṛṇu tatra dṛṣṭāntaṃ yathā somyemā nadyo gaṅgādyāḥ purastātpūrvāṃ diśaṃ prati prācyaḥ prāgañcanāḥ syandante sravanti ।
paścātpratīcīṃ diśaṃ prati sindhvādyāḥ pratīcīmañcanti gacchantīti pratīcyastāḥ samudrādambhonidherjaladharairākṣiptāḥ punarvṛṣṭirūpeṇa patitā gaṅgādinadīrūpiṇyaḥ punaḥ samudramambhonidhimevāpiyanti sa samudra eva bhavati tā nadyo yathā tatra samudre samudrātmanaikatāṃ gatā na vidurna jānantīyaṃ gaṅgāhamasmīyaṃ yamunāhamasmītīyaṃ mahyahamasmīti ca ।।

evam eva khalu somyemāḥ sarvāḥ prajāḥ sata āgamya na viduḥ sata āgacchāmaha iti । ta iha vyāghro vā siṃho vā vṛko vā varāho vā kīṭo vā pataṅgo vā daṃśo vā maśako vā yad yad bhavanti tad ābhavanti ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

evameva khalu somyemāḥ sarvāḥ prajā yasmātsati sampadya na vidustasmātsata āgamya na viduḥ sata āgacchāmaha āgatā iti vā । 
ta iha vyāghra ityādi samānamanyat ।
dṛṣṭaṃ loke jale vīcītaraṅgaphenabudādaya utthitāḥ punastadbhāvaṃ gatā vinaṣṭā iti ।
jīvāstu tatkāraṇamaṇubhāvaṃ pratyahaṃ gacchanto api suṣupte maraṇapralayayośca na vinaśyantītyetat bhūya eva mā bhagavānvijñāpayatu dṛṣṭāntena ।
tathā somyeti hovāca pitā ।।

iti cchāndogyopaniṣadi ṣaṣṭhādhyāyasya daśamaḥ khaṇḍaḥ

asya somya mahato vṛkṣasya yo mūle abhyāhanyāj jīvan sraved yo madhye abhyāhanyāj jīvan sraved yo agre abhyāhanyāj jīvan sravet । sa eṣa jīvenātmanānuprabhūtaḥ pepīyamāno modamānas tiṣṭhati ।।

śṛṇu dṛṣṭāntamasya - he somya mahato anekaśākhādiyuktasya vṛkṣasyāsyetyagrataḥ sthitaṃ vṛkṣaṃ darśayannāha ।
yadi yaḥ kaścidasya mūle abhyāhanyātparaśvādinā sakṛdghātamātreṇa na śuṣyatīti jīvanneva bhavati tadā tasya rasaḥ sravet ।
tathā yo madhye abhyāhanyājjīvansravettathā yo agre abhyāhanyājjīvansravetsa eṣa vṛkṣa idānīṃ jīvenā'tmanānuprabhūto anuvyāptaḥ pepīyamāno atyarthaṃ pibannudakaṃ bhaumāṃśca rasānmūlairgṛhṇanmodamāno harṣaṃ prāpnuvaṃstiṣṭhati ।।

asya yad ekāṃ śākhāṃ jīvo jahāty atha sā śuṣyati । dvitīyāṃ jahāty atha sā śuṣyati । tṛtīyāṃ jahāty atha sā śuṣyati । sarvaṃ jahāti sarvaḥ śuṣyati ।।

tasyāsya yadekāṃ śākhāṃ rogagrastāmāhatāṃ vā jīvo jahātyupasaṃharati śākhāyāṃ viprasṛtamātmāṃśam । vāṅmanaḥprāṇakaraṇagrāmānupraviṣṭo hi jīva iti tadupasaṃhāra upasaṃhriyate । jīvena ca prāṇayuktenāśitaṃ potaṃ ca rasatāṃ gataṃ jīvaccharīraṃ vṛkṣaṃ vardhayadrasarūpeṇa jīvasya sadbhāve liṅgaṃ bhavati । aśitapītābhyāṃ hi dehe jīvastiṣṭhati te cāśitapīte jīvakarmānusāriṇī iti । tasyaikāṅgavaikalyanimittaṃ karma yadopasthitaṃ bhavati tadā jīva ekāṃ śākhāṃ jahāti śākhāyā ātmānamupasaṃharati । atha tadā sā śākhā śuṣyati । 
jīvasthitinimitto raso jīvakarmākṣipto jīvopasaṃhāre na tiṣṭhati ।
rasāpagame ca śākhā śoṣamupaiti ।
tathā sarvaṃ vṛkṣameva yadāyaṃ jahāti tadā sarvo api vṛkṣaḥ śuṣyati ।
vṛkṣasya rasasravaṇaśoṣaṇādiliṅgājjīvavattvaṃ dṛṣṭāntaśruteśca cetanāvantaḥ sthāvarā iti bauddhakāṇādamatamacetanāḥ sthāvarā ityetadasāramiti darśitaṃ bhavati ।।

evam eva khalu somya viddhīti ha uvāca । jīvāpetaṃ vāva kiledaṃ mriyate na jīvo mriyata iti । sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

yathāsminvṛkṣadṛṣṭānte darśitaṃ jīvena yukto vṛkṣo aśuṣko rasapānādiyukto jāvatītyucyate tadapetaśca mriyata ityucyate । evameva khalu somya viddhīti hovāca-jīvāpetaṃ jīvaviyuktaṃ vāva kiledaṃ śarīraṃ mriyate na jīvo mriyata iti kāryaśeṣe ca suptotthitasya mamedaṃ kāryaśeṣamaparisamāptamiti smṛtvā samāpanadarśanāt । jātamātrāṇāṃ ca jantūnāṃ stanyābhilāṣayādidarśanāccātītajanmāntarānubhūtastana pānaduḥkhānubhavasmṛtirgamyate । 
agnihotrādīnāṃ ca vaidikānāṃ karmaṇāmarthavattvānna jīvo mriyata iti ।
sa ya eṣo aṇimetyādi samānam ।
kathaṃ punaridamatyantasthīlaṃ pṛthivyādi nāmarūpavajjagadatyantasūkṣmātsadrūpānnāmarūparah itātsato jāyata ityetaddṛṣṭāntena bhūya eva mā bhagavānvijñāpayatviti ।
tathā somyeti hovāca pitā ।।

iti cchāndogyopaniṣadi ṣaṣṭhādhyāyasyaikādaśaḥ khaṇḍaḥ

nyagrodhaphalam ata āhareti । bhinddhīti । bhinnaṃ bhagava iti । kim atra paśyasīti । aṇvya ivemā dhānā bhagava iti । āsām aṅgaikāṃ bhinddhīti । bhinnā bhagava iti । kim atra paśyasīti । na kiṃcana bhagava iti ।।

yadyetatpratyakṣīkartumicchasi, ato asmānmahato nyagrodhātphalamekamāharetyuktastathā cakāra, sa idaṃ bhagava upahṛtaṃ phalamiti darśitavantaṃ pratyāha phalaṃ bhindhīti । 
bhinnamityāhetaraḥ ।
tamāha pitā kimatra paśyasītyukta āhāṇvyo aṇutarā ivemā dhānā bījāni paśyāmi bhagava iti ।
āsāṃ dhānānāmekāṃ dhānāmaṅga he vatsa bhindhītyukta āha bhinnā bhagava iti ।
yadi bhinnā dhānā tasyāṃ bhinnāyāṃ kiṃ paśyasītyukta āha na kiñcana paśyāmi bhagava iti ।।

taṃ hovāca yaṃ vai somyaitam aṇimānaṃ na nibhālayasa etasya vai somyaiṣo aṇimna evaṃ mahānyagrodhas tiṣṭhati । śraddhatsva somyeti ।।

taṃ putraṃ hovāca vaṭadhānāyāṃ bhinnāyāṃ yaṃ vaṭabījāṇimānaṃ he saumyaitaṃ na nibhālayase na paśyasi । 
tathāpyetasya vai kila somyaiṣa mahānnyagrodho bījasyāṇimnaḥ sūkṣmasyādṛśyamānasya kāryabhūtaḥ sthūlaśākhāskandhaphalapalāśavāṃstiṣṭhatyutpannaḥ sannuttiṣṭhatīti vocchabdo adhyāhāryo ataḥ śraddhatsva somya sata evāṇimnaḥ sthūlaṃ nāmarūpādimatkāryaṃ jagadutpannamiti ।
yadyapi nyāyāgamābhyāṃ nirdhāritor'thastathaivetyavagamyate tathāpyatyantasūkṣmeṣvartheṣu bāhyaviṣayāsaktamanasaḥ svabhāvapravṛttasyāsatyāṃ gurutarāyāṃ śraddhāyāṃ duravagamatvaṃ syādityāha śraddhatsveti ।
śraddhāyāṃ tu satyāṃ manasaḥ samādhānaṃ bubhutsiter'the bhavettataśca tadarthāvagatiḥ ।
"anyatramanā abhūvam" ityādiśruteḥ ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

sa ya ityādyuktārtham ।
yadi tatsajjagato mūlaṃ kasmānnopalabhyata ityetaddṛṣṭāntena mā bhagavānbhūya eva vijñāpayatviti ।
tathā somyeti hovāca pitā ।।

iti cchāndogyopaniṣadi ṣaṣṭhādhyāyasya dvādaśaḥ khaṇḍaḥ

lavaṇam etad udake avadhāyātha mā prātar upasīdathā iti । sa ha tathā cakāra । taṃ hovāca । yad doṣā lavaṇam udake avādhā aṅga tad āhareti । tad dhāvamṛśya na viveda ।।

vidyamānamapi vastu nopalabhyate prakārāntareṇa tūpalabhyata iti śṛṇvatra dṛṣṭāntam yadi cemamarthaṃ pratyakṣo sa ha pitroktamarthaṃ pratyakṣīkartumicchaṃstathā cakāra ।
taṃ hovāca paredyuḥ prātarūpasīdathā upagacchethā iti ।
sa ha pitroktamarthaṃ pratyakṣīkartumicchaṃstathā cakāra ।
taṃ hovāca paredyuḥ prātaryallavaṃ doṣā rātrāvudake avādhā nikṣiptavānasyaṅga he vatsa tadāharetyuktastallavaṇamājihīrṣurha kilāvamṛśyodake na viveda na vijñātavānyathā tallavaṇaṃ, vidyamānameva sadapsu līnaṃ saṃśliṣṭamabhūtaṃ ।।

yathā vilīnam eva । an;gāsyāntād ācāmeti । katham iti । madhyād ācāmeti । lavaṇam iti । katham iti । abhiprāsyaitad atha mopasīdathā iti । tad dha tathā cakāra । tac chaśvat saṃvartate । taṃ hovācātra vāva kila tat somya na nibhālayase atraiva kileti ।।

yathā vilīnaṃ lavaṇaṃ na vettha tathāpi taccakṣuṣā sparśanena ca piṇḍarūpaṃ lavaṇamagṛhyamāṇaṃ vidyata evāpsūpalabhyate copāyāntareṇetyetatputraṃ pratyāyayitumicchannāha-aṅgāsyodakasyāntādupari gṛhītvā'cāmetyuktvā putraṃ tathākṛtavantamuvāca kathamitītara āha lavaṇaṃ svādutaḥ iti । tathā madhyādudakasya gṛhītvā'cāmeti kathamiti lavaṇamiti । tathāntādadhodeśādgṛhītvā'cāmeti kathamiti lavaṇamiti । yadyevamabhiprāsya parityajyaitadudakamācamyātha mopasīdathā iti taddha tathā cakāra lavaṇaṃ parityajya pitṛsamīpamājagāmetyarthaḥ । idaṃ vacanaṃ bravaṃstallavamaṃ tasminnevodake yanmayā rātrau kṣiptaṃ śāśvannityaṃ saṃvartate vidyamānameva satsamyagvartate । ityevamuktavantaṃ taṃ hovāca pitā । yathedaṃ lavaṇaṃ darśanasparśanābhyāṃ pūrvaṃ gṛhītaṃ punarudake vilīnaṃ tābhyāmagṛhyamāṇamapi vidyata evopāyāntareṇa jihvayopalabhyamānatvāt । evamevātraivāsminneva tejobannādikārye śuṅgedehe । 
vāva kiletyācāryopadeśasmaraṇapradarśanārthau ।
sattejobannādiśuṅgakāramaṃ vaṭabījāṇimavadvidyamānamevendriyairnopalabhase na nibhālayase ।
yathātraivodake darśanasparśanābhyāmanupalabhyamānaṃ lavaṇaṃ vidyamānameva jihvayopalabdhavānasi ।
evamevātraiva kila vidyamānaṃ sajjaganmūlamupāyāntareṇa lavaṇāṇimavadupalapsyasa iti vākyaśeṣaḥ ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

sa ya ityādi samānam ।
yadyevaṃ lavaṇāṇimavadindriyairanupalabhyamānamapi jaganmūlaṃ sadupāyāntareṇopalabdhuṃ śakyate yadupalambhātkṛtārthaḥ syāmanupalambhāccākṛtārthaḥ syāmahaṃ tasyaivopalabdhau ka upāya ityetadbhūya eva mā bhagavānvijñāpayatu dṛṣṭāntena tathā somyeti hovāca ।।

iti cchāndogyopaniṣadi ṣaṣṭhādhyāyasya trayodaśaḥ khaṇḍaḥ

yathā somya puruṣaṃ gandhārebhyo abhinaddhākṣam ānīya taṃ tato atijane visṛjet । sa yathā tatra prāṅ vodaṅ vā adharāṅ vā pratyaṅ vā pradhmāyītābhinaddhākṣa ānīto abhinaddhākṣo visṛṣṭaḥ ।।

yathā loke he somya puruṣaṃ yaṃ kañcidgandhārebhyo janapadebhyo abhinaddhākṣaṃ baddhacakṣuṣamānīya dravyahartā taskarastamabhinaddhākṣameva baddhahastamaraṇye tato apyatijane atigatajane atyantavigatajane deśe visṛjetsa tatra digbhramopeto yathā prāṅvā prāgañcanaḥ prāṅmukho, vetyarthaḥ ।
tathodaṅvādharāṅvā pratyaṅvā pradhmāyīta śabdaṃ kuryādvikrośet ।
abhinaddhākṣo ahaṃ gandhārebhyastaskareṇā'nīto abhinaddhākṣa eva visṛṣṭa iti ।।

tasya yathābhinahanaṃ pramucya prabrūyād etāṃ diśaṃ gandhārā etāṃ diśaṃ vrajeti । sa grāmād grāmaṃ pṛcchan paṇḍito medhāvī gandhārān evopasaṃpadyeta । evam evehācāryavān puruṣo veda । tasya tāvad eva ciraṃ yāvan na vimokṣye atha saṃpatsya iti ।।

evaṃ vikrośatastasya yathābhinahanaṃ yathābandhanaṃ pramucya muktvā kāruṇikaḥ kaścidetāṃ diśamuttarato gandhārā etāṃ diśaṃ vrajeti prabrūyātsa evaṃ kāruṇikena bandhanānmokṣito grāmādgrāmāntaraṃ pṛcchanpaṇḍita upadeśavānmedhāvo paropadiṣṭagrāmapraveśamārgāvadhāraṇasamarthaḥ sangandhārānevopasampadyeta netaro mūḍhamatirdeśāntaradarśanatṛḍvā । yathāyaṃ dṛṣṭānto varṇitaḥ svaviṣayebhyo gandhārebhyaḥ puruṣastaskarairabhinaddhākṣo aviveko diṅmūḍho aśanāyāpipāsādimānvyāghrataskarādyanekabhayānatharvrātayutamaraṇyaṃ praveśito duḥkhārto vikrośanbandhanebhyo mumukṣustiṣṭhati sa kathañcideva kāruṇikena kenacinmokṣitaḥ svadeśāngandhārānevā'panno nirvṛtaḥ sukhyabhūt । evameva sato jagadātmanaḥ svarūpāttejovannādimayaṃ dehāraṇyaṃ vātapittakapharudhiramedomāṃsāsthimajjāśukrakṛmimūtrapurīṣavacchītoṣṇādyanekadvandvasukhaduḥkhavaccedaṃ mohapaṭābhinaddhākṣo bhāryāputramitrapaśubandhvādidṛṣṭādṛṣṭānekaviṣayatṛṣṇāpāśitaḥ puṇyāpuṇyāditaskaraiḥ praveśito"'hamamuṣya putro mamaite bāndhavāḥ sukhyahaṃ duḥkhī mūḍhaḥ paṇḍito dhārmiko bandhumāñjāto mṛto jīrṇaḥ pāpī putro me mṛto dhanaṃ me naṣṭaṃ hā hato asmi kathaṃ jāviṣyāmi kā me gatiḥ kiṃ me trāṇam" ityevamanekaśatasahasrānarthajālavānvikrośankathañcideva puṇyātiśayātparamakāruṇikaṃ kañcitsadbrahmātmavidaṃ vimuktabandhanaṃ brahmiṣṭhaṃ yadā'sādayati tena ca brahmavidā kāruṇyāddarśitasaṃsāraviṣayadoṣadarśanamārgo viraktaḥ saṃsāraviṣayebhyo nāsi tvaṃ saṃsāryamuṣya putratvādidharmavānkiṃ tarhi sadyattattvamasītyavidyāmohapaṭābhinahanānmokṣito gandhārapuruṣavacca svaṃ sadātmānamupasampadya sukhī nirvṛtaḥ syādityetamevārthamāhā'cāryavānpuruṣo vedeti tasyāsyaivamācāryavato muktāvidyābhinahanasya tāvadeva tāvāneva kālaściraṃ kṣepaḥ sadātmasvarūpasampatteriti vākyaśeṣaḥ । kiyānkālaściramityucyate yāvanna vimokṣye na vimokṣyata ityetatpuruṣavyatyanena । sāmarthyāt । yena karmaṇā śarīramārabdhaṃ tasyopabhogena yenāthaśabda ānantaryārthaḥ syāt । nanu yathā sadvijñānāntarameva dehapātaḥ satsampattiśca na bhavati karmaśeṣavaśāttathāpravṛttaphalāni prāgjñānotpatterjanmāntarasañcitānyapi karmāṇi santīti tatphalopabhogārthaṃ patite asmiñśarīrāntaramārabdhavyam । utpanne ca jñāne yāvajjīvaṃ vihitāni pratiṣiddhāni vā karmāṇi karotyeveti tatphalopabhogārthaṃ cāvaśyaṃ śarīrāntaramārabdhavyaṃ tataśca karmāṇi tataḥ śarīrāntaramiti jñānārthakyaṃ karmaṇāṃ phalavattvāt । atha jñānavataḥ kṣīyante karmāṇi tadā jñānaprāptisamakālameva jñānasya satsampattihetutvānmokṣaḥ syāditi śarīrapātaḥ syāt । tathācā'cāryābhāva "ityācāryavānpuruṣo vede"tyācāryavattvānupapattirjñānānmokṣābhāvaprasaṅgaśca । deśāntaraprāptyupāyajñānavadanaikāntikaphalatvaṃ vā jñānasya । karmaṇāṃ pravṛttāpravṛttaphalavattvaviśeṣopapatteḥ । yaduktamapravṛttaphalānāṃ karmamāṃ dhruvaphalavattvādbrahmavidaḥ śarīre patite śarīrāntaramārabdhavyamapravṛttakarmaphalopabhogātharmityetadasat । viduṣa"stasya tāvadeva ciram" iti śruteḥ prāmāṇyāt । nanu"puṇyo vai pumyena karmaṇābhavati"ityādiśruterapi prāmāṇyameva । tasyamevam । tathāpi pravṛttaphalānāmapravṛttaphalānāṃ ca karmaṇāṃ viśeṣo asti । katham । yāni pravṛttaphalāni karmāṇi yairvidvaccharīramārabdhaṃ teṣāmupabhogenaiva kṣayaḥ । yathā'rahdhavegasya lakṣyamukteṣvādervegakṣayādeva sthitirna tu lakṣyavedhasamakālameva prayojanaṃ nāstīti tadvat । anyāni tvapravṛttaphalānīha prāgjñānotpatterūrdhvaṃ ca kṛtāni vā kriyamāṇāni vātītajanmāntarakṛtāni vāpravṛttaphalāni jñānena dahyante prāyaścitteneva । "kṣīyante cāsya karmāṇi"iti cā'tharvaṇe । ato brahmavido jīvanādiprayojanābhāve api pravṛttaphalānāṃ karmaṇāmavaśyameva phalopabhogaḥ syāditi mukteṣuvattasya tāvadeva ciramiti yuktamevoktamiti yathoktadoṣacodanānupapattiḥ jñānotpatterūrdhvaṃ ca brahmavidaḥ karmābhāvamavocāma"brahmasaṃstho amṛtatvametī"tyatra ।
tacca smartumarhasi ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

sa ya ityādyuktārtham ।
ācāryavānvidvānyena krameṇa satsampadyate taṃ kramaṃ dṛṣṭāntena bhūya eva mā bhagavānvijñāpayatviti ।
tathā somyeti hovāca ।।

iti cchāndogyopaniṣadi ṣaṣṭhādhyāyasya caturdaśaḥ khaṇḍaḥ

puruṣaṃ somyotopatāpinaṃ jñātayaḥ paryupāsate jānāsi māṃ jānāsi mām iti । tasya yāvan na vāṅ manasi saṃpadyate manaḥ prāṇe prāṇas tejasi tejaḥ parasyāṃ devatāyāṃ tāvaj jānāti ।।

puruṣaṃ he somyotopatāpinaṃ jvarādyupatāpavantaṃ jñātayo bāndhavāḥ parivāryopāsate mumūrṣuṃ jānāsi māṃ tava pitaraṃ putraṃ bhrātaraṃ veti pṛcchantastasya mumūrṣoryāvanna vāṅmanasi sampadyate manaḥ prāṇe prāṇastejasi tejaḥ parasyāṃ devatāyāmityetaduktartham ।।

atha yadāsya vāṅ manasi saṃpadyate manaḥ prāṇe prāṇas tejasi tejaḥ parasyāṃ devatāyām atha na jānāti ।।
saṃsāriṇo yo maraṇakramaḥ sa evāyaṃ viduṣo api satsampattikrama ityetadāha parasyāṃ devatāyāṃ tejasi sampanne atha na jānāti । avidvāṃstu sata utthāya prāgbhāvitaṃ vyāghrādibhāvaṃ devamanuṣyādibhāvaṃ vā viśati । vidvāṃstu śāsrācāryopadeśajanitajñānadīpaprakāśitaṃ sadbrahmātmānaṃ praviśya nā'vartata ityeṣa satsampattikramaḥ । anye tu mūrdhanyayā nāḍyotkramyā'dityādidvāreṇa sadgacchantītyāhustadasat । deśakālanimittaphalābhisandhānena gamanadarśanāt । na hi sadātmaikatvadarśinaḥ satyābhisandhasya deśakālanimittaphalādyanṛtābhisandhirupapadyate । 
virodhāt ।
avidyākāmakarmaṇāṃ ca gamananimittānāṃ sadvijñānahutāśanavipluṣṭatvādgamanānupapattireva ।
"paryāptakāmasya kṛtātmanastivahaiva sarve pravilīyanti kāmāḥ"ityādyātharvaṇe ।
nadīsamudradṛṣṭāntaśruteśca ।।

sa ya eṣo aṇimaitad ātmyam idaṃ sarvam । sa ātmā । tat tvam asi śvetaketo iti । bhūya eva mā bhagavān vijñāpayatv iti । tathā somyeti hovāca ।।

sa ya ityādi samānam ।
yadi mariṣyato mumukṣataśca tulyā satsampattistatra vidvānsatsampanno nā'vartata āvartate tvavidvānityatra kāraṇaṃ dṛṣṭāntena bhūya eva mā bhagavānvijñāpayatviti tathā somyeti hovāca ।।

iti cchāndogyopaniṣadi ṣaṣṭhādhyāyasya pañcadaśaḥ khaṇḍaḥ

puruṣaṃ somyota hastagṛhītam ānayanti । apahārṣīt steyam akārṣīt paraśum asmai tapateti । sa yadi tasya kartā bhavati tata evānṛtam ātmānaṃ kurute । so anṛtābhisaṃdho anṛtenātmānam antardhāya paraśuṃ taptaṃ pratigṛhṇāti । sa dahyate ।।

śṛṇu yathā somya puruṣaṃ cauryakarmaṇi sandihyamānaṃ nigrahāya parīkṣaṇāya votāpi hastagṛhītaṃ baddhahastamānayanti rājapuruṣāḥ । kiṃ kṛtavānayamiti pṛṣṭāścā'hurapahārśīddhanamasyāyam । te cā'huḥ kimapaharaṇamātrema bandhanamarhati । anyathā datte api dhane bandhanaprasaṅgādityuktāḥ punarāhuḥ steyamakārṣīttauryeṇa dhanamapahārṣīditi । 
teṣvevaṃ vadatsvitaro apahnate nāhaṃ tatkarteti ।
।
tasmiṃścāpahnavāne āhuḥ paraśumasmai tapateti śodhayatvātmānamiti ।
sa yadi tasya stainyasya kartā bavati bahiścāpahnate sa evaṃbhūtastata evānṛtamanyathābhūtaṃ santamanyathā'mānaṃ kurute sa tathānṛtābhisandho anṛtenā'tmānamantardhāya vyavahitaṃ kṛtvā paraśuṃ taptaṃ mohātpratigṛhrāti sa dahyate atha hanyate rājapuruṣaiḥ svakṛtenānṛtābhisandhidoṣeṇa ।।

atha yadi tasyākartā bhavati । tata eva satyam ātmānaṃ kurute । sa satyābhisandhaḥ satyenātmānam antardhāya paraśuṃ taptaṃ pratigṛhṇāti । atha mucyate ।।

atha yadi tasya karmaṇo akartā bhavati tata eva satyamātmānaṃ kurute sa satyena tayā stainyākartṛtayā'tmānamantardhāya paraśuṃ taptaṃ pratigṛhṇāti sa satyābhisandhaḥ sanna dahyate satyavyavadhānādatha mucyate ca mṛṣābhiyoktṛbhyaḥ ।
taptaparaśuhastatalasaṃyogasya tulyatve api steyakartrakartroranṛtābhisandho dahyate na tu satyābhisandhaḥ ।।

sa yathā tatra nādāhyeta । etad ātmyam idaṃ sarvam । tat satyam । tat tvam asi śvetaketo iti । tad dhāsya vijajñāv iti vijajñāv iti ।।

sa yathā satyābhisandhastaptaparaśugrahaṇakarmaṇi satyavyavahitahastatalatvānnādāhyeta na dahyetetyetadevaṃ sadbrahmasatyābhisandhītarayoḥ śarīrapātakāle ca tulyāyāṃ satsampattau vidvānsatsampadya na punarvyāghradevādidehagrahaṇāyā'vartate । avidvāṃstu vikārānṛtābhisandhaḥ punarvyāghrādibhāvaṃ devatādibhāvaṃ vā yathākarma yathāśrutaṃ pratipadyate । yadātmābhisandhyanabhisandhikṛte mokṣabandhane yacca mūlaṃ jagato yadāyatanā yatpratiṣṭhāśca sarvāḥ prajā yadātmakaṃ ca sarvaṃ yaccājamamṛtamabhayaṃ śivamadvitīyaṃ tatsatyaṃ sa ātmā tavātastattvamasi he śvetaketo ityuktārthamasakṛdvākyam ।

kaḥ punarasau śvetaketustvaṃśabdārthaḥ । yo ahaṃ śvetaketuruddālakasya putra iti vedā'tmānamādeśaṃ śrutvā matvā vijñāya cāśrutamamatamavijñātaṃ vijñātuṃ pitaraṃ papraccha kathaṃ nu bhagavaḥ sa ādeśo bavatīti sa eṣo adhikṛtaḥ śrotā mantā vijñātā tejobannamayaṃ kāryakāraṇasaṅghātaṃ praviṣṭā paraiva devatā nāmasvarūpavyākaraṇāyā'darśa iva puruṣaḥ sūryāduriva jalādau pratibodhitastattvamasītidṛṣṭāntairhetubhiśca tatpiturasya ha kiloktaṃ sadevāhamasmīti vijajñau vijñātavān । dvirvacanamadhyāyaparisamāptyartham । kiṃ punaratra ṣaṣṭhe vākyapramāṇena janitaṃ phalam?ātmani kartṛtvabhoktṛtvayoradhikṛtatvavijñānanivṛttistasya phalaṃ yaṃ vayamavocāma tvaṃśabdavācyamarthaṃ śrotuṃ mantuṃ cādhikṛtamavijñātavijñānaphalārtham । prākcaitasmādvijñānādahamevaṃ kariṣyāmyagnihotrādīni karmāṇyahamatrādhikṛtaḥ । eṣāṃ ca karmaṇāṃ phalamihāmutra ca bhokṣye kṛteṣu vā karmasu kṛtakartavyaḥ syāmityevaṃ kartṛtvabhoktṛtvayoradhikṛto asmītyātmani yadvijñānamabhūttattasya yatsajjagato mūlamekamevādvitīyaṃ tattvamasītyanena vākyena pratibuddhasya nivartate । virodhāt । na hyekasminnadvitīya ātmanyayamahamasmīti vijñāte mamedamanyadanena kartavyamidaṃ kṛtvāsya phalaṃ bhokṣya iti vā bhedavijñānamupapadyate । tasmātsatsatyādvitīyātmavijñāne vikārānṛtajīvātmavijñānaṃ nivartata iti yuktam । nanu tattvamasītyatra tvaṃśabdavācyer'the sadbuddhirādhitsyate yathā'dityamana ādiṣu brahmādibuddhiḥ । yathā ca loke pratimādiṣu viṣṇvādibuddhistadvannatu sadeva tvamiti, yadi sadeva śvetaketuḥ syātkathamātmānaṃ na vijānīyādyena tasmai tattvamasītyupadiśyate । ādityādivākyavailakṣaṇyāt । ādityo brahmetyādāvitiśabdavyavadhānānna sākṣādbrahmatvaṃ gamyate । rūpādimattvāccā'dityādīnāmākāśamanasoścetiśabdavyavadhānādevābrahmatvamiha tu sata eveha praveśaṃ darśayitvā tattvamasīti niraṅkuśaṃ sadātmabhāvamupadiśati । nanu parākramādiguṇaḥ siṃho asi tvamitivattattvamasīti syāt । na । mṛdādivatsadekamevādvitīyaṃ satyamityupadeśāt । na copacāravijñānāttasya tāvadeva ciramiti satsampattirūpadiśyeta । mṛṣātvādupacāravijñānasya । tvamindro asi yama itivat । nāpi stutiranupāsyatvācchvetaketoḥ । nāpi sacchvetaketutvopadeśena stūyeta । na hi rājā dāsastvamiti stutyaḥ syāt । nāpi sataḥ sarvātmana ekadeśanirodho yuktastattvamasīti deśādhipateriva grāmādhyakṣastvamiti । na cānyā gatiriha sadātmatvopadeśādarthāntarabhūtā sambhavati । nanu sadasmītibuddhimātramiha kartavyatayā codyate na tvajñātaṃ sadasīti jñāpyata iti cet । nanvasminpakṣe apyaśrutaṃ śrutaṃ bhavatītyādyanupapannam । na, sadasmītibuddhividheḥ stutyarthatvāt । na, ācāryavānpuruṣo veda tasya tāvadeva ciramityupadeśāt । yadi hi sadasmīti buddhimātraṃ kartavyatayā vidhīyate na tu tvaṃśabdavācyasya sadrūpatvameva tadā nā'cāryavānvedeti jñānopāyopadeśo vācyaḥ syāt । yathāgnihotraṃ juhuyādityevamādiṣvarthaprāptamevā'cāryavattvamiti tadvat । tasya tāvadeva ciramiti ca kṣepakaraṇaṃ na yuktaṃ syāt । sadātmatattve avijñāte api sakṛdbuddhimātrakaraṇe mokṣaprasaṅgāt । na ca tattvamasītyukte nāhaṃ saditipramāṇavākyajanitā buddhīrnivartayituṃ śakyā notpanneti vā śakyaṃ vaktum । sarvopaniṣadvākyānāṃ tatparatayaivopakṣayāt । yathāgnihotrādividhijanitāgnihotrādikartavyatābuddhīnāmatathārthatvamanutpannatvaṃ vā na śakyate vaktuṃ tadvat । yattūktaṃ sadātmā sannātmānaṃ kathaṃ na jānīyāditi । nāsau doṣaḥ । kāryakaraṇasaṅghātavyatirikto ahaṃ jīvaḥ kartā bhoktetyapi svabhāvataḥ prāṇināṃ vijñānādarśanātkisu tasya sadātmavijñānam । kathamevaṃ vyatiriktavijñāne sati teṣāṃ kartṛtvādivijñānaṃ sambhavati dṛśyate ca । tadvattasyāpi dehādiṣvātmabuddhitvānna syātsadātmavijñānam । tasmādvikārānṛtādhikṛtajīvātmavijñānanivartakamevedaṃ vākyaṃ tattvamasīti siddhamiti ।।

iti cchāndogyopaniṣadi ṣaṣṭhādhyāyasya ṣoḍaśaḥ khaṇḍaḥ iti cchāndogyopaniṣadbrāhmaṇe ṣaṣṭhodhyāyaḥ samāptaḥ

atha saptamo adhyāyaḥ

adhīhi bhagava iti hopasasāda sanatkumāraṃ nāradaḥ । taṃ hovāca yad vettha tena mopasīda । tatas ta ūrdhvaṃ vakṣyāmīti ।।

paramārthantattvopadeśapradhānaparaḥ ṣaṣṭho adhyāyaḥ sadātmaikatvanirṇayaparatayaivopayuktaḥ । na sator'vāgvikāralakṣaṇāni tattvāni nirdiṣṭānītyatastāni nāmādīni prāṇāntāni krameṇa nirdiśya taddvāreṇāpi bhūmākhyaṃ niratiśayaṃ tattvaṃ nirdekṣyāmīti śākhācandradarśanavaditīnaṃ saptamaṃ prapāṭhakamārabhate । anirdiṣṭeṣu hi sator'vāktattveṣu sanmātre ca nirdiṣṭe anyadapyavijñātaṃ syādityāśaṅkā kasyacitsyātsā mā bhūditi vā tāni nirdidikṣati ।

athavā sopānārohaṇavatsthūlādārabhya sūkṣmaṃ sūkṣamataṃ ca buddhiviṣayaṃ jñāpayitvā tadatirikte svārājye abhiṣekṣyāmīti nāmādīni nirdidikṣati । athavā nāmādyuttarottaraviśiṣṭāni tattvānyatitarāṃ ca teṣāmutkṛṣṭatamaṃ bhūmākhyaṃ tattvamiti tatstutyarthaṃ nāmādīnāṃ krameṇopanyāsaḥ ।

ākhyāyikā tu paravidyāstutyarthā । nārado devarṣiḥ kṛtakartavyaḥ sarvavidyo api sannanātmajñatvācchuśocaiva kimu vaktavyamanyo alpavijjanturakṛtapuṇyātiśayo akṛtārtha iti । athavā nānyadātmajñānānniratiśayaśreyaḥ sādhanamastītyetatpradarśanārthaṃ sanatkumāranāradākhyāyikā'rabhyate । yena sarvavijñānasādhanaśaktisampannasyāpi nāradasya devarṣeḥ śreyo na babhūva yenottamābhijanavidyāvṛttasādhanaśaktisampattinimittābhi mānaṃ hitvā prākṛtapuruṣavatsanatkumāramupasasāda śreyaḥsādhanaprāptaye ataḥ prakhyāpitaṃ bhavati niratiśayaprāptisādhanatvamātmavidyāyā iti । 
adhīhyadhīṣva bhagavā bha vinniti kilopasasāda ।
adhīhi bhagava iti mantraḥ ।
sanatkumāraṃ yogīśvaraṃ brahmiṣṭhaṃ nārada upasannavān ।
taṃ nyāyata upasannaṃ hovāca yadātmaviṣaye kiñcidvettha tena tatprakhyāpanena māmupasīdedamahaṃ jāna iti tato ahaṃ bhavato vijñānātte tubyamūrdhvaṃ vakṣyāmītyuktavati sa hovāca nāradaḥ ।।

ṛgvedaṃ bhagavo adhyemi yajurvedaṃ sāmavedam ātharvaṇaṃ caturtham itihāsapurāṇaṃ pañcamaṃ vedānāṃ vedaṃ pitryaṃ rāśiṃ daivaṃ nidhiṃ vākovākyam ekāyanaṃ devavidyāṃ brahmavidyāṃ bhūtavidyāṃ kṣatravidyāṃ nakṣatravidyāṃ sarpadevajanavidyām etad bhagavo adhyemi ।।
ṛgvedaṃ bhagavo adhyemi smarāmi yadvettheti vijñānasya pṛṣṭatvāt । tathā yajurvedaṃ sāmavedamātharvaṇaṃ caturthaṃ vedaṃ vedaśabdasya prakṛtatvāditihāsapurāṇaṃ pañcamaṃ vedaṃ vedānāṃ bhāratapañcamānāṃ vedaṃ vyākaraṇamityarthaḥ ।

vyākaraṇena hi padādivibhāgaśa ṛgvedādayo jñāyante । pitryaṃ śrāddhakalpam । kāśiṃ gaṇitam । daivamutpātajñānam । nidhiṃ mahākālādinidhiśāstram । vākovākyaṃ tarkaśāsram । ekāyanaṃ nītiśāsram । devavidyāṃ niruktam । brahmaṇa ṛgyajuḥsāmākhyasya vidyāṃ brahmavidyāṃ śikṣākalpacchandovicitayaḥ । bhūtavidyāṃ bhūtatantram । 
kṣattravidyāṃ dhanurvedam ।
nakṣatravidyāṃ jyautiṣam ।
sarpadevajanavidyāṃ sarpavidyāṃ gāruḍaṃ devajanavidyāṃ gandhayuktinṛtyagītavādyiśilpādivijñānāni ।
etatsarvaṃ he bhagavo adhyemi ।।

so ahaṃ bhagavo mantravid evāsmi nātmavit । śrutaṃ hy eva me bhagavaddṛśebhyas tarati śokam ātmavid iti । so ahaṃ bhagavaḥ śocāmi । taṃ mā bhagavāñ chokasya pāraṃ tārayatv iti । taṃ hovāca yad vai kiṃcaitad adhyagīṣṭhā nāmaivaitat ।।

so ahaṃ bhagava etatsarvaṃ jānannapi mantravidevāsmi śabdārthamātravijñānavānevāsmītyarthaḥ । sarvo hi śabdo abhidhānamātramabhidhānaṃ ca sarvaṃ mantreṣvantarbhavati । mantravidevāsmi mantravitkarmavidityarthaḥ । amantreṣu karmāṇī'ti hi vakṣyati nā'tmavinnā'tmānaṃ vedbhi । nanvātmāpi mantraiḥ prakāśyata eveti kathaṃ mantraviccennā'tmavit । abhidhānābhidheyabhedasya vikāratvāt । na ca vikāra ātmeṣyate । nanvātmāpyātmaśabdenābhidhīyate । na"yato vāco nivartante" । "yatra nānya paśyati"ityādiśruteḥ । kathaṃ tarhyā'tmaivādhastāt' asa ātme'tyādiśabdā ātmānaṃ pratyāyayanti । naiṣa doṣaḥ । dehavati pratyagātmani bhedaviṣaye prayujyamānaḥ śabdo dehādīnāmātmatve pratyākhyāyamāne yatpariśiṣṭaṃ sadavācyamapi pratyāyayati । yathā sarājikāyāṃ dṛśyamānāyāṃ senāyāṃ chatradhvajapatākādivyavahite adṛśyamāne api rājanyeṣa rājā dṛśyata iti bhavati śabdaprayogastatra ko asau rājeti rājaviśeṣanirūpaṇāyāṃ dṛśyamānetarapratyākhyāne anyasminnadṛśyamāne api rājani rājapratītirbhavettadvat । tasmātsohaṃ mantravitkarmavidevāsmi karmakāryaṃ ca sarvaṃ vikāra iti vikārajña evāsmi nā'tmavinnā'tmaprakṛtisvarūpajña ityarthaḥ । ata evokta"mācāryavānpuruṣo vede"ti । "yato vāco nivartante"ityādiśrutibhyaśca । śrutamāgamajñānamastyeva hi yasmānme mama bhagavaddṛśebhyo yuṣmatsadṛśebhyastaratyatikrāmati śokaṃ manastāpamakṛtārthabuddhitāmātmavidityataḥ । 
so ahamanātmavittvāddhe bhagavaḥ śocāmyakṛtārthabuddhyā santapye sarvadā taṃ mā māṃ śokasya śokasāgarasya pāramantaṃ bhagavāṃstārayatvātmajñānoḍupena kṛtārthabuddhimāpādayatvabhayaṃ gamayatvityarthaḥ ।
tamevamuktavantaṃ hovāca yadvai kiñcaitadadhyagīṣṭhā adhītavānasi ।
adhyayanena tadarthajñānamupalakṣyate jñātavānasītyetannāmaivaitat ।
"vācā'rambhaṇaṃ vikāro nāmadheyam"iti śruteḥ ।।

nāma vā ṛgvedo yajurvedaḥ sāmaveda ātharvaṇaś caturtha itihāsapurāṇaḥ pañcamo vedānāṃ vedaḥ pitryo rāśir daivo nidhir vākovākyam ekāyanaṃ devavidyā brahmavidyā bhūtavidyā kṣatravidyā nakṣatravidyā sarpadevajanavidyā । nāmopāssveti ।। 

nāma vā ṛgvedo yajurveda ityādi nāmaivaitat ।
nāmopāḥsva brahmeti brahmabuddhyā ।
yathā pratimāṃ viṣṇubuddhyopāste tadvat ।।

sa yo nāma brahmety upāste । yāvan nāmno gataṃ tatrāsya yathākāmacāro bhavati yo nāma brahmety upāste । asti bhagavo nāmno bhūya iti । nāmno vāva bhūyo astīti । tan me bhagavān bravītv iti ।।

sa yastu nāma brahmetyupāste tasya yatphalaṃ bhavati tacchṛṇu yāvannāmno gataṃ nāmno gocaraṃ tatra tasminnāmaviṣaye asya yathākāmacāraḥ kāmacaraṇaṃ rājña iva svaviṣaye bhavati ।
yo nāma brahmetyupāsta ityupasaṃhāraḥ ।
kimasti bhagavo nāmno bhūyo adhikataraṃ yadbrahmadṛṣṭyarhamanyadityabhiprāyaḥ ।
sanatkumāra āha nāmno vāva bhūyo astyevetyukta āha yadyasti tanme bhagavānbravītviti ।।

iti cchāndogyopaniṣadi saptamādhyāyasya prathamaḥ khaṇḍaḥ

vāg vāva nāmno bhūyasī । vāg vā ṛgvedaṃ vijñāpayati yajurvedaṃ sāmavedam ātharvaṇaṃ caturtham itihāsapurāṇaṃ pañcamaṃ vedānāṃ vedaṃ pitryaṃ rāśiṃ daivaṃ nidhiṃ vākovākyam ekāyanaṃ devavidyāṃ brahmavidyāṃ bhūtavidyāṃ kṣatravidyāṃ nakṣatravidyāṃ sarpadevajanavidyāṃ divaṃ ca pṛthivīṃ ca vāyuṃ cākāśaṃ cāpaś ca tejaś ca devāṃś ca manuṣyāṃś ca paśūṃś ca vayāṃsi ca tṛṇavanaspatīñ śvāpadāny ākīṭapataṅgapipīlakaṃ dharmaṃ cādharmaṃ । ca satyaṃ cānṛtaṃ ca sādhu cāsādhu ca hṛdayajñaṃ cāhṛdayajñaṃ ca । yad vai vāṅ nābhaviṣyan na dharmo nādharmo vyajñāpayiṣyan na satyaṃ nānṛtaṃ na sādhu nāsādhu na hṛdayajño nāhṛdayajñaḥ । vāg evaitad sarvaṃ vijñāpayati vācam upāssveti ।।

vāgvāva । vāgitīndriyaṃ jihvābhūlādiṣvaṣṭasu sthāneṣu sthitaṃ varṇānāmabhivyañjakam । varṇāśca nāmeti nāmno vāgbhūyasītyucyate । kāryaddhi kāraṇaṃ bhūyo dṛṣṭaṃ loke yathā putrātpitā tadvat । kathaṃ ca vāṅnāmno bhūyasītyāhavāgvā ṛgvedaṃ vijñāpayatyayamṛgveda iti । tathā yajurvedamityādi samānam । 
hṛdayajñaṃ hṛdayapriyam ।
tadviparītamahṛdayajñam ।
yadyadi vāṅnābhaviṣyaddharmādi na vyajñāpayiṣyadvāgabhāve adhyayanābhāve tadarthaśravaṇābhāvastacchravaṇābhāve dharmādi na vyajñāpayiṣyanna vijñātamabhaviṣyadityarthaḥ ।
tasmādvāgevaitacchabdoccāraṇena sarvaṃ vijñāpayatyato bhūyasī vāṅnāmnastasmādvācaṃ brahmetyupāḥsva ।।

sa yo vācaṃ brahmety upāste । yāvad vāco gataṃ tatrāsya yathākāmacāro bhavati yo vācaṃ brahmety upāste । asti bhagavo vāco bhūya iti । vāco vāva bhūyo astīti । tan me bhagavān bravītv iti ।।

samānamanyat ।।

iti cchāndogyopaniṣadi saptamādhyāyasya dvitīyaḥ khaṇḍaḥ

mano vāva vāco bhūyaḥ । yathā vai dve vāmalake dve vā kole dvau vākṣau muṣṭir anubhavaty evaṃ vācaṃ ca nāma ca mano anubhavati । sa yadā manasā manasyati mantrān adhīyīyety athādhīte । karmāṇi kurvīyety atha kurute । putrāṃś ca paśūṃś ceccheyety athecchate । imaṃ ca lokam amuṃ ceccheyety athecchate । mano hy ātmā । mano hi brahma ।।

mano manasyanaviśiṣṭamantaḥkaraṇaṃ vāco bhūyaḥ । taddhi manasyanavyāpāravadvācaṃ vaktavye prerayati । tena vāṅmanasyantarbhavati । yacca yasminnantarbhavati tattasya vyāpakatvāttato bhūyo bhavati । yathā vai loke dve vā'malake phale dve vā kole badaraphale dvau vākṣau vibhītakaphale muṣṭiranubhavati muṣṭiste phale vyāpnoti muṣṭau hi te antarbhavataḥ । evaṃ vācaṃ ca nāma cā'malakādivanmano anubhavati । sa yadā puruṣe yasminkāle manasāntaḥkaraṇena manasyati manasyanaṃ vivakṣābuddhiḥ kathaṃ?mantrānadhīyīyoccārayeyamityevaṃ vivakṣāṃ kṛtvāthādhīte tathā karmāṇi kurvīyeti cikīrṣābuddhiṃ kṛtvātha kurute putrāṃśca paśūṃśceccheyeti prāptīcchāṃ kṛtvā tatprāptyupāyānuṣṭhānenāthecchate putrādīnprāpnotītyarthaḥ । 
tathemaṃ ca lokamamuṃ copāyeneccheyeti tatpraptyupāyānuṣṭhānenāthecchace prāpnoti ।
mano hyātmā'tmanaḥ kartṛtvaṃ bhoktṛtvaṃ ca sati manasi nānyatheti mano hyātmetyucyate ।
mano hi lokaḥ satyeva hi manasi loko bhavati tatprāptyupāyānuṣṭhānaṃ ceti mano hi loko yasmāttasmānmano hi brahma ।
yata evaṃ tasmānmana upāḥsveti ।।

sa yo mano brahmety upāste । yāvan manaso gataṃ tatrāsya yathākāmacāro bhavati yo mano brahmety upāste । asti bhagavo manaso bhūya iti । manaso vāva bhūyo astīti । tan me bhagavān bravītv iti ।।

sa yo ityādi samānam ।।

iti cchāndogyopaniṣadi saptamādhyāyasya tṛtīyaḥ khaṇḍaḥ

saṃkalpo vāva manaso bhūyān । yadā vai saṃkalpayate atha manasyati । atha vācam īrayati । nāmni mantrā ekaṃ bhavanti ।।

saṃkalpo vāva manaso bhūyān । saṃkalpo api manasyanavadantaḥkaraṇavṛttiḥ kartavyākartavyaviṣayavibhāgena samarthanam । vibhāgena hi samarthite viṣaye cikīrṣābuddhirmanasyanānantaraṃ bhavati । yadā vai saṃkalpayate kartavyādiviṣayānvibhajata idaṃ kartuṃ yuktamiti, atha manasyati mantrānadhīyīyetyādi । athānantaraṃ vācamīrayati mantrādyuccāraṇe । tāṃ ca vācamu nāmni nāmoccāraṇanimittaṃ vivakṣāṃ kṛtverayati nāmni nāmasāmānye mantrāḥ śabdaviśeṣāḥ santa ekaṃ bhavantyantarbhavantītyarthaḥ । sāmānye hi viśeṣo antabhavati । mantreṣu karmāṇyekaṃ bhavanti । mantraprakāśitāni karmāṇi kriyante nāmantrakamasti karma । yaddhi mantraprakāśanena labdhasattākaṃ satkarma brāhmaṇenedaṃ kartavyamasmai phalāyeti vidhīyate । yāpyutpattirbrāhmaṇeṣu karmaṇāṃ dṛśyate sāpi mantreṣu labdhasattākānāmeva karmaṇāṃ spaṣṭīkaraṇam । na hi mantrāprakāśitaṃ karma kiñcidbrāhmaṇa utpannaṃ dṛśyate । 
trayīvihitaṃ karmeti prasiddham loke ।
trayīśabdaśca ṝgyajuḥsāmasamākhyā ।
mantreṣu karmāṇi kavayo yānyapaśyanniti cā'tharvaṇe ।
tasmādyuktaṃ mantreṣu karmāṇyekaṃ bhavantīti ।।

tāni ha vā etāni saṃkalpaikāyanāni saṃkalpātmakāni saṃkalpe pratiṣṭhitāni । samakḷpatāṃ dyāvāpṛthivī । samakalpetāṃ vāyuś cākāśaṃ ca । samakalpantāpaś ca tejaś ca । teṣāṃ saṃkḷptyai varṣaṃ saṃkalpate । varṣasya saṃkḷptyā annaṃ saṃkalpate । annasya saṃkḷptyai prāṇāḥ saṃkalpante । prāṇānāṃ saṃkḷptyai mantrāḥ saṃkalpante । mantrāṇāṃ saṃkḷptyai karmāṇi saṃkalpante । karmaṇāṃ saṃkḷptyai lokaḥ saṃkalpate । lokasya saṃkḷptyai sarvaṃ saṃkalpate । saṃkalpam upāssveti ।।

tāni ha vā etāni mana ādīni saṃkalpaikāyanāni saṃkalpa eko ayanaṃ gamanaṃ pralayo yeṣāṃ tāni saṃkalpaikāyanāni saṃkalpātmakānyutpattau saṃkalpe pratiṣṭhitāni sthitau samakḷpatāṃ saṃkalpaṃ kṛtavatyāviva hi dyauśca pṛthivī ca dyāvāpṛthivyau niścale lakṣyete । tathā samakalpetāṃ vāyuścā'kāśaṃ caitāvapi saṃkalpaṃ kṛtavantāviva tathā samakalpantāmāpaśca tejaśca svena rūpema niścalāni lakṣyante । yatasteṣāṃ dyāvāpṛthivyādīnāṃ saṃkḷptyai saṃkalpanimittaṃ varṣaṃ saṃkalpante । annamayā hi prāṇā annopaṣṭambhakāḥ । "annaṃ dāma"iti hi śrutiḥ । teṣāṃ saṃkḷptyai mantrāḥ saṃkalpante । prāṇāvānhi mantrānadhīte nābalaḥ । mantrāṇāṃ hi saṃkḷptyai karmāṇyagnihotrādīni saṃkalpante anuṣṭhīyamānāni mantraprakāśitāni samarthībhavanti phalāya । tato lokaḥ phalaṃ saṃkalpate karmakartṛsamavāyitayā samarthībhavatītyarthaḥ । 
lokasya saṃkḷptyai sarvaṃ jagatsaṃkalpate svarūpāvaikalyāya ।
etaddhīdaṃ sarvaṃ jagadyatphalāvasānaṃ tatsarvaṃ saṃkalpamūlam ।
ato viśiṣṭaḥ sa eṣa saṃkalpaḥ ।
ataḥ saṃkalpamupāḥsvetyuktvā phalamāha tadupāsakasya ।।

sa yaḥ saṃkalpaṃ brahmety upāste । kḷptān vai sa lokān dhruvān dhruvaḥ pratiṣṭhitān pratiṣṭhito avyathamānān avyathamāno abhisidhyati । yāvat saṃkalpasya gataṃ tatrāsya yathākāmacāro bhavati yaḥ saṃkalpaṃ brahmety upāste । asti bhagavaḥ saṃkalpād bhūya iti । saṃkalpād vāva bhūyo astīti । tan me bhagavān bravītv iti ।।

sa yaḥ saṃkalpaṃ brahmeti brahmabuddhyopāstekḷptānvai dhātrāsyeme lokāḥ phalamiti kḷptānsamarthitānsaṃkalpitānsa vidvāndhruvānnityānatyantādhruvāpekṣayā dhruvaśca svayam । lokino hyadhruvatve loke dhruvakḷptivyartheti dhruvaḥ sanpratiṣṭhitānupakaraṇasaṃpannānityarthaḥ । 
paśuputrādibhiḥ pratitiṣṭhatīti darśanātsvayaṃ ca pratiṣṭhita ātmīyopakaraṇasaṃpanno avyathamānānamitrāditrāsarah itānavyathamānaśca svayamabhisidhyatyabhiprāpnotītyarthaḥ ।
yāvatsaṃkalpasya gataṃ saṃkalpagocarastatrāsya yathākāmacāro bhavati ātmanaḥ saṃkalpasya na tu sarveṣāṃ saṃkalpasyeti ।
uttaraphalavirodhāt ।
yaḥ saṃkalpaṃ brahmetyupāsta ityādi pūrvavat ।।

iti cchāndogyopaniṣadi saptamādhyāyasya caturthaḥ khaṇḍaḥ

cittaṃ vāva saṃkalpād bhūyaḥ । yadā vai cetayate atha saṃkalpayate । atha manasyati । atha vācam īrayati । tām u nāmnīyūati । nāmni mantrā ekaṃ bhavanti । mantreṣu karmāṇi ।।

cittaṃ vāva saṃkalpādbhūyaḥ ।
cittaṃ cetayitṛtvaṃ prāptakālānurūpabodhavattvamatītāna gataviṣayaprayojananirūpaṇasāmarthyaṃ ca tatsaṃkalpādapi bhūyaḥ ।
katham ।
yadā vai prāptamiti cetayate tadā dānāya vāpohāya vātha saṃkalpayate atha manasyatītyādi pūrvavat ।।

tāni ha vā etāni cittaikāyanāni cittātmāni citte pratiṣṭhitāni । tasmād yady api bahuvid acitto bhavati nāyam astīty evainam āhuḥ । yad ayaṃ veda yad vā ayaṃ vidvān nettham acittaḥ syād iti । atha yady alpavic cittavān bhavati tasmā evota śuśrūṣante । cittaṃ hy evaiṣām ekāyanam । cittaṃ pratiṣṭhā ।।

tāni saṃkalpādīni karmaphalāntāni cittaikāyanāni cittātmāni cittotpattīni citte pratiṣṭhitāni cittasthitānītyapi pūrvavat । kiñca cittasya māhātmyam । yasmāccittaṃ saṃkalpādimūlaṃ tasmādyadyapi bahuvidbahuśāsrādiparijñānavānsannacitto bhavati prāptādicetayitṛtvasāmarthyavirahito bhavati taṃ nipuṇā laukikānāyamasti vidyamāno apyasatsama evetyenamāhuḥ । yaccāyaṃ kiñcicchāsrādi veda śrutavāṃstadapyasya vṛthaiveti kathayanti । 
kasmāt ।
yadyayaṃ vidvānsyāditthamevamacitto na syāttasmādasya śrutamapyaśrutamevetyāhurityarthaḥ ।
athālpavidapi yadi cittavānbhavati tasmā etasmai taduktārthagrahaṇāyaivotāpi śuśrūṣante śrotumicchanti ।
tasmācca cittaṃ hyevaiṣāṃ saṃkalpādīnāmekāyanamityādi pūrvavat ।।

sa yaś cittaṃ brahmety upāste । cittān vai sa lokān dhruvān dhruvaḥ pratiṣṭhitān pratiṣṭhito avyathamānān avyathamāno abhisidhyati । yāvac cittasya gataṃ tatrāsya yathākāmacāro bhavati yaś cittaṃ brahmety upāste । asti bhagavaś cittād bhūya iti । cittād vāva bhūyo astīti । tan me bhagavān bravītv iti ।।

cittānupacitānhuddhimadguṇaiḥ sa cittopāsako dhruvānityādi coktārtham ।।

iti cchāndogyopaniṣadi saptamādhyāyasya pañcamaḥ khaṇḍaḥ

dhyānaṃ vāva cittād bhūyaḥ । dhyāyatīva pṛthivī । dhyāyatīvāntarikṣam । dhyāyantīvāpaḥ । dhyāyantīva parvatāḥ । dhyāyantīva devamanuṣyāḥ । tasmād ya iha manuṣyāṇāṃ mahattāṃ prāpnuvanti dhyānāpādāṃśā ivaiva te bhavanti । atha ye alpāḥ kalahinaḥ piśunā upavādinas te । atha ye prabhavo dhyānāpādāṃśā ivaiva te bhavanti । dhyānam upāssveti ।।

sa yo dhyānaṃ brahmety upāste । yāvad dhyānasya gataṃ tatrāsya yathākāmacāro bhavati yo dhyānaṃ brahmety upāste । asti bhagavo dyānād bhūya iti । dhyānād vāva bhūyo astīti । tan me bhagavān bravītv iti ।।

dhyānaṃ vāva cittādbhūyaḥ । dhyānaṃ nāma śāsroktadevatādyālambaneṣvacalo bhinnajātīyairanantaritaḥ pratyayasaṃtānaḥ । ekāgrateti yamāhuḥ । dṛśyate ca dhyānasya māhātmyaṃ phalataḥ । katham । yathā yogī dhyāyanniścalo bhavati dhyānaphalalābhe । evaṃ dhyāyatīva niścalā dṛśyate pṛthivī । dhyāyatīvāntarikṣamityādi samānamanyat । devāśca manuṣyāśca devamanuṣyā manuṣyā eva vā devasamā devamanuṣyāḥ śamādiguṇasaṃpannā manuṣyā devasvarūpaṃ na jahatītyarthaḥ । yasmādevaṃ viśiṣṭaṃ dhyānaṃ tasmādya iha loke manuṣyāṇāmeva dhanairvidyayā guṇairvā mahattāṃ mahattvaṃ prāpnuvanti dhanādimahattvahetuṃ labhanta ityarthaḥ । dhyānāpādāṃśā iva dhyānasyā'pādanamāpādo dhyānaphalalābha ityetattasyāṃśo avayavaḥ kalā kāciddhyānaphalalābhakalāvanta ivaivetyarthaḥ । 
te bhavanti niścalā iva lakṣyante na kṣudrā iva ।
atha ye punaralpāḥ kṣudrāḥ kiñcidapi dhanādimahattvaikadeśamaprāptāste pūrvoktaviparītāḥ kalahinaḥ kalahaśīlāḥ piśunāḥ paradoṣodbhāsakā upavādinaḥ paradoṣaṃ sāmīpyayuktameva vadituṃ śīlaṃ yoṣāṃ ta upavādinaśca bhavanti ।
atha ye mahattvaṃ prāptā dhanādinimittaṃ te anyānprati prabhavantīti prabhavo vidyācāryarājeśvarādayo dhyānāpādāṃśā ivetyādyuktārtham ।
ato dṛśyate dhyānasya mahattvaṃ phalato ato bhūyaścittādatastadupāḥsvetyādyuktārtham ।।

iti cchāndogyopaniṣadi saptamādhyāyasya ṣaṣṭhaḥ khaṇḍaḥ

vijñānaṃ vāva dhyānād bhūyaḥ । vijñānena vā ṛgvedaṃ vijānāti yajurvedaṃ sāmavedam ātharvaṇaṃ caturtham itihāsapurāṇaṃ pañcamaṃ vedānāṃ vedaṃ pitryaṃ rāśiṃ daivaṃ nidhiṃ vākovākyam ekāyanaṃ devavidyāṃ brahmavidyāṃ bhūtavidyāṃ kṣatravidyāṃ nakṣatravidyāṃ sarpadevajanavidyāṃ divaṃ ca pṛthivīṃ ca vāyuṃ cākāśaṃ cāpaś ca tejaś ca devāṃś ca manuṣyāṃś ca paśūṃś ca vayāṃsi ca tṛṇavanaspatīñ chvāpadāny ākīṭapataṅgapipīlakam । dharmaṃ cādharmaṃ ca satyaṃ cānṛtaṃ ca sādhu cāsādhu ca hṛdayajñaṃ cāhṛdayajñaṃ cānnaṃ ca rasaṃ cemaṃ ca lokam amuṃ ca vijñānenaiva vijānāti । vijñānam upāssveti ।।

vijñānaṃ vāva dhyānādbhūyaḥ । vijñānaṃ śāsrārthaviṣayaṃ jñānaṃ tasya dhyānakāraṇatvāddhyānādbhūyastvam । kathaṃ ca tasya bhūyastvamityāha-vijñānena vā ṛgvedaṃ vijānātyayamṛgveda iti pramāṇatayā yasyārthajñānaṃ dhyānakāraṇam । 
tathā yajurvedamityādi ।
kiñca paśvādīṃśca dharmādharmau śāsrasiddhau ।
sādhvasādhunī lokataḥ siddhe, smārte vā dṛṣṭādṛṣṭāviṣayaṃ ca sarvaṃ vijñānenaiva vijānātītyarthaḥ ।
tasmādyuktaṃ dhyānādijñānasya bhūyastvam ato vijñānamupāḥsveti ।।

sa yo vijñānaṃ brahmety upāste । vijñānavato vai sa lokāñ jñānavato abhisidhyati । yāvad vijñānasya gataṃ tatrāsya yathākāmacāro bhavati yo vijñānaṃ brahmety upāste । asti bhagavo vijñānād bhūya iti । vijñānād vāva bhūyo astīti । tan me bhagavān bravītv iti ।।

śṛṇūpāsanaphalaṃ vijñānavato vijñānaṃ yeṣu lokeṣu tānvijñānavato lokāñjñānavataścābhisidhyatyabhiprāpnoti ।
vijñānaṃ śāsrārthaviṣayaṃ jñānamanyaviṣayaṃ naipuṇyaṃ tadvadbhiryuktāṃllokānnāprāpnotītyarthaḥ ।
yāvadvijñānasyetyādi pūrvavat ।।

iti cchāndogyopaniṣadi saptamādhyāyasya saptamaḥ khaṇḍaḥ

balaṃ vāva vijñānād bhūyaḥ । api ha śataṃ vijñānavatām eko balavān ākampayate । sa yadā balī bhavaty athotthātā bhavati । uttiṣṭhan paricaritā bhavati । paricarann upasattā bhavati । upasīdan draṣṭā bhavati śrotā bhavati mantā bhavati boddhā bhavati kartā bhavati vijñātā bhavati । balena vai pṛthivī tiṣṭhati balenāntarikṣaṃ balena dyaur balena parvatā balena devamanuṣyā balena paśavaś ca vayāṃsi ca tṛṇavanaspatayaḥ śvāpadāny ākīṭapataṅgapipīlakam । balena lokas tiṣṭhati । balam upāssveti ।।

sa yo balam upāste । yāvad balasya gataṃ tatrāsya yathākāmacāro bhavati yo balaṃ brahmety upāste । asti bhagavo balād bhūya iti । balād vāva bhūyo astīti । tan me bhagavān bravītv iti ।।

balaṃ vāva vijñānādbhūyaḥ । balamityannopayogajanitaṃ manaso vijñeye pratibhānasāmarthyam । anaśanādṛgādīni na vai mā pratibhānti bho iti śruteḥ । śarīre api tadevotthānādisāmarthyaṃ yasmādvijñānavatāṃ śatamapyekaḥ prāṇī balavānā kampayate yathā hastī matto manuṣyāṇāṃ śataṃ samuditamapi । yasmādevamannādyupayoganimittaṃ balaṃ tasmātsa puruṣo yadā balī balena tadvānbhavatyathotthātotthānasya kartottiṣṭhaṃśca gurūṇāmācāryasya ca paricaritā paricaraṇasya śuśrūṣāyāḥ kartā bhavati paricarannupasattā teṣāṃ samīpago antaraṅgaḥ prayo bhavatītyarthaḥ । upasīdaṃśca samīpyaṃ gacchannekāgratayā'cāryasyānyasya copadeṣṭurgurordraṣṭā bhavati । 
tatastaduktasya śrotā bhavati ।
tata idamebhiruktamevamupapadyata ityupapattito mantā bhavati manvānaśca boddhā bhavatyevamevedamiti ।
tata evaṃ niścitya taduktārthasya kartānuṣṭhātā bhavati vijñātānuṣṭhānaphalasyānubhavitā bhavatītyarthaḥ ।
kiñca balasya māhātmyaṃ balena vai pṛthivī tiṣṭhatītyādyujvartham ।।

iti cchāndogyopaniṣadi saptamādhyāyasyāṣṭamaḥ khaṇḍaḥ

annaṃ vāva balād bhūyaḥ । tasmād yady api daśa rātrīr nāśnīyāt । yady u ha jīvet । athavādraṣṭāśrotāmantāboddhākartāvijñātā bhavati । athānnasyāye draṣṭā bhavati śrotā bhavati mantā bhavati boddhā bhavati kartā bhavati vijñātā bhavati ।। 

annaṃ vāva balādbhūyaḥ । kathamannasya balahetutvamityucyate । yasmādbalakāraṇamannaṃ tasmādyadyapi kaściddaśa rātrīrnāśnīyātso annopayogānimittasya balasya hānyā mriyate na cenmriyate yadyu ha jīvet । dṛśyante hi māsamapyanaśnanto jīvantaḥ । athavā sa jīvannapyadraṣṭā bhavati gurorapi tata evāśrotetyādi pūrvaviparītaṃ sarvaṃ bhavati । atha yadā bahūnyahānyanaśito darśanādikriyāsvasamarthaḥ sannannasyā'yī । āgamanamāyo annasya prāptirityarthaḥ । sā yasya vidyate so annasyā'yī । 
āya ityetadvarṇavyatyayena ।
athānnasyā'yā ityapi pāṭha evamevārthaḥ ।
draṣṭetyādikāryaśravaṇāt ।
dṛśyate hyannopayoge darśanādisāmarthyaṃ na tadaprāptāvato annamupāḥsveti ।।

sa yo annaṃ brahmety upāste । annavato vai sa lokān pānavato abhisidhyati । yāvad annasya gataṃ tatrāsya yathākāmacāro bhavati yo annaṃ brahmety upāste । asti bhagavo annād bhūya iti । annād vāva bhūyo astīti । tan me bhagavān bravītv iti ।।

phalaṃ cānnavataḥ prabhūtānnānvai sa lokānpānavataḥ prabhūtodakāṃścānnapānayornityasaṃbandhāllokānabhisi dhyati ।
samānamanyat ।।

iti cchāndogyopaniṣadi saptamādhyāyasya navamaḥ khaṇḍaḥ

āpo vāvānnād bhūyasyaḥ । tasmād yadā suvṛṣṭir na bhavati vyādhīyante prāṇā annaṃ kanīyo bhaviṣyatīti । atha yadā suvṛṣṭir bhavaty ānandinaḥ prāṇā bhavanty annaṃ bahu bhaviṣyatīti । āpa evemā mūrtā yeyaṃ pṛthivī yad antarikṣaṃ yad dyaur yat parvatā yad devamanuṣyā yat paśavaś ca vayāṃsi ca tṛṇavanaspatayaḥ śvāpadāny ākīṭapataṅgapipīlakam । āpa evemā mūrtāḥ ।।

āpo vāvānnādbhūyasyo annakāraṇatvāt । yasmādevaṃ tasmādyadā yasminkāle suvṛṣṭiḥ sasyahitā śobhanā vṛṣṭirna bhavati tadā vyādhīyante prāṇā duḥkhino bhavanti । 
kiṃnimittamityāhānnamasminsaṃvatsare naḥ kanīyo alpataraṃ bhaviṣyatīti ।
atha punaryadā suvṛṣṭirbhavati tadā'nandinaḥ sukhino hṛṣṭāḥ prāṇāḥ prāṇino bhavantyantaṃ bahu prabhūtaṃ bhaviṣyatīti ।
apsaṃbhavatvānmūrtasyānnasyā'pa evemā mūrtāmṛrtabhedākārapariṇatā iti mūrtā yeyaṃ pṛthivī yadantarikṣamityādi ।
āpa evemā mūrtā ato apa upāḥsveti ।।

sa yo apo brahmety upāste । āpnoti sarvān kāmāṃs tṛptimān bhavati । yāvad apāṃ gataṃ tatrāsya yathākāmacāro bhavati yo apo brahmety upāste । asti bhagavo adbhyo bhūya iti । adbhyo vāva bhūyo astīti । tan me bhagavān bravītv iti ।।

phalaṃ-sa yo apo brahmetyupāsta āpnoti sarvānkāmānkāmyānmūrtimato viṣayānityarthaḥ ।
apsaṃbhavatvācca tṛpterambupāsanāttṛptimāṃśca bhavati ।
samānamanyat ।।

iti cchāndogyopaniṣadi saptamādhyāyasya daśamaḥ khaṇḍaḥ

tejo vāvādbhyo bhūyaḥ । tad vā etad vāyum āgṛhyākāśam abhitapati tadāhur niśocati nitapati varṣiṣyati vā iti । teja eva tatpūrvaṃ darśayitvāthāpaḥ sṛjate । tad etad ūrdhvābhiś ca tiraścībhiś ca vidyudbhir āhrādāś caranti tasmād āhur vidyotate stanayati varṣiṣyati vā iti । teja eva tatpūrvaṃ darśayitvāthāpaḥ sṛjate ।।

tejo vāvādbhyo bhūyaḥ । tejaso apakāraṇatvāt । kathamapkāraṇatvamityāha । yasmādabyonistejastasmāttadvā etattejo vāyumāgṛhyāvaṣṭabhya svātmanā niścalīkṛtya vāyumākāśamabhitapatyākāśamabhivyāpnuvattapati yadā tadā'hurlaukikā niśocati saṃtapati sāmānyena jagannitapati dehānato varṣiṣyati vā iti । prasiddhaṃ hi loke kāraṇamabhyudyataṃ dṛṣṭavataḥ kārya bhaviṣyatīti vijñānam । teja eva tatpūrvamātmānamudbhūtaṃ darśayitvāthānantaramapaḥ sṛjate ato apsraṣṭṛtvādbhūnyo adbhyastejaḥ । kiñcānyattadetatteja eva stanayitnurūpeṇa varṣaheturbhavati । 
katham ।
ūrdhvābhiścordhvagābhirvidyudbhistiraścībhiśca tiryaggatābhiśca sahā'hrādāḥ stananaśabdāścaranti ।
tasmāttaddarśanādāhurlaukikā vidyotate stanayati varṣiṣyati vā ityādyuktārtham ।
atasteja upāḥsveti ।।

sa yas tejo brahmety upāste । tejasvī vai sa tejasvato lokān bhāsvato apahatatamaskān abhisidhyati । yāvat tejaso gataṃ tatrāsya yathākāmacāro bhavati yas tejo brahmety upāste । asti bhagavas tejaso bhūya iti । tejaso vāva bhūyo astīti । tan me bhagavān bravītv iti ।।

tasya tejasa upāsanaphalaṃ-tejasvī vai bhavati ।
tejasvata eva ca lokānbhāsvataḥ prakāśavato apahatatamaskānbāhyādhyātmikājñānādyapanītatamaskānabhisidhyati ।
ṛjvarthamanyat ।।

iti cchāndogyopaniṣadi saptamādhyāyasyaikādaśaḥ khaṇḍaḥ

ākāśo vāva tejaso bhūyān । ākāśe vai sūryācandramasāv ubhau vidyun nakṣatrāṇy agniḥ । ākāśenāhvāyati । ākāśena pratisṛṇoti । ākāśe na ramate । ākāśam abhijāyate ।।

ākāśo vāva tejaso bhūyān । vāyusahitasya tejasaḥ kāraṇatvādvyomno vāyumāgṛhyeti tejasā sahokto vāyuriti pṛthagiha noktastejasaḥ । kāraṇaṃ hi loke kāryādbhūyo dṛṣṭam । yathā ghaṭādibhyo mṛttathā'kāśo vāyusahitasya tejasaḥ kāraṇamiti tato bhūyān । katham । ākāśo vai sūryācandramasāvubhau tejorūpau vidyunnakṣatrāṇyagniśca tejorūpāṇyākāśe antaḥ । 
yacca yasyāntarvarti tadalpaṃ bhūya itarat ।
kiñcā'kāśenā'hvayati cānyamanya āhūtaścetara ākāśena śṛṇotyanyoktaṃ ca śabdamanyaḥ pratiśṛṇotyākāśe ramate krīḍatyanyonyaṃ sarvastathā na ramate cā'kāśe vadhvādiviyoga ākāśe jāyate na mūrtenāvaṣṭabdhe ।
tathā'kāśamabhilakṣyāṅkurādi jāyate na pratilomam ।
ata ākāśamupāḥsva ।।

sa ya ākāśaṃ brahmety upāste । ākāśavato vai sa lokān prakāśavato asaṃbādhān urugāyavato abhisidhyati । yāvad ākāśasya gataṃ tatrāsya yathākāmacāro bhavati ya ākāśaṃ brahmety upāste । asti bhagava ākāśād bhūya iti । ākāśad vāva bhūyo astīti । tan me bhagavān bravītv iti ।।

phalaṃ śṛṇvākāśavato vai vistārayuktānsa vidvāṃllokānprakāśavataḥ ।
prakāśākāśayornityasaṃbandhātprakāśavataśca lokānasaṃbādhānsaṃbādhanaṃ saṃbādhaḥ saṃbādho anyonyapīḍā tadrahitānasaṃbādhānurugāyavato vistīrṇagatīnvistīrṇapracārāṃllokānabhisidhyati ।
yāvadākāśasyetyādyuktārtham ।।

iti cchāndogyopaniṣadi saptamādhyāyasya dvādaśaḥ khaṇḍaḥ

smaro vāvākāśād bhūyaḥ । tasmād yady api bahava āsīrann a smaranto naiva te kaṃcana śṛṇuyur na manvīran na vijānīran । yadā vāva te smareyur atha śṛṇuyur atha manvīrann atha vijānīran । smareṇa vai putrān vijānāti smareṇa paśūn । smaram upāssveti ।।

sa yaḥ smaraṃ brahmety upāste । yāvat smarasya gataṃ tatrāsya yathākāmacāro bhavati yaḥ smaraṃ brahmety upāste । asti bhagavaḥ smarād bhūya iti । smarād vāva bhūyo astīti । tan me bhagavān bravītv iti ।।

smaro vāvā'kākāśādbhūyaḥ । smaraṇaṃ smaro antaḥkaraṇadharmaḥ । sa ākāśādbhūyāniti draṣṭavyaṃ liṅgavyatyayena smartuḥ smaraṇe hi satyākāśādi sarvamarthavatsmaraṇavato bhogyatvāt । asati tu smarame sadapyasadeva । sattvakāryābhāvāt । nāpi sattvaṃ smṛtyabhāve śakyamākāśādīnāmavagantumityataḥ smaraṇasyā'kāśādbhṛyastvam । dṛśyate hi loke smaraṇasya bhūyastvaṃ yasmāttasmādyadyapi samuditā bahava ekasminnāsīrannupaviśeyuste tatrā'sīnā anyonyabhāṣitamapi na smarantaścetsyurnaiva te kañcana śabdaṃ śṛṇuyustathā na manvīranmantavyaṃ cetsmareyustadā manvīransmṛtyabhāvānna manvīraṃstathā na vijānīran । 
yadā vāva te smareyurmantavyaṃ vijñātavyaṃ śrotavyaṃ cātha śṛṇuyuratha manvīrannatha vijānīran ।
tathā smareṇa vai mama putrā eta iti putrānvijānāti smareṇa paśūn ।
ato bhūyastvātsmaramupāḥsveti ।
uktārthamanyat ।।

iti cchāndogyopaniṣadi saptamādhyāyasya trayodaśaḥ khaṇḍaḥ

āśā vāva smarād bhūyasī । āśeddho vai smaro mantrān adhīte karmāṇi kurute putrāṃś ca paśūṃś cecchata imaṃ ca lokaṃ amuṃ cecchate । āśām upāssveti ।।

āśā vāva smarādbhūyasī । āśāprāptavastvākāṅkṣā'śā tṛṣṇā kāma iti yāmāhuḥ paryāyaiḥ sā ca smarādbhūyasī । katham । hyantaḥkaraṇasthayā smarati smartavyam । 
āśāviṣayarūpaṃ smarannasau smaro bhavatyata āśeddha āśayābhivardhitaḥ smarabhūtaḥ smarannṛgādīnmantrānadhīte adhītya ca tadarthaṃ brāhmaṇebhyo vidhīṃśca śrutvā karmāṇi kurute tatphalāśayaiva putrāṃśca karmaphalabhūtānicchate abhivāñchatyāśayaiva tatsādhanānyanutiṣṭhati ।
imaṃ ca lokamāśeddha eva smaraṃllokasaṃgrahahetubhiricchate ।
amuṃ ca lokamāśeddhaḥ smaraṃstatsādhanānuṣṭhānenecchate ata āśāraśānāvabaddhaṃ smarākāśādināmaparyantaṃ jagaccakrībhūtaṃ pratiprāṇi ।
atra āśa āyāḥ smarādapi bhūyastvamityata āśāmupāḥsva ।।

sa ya āśāṃ brahmety upāste । āśayāsya sarve kāmāḥ samṛdhyanti । amoghā hāsyāśiṣo bhavanti । yāvad āśāyā gataṃ tatrāsya yathākāmacāro bhavati ya āśāṃ brahmety upāste । asti bhagava āśāyā bhūya iti । āśāyā bhūyo astīti । tan me bhagavān bravītv iti ।।

yastvāśāṃ brahmetyupāste śṛṇu tasya phalam ।
āśayā sadopāsitayāsyopāsakasya sarve kāmāḥ samṛdhyanti samṛddhiṃ gacchanti ।
amoghā hāsyā'śiṣaḥ prārthanāḥ sarvā bhavanti yatprārthitaṃ sarvaṃ tadavaśyaṃ bhavatītyarthaḥ ।
yāvadāśāyā gatamityādi pūrvavat ।।

iti cchāndogyopaniṣadi saptamādhyāyasya caturdaśa khaṇḍaḥ

prāṇo vāva āśāyā bhūyān । yathā vā arā nābhau samarpitā evam asmin prāṇe sarvaṃ samarpitam । prāṇaḥ prāṇena yāti । prāṇaḥ prāṇaṃ dadāti । prāṇāya dadāti । prāṇo mātā । prāṇaḥ svasā । prāṇo brāhmaṇaḥ ।।

nāmopakramamāśāntaṃ kāryakāraṇatvena nimittanaimittikatvena cottarottarabhūyastayāvasthitaṃ smṛtinimittasadbhāvamāśāraśanāpāśairvipāśitaṃ sarvaṃ sarvato bisamiva tantubhiryasminprāṇe samarpitam । yena ca sarvato vyāpināntarbahirgatena sūtre maṇigaṇā iva sūtreṇa grathitaṃ vidhṛtaṃ ca । sa eṣa prāṇo vā āśāyā bhūyān । kathamasya bhūyastvamityāha dṛṣṭāntena samarthayaṃstadbhūyastvam । yathā vai loke rathacakrasyārā rathanābhau samarpitāḥ saṃprotāḥ saṃpraveśitā ityetat । evamasmiṃlliṅgasaṃghātarūpe prāṇe prajñātmani dehike mukhye yasminparā devatā nāmarūpavyākaraṇāyā'darśādau pratibimbivajjīvenā'tmanānupratiṣṭā । yaśca mahārājasyeva sarvādhikārīśvarasya । "kasminnannvahamutkrānta utkrānto baviṣyāmi kasminvā pratiṣṭhite pratiṣṭhāsyāmīti sa prāṇamasṛjata"iti śruteḥ yastu cchāyevānugata īśvaram । "tadyathā rathasyāreṣu nemirarpito nābhāvarā arpitā evamevaitā bhūtamātrāḥ prajñāmātrāsvarpitāḥ prajñāmātrāḥ prāṇe arpitāḥ । " "sa eṣa prāṇa eva prajñātmā"iti kauṣītakinām । ata evamasminprāṇe sarvaṃ yathoktaṃ samarpitam । ataḥ sa eṣa prāṇo aparatantraḥ prāṇena svaśaktyaiva yāti nānyakṛtaṃ gamanādikriyāsvasya sāmarthyamityarthaḥ । 
sarvaṃ kriyākārakaphalabhedajātaṃ prāṇa eva na prāṇādbahirbhūtamastīti prakaraṇārthaḥ ।
prāṇaḥ prāṇaṃ dadāti yaddadāti tatsvītmabhūtameva ।
yasmai dadāti tadapi prāṇāyaiva ।
ataḥ pitrādyākhyo api prāṇa eva ।।

sa yadi pitaraṃ vā mātaraṃ vā bhrātaraṃ vā svasāraṃ vācāryaṃ vā brāhmaṇaṃ vā kiṃcid bhṛśam iva pratyāha । dhik tvāstv ity evainam āhuḥ । pitṛhā vai tvam asi mātṛhā vai tvam asi bhrātṛhā vai tvam asi svasṛhā vai tvam asy ācāryahā vai tvam asi brāhmaṇahā vai tvam asīti ।।

kathaṃ pitrādiśabdānāṃ prasiddhārthotsargeṇa prāṇaviṣayatvamiti । 
ucyate - sati prāṇe pitrādiṣu pitrādiśabdaprayogāttadutkrāntau ca prayogābhāvāt ।
kathaṃ tadityāha ।
sa yaḥ kaścitpitrādīnāmanyatamaṃ yadi taṃ bhṛśamiva tadananurūpamiva kiñcidvacanaṃ tvaṅkārādiyuktaṃ pratyāha tadainaṃ pārśvasthā āhurvivekino dhiktvāstu dhigastu tvāmityevam ।
pitṛhā vai tvaṃ piturhantetyādi ।।

atha yady apy enān utkrāntaprāṇāñ chūlena samāsaṃ vyatiṣaṃdahet । naivainaṃ brūyuḥ pitṛhāsīti na mātṛhāsīti na bhrātṛhāsīti na svasṛhāsīti nācāryahāsīti na brāhmaṇahāsīti ।।

athainānevotkrāntaprāṇāṃstyaktadehānatha yadyapi śūlena samāsaṃ samasya vyatidahedvyatyasya saṃdahedevamapyatikrūraṃ karma samāsavyatyāsādiprakāreṇa dahanalakṣaṇaṃ taddehasaṃbaddhameva kurvāṇaṃ naivainaṃ brūyuḥ pitṛhetyādi ।
tasmādanvayavyatirekābhyāmavagamyata etatpitrādyākhyo api prāṇa eveti ।।

prāṇo hy evaitāni sarvāṇi bhavati । sa vā eṣa evaṃ paśyann evaṃ manvāna evaṃ vijānann ativādī bhavati । taṃ ced brūyur ativādy asīti । ativādy asmīti brūyāt । nāpahnuvīta ।।

tasmātprāṇo hyevaitāni pitrādīni sarvāṇi bhavati calāni sthirāṇi ca । sa vā eṣa prāṇavidevaṃ yathoktaprakāreṇa paśyanphalato anubhavannevaṃ manvāna upapattibhiścintayannevaṃ vijānannupapattibhiḥ saṃyojyaivameveti niścayaṃ kurvannityarthaḥ । mananavijñānābhyāṃ hi saṃbhūtaḥ śāsrārtho niścito dṛṣṭo bhavet । ata evaṃ paśyannativādī bhavati nāmādyāśāntamatītya vadanaśīlo bhavatītyarthaḥ । 
taṃ cedbrūyustaṃ yadyevamativādinaṃ sarvadā sarvaiḥ śabdairnāmādyāśāntamatītya vartamānaṃ prāṇamevaṃ vadantamevaṃ paśyantamativadanaśīlamativādinaṃ brahmādistambaparyantasya hi jagataḥ prāṇa ātmāhamiti bruvāṇaṃ yadi brūyurativādyasīti ।
bāḍhamativādyasmīti brūyānnāpahnuvīta ।
kasmāddhyasāvapahnuvīta ।
yatprāṇaṃ sarveśvaramayamahamasmītyātmatvenopagataḥ ।।

iti cchāndogyopaniṣadi saptamādhyāyasya pañcadaśaḥ khaṇḍaḥ

eṣa tu vā ativadati yaḥ satyenātivadati । so ahaṃ bhagavaḥ satyenātivadānīti । satyaṃ tveva vijijñāsitavyam iti । satyaṃ bhagavo vijijñāsa iti ।।

sa eṣa nāradaḥ sarvātiśayaṃ prāṇaṃ svamātmānaṃ sarvātmānaṃ śrutvā nātaḥ paramastītyupararāma । na pūrvavatkimasti bhagavaḥ prāṇādbhūya iti papraccha । yatastamevaṃ vikārānṛtabrahmavijñānena parituṣṭamakṛtārthaṃ paramārthasatyātivādinamātmānaṃ manyamānaṃ yogyaṃ śiṣyaṃ mithyāgrahaviśeṣādvipracyāvayannāha bhagavānsanatkumāraḥ । eṣa tu vā ativadati yamahaṃ vakṣyāmi na prāṇavidativādī paramārthataḥ । nāmādyapekṣaṃ tu tasyātivāditvam । 
yastu bhūmākhyaṃ sarvātikrāntaṃ tattvaṃ paramārthasatyaṃ veda so ativādītyata āha-eṣa tu vā ativadati yaḥ sateyana paramārthasatyavijñānavattayātivadati ।
so ahaṃ tvāṃ prapanno bhagavansatyenātivadāni tathāmāṃ niyunaktu bhagavānyathāhaṃ satyenātivadānītyabhiprāyaḥ ।
yadyevaṃ satyenātivaditumicchasi satyameva tu tāvadvijijñāsitavyamityukta āha nāradaḥ ।
tathāstu tarhi satya bhagavo vijijñāse viśeṣeṇa jñātumiccheyaṃ tvatto ahamiti ।।

iti cchāndogyopaniṣadi saptamādhyāyasya ṣoḍaśaḥ khaṇḍaḥ

yadā vai vijānāty atha satyaṃ vadati । nāvijānan satyaṃ vadati । vijānann eva satyaṃ vadati । vijñānaṃ tv eva vijijñāsitavyam iti । vijñānaṃ bhagavo vijijñāsa iti ।।

yadā vai satyaṃ paramārthato vijānātīdaṃ paramārthaḥ satyamiti, tato anṛtaṃ vikārajātaṃ vācārambhaṇaṃ hitvā sarvavikārāvasthaṃ sadevaikaṃ satyamiti tadevātha vadati yadvadati । nanu vikāro api satyameva । "nāmarūpe satyaṃ tābhya mayaṃ prāṇaśchannaḥ" । "prāṇā vai satyaṃ teṣāmeṣa satyam"iti śrutyantarāt । satyamuktaṃ satyatvaṃ śrutyantare vikārasya na tu paramārthāpekṣamuktaṃ kiṃ tarhīndriyaviṣayatvāpekṣaṃ sacca tyacceti satyamityuktaṃ taddvāreṇa ca paramārthasatyasyopalabdhirvivakṣiteti । prāṇā vai satyaṃ teṣāmeṣa satyamiti coktam । ihāpi tadiṣṭameva । iha tu praṇaviṣayātparamārthasatyavijñānābhimānādvyutthāpya nāradaṃ yatsadeva satyaṃ paramārthato bhūmākhyaṃ tadvijñāpayiṣyāmītyeṣa viśeṣato vivakṣitor'thaḥ । nāvijānansatyaṃ vadati yastvavijānanvadati so agnyādiśabdenāgnyadīnparamārthasadrūpānmanyamāno vadati na tu te rūpatrayavyatirekeṇa paramārthaḥ santi । tathā tānyapi rūpāṇi sadapekṣayā naiva santītyato nāvijānansatyaṃ vadati । 
vijānanneva satyaṃ vadati ।
na ca tatsatyavijñānamavijijñāsitamaprārthitaṃ jñāyata ityāha-vijñānaṃ tveva vijijñāsitavyamiti ।
yadyevaṃ vijñānaṃ bhagavo vijijñāsa iti ।
evaṃ satyādīnāṃ cottarottarāṇāṃ karotyantānāṃ pūrvapūrvahetutvaṃ vyākhyeyam ।।

iti cchāndogyopaniṣadi saptamādhyāyasya saptadaśaḥ khaṇḍaḥ

yadā vai manute atha vijānāti । matvaiva vijānāti । matis tv eva vijijñāsitavyeti । matiṃ bhagavo vijijñāsa iti ।।

yadā vai manuta iti ।
matirmananaṃ tarko mantavyaviṣaya ādaraḥ ।।

iti cchāndogyopaniṣadi saptamādhyāyasyāṣṭadaśaḥ khaṇḍaḥ

yadā vai śraddadhāty atha manute । nāśraddadhan manute । śraddadhad eva manute । śraddhā tv eva vijijñāsitavyeti । śraddhāṃ bhagavo vijijñāsa iti ।।

āstikyabuddhiḥ śraddhā ।।

iti cchāndogyopaniṣadi saptamādhyāyasyaikonaviṃśaḥ khaṇḍaḥ

yadā vai nistiṣṭhaty atha śraddadhāti । nānistiṣṭhañ chraddadhāti । nistiṣṭhann eva śraddadhāti । niṣṭhā tv eva vijijñāsitavyeti । niṣṭhāṃ bhagavo vijijñāsa iti ।।

niṣṭhā guruśuśrūṣādistatparatvaṃ brahmavijñānāya ।।

iti cchāndogyopaniṣadi saptamādhyāyasya viṃśaḥ khaṇḍaḥ

yadā vai karoty atha nistiṣṭhati । nākṛtvā nistiṣṭhati । kṛtvaiva nistiṣṭhati । kṛtis tv eva vijijñāsitavyeti । kṛtiṃ bhagavo vijijñāsa iti ।।

yadā vai karoti ।
kṛtirindriyasaṃyamaścittaikāgratākaraṇaṃ ca ।
satyāṃ hi tasyāṃ niṣṭhādīni yathoktāni bhavanti vijñānāvasānāni ।।

iti cchāndogyopaniṣadi saptamādhyāyasyaikaviṃśaḥ khaṇḍaḥ

yadā vai sukhaṃ labhate atha karoti । nāsukhaṃ labdhvā karoti । sukham eva labdhvā karoti । sukhaṃ tv eva vijijñāsitavyam iti । sukhaṃ bhagavo vijijñāsa iti ।।

sāpi kṛtiryadā sukhaṃ labhate sukhaṃ niratiśayaṃ vakṣyamāṇaṃ labdhavyaṃ mayeti manyate tadā bhavatītyarthaḥ । yathā dṛṣṭaphalasukhā kṛtistathehāpi nāsukhaṃ labdhvā karoti । bhaviṣyadapi phalaṃ labdhvetyucyate । 
taduddiśya pravṛttyupapatteḥ ।
athedānīṃ kṛtyādiṣūttarottareṣu satsu satyaṃ svayameva pratibhāsata iti na tadvijñānāya pṛthagyatnaḥ kārya iti prāptaṃ tata idamucyate ।
sukhaṃ tveva vijijñāsitavyamityādi ।
sukhaṃ bhagavo vijijñāsa ityabhimukhībhūtāyā'ha ।।

iti cchāndogyopaniṣadi saptamādhyāyasya dvāviṃśaḥ khaṇḍaḥ

yo vai bhūmā tat sukham । bhūmaiva sukham । bhūmā tv eva vijijñāsitavya iti । bhūmānaṃ bhagavo vijijñāsa iti ।।

yo vai bhūmā mahanniratiśayaṃ bahviti paryāyāstatsukham । tator'vāksātiśayatvādalpam । atastasminnalpe sukhaṃ nāsti । alpasyādhikatṛṣṇāhetutvāt । tṛṣṇā ca duḥkhabījaṃ । 
na hi duḥkhabījaṃ sukhaṃ dṛṣṭaṃ jvarādi loke ।
tasmādyuktaṃ nālpe sukhamastīti ।
ato bhūmaiva sukham ।
tṛṣṇādiduḥkhabījatvāsaṃbhavādbhūmnaḥ ।।

iti cchāndogyopaniṣadi saptamādhyāyasya trayoviṃśaḥ khaṇḍaḥ

yatra nānyat paśyati nānyac chṛṇoti nānyad vijānāti sa bhūmā । atha yatrānyat paśyaty anyac chṛṇoty anyad vijānāti tad alpam । yo vai bhūmā tad amṛtam । atha yad alpaṃ tan martyam । sa bhagavaḥ kasmin pratiṣṭhita iti । sve mahimni yadi vā na mahimnīti ।।

kiṃlakṣaṇo asau bhūmetyāha-yatra yasminbhūmni tattve nānyaddraṣṭavyamanyena karaṇena draṣṭānyo vibhakto dṛśyātpaśyati । tathā nānyacchṛṇoti । nāmarūpayorevāntarbhāvādviṣayabhedasya tadgrāhakayoreveha darśanaśravaṇayorgrahaṇamanyeṣāṃ copalakṣaṇārthatvena । mananaṃ cātroktaṃ draṣṭavyaṃ nānyanmanuta iti । prāyaśo mananapūrvakatvādvijñānasya । tathā nānyadvijānāti । evaṃlakṣaṇo yaḥ sa bhūmā । kimatra prasidrānyadarśanābhāvo bhūmnyucyate nānyatpaśyatītyādinā, athānyanna paśyatyātmānaṃ paśyatītyetat । kiñcātaḥ । yadyanyadarśanādyabhāvamātramityucyate tadā dvaitasaṃvyavahāravilakṣaṇo bhūmetyuktaṃ bhavati । athānyadraśanaviśeṣapratiṣedhenā'tmānaṃ paśyatītyucyate tadaikasminneva kriyākārakaphalabhedo abhyupagato bhavet । yadyevaṃ ko doṣaḥ syāt । nanvayameva doṣaḥ saṃsārānivṛttiḥ । kriyākārakaphalabhedo hi saṃsāra iti । ātmaikatva eva kriyākārakaphalabhedaḥ saṃsāravilakṣaṇa iti cet । ātmano nirviśeṣaikatvābhyupagame darśanādikriyākārakaphalabhedābhyupagamasya śabdamātratvāt । anyadarśanādyabhāvoktipakṣe api yatretyanyanna paśyatīti ca viśeṣaṇe anarthake syātāmiti cet । dṛśyate hi loke yatra śūnye gṛhe anyanna paśyatītyukte stambhādīnātmānaṃ ca na na paśyatīti gamyate । na । tattvamasītyekatvopadeśādadhikaraṇādhikartavyabhedānupapatteḥ । tathā sadekamevādvitīyaṃ satyamiti ṣaṣṭhe nirdhāritatvāt । "adṛśye anātmye" "na saṃdṛśe tiṣṭhati rūpamasya" "vijñātāramare kena vijānīyāt"ityādiśrutibhyaḥ svātmani darśanādyanupapattiḥ । yatreti viśeṣaṇamanarthakaṃ prāptamiti cet । avidyākṛtabhedāpekṣatvāt । yathā satyekatvādvitīyatvabuddhiṃ prakṛtāmapekṣya sadekamevādvitīyamiti saṃkhyādyanarhamapyucyate । evaṃ bhūmnyekasminneva yatreti viśeṣaṇam । avidyāvasthāyāmanyadarśanānuvādena ca bhūmnastadabhāvatvalakṣaṇasya vivakṣitatvānnānyatpaśyatīti viśeṣaṇam । tasmātsaṃsāravyavahāro bhūmni nāstīti samudāyārthaḥ । atha yatrāvidyāviṣaye anyo anyenānyatpaśyatīti tadalpamavidyākālabhāvītyarthaḥ । yathā svapnadṛśyaṃ vastu prāk prabodhāttatkālabhāvīti tadvat । tata eva tanmartyaṃ vināśi svapnavastuvadeva tadviparoto bhūmā yastadamṛtam । tacchabdo amṛtatvaparaḥ । 
sa tarhyevaṃlakṣaṇo bhūmā he bhagavankasminpratiṣṭhita ityuktavantaṃ nāradaṃ pratyāha sanatkimāraḥ ।
sve mahimnīti sva ātmīye mahimni māhātmye vibhūtau pratiṣṭhito bhūmā ।
yadi pratiṣṭhāmicchasi kvacidyadi vā paramārthameva pṛcchasi na mahimnyapi pratiṣṭhita iti brūmaḥ ।
apratiṣṭhito anāśrito bhūmā kvacidapītyarthaḥ ।।

go aśvam iha mahimety ācakṣate hastihiraṇyaṃ dāsabhāryaṃ kṣetrāṇy āyatanānīti । nāham evaṃ bravīmi । bravīmīti hovāca । anyo hy anyasmin pratiṣṭhita iti ।।

yadi svamahimni pratiṣṭhito bhūmā kathaṃ tarhyapratiṣṭha ucyate । 
go aśvādīha mahimetyācakṣate ।
gāvaścāśvāśca go aśvaṃ dvandvaikavadbhāvaḥ ।
sarvatra gavāśvādi mahimeti prasiddhaṃ tadāśritastatpratiṣṭhaścaitro bhavati, yathā nāhamevaṃ svato anyaṃ mahimānamāśrito bhūmā caitravaditi bravīmyatra hetutvenānyo hyanyasminpratiṣṭhita iti vyavahitena sambandhaḥ ।
kintvevaṃ bravīmīti hovāca-sa evetyādi ।।

iti cchāndogyopaniṣadi saptamādhyāyasya caturviṃśaḥ khaṇḍaḥ

sa evādhastāt sa upariṣṭāt sa paścāt sa purastāt sa dakṣiṇataḥ sa uttarataḥ । sa evedaṃ sarvam iti । athāto ahaṃkārādeśa eva । aham evādhastād aham upariṣṭād ahaṃ paścād ahaṃ purastād ahaṃ dakṣiṇato aham uttarato aham evedaṃ sarvam iti ।।

kasmātpunaḥ kvacinna pratiṣṭhita ityucyate । yasmātsa eva bhūmādhastānna tadvyatirekeṇānyadvidyate yasminpratiṣṭhitaḥ syāt । tathopariṣṭādityādi samānam । sati bhūmno anyasminbhūmā hi pratiṣṭhitaḥ syānna tu tadasti । 
sa eva tu sarvam ।
atastasmādasau na kvacitpratiṣṭhitaḥ ।
yatra nānyatpaśyatītyadhikaraṇādhikartavyatānirdeśātsa evādhastāditi ca parokṣanirdeśāddraṣṭarjīvādanyobhūmā syādityāśaṅkā kasyacinmā bhūdityathāto anantaramahaṅkārādeśo ahaṅkāreṇā'diśyata ityahaṅkārādeśaḥ ।
draṣṭurananyatvadarśanārthaṃ bhūmaiva nirdiśyate ahaṅkāreṇāhamevādhastādityādinā ।।

athāta ātmādeśa eva । ātmaivādhastād ātmopariṣṭād ātmā paścād ātmā purastād ātmā dakṣiṇata ātmottarata ātmaivedaṃ sarvam iti । sa vā eṣa evaṃ paśyann evaṃ manvāna evaṃ vijānann ātmaratir ātmakrīḍa ātmamithuna ātmānandaḥ sa svarāḍ bhavati । tasya sarveṣu lokeṣu kāmacāro bhavati । atha ye anyathāto vidur anyarājānas te kṣayyalokā bhavanti । teṣāṃ sarveṣu lokeṣv akāmacāro bhavati ।।

ahaṅkāreṇa dehādisaṃghāto apyādiśyate avivekibhirityatastadāśaṅkā mā bhūdityathānantaramātmādeśa ātmanaiva kevalena satsvarūpeṇa śuddhenā'diśyate । ātmaiva sarvataḥ sarvamityevamekamajaṃ sarvato vyomavatpūrṇamanyaśūnyaṃ paśyansa vā eṣa vidvānmananavijñānābhyāmātmaratirātmanyeva ratī ramaṇaṃ yasya so ayamātmaratiḥ । tathā'tmakrīḍaḥ । dehamātrasādhanā ratirbāhyasādhanā krīḍā । loke srībhiḥ sakhibhiśca krīḍatīti darśanāt na tathā viduṣaḥ kiṃ tarhyātmavijñānanimittamevobhayaṃ bhavatītyarthaḥ । mithunaṃ dvaṃndvajanitaṃ sukhaṃ tadapi dvandvanirapekṣaṃ yasya viduṣaḥ । tathā'tmānandaḥ śabdādinimitta ānando aviduṣāṃ na tathāsya viduṣaḥ kiṃ tarhyātmanimittameva sarvaṃ sarvadā sarvaprakāreṇa ca dehajīvitabhogādinimittabāhyavastunirapekṣa ityarthaḥ । sa evaṃlakṣaṇo vidvāñjīvanneva svārājye abhiṣiktaḥ patite api dehe svarāḍeva bhavati । yata evaṃ bhavati tata eva tasya sarveṣu lokeṣu kāmacāro bhavati । prāṇādiṣu pūrvabhūmiṣu tatrāsyeti tāvanmātraparicchinnakāmacāratvamuktamanrājatvaṃ cārthaprāptaṃ sātiśayatvādyathāprāptasvārājyakāmacāratvānuvādena tatannivṛttirihocyate sa svarāḍityādinā । 
atha punarye anyathāta uktadarśanādanyathā vaiparītyena yathoktameva vā samyaṅna viduste anyarājāno bhavanti anyaḥ paro rājā svāmī yeṣāṃ te anyarājānaste ।
kiñca kṣayyo loko yeṣāṃ te kṣayylokāḥ ।
bhedadarśanasyālpaviṣayatvādalpaṃ ca tanmartyamityavocāma ।
tasmādye dvaitadarśinaste kṣayyalokāḥ svadarśanānurūpyeṇaiva bhavantyata eva teṣāṃ sarveṣu lokeṣvakāmacāro bhavati ।।

iti cchāndogyopaniṣadi saptamādhyāyasya pañcaviṃśaḥ khaṇḍaḥ

tasya ha vā etasyaivaṃ paśyata evaṃ manvānasyaivaṃ vijānata ātmataḥ prāṇa ātmata āśātmataḥ smara ātmata ākāśa ātmatas teja ātmata āpa ātmata āvirbhāvatirobhāvāv ātmato annam ātmato balam ātmato vijñānam ātmato dhyānam ātmataś cittam ātmataḥ saṃkalpa ātmato mana ātmato vāg ātmato nāmātmato mantrā ātmataḥ karmāṇy ātmata evedaṃ sarvam iti ।।
tasya ha vā etasyetyādi svārājyaṃ prāptasya prakṛtasya viduṣa ityarthaḥ ।
prāksadātmavijñānātsvātmano anyasmātsataḥ prāṇādernāmāntasyotpattipralayāvabhūtāṃ sadātmāvijñāne tu satīdānīṃ svātmata eva saṃvṛttau tathā sarvo apyanyo vyavahāra ātmata eva viduṣaḥ ।।

tad eṣa ślokaḥ । na paśyo mṛtyuṃ paśyati na rogaṃ nota duḥkhatām । sarvaṃ ha paśyaḥ paśyati sarvam āpnoti sarvaśaḥ । sa ekadhā bhavati tridhā bhavati pañcadhā । saptadhā navadhā caiva punaś caikādaśa smṛtaḥ । śataṃ ca daśa caikaś ca sahasrāṇi ca viṃśatiḥ । āhāraśuddhau sattvaśuddhiḥ । sattvaśuddhau dhruvā smṛtiḥ । smṛtilambhe sarvagranthīnāṃ vipramokṣaḥ । tasmai mṛditakaṣāyāya tamasas pāraṃ darśayati bhagavān sanatkumāraḥ । taṃ skanda ity ācakṣate ।।

kiñca tadetasminnartha eṣa śloko mantro api bhavati । na paśyaḥ paśyatīti paśyo yathoktadarśī vidvānityarthaḥ । mṛtyuṃ maraṇaṃ rogaṃ jvarādi duḥkhatāṃ duḥkhabhāvaṃ cāpi na paśyati । sarvaṃ ha sarvameva sa paśyaḥ paśyatyātmānameva sarvaṃ tataḥ sarvamāpnoti sarvaśaḥ sarvaprakārairiti । kiñca sa vidvānprāksṛṣṭiprabhedādekadhaiva bhavatyekadhaiva ca saṃsridhādibhedairanantabhedaprakāro bhavati sṛṣṭikāle । punaḥ saṃhārakāle mūlameva svaṃ pāramārthakamekadhābhāvaṃ pratipadyate svatantra eveti vidyāṃ phalena prarocayanstauti । athedānīṃ yathoktāyā vidyāyāḥ samyagavabhāsakāraṇaṃ mukhāvabhāsakāraṇasyevā'darśasya viśuddhikāraṇaṃ sādhanamupadiśyate-āhāraśuddhau । āhriyata ityāhāraḥ śabdādiviṣayavijñānaṃ bhokturbhogāyā'hriyate viśuddhikāraṇaṃ sādhanamupadiśyate-āhāraśuddhau । āhriyata ityāharaḥ śabdādiviṣayavijñānaṃ bhokturbhogāyā'hriyate tasya viṣayopalabdhilakṣaṇasya vijñānasya śuddhirāhāraśuddhī rāgadveṣamohadoṣairasaṃsṛṣṭaṃ viṣayavijñānamityarthaḥ । tasyāmāhārāśuddhau satyāṃ tadvato antaḥkaraṇasya sattvasya śuddhirnairmalyaṃ bhavati । sattvaśuddhau ca satyāṃ yathāvagate bhūmātmani dhruvāvicchinnā smṛtiravismaramaṃ bhavati । tasyāṃ ca labdhāyāṃ smṛtilambhe sati sarveṣāmavidyākṛtānarthapāśarūpāṇāmanekajanmāntarānubhavabhāvanākaṭhinīkṛtānāṃ hṛdayākṣayāṇāṃ granthīnāṃ vipramokṣo viśeṣeṇa pramokṣaṇaṃ vināśo bhavatīti । 
yata etaduttarottaraṃ yathoktamāhāraśuddhimūlaṃ tasmātsā kāryetyarthaḥ ।
sarvaṃ śāsrārthamaśeṣata uktvā'khyāyikāmupasaṃharati śrutiḥ-tasmai mṛditakaṣāyāya vārkṣādiriva kaṣāyo rāgadveṣādidoṣaḥ sattvasya rañjanārūpatvātsa jñānavairāgyābhyāsarūpakṣāreṇa kṣālito mṛdito vināśito yasya nāradasya tasmai yogyāya mṛditakaṣāyāya tamaso avidyālakṣaṇātpāraṃ paramārthatattvaṃ darśayati darśitavānityarthaḥ ।
ko asau, bhagavān-"utpattiṃ pralayaṃ caiva bhūtānāmāgatiṃ gatim ।
vetti vidyāmavidyāṃ ca sa vācyo bhagavāniti ।।

" evandharmā sanatkumāraḥ । tameva sanatkumāraṃ devaṃ skanda ityācakṣate kathayanti tadvidaḥ । dvirvacanamadhyāyaparisamāptyartham ।।

iti cchāndogyopaniṣadi saptamādhyāyasya ṣaḍviṃśaḥ khaṇḍaḥ iti cchāndogyopaniṣadbrahmaṇe saptamodhyāyaḥ samāptaḥ

atha aṣṭamo adhyāyaḥ oṃ

atha yad idam asmin brahmapure daharaṃ puṇḍarīkaṃ veśma daharo asminn antarākāsaḥ । tasmin yad antas tad anveṣṭavyaṃ tad vāva vijijñāsitavyam iti ।।

yadyapi digdeśakālādibhedaśūnyaṃ brahma sadekamevādvitīyamātmaivedaṃ sarvamiti ṣaṣṭhasaptamayoradhigataṃ tathāpīha mandabuddhīnāṃ digdeśādibhedavadvastvityevaṃ bhāvitā buddhirna śakyate sahasā paramārthaviṣayā kartumityanadhigamya ca brahma na puruṣārthasiddhiriti tadadhigamāya hṛdayapuṇḍarīkadeśa upadeṣṭavyaḥ । yadyapi satsamyakpratyayaikaviṣayā kartumityānadhigamya ca brahma na puruṣārthasiddhiriti tadadhigamāya hṛdayapuṇḍarīkadeśa upadeṣṭavyaḥ । yadyapi satsamyakpratyayaikaviṣayaṃ nirguṇaṃ cā'tmatattvaṃ tathāpi mandabuddhīnāṃ guṇavattvasyeṣṭatvātsatyakāmādiguṇavattvaṃ ca vaktavyam । tathā yadyapi brahmavidāṃ stryādiviṣayebhyaḥ svayamevoparamo bhavati tathāpyanekajanmaviṣayasevābhyāsajanitā viṣayaviṣayā tṛṣṇā na sahasā nivartayituṃ śakyata iti brahmacaryādisādhanaviśeṣo vidhātavyaḥ । tathā yadyapyātmaikatvavidāṃ gantṛgamanagantavyābhāvādavidyāviśeṣasthitinimittakṣaye gagana iva vidyududbhūta iva vāyurdagdhendhana ivāgniḥ svātmanyeva nivṛttistathāpi gantṛgamanādivāsitabuddhīnāṃ hṛdayadeśaguṇaviśiṣṭabrahmopāsakānāṃ mūrdhanyayā nāḍyā gatirvaktavyetyaṣṭamaḥ prapāṭhaka ārabhyate । digdeśaguṇagatiphalabhedaśūnyaṃ hi paramārthasadadvayaṃ brahmamandabuddhīnāmasadiva pratibhāti । sanmārgasthāstāvadbhavantu tataḥ śanaiḥ paramārthasadapi grāhayiṣyāmīti manyate śrutiḥ । athānantaraṃ yadidaṃ vakṣyamāṇaṃ daharamalpaṃ puṇḍarīkaṃ puṇḍarīkasadṛśaṃ veśmeva veśma dvārapālādimattvāt । asminbrahmapure brahmaṇaḥ parasya puraṃ rājño anekaprakṛtimadyathāpuraṃ tathedamanekendriyamanobuddhibhiḥ svāmyarthakāribhiryuktamiti brahmapuram । pure ca veśma rājño yathā tathā tasminbrahmapure śarīre daharaṃ veśma brahmaṇa upalabdhyadhiṣṭhānamityarthaḥ । yathā viṣṇoḥ śālagrāmaḥ । asminhi svavikāraśiṅge dehe nāmarūpavyākaraṇāya praviṣṭaṃ sadākhyaṃ braṅma jīvenā'tmanetyuktam । tasmādasminhṛdayapuṇḍarīke veśmanyupasaṃhṛtakaraṇairbāhyaviṣayaviraktairviśeṣato brahmacaryasatyasādhanābhyāṃ yuktervakṣyamāṇaguṇavaddhyāyamānairbrahmopalabhyata iti prakaraṇārthaḥ । daharo alpataro asmindahare veśmani veśmano alpatvāttadantarvartino alpataratvaṃ veśmanaḥ । antarākāśa ākāśākhyaṃ brahma । 
ākāśo vai nāmeti hi vakṣyati ।
ākāśa ivāśarīratvātsūkṣmatvasarvagatatvasāmānyācca ।
tasminnākāśākhye yadantarmadhye tadanveṣṭavyam ।
tadvāva tadeva ca viśeṣeṇa jijñāsitavyaṃ gurvāśrayaśravaṇādyupāyairanviṣya ca sākṣātkaraṇīyamityarthaḥ ।।

taṃ ced brūyur yad idam asmin brahmapure daharaṃ puṇḍarīkaṃ veśma daharo asminn antarākāśaḥ kiṃ tad atra vidyate yad anveṣṭavyaṃ yad vāva vijijñāsitavyam iti ।।

taṃ cedevamuktavantamācāryaṃ yadi brūyurantevāsinaścodayeyuḥ, kathaṃ, yadidamasminbrahmapure paricchinne antardaharaṃ puṇḍarīkaṃ veśma tato apyantaralpatara evā'kāśaḥ । puṇḍarīka eva veśmani tāvatkiṃ syāt । 
kiṃ tato alpatare khe yadbhavedityāhuḥ ।
daharo asminnantarākāśaḥ kiṃ tadatra vidyate na kiñcana vidyata ityabhiprāyaḥ ।
yadi nāma badaramātraṃ kimapi vidyate kiṃ tasyānveṣaṇena vijijñāsanena vā phalaṃ vijijñāsituḥ syāt ।
ato yatttrānveṣṭavyaṃ vijijñāsitavyaṃ vā na tena prayojanamityuktavataḥ sa ācāryo brūyāditi śrutervacanam ।।

yāvān vā ayam ākāśas tāvān eṣo antarhṛdaya ākāśaḥ । ubhe asmin dyāvāpṛthivī antar eva samāhite । ubhāv agniś ca vāyuś ca sūryācandramasāv ubhau vidyun nakṣatrāṇi । yac cāsyehāsti yac ca nāsti sarvaṃ tad asmin samāhitam iti ।।

śṛṇuta । tatra yadbrūtha puṇḍarīkāntaḥkhasyālpatvāttatsthamalpataraṃ syāditi । tadasat । na hi khaṃ puṇḍarīkaveśamagataṃ puṇḍarīkādalpataraṃ matvāvocaṃ daharo arsminnantarākāśa iti । kiṃ tarhi puṇḍarīkamalpaṃ tadanuvidhāyi tatsthamantaḥkaraṇaṃ puṇḍarīkākāśaparicchinnaṃ tasminviśuddhe saṃhṛtakaraṇānāṃ yogināṃ svaccha ivodake pratibimbarūpamādarśa iva ca śuddhe svacchaṃ vijñānajyotiḥ svarūpāvabhāsaṃ tāvanmātraṃ brahmopalabhyata iti daharo asminnantarākāśa ityavocāmāntaḥkaraṇopādhinimittam । svatastu yāvānvai prasiddhaḥ parimāṇato ayamākāśo bhautikastāvāneṣo antarhṛdaya ākāśo yasminnanveṣṭavyaṃ vijijñāsitavyaṃ cāvocāma । nāpyākāśatulyaparimāṇatvamabhipretya tāvānityucyate । kiṃ tarhi brahmaṇo anurūpasya dṛṣṭāntāntarasyābhāvāt । kathaṃ punarnā'kāśasamameva brahmetyavagamyate । "yenā'vṛtaṃ khaṃ ca divaṃ mahīṃ ca" । "tasmādvā etasmādātmana ākāśaḥ saṃbhūtaḥ" "etasminnu khalvakṣare gārgyākāśaḥ"ityādiśrutibhyaḥ । kiñcobhe asmindyāvāpṛthivī brahmākāśe buddhyupādhiviśiṣṭe antareva samāhite samyagāhite sthite yathā vā arā nābhāvityuktaṃ hi । tathobhāvagniśca vāyuścetyādi samānam । yaccāsyā'tmana ātmīyatvena dehavato asti vidyata iha loke । 
tatā yaccā'tmīyatvena na vidyate ।
naṣṭaṃ bhaviṣyacca nāstītyucyate ।
na tvatyantamevāsat ।
tasya hṛdyākāśe samādhānānupapatteḥ ।।

taṃ ced brūyur asmiṃś cedaṃ brahmapure sarvaṃ samāhitaṃ sarvāṇi ca bhūtāni sarve ca kāmā yad enaj jarā vāpnoti pradhvaṃsate vā kiṃ tato atiśiṣyata iti ।।
taṃ cedevamuktavantaṃ brūyuḥ punarantevāsinaḥ asmiṃścedyathokte cedyadi brahmapuropalakṣitāntarākāśa ityarthaḥ । idaṃ sarvaṃ samāhitaṃ sarvāṇi ca bhūtāni sarve ca kāmāḥ । kathamācāryeṇānuktāḥ kāmā antevāsibhirucyante । naiṣa doṣaḥ yaccāsyehāsti yacca nāstītyuktā eva hyācāryeṇa kāmāḥ । 
api ca sarvaśabdena coktā eva kāmāḥ ।
yadā yasminkāla etaccharīraṃ brahmapurākhyaṃ jarāvalīpalitādilakṣaṇā vayohānirvā'pnoti śasrādinā vā vṛkṇaṃ pradhvaṃsate visraṃsate vinaśyati kiṃ tato anyadatiśiṣyate ।
ghaṭāśritakṣīradadhisnehādivadghaṭanāśe dehanāśe api dehāśrayamuttarottaraṃ pūrvapūrvanāśānnaśyatītyabhiprāyaḥ ।
evaṃ prāpte nāśe kiṃ tato anyadyathoktādatiśiṣyate avatiṣṭhate na kiñcanāvatiṣṭhata ityabhīprāyaḥ ।।

sa brūyāt । nāsya jarayaitaj jīryati na vadhenāsya hanyate । etat satyaṃ brahmapuram asmin kāmāḥ samāhitāḥ । eṣa ātmāpahatapāpmā vijaro vimṛtyur viśoko vijighatso apipāsaḥ satyakāmaḥ satyasaṃkalpaḥ । yathā hy eveha prajā anvāviśanti yathānuśāsanam । yaṃ yam antam abhikāmā bhavanti yaṃ janapadaṃ yaṃ kṣetrabhāgaṃ taṃ tam evopajīvanti ।।

evamantevāsibhiścoditaḥ sa ācāryo brūyāttanmatimapanayan । asya dehasya jarayaitadyathoktamantarākāśākhyaṃ braṅma yasminsarva samāhitaṃ na jīryati dehavanna vikriyata ityarthaḥ । na cāsya vadhena śasrādighātenaitaddhanyate yathā'kāśaṃ kimu tato api sūkṣmataramaśabdamasparśaṃ brahma dehendriyādidoṣairna spṛśyata ityetasminnavasare vaktavyaṃ prāptaṃ tatprakṛtavyāsaṅgo mā bhūditi nocyate । indravirocanākhyāyikāyāmupariṣṭādvakṣyāmo yuktitaḥ । etatsatyamavitathaṃ brahmapuraṃ brahmaiva puraṃ brahmapuraṃ śarīrākhyaṃ tu brahmapuraṃ brahmopalakṣaṇārthatvāt । tattvanṛtameva । "vācā'rambhaṇaṃ vikāro nāmadheyam"iti śruteḥ । tadvikāre anṛte api dehaśuṅge brahmopalabhyata iti brahmapuramityuktaṃ vyāvahārikam । satyaṃ tu brahmapurametadeva brahma । sarvavyavahārāspadatvāt । ato asminpuṇḍarīkopalakṣite brahmapure sarve kāmā ye bahirbhavadbhiḥ prārthyante te asminneva svātmani samāhitāḥ । atastatprāptyupāyamevānutiṣṭhata bāhyaviṣayatṛṣmāṃ tyajatetyabhiprāyaḥ । eṣa ātmā bhavatāṃ svarūpam । śṛṇuta tasya lakṣaṇam । apahataḥ pāpmā dharmādharmākhyo yasya so ayamapahatapāpmā । tathā vijaro vigatajaro vimṛtyuśca । taduktaṃ pūrvameva na vadhenāsya hanyata iti । kimartha punarucyate । yadyapi dehasaṃbandhibhyāṃ jarāmṛtyubhyāṃ na saṃbadhyate anyathāpi saṃbandhastābhyāṃ syādityāśaṅkānivṛttyartham । viśoko vigataśokaḥ । śoko nāmeṣṭādiviyoganimitto mānasaḥ saṃtāpaḥ । vijighatso vigatāśanecchaḥ । apipāso apānecchaḥ । nanvapahatapāpmatvena jarādayaḥ śokāntāḥ pratiṣiddhā eva bhavanti । kāraṇapratiṣedhāt । dharmādharmakāryā hi ta iti । jarādipratiṣedhena vā dharmādharmayoḥ kāryābhāve vidyamānayorapyasatsamatvamiti pṛthakpratiṣedho anarthakaḥ syāt । satyamevaṃ tathāpi dharmakāryā nandavyatirekeṇa svābhāvikānando yatheśvare vijñānamānandaṃ brahmeti śruteḥ । tathādharmakāryajarādivyatirekeṇāpi jarādiduḥkhasvarūpaṃ svābhāvikaṃ syādityāśaṅkyeta । ato yuktastannivṛttaye jarādīnāṃ dharmādharmābhyāṃ pṛthakpratiṣedhaḥ । jarādigrahaṇaṃ sarvaduḥkhopalakṣaṇārtham । pāpanimittānāṃ tu duḥkhānāmānantyātpratyekaṃ ca tatpratiṣedhasyāśakyatvātsarvaduḥkhapratiṣedhārthaṃ yuktamevāpahatapāpmatvavacanam । satyā avitathāḥ kāmā yasya so ayaṃ satyakāmaḥ । vitathā hi saṃsāriṇāṃ kāmāḥ । īśvarasya tadviparītāḥ । tathā kāmahetavaḥ saṃkalpā api satyā yasya sa satyasaṃkalpaḥ । saṃkalpāḥ kāmāśca śuddhasattvopādhinimittā īśvarasya citraguvat । na svato neti netītyuktatvāt । yathoktalakṣaṇa evā'tmā vijñeyo gurubhyaḥ śāstrataścā'tmasaṃvedyatayā ca svārājyakāmaiḥ । na cedvijñāyate ko doṣaḥ syāditi । śṛṇutātra doṣaṃ dṛṣṭāntena । yathā hyeveha loke prajā anvāviśantyanuvartante । 
yathānuśāsanaṃ yatheha prajā anyaṃ svāminaṃ manyamānāḥ svasya svāmino yathā yathānuśāsanaṃ tathā tathānvāviśanti ।
kim ।
yaṃ yamantaṃ pratyantaṃ janapadaṃ kṣetrabhāgaṃ cābhikāmā arthinyo bhavantyātmabuddhyanurūpaṃ taṃ tameva ca pratyantādimupajīvantīti ।
eṣa dṛṣṭānto asvātantryadeṣaṃ prati puṇyaphalopabhoge ।।

tad yatheha karmajito lokaḥ kṣīyata evam evāmutra puṇyajito lokaḥ kṣīyate । tad ya ihātmānam ananuvidya vrajanty etāṃś ca satyān kāmāṃs teṣāṃ sarveṣu lokeṣv akāmacāro bhavati । atha ya ihātmānam anivudya vrajanty etaṃś ca satyān kāmāṃs teṣāṃ sarveṣu lokeṣu kāmacāro bhavati ।।

athānyo dṛṣṭāntastatkṣayaṃ prati tadyathehetyādiḥ । tattatra yatheha loke tāsāmeva svāmyanuśāsanānuvartinīnāṃ prajānāṃ sevādijito lokaḥ parādhīnopabhogaḥ kṣīyate antavānbhavati । 
athedānīṃ dārṣṭāntikamupasaṃharati-evamevāmutrāgnihotrādipuṇyaj ito lokaḥ parādhīnopabhogaḥ kṣīyata evetyukto doṣa eṣāmiti viṣayaṃ darśayati-tadya ityādinā ।
tattatrehāsmiṃlloke jñānakarmaṇoradhikṛtā yogyāḥ santa ātmānaṃ yathoktalakṣaṇaṃ śāstrācāryopadiṣṭamananuvidya yathopadeśamanu svasaṃvedyatāmakṛtvā vrajanti dehādasmāt prayanti ya etāṃśca yathoktān satyān satyasaṃkalpakāryāṃśca svātmasthān kāmānananuvidya vrajanti teṣāṃ sarveṣu lokeṣvakāmacāro asvatantratā bhavati ।
yathā rājānuśāsanānuvartinīnāṃ prajānāmityarthaḥ ।
atha ye anya iha loka ātmānaṃ śāsrācāryoradeśamanuvidya svātmasaṃvedyatāmāpādya vrajanti yathoktāṃśca satyānkāmāṃsteṣāṃ sarveṣu lokeṣu kāmacāro bhavati rājña iva sārvabhaumasyeha loke ।।

iti cchāndogyopaniṣadi aṣṭamādhyāyasya prathamaḥ khaṇḍaḥ

sa yadi pitṛlokakāmo bhavati । saṃkalpād evāsya pitaraḥ samuttiṣṭhanti । tena pitṛlokena saṃpanno mahīyate ।।

kathaṃ sarveṣu lokeṣu kāmacāro bhavatīti, ucyate-ya ātmānaṃ yatoktalakṣaṇaṃ hṛdi sākṣātkṛtavānvakṣyamāṇabrahmacaryādisādhanasaṃpannaḥ saṃstatsthāṃśca satyānkāmānsa tyaktadeho yadi pitṛlokakāmaḥ pitaro janayitārasta eva sukhahetutvena bhogyatvāllokā ucyante teṣu kāmo yasya taiḥ pitṛbhiḥ saṃbandhecchā yasya bhavati tasya saṃkalpamātrādeva pitaraḥ samuttiṣṭhintyātmasaṃbandhitāmāpadyante ।
viśuddhasattvatayā satyasaṃkalpatvādīśvarasyeva tena pitṛlokena bhogena saṃpannaḥ saṃpattiriṣṭaprāptistayā samṛddho mahīyate pūjyate vardhate vā mahimānamanubhavati ।।

atha yadi mātṛlokakāmo bhavati । saṃkalpād evāsya mātaraḥ samuttiṣṭhanti । tena mātṛlokena saṃpanno mahīyate ।।

atha yadi bhrātṛlokakāmo bhavati । saṃkalpād evāsya bhrātaraḥ samuttiṣṭhanti । tena bhrātṛlokena saṃpanno mahīyate ।।

atha yadi svasṛlokakāmo bhavati । saṃkalpād evāsya svasāraḥ samuttiṣṭhanti । tena svasṛlokena saṃpanno mahīyate ।।

atha yadi sakhilokakāmo bhavati । saṃkalpād evāsya sakhāyaḥ samuttiṣṭhanti । tena sakhilokena saṃpanno mahīyate ।।

atha yadi gandhamālyalokakāmo bhavati । saṃkalpād evāsya gandhamālye samuttiṣṭhataḥ । tena gandhamālyalokena saṃpanno mahīyate ।।

atha yady annapānalokakāmo bhavati । saṃkalpād evāsyānnapāne samuttiṣṭhataḥ । tenānnapānalokena saṃpanno mahīyate ।।

atha yadi gītavāditalokakāmo bhavati । saṃkalpād evāsya gītavādite samuttiṣṭhataḥ । tena gītavāditalokena saṃpanno mahīyate ।।

atha yadi strīlokakāmo bhavati । saṃkalpād evāsya striyaḥ samuttiṣṭhanti । tena strīlokena saṃpanno mahīyate ।।

samānamanyat ।
mātaro janayitryo atītāḥ sukhahetubhūtāḥ sāmardhyāt ।
na hi duḥkhahetubhūtāsu grāmasūkarādijanmanimittāsu mātṛṣu viśuddhasattvasya yogina icchā tatsaṃbandho vā yuktaḥ ।।

yaṃ yam antam abhikāmo bhavati । yaṃ kāmaṃ kāmayate । so asya saṃkalpād eva samuttiṣṭhati । tena saṃpanno mahīyate ।।

yaṃ yanamtaṃ pradeśamabhikāmo bhavati ।
yaṃ ca kāmaṃ kāmayate yathoktavyatirekeṇāpi so asyāntaḥ prāptumiṣṭaḥ kāmaśca saṃkalpādeva samuttiṣṭhatyasya ।
tenecchāvighātatayābhipretārthaprāptyā ca saṃpanno mahīyata ityuktārtham ।।

iti cchāndogyopaniṣadi aṣṭamādhyāyasya dvitīyaḥ khaṇḍaḥ

ta ime satyāḥ kāmā anṛtāpidhānāḥ । teṣāṃ satyānāṃ satām anṛtam apidhānam । yo yo hy asyetaḥ praiti na tam iha darśanāya labhate ।।

yathoktātmadhyānasādhanānuṣṭhānaṃ prati sādhakānāmutsāhajananārthamanukrośantyāha-kaṣṭamidaṃ khalu vartate yatsvātmasthāḥ śakyaprāpyā api ta ime satyāḥ kāmā anṛtāpidhānāsteṣāmātmasthānāṃ svāśrayāṇāmeva satāmanṛtaṃ bayaviṣayeṣu stryannabhojanācchādanādiṣu tṛṣṇā tannimittaṃ ca svecchāpracāratvaṃ mithyājñānanimittatvādanṛtamityucyate ।
tannimittaṃ satyānāṃ kāmānāmaprāptirityapidhānamivāpidhānam ।
kathamanṛtāpidhānanimittaṃ teṣāmalābha iti, ucyate-yo yo hi yasmādasya jantoḥ putro bhrātā veṣṭa ito asmāllokātpraiti pragacchati mriyate tamiṣṭaṃ putraṃ bhrātaraṃ vā svahṛdayākāśe vidyamānamapīha punardarśanāyecchannapi na labhate ।।

atha ye cāsyeha jīvā ye ca pretā yac cānyad icchan na labhate sarvaṃ tad atra gatvā vindate । atra hy asyaite satyāḥ kāmā anṛtāpidhānāḥ । tad yathāpi hiraṇyanidhiṃ nihitam akṣetrajñā upary upari sañcaranto na vindeyuḥ । evam evemāḥ sarvāḥ prajā ahar ahar gacchantya etaṃ brahmalokaṃ na vindanty anṛtena hi pratyūḍhāḥ ।।

atha punarye cāsya viduṣo jantorjīvā jīvantīha putrā bhrātrādayo vā ye ca pretā mṛtā iṣṭāḥ saṃbandhino yaccānyadiha loke vastrānnapānādi ratnādi vā vastvicchanna labhate tatsarvamatra hṛdayākāśākhye brahmaṇi gatvā yathoktena vidhinā vindate labhate । atrāsminhārdākāśe hi yasmādasyaite yathoktāḥ satyāḥ kāmā vartante anatāpidhānāḥ । kathamiva tadanyāyyamityucyate-tattatra yathā hiraṇyanidhiṃ hiraṇyameva punargrahaṇāya nidhātṛbhirnidhīyata iti nidhistaṃ hiraṇyanidhiṃ nihitaṃ bhūmeradhastānnikṣiptamakṣetrajñā nidhiśāsrairnidhikṣetramajānantaste nidheruparyupari saṃcaranto api nidhiṃ na vindeyuḥ śakyavedanamapi । evamevemā avidyavatyaḥ sarvā imāḥ prajā yathoktaṃ hṛdayākāśākhyaṃ brahmalokaṃ brahmaiva loko brahmalokastamaharahaḥ pratyahaṃ gacchantyo api suṣuptakāle na vidandanti na labhanta eṣo ahaṃ brahmalokabhāvamāpanno asmyadyeti ।

anṛtena hi yathoktena hi yasmātpratyūḍhā hṛtāḥ svarūpādavidyādidoṣairbahipakṛṣṭā ityarthaḥ ।
ataḥ kaṣṭamidaṃ vartate jantūnāṃ yatsvāyattamapi brahma na labhyata ityabhiprāyaḥ ।।

sa vā eṣa ātmā hṛdi । tasyaitad eva niruktaṃ hṛdy ayam iti tasmād dhṛd ayam । ahar ahar vā evaṃvit svargaṃ lokam eti ।। 

sa vai ya ātmāpahatapāpmeti prakṛto vaiśabdena taṃ smārayatyeṣa vivakṣita ātmā hṛdi hṛdayapuṇḍarīka ākāśaśabdenābhihitaḥ । tasyaitasya hṛdayasyaitadeva niruktaṃ nirvacanaṃ nānyata । hṛdyayamātmā vartata iti yasmāt tasmāddhṛdayaṃ hṛdayanāmanirvacanaprasiddhyāpi svahṛdaya ātmetyavagantavyamityabhiprāyaḥ । aharaharvai pratyahamevaṃviddhṛdyayamātmeti jānansvargaṃ lokaṃ hārdaṃ brahmaiti pratipadyate । nanvanevaṃvidapi suṣuptakāle hārdaṃ brahma pratipadyata eva suṣuptakāle satā somya tadā saṃpanna ityuktatvāt । 
bāḍhamevaṃ tathāpyasti viśeṣaḥ ।
yathā jānannajānaṃśca sarvo jantuḥ sadbrahmaiva tathāpi tattvamasīti pratibodhito vidvānsadeva nānyo asmīti jānansadeva bhavati ।
evameva vidvānavidvāṃścasuṣupte yadyapi satsaṃpadyate tathāpyevaṃvideva svargaṃ lokametītyucyate ।
dehapāte api vidyāphalasyāvaśyaṃbhāvitvādityeṣa viśeṣaḥ ।।

atha ya eṣa saṃprasādo asmāc charīrāt samutthāya paraṃ jyotir upasaṃpadya svena rūpenābhiniṣpadyata eṣa ātmeti hovāca । etad amṛtam abhayam etad brahmeti । tasya ha vā etasya brahmaṇo nāma satyam iti ।।

suṣuptakāle svenā'manā satā saṃpannaḥ sansamyakprasīdatīti jāgratsvapnayorviṣayendriyasaṃyogajātaṃ kāluṣyaṃ jahātīti saṃprasādaśabdo yadyapi sarvajantūnāṃ sādhāraṇastathāpyevaṃvitsvargaṃ lokametīti prakṛtatvādeṣa saṃprasāda iti saṃnihitavadyatnaviśeṣātso athedaṃ śarīraṃ hitvāsmāccharīrātsamutthāya śarīrātmabhāvanāṃ parityajyetyarthaḥ । na tvāsanādiva samutthāyetīha yuktam । svena rūpeṇeti viśeṣaṇāt । na hyanyata utthāya svarūpaṃ saṃpattavyam । svarūpameva hi tanna bhavati pratipattavyaṃ cetsyāt । paraṃ paramātmalakṣaṇaṃ vijñaptisvabhāvaṃ jyotirupasaṃpadya svāsthyamupagamyetyetat । svena ātmīyena rūpeṇābhiniṣpadyate prāgetasyāḥ svarūpasaṃpatteravidyayā dehamevāparaṃ rūpamātmatvenopagata iti tadapekṣayedamucyate svena rūpeṇeti । aśarīratā hyātmanaḥ svarūpaṃ yatsvaṃ paraṃ jyotiḥsvarūpamāpadye saṃprasāda eṣa ātmeti hovāca । sa brūyāditi yaḥ śrutyā niyukto antevāsibhyaḥ । kiñcaitadamṛtamavināśi bhūmā yo vai bhūmā tadamṛtamityuktam । ata evābhayaṃ bhūmno dvitīyābhāvādata etadbrahmeti । tasya ha vā etasya brahmaṇo nāmābhidhānam । kiṃ tatsatyamiti । 
satyaṃ hyavitathaṃ brahma ।
tatsatyaṃ sa ātmeti hyuktam ।
atha kimarthamidaṃ nāma punarucyate ।
tadupāsanavidhistutyartham ।।

tāni ha vā etāni trīṇyakṣarāṇi satīyamiti tadyatsattdamṛtamatha yatti tanmartyamatha yadyaṃ tenobhe yacchati yadanenobhe yacchati tasmādyamaharaharvā evaṃvitsvargaṃ lokameti ।।

tāni ha vā etāni brahmaṇo nāmākṣarāṇi trīṇyetāni satīyāmati sakārastakāro yamiti ca । takāra īkāraḥ uccāraṇārtho anubandhaḥ । hrasvenaivākṣareṇa punaḥ pratinirdeśātteṣām । tattatra yatsatsakārastadamṛtaṃ sadbrahmāmṛtavācakatvādamṛta eva sakārastakāranto nirdiṣṭaḥ । atha yattitakārastanmartyam । atha yadyamakṣaraṃ tenākṣareṇāmṛtamartyākhye pūrve ubhe akṣare yacchati yamayati niyamayati vaśīkarotyātmana ityarthaḥ । yadyasmādanena yamityetenobhe yacchati tasmādyām । 
saṃyate iva hyetena yamā lakṣyete ।
braṅmanāmākṣarasyāpīdamamṛtatvādidharmavattvaṃ mahābhāgyaṃ kimuta nāmavata ityupāsyatvāya stūyate ।
brahmanāmanirvacanenaiva nāmavato vettaivaṃvit ।
aharaharvā evaṃvitsvargaṃ lokametītyuktārtham ।।

iti cchāndogyopaniṣadi aṣṭamādhyāyasya tṛtīyaḥ khaṇḍaḥ

atha ya ātmā sa setur dhṛtir eṣāṃ lokānām asaṃbhedāya । naitaṃ setum ahorātre tarato na jarā na mṛtyur na śoko na sukṛtam । sarve pāpmāno ato nivartante । apahatapāpmā hy eṣa brahmalokaḥ ।।

atha ya ātmeti । uktalakṣaṇo yaḥ saṃprasādastasya svarūpaṃ vakṣyamāṇairuktaiśca guṇaiḥ punaḥ stūyate brahmacaryasādhanasaṃbandhārtham । ya eṣa yathoktalakṣaṇa ātmā sa seturiva setuḥ । vidhṛtirvidharaṇaḥ । anena hi sarvaṃ jagadvarṇāśramādikriyākārakaphalādibhedaniyamaiḥ karturanurūpaṃ vidadhatā vidhṛtam । adhriyamāṇaṃ hīśvareṇedaṃ viśvaṃ vinaśyedyatastasmātsa seturvidhṛtiḥ । kimarthaṃ sa seturityāha-eṣāṃ bhūrādīnāṃ kartṛkarmalāśrayāṇāmasaṃbhedāyāvidāraṇāyāvināśāyetyetat । kiṃviśṣṭaścāsau seturityāha-naitam setumātmānamahorātre sarvasya janimataḥ paricchedake satī naitaṃ tarataḥ । yathānye saṃsāriṇaḥ kālenāhorātrādilakṣaṇena paricchedyā na tathāyaṃ kālaparicchedya ityabhiprāyaḥ । "yasmādarvāksaṃvatsaro ahobhiḥ parivartata"iti śrutyantarāt । ata evainaṃ na jarā tarati na prāpnoti । tathā na mṛtyurna śoko na sukṛtaṃ na dṛṣkṛtaṃ sukṛtaduṣkṛte dharmādharmai । prāptiratra taraṇaśabdenābhipretā nātikramaṇam । na śakyaṃ hi kāraṇātikramaṇaṃ kartuṃ kāryeṇa । ahorātrādi ca sarvaṃ sataḥ kāryam । anyena hyanyasya prāptiratikramaṇaṃ vā kriyeta । na tu tenaiva tasya । na hi ghaṭena mṛtprāpyate atikramyate vā । 
yadyapi pūrvaṃ ya ātmāpahatapāpmetyādinā pāpmādipratiṣedha ukta eva tathāpīhāyaṃ viśeṣo na taratīti prāptiviṣayatvaṃ pratiṣidhyate ।
tatrā viśeṣeṇa jarādyabhāvamātramuktam ।
ahorātrādyā uktā anuktāścānye sarve pāpmāna ucyante ato asmādātmanaḥ setornivartante aprāpyaivetyarthaḥ ।
apahatapāpmā hyeṣa brahmaiva loko brahmaloka uktaḥ ।।

tasmād vā etaṃ setuṃ tīrtvā andhaḥ sann anandho bhavati । viddhaḥ sann aviddho bhavati । upatāpī sann anupatāpī bhavati । tasmād vā etaṃ setuṃ tīrtvā api naktam ahar evābhiniṣpadyate । sakṛd vibhāto hy evaiṣa brahmalokaḥ ।।

yasmācca pāpmakārya māndhyādi śarīravataḥ syānna tvaśarīrasya tasmādvā etamātmānaṃ setuṃ tīrvā prāpyānandho bhavati dehavattve pūrvamandho api san । tatā viddhaḥ sandehavattve sa dehaviyoge setuṃ tīrtvā prāpyānandho bhavati dehavattve pūrvamandho api san । tathā viddhaḥ sandehavattve sa dehaviyogo setuṃ prāpyāviddho bhavati । 
tathopatāpī rogādyupatāpavānsannanupatāpī bhavati ।
kiñca yasmādahorātre na staḥ setau tasmādvā etaṃ setuṃ tīrtvā prāpya naktamapi tamorūpaṃ rātrirapi sarvamaharevābhiniṣpadyate ।
vijñaptyātmajyotiḥ svarūpamaharivāhaḥ sadaikarūpaṃ viduṣaḥ saṃpadyata ityarthaḥ ।
sakṛdvibhātaḥ sadā vibhātaḥ sadaikarūpaḥ svena rūpeṇaiṣa brahmalokaḥ ।।

tad ya evaitaṃ brahmalokaṃ brahmacaryeṇānuvindanti teṣām evaiṣa brahmalokaḥ । teṣāṃ sarveṣu lokeṣu kāmacāro bhavati ।।

tattatraivaṃ satyetaṃ yathoktaṃ brahmalokaṃ brahmacaryeṇa srīviṣayatṛṣṇātyāgena śāsrācāryopadeśamanuvindanti svātmasaṃvedyatāmāpādayanti ye teṣāmeva brahmacaryasādhanavatāṃ brahmavidāmeṣa brahmalokaḥ nānyeṣāṃ srīviṣayasaṃparkajātatṛṣṇānāṃ brahmavidāmapītyarthaḥ ।
teṣāṃ sarveṣu lokeṣu kāmacāro bhavatītyuktārtham ।
tasmātparamametatsādhanaṃ brahmacaryaṃ brahmavidāmityabhiprāyaḥ ।।

iti cchāndogyopaniṣadi aṣṭamādhyāyasya caturthaḥ khaṇḍaḥ

atha yad yajña ity ācakṣate brahmacaryam eva tat । brahmacaryeṇa hy eva yo jñātā taṃ vindate । atha yad iṣṭam ity ācakṣate brahmacaryam eva tat । brahmacaryeṇa hy eveṣṭvātmānam anuvindate ।।

ya ātmā setutvādiguṇaiḥ stutastatprāptaye jñānasahakārisādhanāntaraṃ brahmacaryākhyaṃ vidātavyamityāha । yajñādibhiśca tatstauti kartavyārtham- atha yadyajña ityācakṣate loke paramapuruṣārthasādhanaṃ kathayanti śiṣṭāstadbrahmacaryameva । yajñasyāpi yatphalaṃ tadbrahmacaryavāllaṃbhate ato yajño api brahmacaryaṃ bhavati pratipattavyam । kathaṃ brahmacaryaṃ yajña ityāha-brahmacaryeṇaiva hi yasmādyo jñātāsa taṃ brahmalokaṃ yajñasyāpi pāramparyeṇa phalabhūtaṃ vindate labhate tato yajño api brahmacaryameveti । yo jñātetyakṣarānuvṛtteryajño brahmacaryameva । 
atha yadiṣṭamityācakṣate brahmacaryameva tat ।
katham ।
brahmacaryeṇaiva sādhanena tamīśvaramiṣṭvā pūjayitvāthavaiṣaṇāmātmaviṣayāṃ kṛtvā tamātmānamanuvindate ।
eṣaṇādiṣṭamapi brahmacaryameva ।।

atha yat sattrāyaṇam ity ācakṣate brahmacaryam eva tat । brahmacaryeṇa hy eva sata ātmanas trāṇaṃ vindate । atha yan maunam ity ācakṣate brahmacaryam eva tat । brahmacaryeṇa hy evātmānam anuvidya manute ।। 

atha yatsattrāyaṇamityācakṣate brahmacaryameva tattathā sataḥ parasmādātmana ātmanasrāṇaṃ rakṣaṇaṃ brahmacaryasādhanena vindate ।
ataḥ sattrāyaṇaśabdamapi brahmacaryameva sat ।
atha yanmaunamityācakṣate brahmacaryameva tadbrahmacaryeṇaiva sādhanena yuktaḥ sannātmānaṃ śāsrācāryābhyāmanuvidya paścānmanute dhyāyati ।
ato maunaśabdamapi brahmacaryameva ।।

atha yad anāśakāyanam ity ācakṣate brahmacaryam eva tat । eṣa hy ātmā na naśyati yaṃ brahmacaryeṇānuvindate । atha yad araṇyāyanam ity ācakṣate brahmacaryam eva tat । tat araś ca ha vai ṇyaś cārṇavau brahmaloke tṛtīyasyām ito divi । tad airaṃmadīyaṃ saraḥ । tad aśvatthaḥ somasavanaḥ । tad aparājitā pūr brahmaṇaḥ prabhuvimitaṃ hiraṇmayam ।।

atha yadanāśakāyanamityācakṣate brahmacaryameva tat । yamātmānaṃ brahmacaryeṇānuvindate sa eṣa hyātmā brahmacaryasādhanavato na naśyati tasmādanāśakāyanamapi brahmacaryameva । atha yadaraṇyāyanamityācakṣate brahmacaryameva tat । araṇyaśabdayorarṇavayorbrahmacaryavato ayanādaraṇyāyanaṃ brahmacaryam । yo jñānādyajña eṣaṇādiṣṭaṃ satasrāṇātsattrāyaṇaṃ mananānmaunamanaśanādanāśakāyanamaraṇyayorgamanādaraṇyāyanamityādibhirmahadbhiḥ puruṣārthasādhanaiḥ stutatvādbrahmacaryaṃ paramaṃ jñānasya sahakārikāraṇaṃ sādhanamityato brahmavidā yatnato rakṣaṇīyamityarthaḥ । tattatra hi brahmaloke araśca ha vai prasiddho ṇyaścārṇavau samudropame vā sarasī tṛtīyasyāṃ bhuvamantarikṣaṃ cāpekṣya tṛtīyā dyaustasyāṃ tṛtīyasyāmito asmāllokādārabhya gaṇyamānāyāṃ divi । 
tattatraiva cairamirānnaṃ tanmaya airo maṇḍastena pūrṇamairaṃ madīyaṃ tadupayogināṃ madakaraṃ harṣotpādakaṃ saraḥ ।
tatraiva cāśvattho vṛkṣaḥ somasavano nāmataḥ somo amṛtaṃ tanniḥsravo amṛtasrava iti vā ।
tatraiva ca brahmaloke brahmacaryasādhanarahitairbrahmacaryasādhanavadbhyo anyairna jīyata ityaparājitā nāma pūḥ purī brahmaṇo hiraṇyagarbhasya ।
brahmaṇā ca prabhuṇā viśeṣeṇa mitaṃ nirmitaṃ tacca hiraṇmayaṃ sauvarṇaṃ prabhuvimitaṃ maṇḍapamiti vākyaśeṣaḥ ।।

tad ya evaitāv araṃ ca ṇyaṃ cārṇavau brahmaloke brahmacaryeṇānuvindanti teṣām evaiṣa brahmalokaḥ । teṣāṃ sarveṣu lokeṣu kāmacāro bhavati ।।

tattatra hi brahmaloka etāvarṇavau yāvaraṇyākhyāvuktau brahmacaryeṇa sādhanenānuvindanti ye teṣāmevaiṣa yo vyākhyāto brahmalokasteṣāṃ ca brahmacaryasādhavanatāṃ brahmavidāṃ sarveṣu lokeṣu kāmacāro bhavati । nānyeṣāmabrahmacaryaparāṇāṃ bāhyaviṣayāsaktabuddhīnāṃ kadācidapītyarthaḥ । nanvatra tvamindrastvaṃ yamastvaṃ varuṇa ityādibhiryathā kaścitstūyate mahārha evamiṣṭādibhiḥ śabdairna stryādiviṣayatṛṣṇānivṛttimātraṃ stutyarhaṃ kiṃ tarhi jñānasya mokṣasādhanatvāttadeveṣṭādibhiḥ stūyata iti kecit । stryādibāhyaviṣayatṛṣṇāpahṛtacittānāṃ pratyagātmavivekavijñānānupapatteḥ । "parāñci khāni vyatṛṇatsvayaṃbhūstasmātparāṅpaśyati nāntarātman"ityādiśrutismṛtiśatebhyaḥ । jñānasahakārikāraṇaṃ stryādiviṣayatṛṣṇānivṛttisādhanaṃ vidhātavyameveti yuktaiva tatstutiḥ । nanu ca yajñādibhiḥ stutaṃ brahmacaryamiti yajñādīnāṃ puruṣārthasādhanatvaṃ gamyate । satyaṃ gamyate । na tviha brahmalokaṃ prati yajñādīnāṃ sādhanatvamabhipretya yajñādibhirbrahmacaryaṃ stūyate kiṃ tarhi teṣāṃ prasiddhaṃ puruṣārthasādhanatvamapekṣya । yathendrādibhī rājā na tu yatrendrādīnāṃ vyāpārastatraiva rājña iti tadvat । ya imer'ṇavādayo brāhmalaukikāḥ saṃkalpajāśca pitrādayo bhogāste kiṃ pārthivā āpyāśca yatheha loke dṛśyante taddhadarṇavavṛkṣapūḥsvarṇamaṇḍapānyāhosvinmānasapratyayamātrāṇīti । kiñcātaḥ, yadi pārthivā āpyāśca sthūlāḥ syurhṛdyākāśe samādhānānupapattiḥ । purāṇe ca"manomayāni brahmaloke śarīrādīnī"ti vākyaṃ virudhyeta । "aśokamahimam"ityādyāśca śrutayaḥ । nanu"samudrāḥ saritaḥ sarāṃsi vāpyaḥ kūpā yajñā vedā mantrādayaśca mūrtimanto brahmāṇamupatiṣṭhanta"iti mānasatvai virudhyeta purāṇasmṛtiḥ । na । mūrtimattve prasiddharūpāṇāmeva tatra gamanānupapatteḥ । tasmātprasiddhamūrtivyatirekeṇa sāgarādīnāṃ mūrtyantaraṃ sāgarādibhirupāttaṃ brahmalokagantṛ kalpanāyāṃ yathāprasiddhā eva mānasya ākāravatyaḥ puṃstryādyā mūrtayo yuktāḥ kalpayituṃ mānasadehānurūpyasaṃbandhopapatteḥ । dṛṣṭā hi mānasya evā'kāravatyaḥ puṃstryādyā mūrtayaḥ svapne । nanu tā anṛtā eva । ta ime satyāḥ kāmā iti śrutistathā sati virudhyeta । na । mānasapratyayasya sattvopapatteḥ । mānasā hi pratyayāḥ srīpuruṣādyākārāḥ svapne dṛśyante । nanu jāgradvāsanārūpāḥ svapnadṛśyā na tu tatra stryādayaḥ svapne vidyante । atyalpamidamucyate । jāgradviṣayā api mānasapratyayābhinirvṛttā eva sadīkṣābhinirvṛttatejo abannamayatvājjāgradviṣayāṇām । saṃkalpamūlā hi lokā iti coktam"samakḷpatāṃ dyāvāpṛthivī"ityatra । sarvaśrutiṣu ca pratyagātmana utpattiḥ pralayaśca tatraiva sthitiśca"yathā vā arā nābhau"ityādinocyate । tasmānmānasānāṃ bāhyānāṃ ca viṣayāṇāmitaretarakāryakāraṇamiṣyata eva bījāṅkuravat । yadyapi bāhyā eva mānasā mānasā eva ca bāhyā nānṛtatvaṃ teṣāṃ kadācidapi svātmani bhavati । nanu svapne dṛṣṭāḥ pratibuddhasyānṛtā bhavanti viṣayāḥ । jāgradbodhāpekṣaṃ tu tadanṛtatvaṃ na svataḥ । tathā svapnabodhāpekṣaṃ ca jāgraddṛṣṭaviṣayānṛtatvaṃ na svataḥ । viśeṣākāramātraṃ tu sarveṣāṃ mithyāpratyayanimittamiti vācā'rambhaṇaṃ vikāro nāmadheyamanṛtaṃ trīṇi rūpāṇītyeva satyam । 
tānyapyākāraviśeṣato anṛtaṃ svataḥ sanmātrarūpatayā satyam prāksadātmapratibodhātsvaviṣaye api sarvaṃ styameva svapnadṛśyā iveti na kaścidvirodhaḥ ।
tasmānmānasā eva brāhmalaukikā araṇyādayaḥ pitrādayaḥ kāmāḥ ।
bāhyaviṣayabhogavadaśuddhirahitatvācchuddhasattvasaṃkalpajanyā iti niratiśayasukhāḥ satyāśceśvarāṇāṃ bhavantītyarthaḥ ।
satsatyātmapratibodhe api rajjvāmiva kalpitāḥ sarpādayaḥ sadātmasvarūpatāmeva pratipadyanta iti sadātmanā satyā eva bhavanti ।।

iti cchāndogyopaniṣadi aṣṭamādhyāyasya pañcamaḥ khaṇḍaḥ

atha yā etā hṛdayasya nāḍyas tāḥ piṅgalasyāṇimnas tiṣṭhanti śuklasya nīlasya pītasya lohitasyeti । asau vādityaḥ piṅgala eṣa śukla eṣa nīla eṣa pīta eṣa lohitaḥ ।।

yastu hṛdayapuṇḍarīkagataṃ yathoktaguṇaviśiṣṭaṃ brahma brahmacaryādisādhanasaṃpannastyaktabāhyaviṣayānṛtatṛṣṇaḥ sannupāste tasyeyaṃ mūrdhanyayā nāḍyā gatirvaktavyeti nāḍīkhaṇḍa ārabhyate- atha yā etā vakṣyamāṇā hṛdayasya puṇḍarīkākārasya brahmopāsanasthānasya saṃbandhinyo nāḍyo hṛdayamāṃsapiṇḍātsarvato viniḥsṛtā ādityamaṇḍalādiva raśmayastāścaitāḥ piṅgalasya varṇaviśeṣaviśiṣṭasyāṇimnaḥ sūkṣmarasasya rasena pūrṇāstadākārā eva tiṣṭhanti vartanta ityarthaḥ । tathā śuklasya nīlasya pītasya lohitasya ca rasasya pūrṇā iti sarvatrādhyāhāryam । saureṇa tejasā pittākhyena pākābhinirvṛttena kaphenālpena saṃparkātpiṅgalaṃ bhavati sauraṃ tejaḥ pittākhyām tadeva ca vātabhūyastvānnīlaṃ bhavati । tadeva ca kaphabhūyastvācchuklam । kaphena samatāyāṃ pītam । śoṇita bāhulyena lohitam । 
vaidyakādvā varṇaviśeṣā anveṣṭavyāḥ kathaṃ bhavantīti ।
śrutistvāhā'dityasaṃbandhādeva tattejaso nāḍīṣvanugatasyaite varṇaviśeṣā iti ।
katham ।
asau vā ādityaḥ piṅgalo varṇata eṣa ādityaḥ śuklo apyeṣa nīla eṣa pīta eṣa lohita āditya eva ।।

tad yathā mahāpatha ātata ubhau grāmau gacchatīmaṃ cāmuṃ caivam evaitā ādityasya raśmaya ubhau lokau gacchantīmaṃ cāmuṃ ca । amuṣmād ādityāt pratāyante tā āsu nāḍīṣu sṛptāḥ । ābhyo nāḍībhyaḥ pratāyante te amuṣminn āditye sṛptāḥ ।।

tasyādhyātmaṃ nāḍībhiḥ kathaṃ saṃbandha ityatra dṛṣṭāntamāha-tattatra yathā loke mahānvistīrṇaḥ panthā mahāpatha ātato vyāpta ubhau gacchatīmaṃ ca saṃnihitamamuṃ ca viprakṛṣṭaṃ dūrasthamevaṃ yathā dṛṣṭānto mahāpatha ubhau grāmau praviṣṭa evamevaitā ādityasya raśmaya ubhau lokāvamuṃ cā'dityamaṇḍalamimaṃ ca puruṣaṃ gacchantyubhayatra praviṣṭāḥ । katham । 
amuṣmādādityamaṇḍalātpratāyante saṃtatā bhavanti ।
tā adhyātmamāsu piṅgalādivarṇāsu yathoktāsu nāḍīṣu sṛptā gatāḥ praviṣṭā ityarthaḥ ।
ābhyo nāḍībhyaḥ pratāyante pravṛttāḥ santānabhūtāḥ satyaste amuṣmin ।
raśmīnāmubhayaliṅgatvātta ityucyante ।।

tad yatraitat suptaḥ samastaḥ saṃprasannaḥ svapnaṃ na vijānāti । āsu tadā nāḍīṣu sṛpto bhavati । taṃ na kaścana pāpmā spṛśati । tejasā hi tadā saṃpanno bhavati ।।

tattatraivaṃ sati yatra yasminkāla etatsvapanamayaṃ jīvaḥ supto bhavati । svāpasya dviprakāratvādviśeṣaṇaṃ samasta iti । upasaṃhṛtasarvakaraṇavṛttirityetat । ato bāhyaviṣayasaṃparkajanitakāluṣyābhāvātsamyak । prasannaḥ saṃprasanno bhavati । ata eva svapnaṃ viṣayākārābhāsaṃ mānasaṃ svapnapratyayaṃ na vijānāti nānubhavatītyarthaḥ । yadaivaṃ supto bhavatyāsu sauratejaḥpūrṇāsu yathoktāsu nāḍīṣu tadā sṛptaḥ praviṣṭo nāḍībhirdvārabhūtābhirhṛdayākāśaṃ gato bhavatītyarthaḥ । na hyanyatra satsaṃpatteḥ svapnādarśanamastīti sāmarthyānnāḍīṣviti saptamī tṛtīyayā pariṇamyate । taṃ satā saṃpannaṃ na kaścana na kaścidapi dharmādharmarūpaḥ pāpmā spṛśatīti svarūpāvasthitatvāttadā'tmanaḥ । dehendriyaviśiṣṭaṃ hi sukhaduḥkhakāryapradānena pāpmā spṛśatīti na tu satsaṃpannaṃ svarūpāvasthaṃ kaścidapi pāpmā spraṣṭumutsahate । aviṣayatvāt । anyo hyanyasya viṣayo bhavati na tvanyatvaṃ kenacitkutaścidapi satsaṃpannasya । 
svarūpapracyavanaṃ tvātmano jāgratsvapnāvasthāṃ prati gamanaṃ bāhyaviṣayapratibodho avidyākāmakarmabījasya brahmavidyāhutāśādāhanimittamityavocāma ṣaṣṭha eva tadihāpi pratyetavyam ।
yadaivaṃ suptaḥ saureṇa tejasā hi nāḍyantargatena sarvataḥ saṃpanno vyāpto bhavati ।
ato viśeṣeṇa cakṣurādināḍīdvārairbāhyaviṣayabhogāyāprasṛtāni karaṇānyasya tadā bhavanti ।
tasmādayaṃ karaṇānāṃ nirodhātsvātmanyevāvasthitaḥ svapnaṃ na vijānātīti yuktam ।।

atha yatraitad abalimānaṃ nīto bhavati । tam abhita āsīnā āhur jānāsi māṃ jānāsi mām iti । sa yāvad asmāc charīrād anutkrānto bhavati ।।

tatraivaṃ satyatha yatra yasminkāle abalimānamabalabhāvaṃ dehasya rogādinimittaṃ jarādinimittaṃ vā kṛśībhāvametannayanaṃ nītaḥ prāpito devadatto bhavati mumūrṣaryadā bhavatītyarthaḥ ।
tamabhitaḥ sarvato veṣṭayitvā'sīnā jñātaya āhurjānāsi māṃ tava putraṃ jānāsi māṃ pitaraṃ cetyādi ।
sa mumūrṣuryāvadasmāccharīrādanutkrānto anirgato bhavati tāvatputrādīñjānāti ।।

atha yatraitad asmāc charīrād utkrāmati । athaitair eva raśmibhir ūrdhvam ākramate । sa om iti vā hod vā mīyate । sa yāvat kṣipyen manas tāvad ādityaṃ gacchati । etad vai khalu lokadvāraṃ viduṣāṃ prapadanaṃ nirodho aviduṣām ।।

atha yatra yadaitatkriyāviśeṣaṇamityasmāccharīrādutkrāmati । atha tadaitaireva yathoktābhī raśmibhirūrdhvamākramate yathākarmārjitaṃ lokaṃ pratyavidvān । itarastu vidvānyathoktasādhanasaṃpannaḥ sa omityoṅkāreṇā'tmānaṃ dhyāyanyathāpūrvaṃ vā haiva, udvordhvaṃ vā vidvāṃśceditarastiryaṅvetyabhiprāyaḥ । mīyate pramīyate gacchatītyarthaḥ । sa vidvānutkramiṣyanyāvatkṣipyenmano yāvatā kālena manasaḥ kṣepaḥ syāttāvatā kālenā'dityaṃ gacchati prapnoti kṣipraṃ gacchatītyartho na tu tāvataiva kāleneti vivakṣitam । kimarthamādityaṃ gacchatītyucyate-etadvai khalu prasiddhaṃ brahmalokasya dvāraṃ ya ādityastena dvārabhūtena brahmaloka gacchati vidvān । 
ato viduṣāṃ prapadanaṃ prapadyate brahmalokamanena dvāreṇeti prapadanam ।
nirodhanaṃ nirodho asmādādityādaviduṣāṃ bhavatīti nirodhaḥ ।
saureṇa tejasā deha eva niruddhāḥ santo mūrdhanyayā nāḍyā notkramanta evetyarthaḥ ।
viṣvaṅṅanyā iti ślokāt ।।

tad eṣa ślokaḥ । śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā । tayordhvam āyann amṛtatvam eti viṣvaṅṅ anyā utkramaṇe bhavanty utkramaṇe bhavanti ।।

tadetasminyathokter'tha eṣa śloko mantro bhavati । 
śataṃ caikā caikottaraśataṃ nāḍyo hṛdayasya māṃsapiṇḍabhūtasya saṃbandhinyaḥ pradhānato bhavanti ।
ānantyāddehanāḍīnām ।
tāsāmekā mūrdhānamabhiniḥsṛtā vinirgatā tayordhvamāyangacchannamṛtatvamamṛtabhāvameti viṣvaṅnānāgatayastiryagvisarpiṇya ūrdhvagāścānyā nāḍyo bhavanti saṃsāragamanadvārabhūtā na tvamṛtatvāya kiṃ tarhyatkamaṇa evotkrāntyarthameva bhavantītyarthaḥ ।
dvirabhyāsaḥ prakaraṇasamāptyarthaḥ ।।

iti cchāndogyopaniṣadi aṣṭamādhyāyasya ṣaṣṭhaḥ khaṇḍaḥ

ya ātmā apahatapāpmā vijaro vimṛtyur viśoko vijighatso apipāsaḥ satyakāmaḥ satyasaṃkalpaḥ so anveṣṭavyaḥ sa vijijñāsitavyaḥ । sa sarvāṃś ca lokān āpnoti sarvāṃś ca kāmān yas tam ātmānam anuvidya vijānātīti ha prajāpatir uvāca ।।

"atha ya eṣa saṃprasādo asmāccharīrātsamutthāya paraṃ jyotirupasaṃpadya svena rūpeṇābhiniṣpadyata eṣa ātmeti hovācaitadamṛtamabhayametadbrahma"ityuktam । tatra ko asau saṃprasādaḥ, kathaṃ vā tasyādhigamo yathā so asmāccharīrātsavijijñāsitavya iti caiṣa niyamavidhireva nāpūrvavidhiḥ । 
evamanveṣṭavyo vijijñāsitavya ityarthaḥ ।
dṛṣṭārthatvādanveṣaṇavijijñāsanayoḥ ।
dṛṣṭārthatvaṃ ca darśayiṣyati nāhamātra bhogyaṃ paśyāmītyanenāsakṛt ।
pararūpeṇa ca dehādidharbhairavaganyamānasyā'tmanaḥ svarūpādhigame viparītādhigamanivṛttirdṛṣṭaṃ phalamiti niyamārthataivāsya vidheryuktā na tvāgnihotrādīnāmibāpūrvavidhitvamiha saṃbhavati ।।

tad dhobhaye devāsurā anububudhire । te hocur hanta tam ātmaānam anvecchāmo yam ātmānam anviṣya sarvāṃś ca lokān āpnoti sarvāṃś ca kāmān iti । indro haiva devānām abhipravavrāja virocano asurāṇām । tau hāsaṃvidānāv eva samitpāṇī prajāpatisakāśam ājagmatuḥ ।।

taddhobhaya ityādyākhyāyikāprayojanamuktam । taddha kila prajāpatervacanamubhaye devāsurā devāścāsurāśca devāsurā anu paramparāgataṃ svakarṇagocarāpannamanububudhire anubuddhavantaḥ । te caitatprajāpativaco buddhvā kimakurvannityucyate-te hocuruktavanto anyonyaṃ devāḥ svapariṣadyasurāśca hanta yadyanumatirbhavatāṃ prajāpatinoktaṃ tamātmānamanvicchāmo anveṣaṇaṃ kurmo yamātmānamanviṣya sarvāṃśca lokānāpnoti sarvāśca kāmānityuktvendro haiva rājaiva svayaṃ devānāmitarāndevāṃśca bhogaparicchadaṃ ca sarvaṃ sthāpayitvā śarīramātreṇaiva prajāpatiṃ pratyabhipravavrāja pragatavāṃstathā virocano asurāṇām । 
vinayena guravo abhigantavyā ityetaddarśayati ।
trailokyarājyācca gurutarā vidyate ।
yato devāsurarājau mahārhabhogārhai santau tathā gurumabhyupagatavantau ।
tau ha kilāsaṃvidānāvevānyonyaṃ saṃvidamakurvāṇau vidyāphalaṃ pratyanyonyamīrṣyāṃ darśayantau samitpāṇī samidbhārahastau prajāpatisakāśamājagmaturāgatavantau ।।

tau ha dvātriṃśataṃ varṣāṇi brahmacaryam ūṣatuḥ । tau ha prajāpatir uvāca । kim icchantāv avāstam iti । tau hocatur ya ātmā apahatapāpmā vijaro vimṛtyur viśoko vijighatso apipāsaḥ satyakāmaḥ satyasaṃkalpaḥ so anveṣṭavyaḥ sa vijijñāsitavyaḥ । sa sarvāṃś ca lokān āpnoti sarvāṃś ca kāmān yas tam ātmānam anuvidya vijānātīti bhagavato vaco vedayante । tam icchantāv avāstam iti ।।

tau ha gatvā dvātriṃśataṃ varṣāṇi śuśrūṣāparau bhūtvā brahmacaryamūṣaturuṣitavantau । 
abhiprāyajñaḥ prajāpatistāvuvāca kimicchantau kiṃ prayojanamabhipretyecchantāvavāstamuṣitavantau yuvāmitītyuktau tau hocatuḥ ।
ya ātmetyādi bhagavato vaco vedayante śiṣṭā atastamātmānaṃ jñātumicchantāvavāstamiti ।
yadyapi prākprajāpateḥ samīpāgamanādanyonyamīrṣyāyuktāvabūtāṃ tathāpi vidyāprāptiprayojanagauravāttyaktarāgadveṣamoherṣyādi doṣāveva bhūtvoṣaturbrahmacaryaṃ prajāpatau ।
tenedaṃ prakhyāpitamātmavidyāgauravam ।।

tau ha prajāpatir uvāca ya eṣo akṣiṇi puruṣo dṛṣyata eṣa ātmeti hovāca । etad amṛtam abhayam etad brahmeti । atha yo ayaṃ bhagavo apsu parikhyāyate yaś cāyam ādarśe katama eṣa iti । eṣa u evaiṣu sarveṣvannteṣu parikhyāyata iti hovāca ।।

tāvevaṃ tapasvinau śuddhakalmaṣau yogyāvupalabhya prajāpatiruvācaha-ya eṣo akṣiṇi puruṣo nivṛttacakṣurbhirmṛditakaṣāyairdṛśyate yogibhirdraṣṭā, eṣa ātmāpahatapāpmādiguṇo yamavocaṃ purāhaṃ yadvijñānātsarvalokakāmāvāptiretadamṛtaṃ bhamākhyamata evābhayamata eva brahma vṛddhatamamiti । athaitatprajāpatinoktamakṣiṇi puruṣo dṛśyata iti vacaḥ śrutvā chāyārūpaṃ puruṣaṃ jagṛhatuḥ । gṛhītvā ca dṛḍhīkaraṇāya prajāpatiṃ pṛṣṭavantau । atha yo ayaṃ he bhagavo apsu parikhyāyate parisamantājjñāyate yaścāyamādarśa ātmanaḥ pratibimbākāraḥ parikhyāyate khaḍgādau ca katama eṣa eṣāṃ bhagavadbhiruktaḥ kiṃvaika eva sarveṣviti । evaṃ pṛṣṭaḥ prajāpatiruvāca-eṣa u eva yaścakṣuṣi draṣṭā mayokta iti । etanmanasi kṛtvaiṣu sarveṣvanteṣu madhyeṣu parikhyāyata iti hovāca । nanu kathaṃ yuktaṃ śiṣyorviparītagrahaṇamanujñātuṃ prajāpatervigatadoṣasyā'cāryasya sataḥ । satyameva, nānujñātam । katham । ātmanyadhyāropitapāṇḍityamahattvaboddhṛtvau hīndravirocanau tathaiva ca prathitau loke । tau yadi prajāpatinā mūḍhau yuvāṃ viparītagrāhiṇāvityuktau syātāṃ tatastastayościtte duḥkhaṃ syāttajjanitācca cittāvasādātpunaḥ praśnaśravaṇagrahaṇāvadhāraṇaṃ pratyutsāhavidhātaḥ syādato rakṣaṇīyau śiṣyāviti manyate prajāpatiḥ । gṛhṇītāṃ tāvattadudaśarāvadṛṣṭāntenāpaneṣyāmīti ca । nanu na yuktameṣa u evetyanṛtaṃ vaktum । 
katham ।
ātmanokto akṣipuruṣo manasi saṃnihitataraḥ śiṣyagṛhītācchāyātmanaḥ sarveṣāṃ cābhyantaraḥ"sarvāntaraḥ"iti śruteḥ ।
tamevāvocadeṣa u evetyato nānṛtamuktaṃ prajāpatinā ।
tathā ca tayorviparītagrahaṇanivṛttyarthaṃ hyāha ।।

iti cchāndogyopaniṣadi aṣṭamādhyāyasya saptamaḥ khaṇḍaḥ

udaśarāva ātmānam avekṣya yad ātmano na vijānīthas tan me prabrūtam iti । tau hodaśarāve avekṣāṃ cakrāte । tau ha prajāpatir uvāca kiṃ paśyatha iti । tau hocatuḥ sarvam evedam āvāṃ bhagava ātmānaṃ paśyāva ā lomabhyaḥ ā nakhebhyaḥ pratirūpam iti ।।

udaśarāva udakapūrṇe śarāvādāvātmānamavekṣyānantaraṃ yattatrā'tmānaṃ paśyantau na vijānīthastanme mama prabrūtamācakṣīyāthāmityuktau tau ha tathaivodaśarāve avekṣāñcakrāte avekṣaṇaṃ cakratuḥ । tathā kṛtavantau tau ha prajāpatiruvāca kiṃ paśyatha iti । nanu tanme prabrūtamityuktābhyāmudaśarāve avekṣaṇaṃ kṛtvā prajāpataye na niveditamidamāvābhyāṃ na viditamityanivedite cājñānahetau ha prajāpatiruvāca kiṃ paśyatha iti tatra ko abhiprāya iti । ucyate-naiva tayoridamāvayoraviditamityāśaṅkābhūcchāyātmanyātmapratyayo niścita evā'sīt । yena vakṣyati tau ha śāntahṛdayau pravavrajaturiti । 
na hyaniścite abhipretārthe praśāntahṛdayatvamupapadyate ।
tena nocaturidamāvābhyāmaviditamiti ।
viparītagrāhiṇau ca śiṣyāvanupekṣaṇīyāviti svayameṣa papraccha kiṃ paśyatha iti, viparītaniścayāpanayāya ca vakṣyati sādhvalakṛtāvityevamādi ।
tau hocatuḥ-sarvamevedamāvāṃ bhagava ātmānaṃ paśyāva ā lomabhya ā nakhebhyaḥ pratirūpamiti, yathaivā'vāṃ he bhagavo lomanakhādimantau sva evamevedaṃ lomanakhādisahitamāvayoḥ pratirūpamudaśarāve paśyāva iti ।।

tau ha prajāpatir uvāca sādhvalaṃkṛtau suvasanau pariṣkṛtau bhūtvodaśarāve avekṣethām iti । tau ha sādhvalaṃkṛtau suvasanau pariṣkṛtau bhūtvodaśarāve avekṣāṃ cakrāte । tau ha prajāpatir uvāca kiṃ paśyatha iti ।।

tau ha punaḥ prajāpatiruvāca cchāyātmaniścayāpanayāya, sādhvalaṅkṛtau yathā svagṛhe suvasanau mahārhavastraparidhānau pariṣkṛtau chinnalomanakhau ca bhūtvodaśarāve tayośchāyātmagraho apanītaḥ syāt । sādhvalaṅkārasuvasanādīnāmāgantukānāṃ chāyākaratvamudaśarāve yathā śarīrasaṃbaddhānāmevaṃ śarīrasyāpi cchāyākaratvaṃ pūrvaṃ babhūveti gamyate । śarīraikadeśānāṃ ca lomanakhādīnāṃ nityatvenābhipretānāmakhaṇḍitānāṃ chāyākaratvaṃ pūrvamāsīt । 
chinneṣu ca teṣu naiva lomanakhādicchāyā dṛśyate ato lomanakhādivaccharīrasyāpyāgamāpāyitvaṃ siddhamityudaśarāvādau dṛśyamānasya tannimittasya ca dehasyānātmatvaṃ siddham udaśārāvādau chāyākaratvāddehasaṃbaddhālaṅkārādivat ।
na kevalametāvadetena yāvatkiñcidātmīyatvābhimataṃ sukhaduḥkharāgadveṣamohādi ca kādācitkatvānnakhalomādivadanātmeti pratyetavyam ।
evamaśeṣamithyāgrahāpanayanimitte sādhvalaṅkārādidṛṣṭānte prajāpatinokte śrutvā tathā kṛtavatorapi cchāyātmaviparītagraho nāpajagāma yasmāttasmātsvadoṣeṇaiva kenacitpratibaddhavivekavijñānāvindravirocanāvabhūtāmit i gamyate ।
tau pūrvavadeva dṛḍhaniścayau papraccha kiṃ paśyatha iti ।।

tau hocatur yathaivedam āvāṃ bhagavaḥ sādhvalaṃkṛtau suvasanau pariṣkṛtau sva evam evemau bhagavaḥ sādhvallaṃkṛtau suvasanau pariṣkṛtāv iti । etad amṛtam abhayam etad brahmeti । tau ha śāntahṛdayau pravavrajatuḥ ।।

tau tathaiva pratipanno yathaivedamiti pūrvavadyathā sādhvalaṅkārādiviśiṣṭāvāvāṃ sva evamevemau chāyātmānāviti sutarāṃ viparītaniścayau babhūvatuḥ । yasyā'tmano lakṣaṇaṃ ya ātmāpahatapāpmetyuktavā punastadviśeṣamanviṣyamāṇayorya eṣo akṣiṇi puruṣo dṛśyata iti sākṣādātmani nirdiṣṭe tadviparītagrahāpanayāyodaśarāvasādhvalaṅkāradṛṣṭānte apyabhihita ātmasvarūpabodhādviparītagraho nāpagataḥ । ataḥ svadoṣeṇa kenacitpratibaddhavivekavijñānasāmarthyāviti matvā yathābhipretamevā'tmānaṃ manasi nidhāyaiṣa ātmeti hovācaitadamṛtamabhayametadbrahmeti prajāpatiḥ pūrvavat । na tu tadabhipretamātmānam । 
ya ātmetyādyātmalakṣaṇaśravaṇenākṣipuruṣaśrutyā codaśarāvādyupapattyā ca saṃskṛtau tāvat ।
madvacanaṃ sarvaṃ punaḥ punaḥ smaratoḥ pratibandhakṣayācca svayamevā'tmaviṣaye viveko bhaviṣyatīti manvānaḥ punarbrahmacaryādeśe ca tayościttadukhotpattiṃ parijihīrṣankṛtārthabuddhitayā gacchantāvapyupekṣitavānprajāpatiḥ ।
tau hendravirocanau śāntahṛdayau tuṣṭahṛdayau kṛtārthabuddhī ityarthaḥ ।
na tu śama eva, śamaścettayorjāto viparītagraho vigato abhaviṣyatpravavrajaturgatavantau ।।

tau hānvīkṣya prajāpatir uvāca । anupalabhyātmānam ananuvidya vrajato yatara etadupaniṣado bhaviṣyanti devā vā asurā vā te parābhaviṣyantīti । sa ha śāntahṛdaya eva virocano asurāñ jagāma । tebhyo haitām upaniṣadaṃ provāca ātmaiveha mahayya ātmā paricaryaḥ । ātmānam eveha mahayann ātmānaṃ paricarann ubhau lokāv āpnotīmaṃ cāmuṃ ceti ।।

evaṃ tayorgatayorindravirocanayo rājñorbhogāsaktayoryathoktavismaraṇaṃ syādityāśaṅkyāpratyakṣaṃ pratyakṣavacanena ca cittaduḥkhaṃ parijihīrṣustau dūraṃ gacchantāvanvīkṣya ya ātmāpahatapāpmetyādivacanavadetadapyanayoḥ śravaṇagocaratvameṣyatīti matvovāca prajāpatiḥ । anupalabhya yathoktalakṣaṇamātmānamananuvidya svātmapratyakṣaṃ cākṛtvā viparītaniścayau ca bhūtvendravirocanāvetau vrajato gaccheyātām । ato yatare devā vāsurā vā kiṃ viśeṣitenaitadupaniṣada ābhyāṃ yā gṛhītā'tmavidyā seyamupaniṣadyeṣāṃ devānāmasurāṇāṃ vā ta etadupaniṣada evaṃvijñānā etanniścayā bhaviṣyantītyarthaḥ । te kiṃ, parābhaviṣyanti śreyomārgātparābhūtā bahirbhūtā vinaṣṭā bhaviṣyantītyarthaḥ । svagṛhaṃ gacchatoḥ surāsurarājayoryo asurarājaḥ sa ha śāntahṛdaya eva sanvirocano asurāñjagāma । 
gatvā ca tebhyo asurebhyaḥ śarīrātmabuddhiryopaniṣattāmetāmupaniṣadaṃ provācoktavān ।
dehamātramevā'tmā pitrokta iti ।
tasmādātmaiva deha iha loka mahayyaḥ pūjanīyastathā paricaryaḥ paricaraṇīyastathā'tmānameveha loke dehaṃ mahayanparicaraṃścobhau lokāvavāpnotīmaṃ cāmuṃ ca ।
ihalokaparalokayoreva sarve lokāḥ kāmāścāntarbhavantīti rājño abhiprāyaḥ ।।

tasmād apyaddyehādadānam aśraddadhānam ayajamānam āhur āsuro bateti । asurāṇāṃ hy eṣopaniṣat । pretasya śarīraṃ bhikṣayā vasanenālaṃkāreṇeti saṃskurvanti । etena hy ammuṃ lokaṃ jeṣyanto manyante ।।

tasmāttatsaṃpradāyo adyāpyanuvartata itīha loke adadānaṃ dānamakurvāṇamavibhāgaśīlamaśraddadhānaṃ satkāryeṣu śraddhārahitaṃ yathāśaktyayajamānamayajanasvabhāvamāhurāsuraḥ khalvayaṃ yata evaṃsvabhāvo bateti khidyamānā āhuḥ śiṣṭāḥ ।
asurāṇāṃ hi yasmādaśraddadhānatādilakṣaṇaiṣopaniṣat ।
tayopaniṣadā saṃskṛtāḥ santaḥ pretasya śarīraṃ kuṇapaṃ bhikṣayā gandhamālyānnādilakṣaṇayā vasanena vasrādinā'cchādanādiprakāreṇālaṅkāreṇa dhvajapatākādikaraṇenetyevaṃ saṃskurvantyetena kuṇapasaṃskāreṇāmuṃ pretya pratipattavyaṃ lokaṃ jeṣyanto manyante ।।

iti cchāndogyopaniṣadi aṣṭamādhyāyasyāṣṭamaḥ khaṇḍaḥ

atha hendro aprāpyaiva devān etad bhayaṃ dadarśa । yathaiva khalv ayam asmiñ charīre sādhvalaṃkṛte sādhvalaṃkṛto bhavati suvasane suvasanaḥ pariṣkṛte pariṣkṛta evam evāyam asminn andhe andho bhavati srāme srāmaḥ parivṛkṇe parivṛkṇaḥ । asyaiva śarīrasya nāśam anv eṣa naśyati । nāham atra bhogyaṃ paśyāmīti ।।

atha ha kilendro aprāpyaiva devāndaivyākrauryādisaṃpadā yuktatvādgurorvacanaṃ punaḥ punaḥ smaranneva gacchannetadvakṣyamāṇaṃ bhayaṃ svātmagrahaṇanimittaṃ dadarśa dṛṣṭavān । udaśarāvadṛṣṭāntena prajāpatinā yadartho nyāya uktastadekadeśo maghavataḥ pratyabhādbuddhau । yena cchāyātmagrahaṇe doṣaṃ dadarśa । yathaiva khalvayamasmiñcharīre sādhvalaṅkṛte chāyātmāpi sādhvalaṅkṛto bhavati suvasane ca suvasanaḥ pariṣkṛte pariṣkṛto yathā nakhalomādidehāvayavāpagame chāyātmāpi pariṣkṛto bhavati nakhalomādirahito bhavati । evamevāyaṃ chāyātmāpyasmiñcharīre nakhalomādibhirdehāvayavatvasya tulyatvādandhe cakṣuṣo apagame andho bavati srāme srāmaḥ । srāmaḥ kilekanetrastasyāndhatvena gatatvāt । 
cakṣurnāsikā vā yasya sadā sravati sa srāmaḥ ।
parivṛkṇaśchinnahastaśchinnapādo vā ।
srāme parivṛkṇe vā dehe chāyātmāpi tathā bhavati ।
tathāsya dehasya nāśamanveṣa naśyati ।।

sa samitpāṇiḥ punar eyāya । taṃ ha prajāpatir uvāca । maghavan yac chāntahṛdayaḥ prāvrājīḥ sārdhaṃ virocanena kim icchan punar āgama iti । sa hovāca yathā eva khalvayyaṃ bhagavo asmiñ charīre sādhvalaṃkṛte sādhvalaṃkṛto bhavati suvasane suvasanaḥ pariṣkṛte pariṣkṛta evam evāyam asminn andhe andho bhavati srāme srāmaḥ parivṛkṇe parivṛkṇaḥ । asyaiva śarīrasya nāśam anv eṣa naśyati । nāham atra bhogyaṃ paśyāmīti ।।

ato nāhamatrāsmiṃśchāyātmadarśane dehātmadarśane vā bhogyaṃ phalaṃ paśyāmītyevaṃ doṣaṃ dehacchāyātmadarśane adhyavasya sa samitpāṇirbrahmacaryaṃ vastuṃ punareyāya । taṃ ha prajāpatiruvāca-maghavanyacchāntahṛdayaḥ prāvrājīḥ pragatavānasi virocanena sārdhaṃ kimicchanpunarāgama iti । vijānannapi punaḥ papracchendrābhiprayābhivyaktaye yadvettha tena mopasīdeti yadvat । tathā ca svābhiprayāṃ prakaṭamakarodyathaiva khalvayamityadi, evameveti cānvamodata prajāpatiḥ । nanu tulye akṣipuruṣaśravame dehacchāyāmindro agrahīdātmeti dehameva va virocanastatkiṃnimittam । yathendrasyodaśarāvādiprajāpativacanaṃ smarato devānaprāptasyaivā'cāryoktabuddhyā chāyātmagrahaṇaṃ tatra doṣadarśanaṃ cābhūt । na tathā virocanasya kiṃ tarhi deha evā'tmadarśanaṃ nāpi tatra doṣadarśanaṃ babhūva । tadvadeva vidyāgrahaṇasāmarthyapratibandhadoṣālpatvabahutvāpekṣamindravirocanayośchāyātmadehayorgrahaṇam ।

indro alpadoṣatvāddṛśyata itiśrutyarthameva śraddadhānatayā jagrāhetaraśchāyānimittaṃ dehaṃ hitvā śrutyarthaṃ lakṣaṇayā jagrāha prajāpatinokto ayamiti doṣabhūyastvāt ।
yathā kila nīlānīlayorādarśe dṛśyamānayorvāsasoryannīlaṃ tanmahārhamiti cchāyānimittaṃ vāsa evocyate na cchāyā tadvaditi virocanābhiprāyaḥ ।
svacittaguṇadoṣavaśādeva hi śabdārthāvadhāraṇaṃ tulye api śravaṇe khyāpitaṃ dāmyata datta dayadhvamiti dakāramātraśravaṇācchutyantare ।
nimittānyapi tadanuguṇānyeva sahakārīṇi bhavanti ।।

evam evaiṣa maghavann iti hovāca । etaṃ tv eva te bhūyo anuvyākhyāsyāmi । vasāparāṇi dvātriṃśataṃ varṣāṇīti । sa hāparāṇi dvātriṃśataṃ varṣāṇyuvāsa । tasmai hovāca ।।

evamevaiṣa maghavansamyaktvayāvagataṃ na cchāyātmetyuvāca prajāpatiryo mayokta ātmā prakṛta etamevā'tmānaṃ tu te bhūyaḥ pūrvaṃ vyākhyātamapyanuvyākhyāsyāmi ।
yasmātsakṛdvyākhyātaṃ doṣarahitānāmavadhāraṇaviṣayaṃ prāptamapi nāgrahīrataḥ kenaciddoṣeṇa pratibaddhagrahaṇasāmarthastvamatastatkṣapaṇāya vasāparāṇi dvātriṃśataṃ varṣāṇītyuktvā tathoṣitavate kṣapitadoṣāya tasmai hovāca ।।

iti cchāndogyopaniṣadi aṣṭamādhyāyasya navamaḥ khaṇḍaḥ

ya eṣa svapne mahīyamānaś caraty eṣa ātmeti hovāca । etad amṛtam abhayam etad brahmeti । sa ha śāntahṛdayaḥ pravavrāja । sa hāprāpyaiva devān etad bhayaṃ dadarśa । tad yady apīdaṃ śarīram andhaṃ bhavaty anandhaḥ sa bhavati yadi srāmam asrāmaḥ । naivaiṣo asya doṣeṇa duṣyati ।।

ya ātmāpahatapāpmādilakṣaṇo ya eṣo akṣiṇītyādinā vyākhyāta eṣa saḥ । yaḥ svapne mahīyamānaḥ stryādibhiḥ pūjyamānaścaratyanekavidhānsvapnabhogānanubhavatītyarthaḥ । eṣa ātmeti hovācetyādi samānam । sa haivamukta indraḥ śāntahṛdayaḥ pravavrāja । 
sa hāprāpyaiva devānpūrvavadasminnapyātmani bhayaṃ dadarśa ।
katham ।
tadidaṃ śarīraṃ yadyapyandhaṃ dhavati svapnātmā yo anandhaḥ sa bhavati ।
yadi srāmamidaṃ śarīramasrāmaśca sa bhavati naivaiṣa svapnātmāsya dehasya doṣeṇa duṣyati ।।

na vadhenāsya hanyate । nāsya srāmyeṇa srāmaḥ । ghnanti tv evainam । apriyavetteva bhavati । api roditīva nāham atra bhogyaṃ paśyāmīti ।।

sa samitpāṇiḥ punar eyāya । taṃ ha prajāpatir uvāca । maghavan yac chāntahṛdayaḥ prāvrājīḥ kim icchan punar āgama iti । tad yady apīdaṃ bhagavaḥ śarīram andhaṃ bhavaty anandhaḥ sa bhavati yadi srāmam asrāmaḥ । naivaiṣo asya doṣeṇa duṣyati ।।

na vadhenāsya hanyate । nāsya srāmyeṇa srāmaḥ । ghnanti tv ivainam । apriyavetteva bhavati । nāham atra bhogyaṃ paśyāmīti । evam evaiṣa maghavann iti hovāca । etaṃ tv eva te bhūyo anuvyākhyāsyāmi । vasāparāṇi dvātriṃśataṃ varṣāṇīti । sa hāparāṇi dvātriṃśataṃ varṣāṇyuvāsa ।।

nāpyasya vadhena sa hanyate chāyātmavanna cāsya srāmyeṇa srāmaḥ svapnātmā bhavati । yadadhyāyādāvāgamamātreṇopanyastaṃ nāsya jarayaitajjīryatītyādi tadiha nyāyenopapādayitumupanyastam । na tāvadayaṃ chāyātmavaddehadoṣayuktaḥ kintu dhnanti tvevainam । ghnantīvainaṃ kecaneti draṣṭavyam । prajāpatiṃ pramāṇīkurvato anṛtavāditvāpādanānupapatteḥ । etadamṛtamityetatprajāpativacanaṃ kathaṃ mṛṣā kuryādindrastaṃ pramāṇīkurvan । nanu cchāyāpuruṣe prajāpatinokte asya śarīrasya nāśamanveṣa naśyatīti doṣamabhyadhāttathehāpi syāt । naivam । ya eṣo akṣiṇi puruṣo dṛśyata iti manyate tadā kathaṃ prajāpatiṃ pramāṇīkṛtya punaḥ śravaṇāya samitpāṇirgacchet । tasmānna cchāyātmā prajāpatinokta iti manyate । tathā ca vyākhyātaṃ draṣṭākṣiṇi dṛśyata iti । tathā vicchādayantīva vidrāvayantīva tathā ca putrādimaraṇanimittamapriyavetteva bhavati । api ca svayamapi roditīva । nanvapriyaṃ vettyeva kathaṃ vetteveti । ucyate-na amṛtābhayatvavacanānupapatteḥ । dhyāyatīveti ca śrutyantarāt । nanu pratyakṣavirodha iti cet । na । śarīrātmatvapratyakṣavadbhrāntisaṃbhavāt । tiṣṭhatu tāvadapriyavetteva na veti । nāhamatra bhogyaṃ paśyāmi । svapnātmajñāne apīṣṭaṃ phalaṃ nopalabha ityabhiprāyaḥ evamevaiṣa tavābhiprāyeṇeti vākyaseṣaḥ । 
ātmano amṛtābhayaguṇavattvasyābhipretatvāt ।
dviruktamapi nyāyato mayā yathāvannāvadhārayati ।
tasmātpūrvavadasyādyāpi pratibandhakāraṇamastīti manvānastatkṣapaṇāya vasāparāṇi dvātriṃśataṃ varṣāṇi brahmacaryamityādideśa prajāpatiḥ ।
tathoṣitavate kṣapitakalmaṣāyā'ha ।।

iti cchāndogyopaniṣadi aṣṭamādhyāyasya daśamaḥ khaṇḍaḥ

tad yatraitat suptaḥ samastaḥ saṃprasannaḥ svapnaṃ na vijānātyeṣa ātmeti hovāca । etad amṛtam abhayam etad brahmeti । sa ha śāntahṛdayaḥ pravavrāja । sa hāprāpyaiva devān etad bhayaṃ dadarśa । nāha khalv ayam evaṃ saṃpraty ātmānaṃ jānāty ayam aham asmīti । no evemāni bhūtāni । vināśam evāpīto bhavati । nāham atra bhogyaṃ paśyāmīti ।।

sa samitpāṇiḥ punar eyāya । taṃ ha prajāpatir uvāca - maghavan yac chāntahṛdayaḥ prāvrājīḥ kim icchan punar āgama iti । sa hovāca nāha khalv ayaṃ bhagava evaṃ saṃpraty ātmānaṃ jānāty ayam aham asmīti । no evemāni bhūtāni । vināśam evāpīto bhavati । nāham atra bhogyaṃ paśyāmīti ।।

pūrvavadetaṃ tveva ta ityādyuktvā tadyatraitatsupta ityadi vyākhyātaṃ vākyam । akṣiṇi yo draṣṭā svapne ca mahīyamānaścarati sa eṣa suptaḥ samastaḥ saṃprasannaḥ svapnaṃ na vijānātyeṣa ātmeti hovācaitadamṛtamabhayametadbrahmeti svābhipretameva । maghavāṃstatrāpi doṣaṃ dadarśa । nāha naiva suṣuptastho apyātmā khalvayaṃ saṃprati samyagidānīṃ cā'tmānaṃ jānāti naivaṃ jānāti । ayamahamasmīti no evemāni bhūtāni ceti । yathā jāgrati svapne vā । 
ato vināśameva vināśamiveti pūrvavaddraṣṭavyam ।
apīto apigato bhavati, vinaṣṭa iva bhavatītyabhiprāyaḥ ।
jñāne hi sati jñātuḥ sadbhāvo avagamyate nāsati jñāne ।
na ca suṣuptasya jñānaṃ dṛśyate ato vinaṣṭa ivetyabhiprāyaḥ na tu vināśamevā'tmano manyate amṛtābhayavacanasya prāmāṇyamicchan ।।

evam evaiṣa maghavann iti hovāca । etaṃ tv eva te bhūyo anuvyākhyāsyāmi । no evānyatraitasmāt । vasāparāṇi pañca varṣāṇīti । sa hāparāṇi pañca varṣāṇyuvāsa । tāny ekaśataṃ saṃpeduḥ । etat tad yad āhuḥ । ekaśataṃ ha vai varṣāṇi maghavān prajāpatau brahmacaryam uvāsa । tasmai hovāca ।।

pūrvavadevamevetyuktvā yo mayoktasribhiḥ paryāyaistamevaitaṃ no evānyatraitasmādātmano anyaṃ kañcana kiṃ tarhyetameva vyākhyāsyāmi । svalpastu doṣastavāvaśiṣṭastatkṣapaṇāya vasāparāṇyanyāni pañca varṣāṇītyuktaḥ sa tathā cakāra । 
tasmai mṛditakaṣāyādidoṣāya sthānatrayadoṣasaṃbandharahitamātmanaḥsvarūpamapahatapāpmatvādilakṣaṇaṃ maghavate tasmai hovāca ।
tānyekaśataṃ varṣāṇi saṃpeduḥ saṃpannāni babhūvuḥ ।
yadāhurloke śiṣṭā ekaśataṃ ha vai varṣāṇi maghavānprajāpatau brahmacaryamuvāseti tadetaddvātriṃśatamityādinā darśitamityākhyāyikāto apasṛtya śrutyocyate ।
evaṃ kilaitadindratvādapi gurutaramindreṇāpi mahatā yatnenaikottaravarṣaśatakṛtāyāsena prāptamātmajñānamato nātaḥ paraṃ puruṣārthāntaramastītyātmajñānaṃ stauti ।।

iti cchāndogyopaniṣadi aṣṭamādhyāyasyaikādaśaḥ khaṇḍaḥ

maghavan martyaṃ vā idaṃ śarīram āttaṃ mṛtyunā । tad asyāmṛtasyāśarīrasyātmano adhiṣṭhānam । ātto vai saśarīraḥ priyāpriyābhyām । na vai saśarīrasya sataḥ priyāpriyayor apahatir asti । aśarīraṃ vāva santaṃ na priyāpriye spṛśataḥ ।।

maghavanmartyaṃ vai maraṇadharmīdaṃ śarīram । yanmanyase akṣyādhārādilakṣaṇaḥ saṃprasādalakṣaṇa ātmā mayokto vināśamevāpīto bhavatīti । śṛṇu tatra kāraṇam । yadidaṃ śarīraṃ vai tadetanmartyaṃ vināśi । taccā'ttaṃ mṛtyunā grastaṃ satatameva । kadācideva mriyata iti martyamityukte na tathā saṃtrāso bhavati yathā grastameva sadā vyāptameva mṛtyunetyukta iti vairāgyārthaṃ viśeṣa ityucyata āttaṃ mṛtyuneti । kathaṃ nāma dehābhimānato viraktaḥ sannivartata iti । śarīramityatra sahendriyamanobhirucyate । taccharīramasya saṃprasādasya tristhānatayā gamyamānasyāmṛtasya maraṇādidehandriyamanodharmavarjitasyetyetat । amṛtasyetyanenaivāśarīratve siddhe punaraśarīrasyeti vacanaṃ vāyvādivatsāvayavatvamūrtimattve mā bhūtāmityātmanaḥ । ātmano vā sata īkṣitustejobannādikrameṇotpannamadhiṣṭhānam । jīvarūpeṇa praviśya sadevādhitiṣṭhatyasminniti vādhiṣṭhānam । yasyedamīdṛśaṃ nityameva mṛtyugrastaṃ dharmādharmajanitatvātpriyāpriyavadadhiṣṭhānaṃ tadadhiṣṭhitastadvānsaśarīro bhavati । aśarīrasvabhāvasyā'tmanastadevāhaṃ śarīraṃ śarīrameva cāhamityavivekādātmabhāvaḥ saśarīratvaṃ ata eva saśarīraḥ sannātto grastaḥ priyāpriyābhyām । prasiddhametat । tasya ca na vai saśarīrasya sataḥ priyāpriyayorbāhyaviṣayasaṃyogaviyoganimittayorbāhyaviṣayasaṃyogaviyogau mameti manyamānasyāpahatirvināśa ucchedaḥ santatirūpayornāstīti । taṃ punardehābhimānādaśarīrasvarūpavijñānena vinartitāvivekajñānaśarīraṃ santaṃ priyāpriye na spṛśataḥ । spṛśiḥ pratyekaṃ saṃbadhyata iti priyaṃ na spṛśatyapriyaṃ na spṛśatīti vākyadvayaṃ bhavati । "na mlecchāśucyadhārmikaiḥ saha saṃbhāṣete"ti yadvat । dharmādharmakārye hi te । aśarīratā tu svarūpamiti tatra dharmādharmayorasaṃbhavāttatkāryabhāvo dūrata evetyato na priyāpriye spṛśataḥ । nanu yadi priyamapyaśarīraṃ na spṛśatīti yanmaghavatoktaṃ suṣuptastho vināśamevāpīto bhavatīti tadevehāpyāpannam । naiṣa doṣaḥ dharmādharmakāryayoḥ śarīrasaṃbandhinoḥ priyāpriyayoḥ pratiṣedhasya vivakṣitatvāt aśarīraṃ na priyāpriye spṛśata iti । āgamāpāyinorhi sparśaśabdo dṛṣṭo yathā śītasparśa uṣṇasparśa iti na tvagneruṣṇaprakāśayoḥ svabhāvabhūtayoragninā sparśa iti bhavati tathāgneḥ saviturvoṣṇaprakāśavatsvarūpabhūtasyā'nandasya priyasyāpi neha pratiṣedhaḥ"vijñānamānandaṃ brahma" "ānando brahma"ityādiśrutibhyaḥ । ihāpi bhūmaiva sukhamityuktatvāt । nanu bhūmnaḥ priyasyaikatve asaṃvedyatvātsvarūpeṇa vā nityasaṃvedyatvānnirviśeṣateti nendrasya tadiṣṭam । "nāha khalvayaṃ saṃpratyātmānaṃ jānātyayamahamasmīti no evomāni bhūtāni vināśamevāpīto bhavati nāhamatra bhogyaṃ paśyāmi"ityuktatvāt । taddhondrasyeṣṭaṃ yadbhatāni cā'tmānaṃ ca jānāti na cāpriyaṃ kiñcidvetti sa sarvāṃśca lokānāpnoti sarvāṃśca kāmānyena jñānena satyametadiṣṭamindrasyemāni bhūtāni matto anyāni lokāḥ kāmāśca sarve matto anye ahameṣāṃ svāmīti । na tvetadindrasya hitam । hitaṃ cendrasya prajāpatinā vaktavyam । vyomavadaśarīrātmatayā sarvabhūtalokakāmātmatvopagamena yā prāptistaddhitamindrāya vaktavyamiti prajāpatinābhipretam । na tu rājño rājyāptivadanyatvena । tatraivaṃ sati kaṃ kena vijānīyādātmaikatva imāni bhūtānyayamahamasmīti । nanvasminpakṣe"strībhirvā yānairvā" "sa yadi pitṛlokakāmaḥ" "sa ekadhā bhavati"ityādyaiśvaryaśrutayo anupapannāḥ । na । sarvātmanaḥ sarvaphalasaṃbandhopapatteravirodhāt । mṛda iva sarvaghacakarakakuṇḍādyāptiḥ । nanu sarvātmatve duḥkhasaṃbandho api syāditi cenna, duḥkhasyāpyātmatvopagamādavirodhaḥ । ātmanyavidyākalpanānimittāni duḥkhāni rajjvāmiva sarpādikalpanānimittāni । sācāvidyāśarīrātmaikatvasvarūpadarśanena duḥkhanimittocchinneni duḥkhasaṃbandhāśaṅkā na saṃbhavati । śuddhasattvasaṃkalpanimittānāṃ tu kāmānāmīśvaradehasaṃbandhaḥ sarvabhūteṣu mānasānāṃ para eva sarvasattvopādhidvāreṇa bhokteti sarvāvidyākṛtasaṃvyavahārāṇāṃ para evā'tmā'spadaṃ nānyo astīti vedāntasiddhāntaḥ । ya eṣo akṣiṇi puruṣo dṛśyati iti cchāyāpuruṣa eva prajāpatinoktaḥ । svapnasuṣuptayoścānya eva । na paro apahatapāpmatvādilakṣaṇo virodhāditi kecinmanyante । chāyādyātmanāṃ copadeśe prayojanamācakṣate । ādāvevocyamāne kila durvijñeyatvātparasyā'tmano atyantabāhyaviṣayāsaktacetaso atyantasūkṣmavastuśravaṇe vyāmoho mā bhūditi । yathā kila dvitīyāyāṃ sūkṣmaṃ candraṃ didarśayiṣurvṛkṣaṃ kañcitpratyakṣamādau darśayati paśyāmumeṣa candra iti, tato anyaṃ tato apyanyaṃ girimūrdhānaṃ ca candrasamīpasthaṃ eṣa candra iti tato asau candraṃ paśyati, evametadya eṣo akṣiṇītyādyuktaṃ prajāpatinā tribhiḥ paryāyairna para iti । caturthe tu paryāye dehānmartyātsamutthāyāśarīratāmāpanno jyotiḥsvarūpam । yasminnuttamapuruṣe stryādibhirjakṣatkrīḍanramamāṇo bhavati sa uttmaḥ puruṣaḥ para ukta iti cā'huḥ । satyaṃ, ramaṇīyā tāvadiyaṃ vyākhyā śrotum । na tvartho asya granthasyaivaṃ saṃbhavati । akṣiṇi puruṣo dṛśyata ityupanyasya śiṣyābhyāṃ chāyātmani gṛhīte tayostadviparītagrahaṇaṃ matvā tadapanayāyodaśarāvopanyāsaḥ kiṃ paśyatha iti ca praśnaḥ sādhvalaṅkāropadeśaścānarthakaḥ syāt yadi cchāyātmaiva prajāpatinākṣiṇi dṛśyata ityupadiṣṭaḥ । kiñca yadi svayamupadiṣṭa iti grahaṇasyāpyapanayakāraṇaṃ vaktavyaṃ syāt । svapnasuṣuptātmagrahaṇayorapi tadapanayakāraṇaṃ ca svayaṃ brūyāt na coktaṃ[tenaṭatena manyāmahe nākṣiṇi cchāyātmā prajāpatinopadiṣṭaḥ ।

kiṃ cānyadakṣiṇi draṣṭā ceddṛśyata ityupadiṣṭaḥ syāttata idaṃ yuktam । etaṃ tveva ta ityuktvā svapne api draṣṭurevopadeśaḥ । svapne na draṣṭopadiṣṭa iti cenna । api roditīvāpriyavettevetyupadeśāt । na ca draṣṭuranyaḥ kaścitsvapne mahīyamānaścarati । atrāyaṃ puruṣaḥ svayañjyotiriti nyāyataḥ śrutyantare siddhatvāt । yadyapi svapne sadhīrbhavati tathāpi na dhīḥ svapnabhogopalabdhiṃ prati karaṇatvaṃ bhajate । kiṃ tarhi paṭacitravajjāgradvāsanāśrayā dṛśyaiva dhīrbhavatīti na draṣṭuḥ svayañjyotiṣṭvabādhaḥ syāt । kiñcānyat । jāgratsvapnyorbhūtāni cā'tmānaṃ ca jānātīmāni bhūtānyayamahamasmīti । prāptau satyāṃ pratiṣedho yuktaḥ syānnāha khalvayamityādi । tathā cetanasyaivāvidyānimittayoḥ śarīratve sati priyāpriyayorapahatirnāstītyuktvā tasyaivāśarīrasya sato vidyāyāṃ satyāṃ saśarīratve prāptayoḥ pratiṣedho yukto aśarīraṃ vāva santaṃ na priyāpriye spṛśata iti । ekaścā'tmā svapnabuddhāntayormahāmatsyavadasaṅgaḥ saṃcaratīti śrutyantare siddham । yaccoktaṃ saṃprasādaḥ śarīrātsamutthāya yasminstryādibhī ramamāṇo bhavati so anyaḥ saṃprasādādadhikaraṇanirdiṣṭa uttamaḥ puruṣa iti । tadapyasat । caturthe api paryāya eta tveva ta iti vacanāt । yadi tato anyo abhipretaḥ syātpūrvavadetaṃ tveva ta iti na brūyānmṛṣā prajāpatiḥ । kiñcānyattejobannādīnāṃ sraṣṭuḥ sataḥ svavikāradehaśuṅge praveśaṃ darśayitvā praviṣṭāya puvastattvamasītyupadeśo mṛṣā prasajyeta । tasmiṃstvaṃ stryādibhī rantā bhaviṣyasīti yukta upadeśo abhaviṣyadyadi saṃprasādādanya uttamaḥ puruṣo bhavet । tathā bhūmnyahamevetyādiśyā'tmaivedaṃ sarvamiti nopasamahariṣyadyadi bhūmā jīvādanyo abhaviṣyat । "nānyo ato asti draṣṭā"ityādiśrutyantarācca । sarvaśrutiṣu ca parasminnātmaśabdaprayogo nābhaviṣyatpratyagātmā cetsarvajantūnāṃ para ātmā na bhavettasmādeka evā'tmā prakaraṇī siddhaḥ । na cā'tmanaḥ saṃsāritvam । avidyādhyastatvādātmani saṃsārasya । na hi rajjuśuktikāgaganādiṣu sarparajatamalādīni mithyājñānādhyastāni teṣāṃ bhavantīti । etena saśarīrasya priyāpriyayorapahatirnāstīti vyākhyātam । yaccasthitamapriyavetteveti nāpriyavettaiveti siddham । evaṃ ca sati sarvaparyāyeṣvetadamṛtabhayametadbrahmeti prajāpatervacanam । yadi vā prajāpaticchadbharūpāyāḥ śrutervacanaṃ satyameva bhavet । na catatkutarkabuddhyā mṛṣā kartuṃ yuktam । tato gurutarasya pramāṇāntarasyānupapatteḥ । nanu pratyakṣaṃ duḥkhādyapriyavettṛtvamavyabhicāryanubhūyata iti cenna । jarādirahito jīrṇo ahaṃ jāto ahamāyuṣmāngauraḥ kṛṣṇo mṛta ityādipratyakṣānubhavavattadupapatteḥ । sarvamapyetatsatyamiti cedastyevaitadevaṃ duravagamaṃ yena devarājo apyudaśarāvādidarśitāvināśayuktirapi mumohaivātra vināśamevāpīto bhavatīti । tathā virocano mahāprājñaḥ prājāpatyo api dehamātrātmadarśano babhūva । tathendrasyā'tmavināśabhayasāgara eva vaināśikā nyamajjan । tathā sāṃkhyā draṣṭāraṃ dehādivyatiriktamavagamyāpi tyaktāgamapramāṇatvānmṛtyuviṣaya evānyatvadarśane tasthuḥ । tathānye kāṇādādidarśanāḥ kaṣāyaraktamiva kṣārādibhirvasraṃ navabhirātmaguṇairyuktamātmadravyaṃ viśodhayituṃ pravṛttāḥ । 
tathānye karmiṇo bāhyaviṣayāpahṛtacetaso vedapramāṇā api paramārthasatyamātmaikatvaṃ vināśamivendravanmanyamānā ghaṭīyantravadārohāvarohaprakārairaniśaṃ bambhramati ।
kimanye kṣudrajantavo vivekahīnāḥ svabhāvata eva bahirviṣayāpahṛtacetasaḥ ।
tasmādidaṃ tyaktasarvabāhyaiṣaṇairananyaśaraṇaiḥ paramahaṃsaparivrājakairatyāśramibhirvedāntavijñānaparaireva vedanīyaṃ pūjyatamaiḥ prājāpatyaṃ cemaṃ saṃpradāyamanusaradbhirupanibaddhaṃ prakaraṇacatuṣṭayena ।
tathānuśāsatyadyāpi ta eva nānya iti ।।

aśarīro vāyuḥ । abhraṃ vidyut stanayitnur aśarīrāṇy etāni । tad yathaitāny amuṣmād ākāśāt samutthāya paraṃ jyotir upasaṃpadya svena rūpeṇābhiniṣpadyante ।।

tatrāśarīrasya saṃprasādasyāvidyayā śarīreṇāviśeṣatāṃ sasarīratāmeva saṃprāptasya śarīrātsamutthāya svena rūpeṇa yathābhiniṣpattistathā vaktavyeti dṛṣṭānta ucyate-aśarīro vāyuravidyamānaṃ śiraḥpāṇyādimaccharīramasyetyaśarīraḥ । kiṃ cābhraṃ vidyutstanayitnurityetāni cāśarīrāṇi । tattatraivaṃ sati varṣādiprayojanāvasāne yathā । amuṣmāditi bhūmiṣṭhā śrutirdyulokasaṃbandhinamākāśadeśaṃ vyapadiśati । 
etāni yathoktānyākāśasamānarūpatāmāpannāni svena vāyvādirūpeṇāgṛhyamāṇānyākāśākhyatāṃ gatāni yathā saṃprasādo avidyāvasthāyāṃ śarīrātmabhāvamevāpannaḥ, tāni ca tathābhūtānyamuṣmāddyulokasambandhina ākāśadeśātsamuttiṣṭhanti varṣaṇādiprayojanābhinirvṛttaye ।
katham ।
śiśirāpāye sāvitra paraṃ jyotiḥ prakṛṣṭaṃ graiṣmakamupasaṃpadya sāvitramabhitāpaṃ prāpyetyarthaḥ ।
ādityābhitāpena pṛthagbhāvamāpāditāḥ santaḥ svena svena rūpeṇa purovātādivāyurūpeṇa stimitabhāvaṃ hitvābhramapi bhūmiparvatahastyādirūpeṇa vidyudapi svena jyotirlatādicapalarūpeṇa stanayitnurapi svena garjitāśanirūpeṇetyevaṃ prāvṛḍāgame svena svena rūpeṇābhiniṣpadyante ।।

evam evaiṣa saṃprasādo asmāc charīrāt samutthāya paraṃ jyotir upasaṃpadya svena rūpeṇābhiniṣpadyate । sa tatra paryeti jakṣat krīḍan ramamāṇaḥ strībhir vā yānair vā jñātibhir vā nopajanaṃ smarann idaṃ śarīram । sa yathā prayogya ācaraṇe yukta evam evāyam asmiñ charīre prāṇo yuktaḥ ।।

yathāyaṃ dṛṣṭānto vāyvādīnāmākāśādisāmyagamanavadavidyayā saṃsārāvasthāyāṃ śarīrasāmyamāpanno ahamamuṣya putro jāto jīrṇo mariṣya ityevaṃprakāraṃ prajāpatineva maghavānyathoktena krameṇa nāsi tvaṃ dehendriyādidharmā tattvamasīti pratibodhitaḥ sansa eṣa saṃprasādo jīvo asmāccharīrādākāśādiva vāyvādayaḥ samutthāya dehādivailakṣaṇyamātmano rūpamavagamya dehātmabhāvanāṃ hitvetyetat । svena rūpeṇa sadātmanaivābhiniṣpadyata iti vyākhyātaṃ purastāt । sa yena svena rūpeṇa saṃprasādo abhiniṣpadyate prākpratibodhāttadbhrāntinimittātsarpo bhavati yatā rajjuḥ paścātkṛtaprakāśā rajjvātmanā svena rūpeṇābhiniṣpadyate । evaṃ ca sa uttamapuruṣa uttamaścāsau puruṣaścetyuttamapuruṣaḥ sa evottamapuruṣo akṣisvapnapuruṣau vyaktāvavyaktaśca suṣuptaḥ samastaḥ saṃprasanno aśarīraśca svena rūpeṇeti । eṣāmeṣa svena rūpeṇāvasthitaḥ kṣarākṣarau vyākṛtāvyākṛtāvapekṣyottamapuruṣaḥ kṛtanirvacano hyayaṃ gītāsu । sa saṃprasādaḥ svena rūpeṇa tatra svātmani svasthatayā sarvātmabhūtaḥ paryeti kvacidindrādyātmanā jakṣaddhasanbhakṣayanvā bhakṣyānuccāvacānīpsitānkvacinmanomātraiḥ saṃkalpādeva samutthitairbrāhmalaukikairvā krīḍanstryādibhī ramamāṇaśca manasaiva nopajanaṃ srīpuṃsayoranyonyopagamena jāyata ityupajanamātmabhāvena vā'tmasāmīpyena jāyata ityupajanamidaṃ śarīraṃ tanna smaran । tatsmaraṇe hi duḥkhameva syāt । duḥkhātmakatvāttasya । nanvanubhūtaṃ cenna smaredasarvajñatvaṃ muktasya । yena mithyājñānādinā janitaṃ tacca mithyājñānādi vidyayoccheditamatastannānubhūtameveti na tadasmaraṇe sarvajñatvahāniḥ । na hyu nmattena grahagṛhītena vā yadanubhūtaṃ tadunmādādyapadame api smartavyaṃ syāttathehāpi saṃsāribhiravidyādoṣavadbhiryadanubhūyate tatsarvātmānamaśarīraṃ na spṛśati । avidyānimittābhāvāt । ye tūcchinnadoṣairmṛditakaṣāyairmānasāḥ satyāḥ kāmā anṛtāpidhānā anubhūyante vidyābhivyaṅgyatvātta eva muktena sarvātmabhūtena saṃbadhyanta ityātmajñānastutaye nirdiśyante ataḥ sādhvetadviśinaṣṭi-ya ete brahmaloka iti । yatra kvacana bhavanto api brahmaṇyeva hi te loke bhavantīti sarvātmatvādbrahmaṇa ucyante । nanu kathamekaḥ'sannānyatpaśyati nānyadvijānāti sa bhūmā'kāmāṃśca brāhmalaukikān'paśyan ramata'iti ca viruddham । yathaiko yasminneva kṣaṇe paśyati sa tasminneva kṣaṇe na paśyati ceti । śrutyantare parihṛtatvāt । draṣṭurdṛṣṭeraviparilopātpaśyanneva bhavati । draṣṭuranyatvena kāmānāmabhāvānna paśyati ceti । yadyapi suṣupte taduktaṃ muktasyāpi sarvaikatvātsamāno dvitīyābhāvaḥ । kena kaṃ paśyediti coktameva । aśarīrasvarūpo apahatapāpmādilakṣaṇaḥ sankathameṣa puruṣo akṣiṇi dṛśyata ityuktaḥ prajāpatinā । tatra yathāsāvakṣiṇi sākṣāddṛśyate tadvaktavyamitīdamārabhyate । tatra ko heturakṣiṇi darśana ityāha-sa dṛṣṭānto yathā prayogyaḥ prayogyaparo vā saśabdaḥ । prayujyata iti prayogyo aśvo balīvarde vā । 
yathā loka ācaratyanenetyācaraṇo ratho ano vā tasminnācaraṇe yuktastadākarṣaṇāya, evamasmiñcharīre rathasthānīye prāṇaḥ pañcavṛttirindriyamanobuddhisaṃyuktaḥ prajñātmā vijñānakriyāśaktidvayasaṃmūrchitātmā yuktaḥ svakarmaphalopabhoganimittaṃ niyuktaḥ ।
kasminnvahamutkrānta utkrānto bhavisaṣyāmi kasminvā pratiṣṭhite pratiṣṭhāsyāmīti ।
īśvareṇa rājñeva sarvādhikārī darśanaśravaṇaceṣṭāvyāpāre adhikṛtaḥ ।
tasyaiva tu mātraikadeśaścakṣurindriyaṃ rūpopalabdhidvārabhūtam ।।

atha yatraitad ākāśam anuviṣaṇṇaṃ cakṣuḥ sa cākṣuṣaḥ puruṣo darśanāya cakṣuḥ । atha yo vededaṃ jighrāṇīti sa ātmā gandhāya ghrāṇam । atha yo vededam abhivyāharāṇīti sa ātmā abhivyāhārāya vāk । atha yo vededaṃ śṛṇvānīti sa ātmā śravaṇāya śrotram ।।

atha yatra kṛṣṇatāropalakṣitamākāśaṃ dehacchidramanuviṣaṇṇamanuṣaktamanugataṃ tatra sa prakṛto aśarīra ātmā cākṣuṣaścakṣuṣi bhava iti cākṣuṣastasya darśanāya rūpopalabdhaye cakṣuḥ karaṇaṃ yasya taddehādibhiḥ saṃhatatvātparasya draṣṭurarthe so atra cakṣuṣi darśanena liṅgena dṛśyate paro aśarīro asaṃhataḥ । akṣiṇi dṛśyata iti prajāpatinoktaṃ sarvendriyadvāropalakṣaṇārtham । sarvaviṣayopalabdhā hi sa eveti । sphuṭopalabdhihetutvāttvakṣiṇīti viśeṣavacanaṃ sarvaśrutiṣu । 
"ahamadarśamiti tatsatyaṃ bhavatī"ti ca śruteḥ ।
athāpi yo asmindehe veda kathamidaṃ sugandhi durgandhi vā jighrāṇītyasya gandhaṃ vijānīyāmiti sa ātmā tasya gandhāya gandhavijñānāya ghrāṇam ।
atha yo vededaṃ vacanamabhivyāharāṇīti vadiṣyāmīti sa ātmābhivyavaharaṇakriyāsiddhaye karaṇaṃ vāgindriyam ।
atha yo vededaṃ śṛṇavānīti sa ātmā śravaṇāya śrotram ।।

atha yo vededaṃ manvānīti sa ātmā । mano asya daivaṃ cakṣuḥ । sa vā eṣa etena daivena cakṣuṣā manasaitān kāmān paśyan ramate ya ete brahmaloke ।।

atha yo vedadaṃ manvānīti mananavyāpāramindriyāsaṃspṛṣṭaṃ kevalaṃ manvānīti veda sa ātmā mananāya manaḥ ।

yo veda sa ātmetyevaṃ sarvatra prayogādvedanamasya svarūpamityavagamyate । yathā yaḥ purastātprakāśayati sa ādityo yo dakṣiṇato yaḥ paścādya uttarato ya ūrdhvaṃ prakāśayati sa āditya ityukte prakāśasvarūpaḥ sa iti gamyate । darśanādi kriyānirvṛttyarthāni tu cakṣurādikaraṇāni । idaṃ cāsyā'tmanaḥ sāmarthyādavagamyate । ātmanaḥ sattāmātra eva jñānakartṛtvaṃ na tu vyāpṛtatayā । yathā savituḥ sattāmātra eva prakāśanakartṛtvaṃ na tu vyāpṛtatayeti tadvat । mano asyā'tmano daivamaprākṛtamitarendriyairasādhāraṇaṃ cakṣuścaṣṭe paśyatyaneneti cakṣuḥ । 
vartamānakālaviṣayāṇi cendriyāṇyato adaivāni tāni ।
manastu trikālaviṣayopalabdhikaraṇaṃ mṛditadoṣaṃ ca sūkṣmavyavahitādisarvopalabdhikaraṇaṃ ceti daivaṃ cakṣurucyate ।
sa vai muktaḥ svarūpāpanno avidyākṛtadehendriyamanoviyuktaḥ sarvātmabhāvamāpannaḥ sanneṣa vyomavadviśuddhaḥ sarveśvaro manaupādhiḥ sannetenaiveśvareṇa manasaitānkāmānsavitṛprakāśavannityapratatena darśanena paśyan ramate ।
kānkāmāniti viśinaṣṭi-ya ete brahmaṇi loke hiraṇyanidhivadbāhyaviṣayāsaṅgānṛtenāpihitāḥ saṃkalpamātralabhyāstānityarthaḥ ।।

taṃ vā etaṃ devā ātmānam upāsate । tasmāt teṣāṃ sarve ca lokā āttāḥ sarve ca kāmāḥ । sa sarvāṃś ca lokān āpnoti sarvāṃś ca kāmān yas tam ātmānam anuvidya vijānāti । iti ha prajāpatir uvāca prajāpatir uvāca ।।

yasmādeṣa indrāya prajāpatinokta ātmā tasmāttataḥ śrutvā tamātmānamadyatve api devā upāsate । tadupāsanācca teṣāṃ sarve ca lokā āttāḥ prāptāḥ sarve ca kāmāḥ । yadarthaṃ hīndra ekaśataṃ varṣāṇi prajāpatau brahmacaryamuvāsa tatphalaṃ prāptaṃ devairityabhiprāyaḥ । tadyuktaṃ devānāṃ mahābhāgyatvānna tvidānīṃ manuṣyāṇāmalpajīvitatvānmandataraprajñatvācca saṃbhavatīti prāpta idamucyate-sa sarvāṃśca lokānāpnoti sarvāṃśca kāmānidānīntano api । 
ko asau ।
indrādivadyastamātmānamanuvidya vijānātīti ha sāmānyena kila prajāpatiruvāca ।
ataḥ sarveṣāmātmajñānaṃ tatphalaprāptiśca tulyaiva bhavatītyarthaḥ ।
dvirvacanaṃ prakaraṇasamāptyartham ।।

iti cchāndogyopaniṣadi aṣṭamādhyāyasya dvādaśaḥ khaṇḍaḥ

śyāmāc chabalaṃ prapadye । śabalāc chyāmaṃ prapadye । aśva iva romāṇi vidhūya pāpaṃ candra iva rāhor mukhāt pramucya dhūtvā śarīram akṛtaṃ kṛtātmā brahmalokam abhisaṃbhavāmīty abhisaṃbhavāmīti ।।

śyāmācchabalaṃ prapadya ityādimantrāmnāya pāvano japārthaśca dhyānārtho vā । śyāmo gambhīro varṇaḥ śyāma iva śyāmo hārdaṃ brahmātyantaduravagāhyatvāttaddhārda brahma jñātvā dhyānena tasmācchyāmācchabalaṃ śabala iva śabalo araṇyādyanekakāmamiśratvādbrahmalokasya śābalya taṃ brahmalokaṃ śabalaṃ prapadye manasā śarīrapātādvordhvaṃ gaccheyam । 
yasmādahaṃ śabalādbrahmalokānnāmarūpavyākaraṇāya śyāmaṃ prapadye hārdabhāvaṃ prapanno asmītyabhiprāyaḥ ।
atastameva prakṛtisvarūpamātmānaṃ śabalaṃ prapadya ityarthaḥ ।
kathaṃ śabalaṃ brahmalokaṃ prapadya ityucyate-aśva iva svāni lomāni vidhūya kampanena śramaṃ pāṃsvādi ca romato apanīya yathā nirmalo bhavatyevaṃ hārdabrahmajñānena vidhūya pāpaṃ dharmādharmākyaṃ candra iva ca rāhugrastastasmādrahormukhātmapramucya bhāsvaro bhavati yathaivaṃ dhūtvā prahāra śarīraṃ sarvānarthāśrayamihaiva dhyānena kṛtātmā kṛtakṛtyaḥ sannakṛtaṃ nityaṃ brahmalokamabhisaṃbhavāmīti ।
dvirvacanaṃ mantrasamāptyartham ।।

iti cchāndogyopaniṣadi aṣṭamādhyāyasya trayodaśaḥ khaṇḍaḥ

ākāśo vai nāma nāmarūpayor nirvahitā । te yadantarā tad brahma tad amṛtaṃ sa ātmā । prajāpateḥ sabhāṃ veśma prapadye yaśo ahaṃ bhavāmi brāhmaṇānāṃ yaśo rājñām yaśo viśām । yaśo aham anuprāpatsi । sa hāhaṃ yaśasāṃ yaśaḥ । śyetam adatkam adatkaṃ śyetaṃ lindu mābhigāṃ lindu mābhigām ।।

ākāśo vā ityādi brahmaṇo lakṣaṇanirdeśārthamādhyānāya । ākāśo vai nāma śrutiṣu prasiddha ātmā । ākāśa ivāśarīratvāsūkṣmatvācca । sa cā'kāśo nāmarūpayoḥ svātmasthayorjagadbījabhūtayoḥ salilasyeva phenasthānīyayornirvahitā nirvoḍhā vyākartā । te nāmarūpe yadantarā yasya brahmaṇo antarā madhye vartete, tayorvā nāmarūpayorantarā madhye yannāmarūpābhyāmaspṛṣṭaṃ yadityetattadbrahma nāmarūpavilakṣaṇaṃ nāmarūpābhyāmaspṛṣṭaṃ tathāpi tayornirvoḍhutvaṃ lakṣaṇaṃ brahmetyarthaḥ । idameva maitreyībrāhmaṇenoktaṃ cinmātrānugamātmasarvatra citsvarūpataiveti gamyata ekavākyatā । kartha tadavagamyata ityāha-sa ātmā । ātmā hi nāma sarvajantūnāṃ pratyakcetanaḥ svasaṃvedyaḥ prasiddhastenaiva svarūpeṇonnīyāśarīro vyomavatsarvagata ātmā brahmetyavagantavyam । taccā'tmā brahmāmṛtamamaraṇadharmā । ata ūrdhva mantraḥ । prajāpatiścaturmukhastasya sabhāṃ veśma prabhuvimitaṃ veśma prapadye gaccheyam । kiñca yaśo ahaṃ yaśo nāmā'tmāhaṃ bhavāmi brāhmaṇānām । brāhmaṇā eva hi viśeṣatastamupāsate tatasteṣāṃ yaśo bhavāmi । tathā rājñāṃ viśāṃ ca । te apyadhikṛtā eveti teṣāmapyātmā bhavāmi । tadyaśo ahamanuprāpatsyanuprāptumicchāmi sa hāhaṃ yaśasāmātmanāṃ dehendriyamanobuddhilakṣaṇānāmātmā । 
kimarthamahamevaṃ prapadya iti, ucyate-śyetaṃ varṇataḥ pakvabadarasamaṃ rohitam ।
tathādatkaṃ dantarahitamapyadatkaṃ bhakṣayitṛ srīvyañjanaṃ tatsevināṃ tejobalavīryavijñānadharmāṇāmapahantṛ vināśayitrityetat ।
yadevaṃlakṣaṇaṃ śyetaṃ lindu picchilaṃ tanmābhigāṃ mābhigaccheyam ।
dvirvacanamatyantānarthahetutvapradarśanārtham ।।

iti cchāndogyopaniṣadi aṣṭamādhyāyasya caturdaśaḥ khaṇḍaḥ

tad dhaitad brahmā prajāpataya uvāca prajāpatir manave manuḥ prajābhyaḥ । ācāryakulād vedam adhītya yathāvidhānaṃ guroḥ karmātiśeṣeṇābhisamāvṛtya kuṭumbe śucau deśe svādhyāyam adhīyāno dharmikān vidadhad ātmani sarvendriyāṇi saṃpratiṣṭhāpyāhiṃsan sarvabhūtāny anyatra tīrthebhyaḥ । sa khalv evaṃ vartayan yāvad āyuṣaṃ brahmalokam abhisaṃpadyate । na ca punar āvartate na ca punar āvartate ।।

taddhaitadātmajñānaṃ sopakaraṇamomityetadakṣaramityādyaiḥ sahopāsanaistadvācakena granthenāṣṭādhyāyīlakṣaṇena saha brahmā hiraṇyagarbhaḥ parameśvaro vā taddvāreṇa prajāpataye kaśyapāyovāca । asāvapi manave svaputrāya । manuḥ prajābhya ityevaṃ śrutyarthasaṃpradāyaparamparayā'gatamupaniṣadvijñānamadyāpi vidvatsvavagamyate । yatheha ṣaṣṭhādyadhyāyatraye prakāśitātmavidyā saphalāvagamyate tathā karmaṇāṃ na kaścanārtha iti prāpte tadānarthakyaprāptiparijihīrṣayedaṃ karmaṇo vidvadbhiranuṣṭhīyamānasya viśiṣṭaphalavattvenārthavattvamucyate-ācāryakulādvedamadhītya sahārthato adhyayanaṃ kṛtvā yathāvidhānaṃ yathāsmṛtyuktairniyamairyuktaḥ sannityarthaḥ । sarvasyāpi vidheḥ smṛtyuktasyopakaparvāṇakaṃ prati kartavyatve guruśuśrūṣāyāḥ prādhānyapradarśanārthamāha-guroḥ karma yatkartavyaṃ tatkṛtvā karmaśūnyo yo atiśiṣṭaḥ kālastena kālena vedamadhītyetyarthaḥ । evaṃ hi niyamavatādhīto vedaḥ karmajñānaphalaprāptaye bhavati nānyathetyabhiprāyaḥ । abhisamāvṛtya dharmajijñāsāṃ samāpayitvā gurukulannivṛtya nyāyato dārānāhṛtya kuṭumbe sthitvā gārhatthve vihite karmaṇi tiṣṭhannityarthaḥ । tatrāpi gārhasthyavihitānāṃ karmaṇāṃ svādhyāyasya prādhānyapradarśanārthamucyate-śucau vivikte amedhyādirahite deśe yatāvadāsīnaḥ svādhyāyamadhīyāno naityakamadhikaṃ ca yathāśakti ṛgādyabhyāsaṃ ca kurvandhārmikānputrāñśiṣyāṃśca dharmayuktānvidadhaddhārmikatvena tānniyamayannātmani svahṛdaye hārde brahmaṇi sarvendriyāṇi saṃpratiṣṭhāpyopasaṃhṛtyendriyagrahaṇātkarmāṇi ca saṃnyasyāhiṃsahiṃnsāṃ parapīḍāmakurvansarvabhūtāni sthāvarajaṅgamāni bhūtānyapīḍayannityarthaḥ । bhikṣānimittamaṭanādināpi parapīḍā syādityata āha-anyatra tīrthebhyaḥ । tīrthaṃ nāma śāsrānujñāviṣayastato anyatretyarthaḥ । sarvāśramiṇāṃ caitatsamānam tīrthebhyo anyatrahiṃsaiveti । anye varṇayanti kuṭumba evaitatsarvaṃ kurvansa khalvadhikṛto yāvadāyuṣaṃ yāvajjīvamevaṃyathoktena prakāreṇaiva vartayanbrahmalokamabhisaṃpadyatedehānte । na ca punarāvartate śarīragrahaṇāya । punarāvṛtteḥ prāptāyāḥ pratiṣedhāt । arcirādinā mārgeṇa kāryabrahmalokabhisaṃpadya yāvadbrahmalokasthitistāvattatraiva tiṣṭhati prāktato nā'vartata ityarthaḥ । dvirabhyāsa upaniṣadvidyāparisamāptyarthaḥ ।।

iti cchāndogyopaniṣadi aṣṭamādhyāyasya pañcadaśaḥ khaṇḍaḥ iti śrīmadgovindabhagavatpūjyapādaśiṣyaparamahaṃsapar ivrājakācāryaśrīmacchaṅkarabhagavatpādakṛtau cchāndogyopaniṣadvivaraṇe aṣṭamo adhyāyaḥ