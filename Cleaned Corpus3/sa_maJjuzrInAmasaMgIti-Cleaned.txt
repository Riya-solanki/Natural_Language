Mañjuśrīnāmasaṃgīti

advayaparamārthā nāmasaṃgīti

oṃ namaḥ śrīmahāmañjunāthāya

atha vajradharaḥ śrīmān durdāntadamakaḥ paraḥ 
trilokavijayī vīro guhyarāṭ kuliśeśvaraḥ ।। 

vibuddhapuṇḍarīkākṣaḥ protphullakamalānanaḥ 
prollālayan vajravaraṃ svakareṇa muhurmuhuḥ ।। 

bhṛkuṭītaraṅgapramukhair anantair vajrapāṇibhiḥ 
durdāntadamakair vīrair vīrabībhatsarūpibhiḥ ।। 

ullālayadbhiḥ svakaraiḥ prasphuradvajrakoṭibhiḥ 
prajñopāyamahākaruṇājagadarthakaraiḥ paraḥ ।। 

hṛṣṭatuṣṭāśayair muditaiḥ krodhavigraharūpibhiḥ 
buddhakṛtyakarair nāthaiḥ sārddhaṃ praṇatavigrahaiḥ ।। 

praṇamya nāthaṃ saṃbuddhaṃ bhagavantaṃ tathāgatam 
kṛtāñjalipuṭo bhūtvā idam āha sthito agrataḥ ।। 

maddhitāya mamārthāya anukampāya me vibho 
māyājālābhisaṃbodhiṃ yathā lābhī bhavāmy aham ।। 

ajñānapaṅkamagnānāṃ kleśavyākulacetasām 
hitāya sarvasattvānām anuttaraphalāptaye ।। 

prakāśayatu saṃbuddho bhagavāñ śāstā jagadguruḥ 
mahāsamayatattvajña indrayāśayavit paraḥ ।। 

bhagavajjñānakāyasya mahoṣṇīṣasya gīṣpateh 
mañjuśrījñānasattvasya jñānamūrteḥ svayambhuvaḥ ।। 

gambhīrārthām udārārthaṃ mahārthām asamāṃ śivām 
ādimadhyāntakalyāṇīṃ nāmasaṃgītim uttamām ।। 

yātītair bhāṣitā buddhair bhāṣiṣyante hy anāgatāḥ 
pratyutpannāś ca saṃbuddhā yāṃ bhāṣante punaḥ punaḥ ।। 

māyājāle mahātantre yā cāsmin saṃpragīyate 
mahāvajradharair hṛṣṭair ameyair mantradhāribhiḥ ।। 

ahaṃ caināṃ dhārayiṣyāmy ā niryāṇāṃ dṛḍhāśayaḥ 
yathā bhavāmy ahaṃ nātha sarvasaṃbuddhaguhyadhṛk ।। 

prakāśayiṣye sattvānāṃ yathāśayaviśeṣataḥ 
aśeṣakleśanāśāya aśeṣājñānahānaye ।। 

evam adhyeṣya guhyendro vajrapāṇis tathāgatam 
kṛtāñjalipuṭo bhūtvā prahvakāyaḥ sthito agrataḥ ।। 

iti adhyeṣaṇajñānagāthāḥ ṣoḍaśa ।

atha śākyamunir bhagavān saṃbuddho dvipadottamaḥ 
nirṇamayyāyatāṃ sphītaṃ svajihvāṃ svamukhāc chubhām ।। 

smitaṃ saṃdarśya lokānām apāyatrayaśodhanam 
trilokābhāsakaraṇaṃ caturmārāriśāsanam ।। 

trilokam āpūrayantyā brāhmyā madhurayā girā 
pratyabhāṣata guhyendraṃ vajrapāṇiṃ mahābalam ।। 

sādhu vajradhara śrīman sādhu te vajrapāṇaye 
yas taṃ jagaddhitārthāya mahākaruṇayānvitaḥ ।। 

mahārthāṃ nāmasaṃgītiṃ pavitrām aghanāśinīm 
mañjuśrījñānakāyasya mattaḥ śrotuṃ samudyataḥ ।। 

tat sādhu deśayāmy eṣaḥ ahaṃ te guhyakādhipa 
śṛṇu tvam ekāgramanās tat sādhu bhagavann iti ।। 

iti prativacanajñānagāthāḥ ṣaṭ ।

atha śākyamunir bhagavān sakalaṃ mantrakulaṃ mahat 
mantravidyādharakulaṃ vyavalokya kulatrayam ।। 

lokalokottarakulaṃ lokālokakulaṃ mahat 
mahāmudrākulaṃ cāgryaṃ mahoṣṇīṣakulaṃ mahat ।। 

iti ṣaṭkulāvalokanajñānagāthe dve ।

imāṃ ṣaṇmantrarājānāṃ saṃyuktām advayodayām 
anutpādadharmiṇīṃ gāthāṃ bhāṣate sma girāṃ pateḥ ।। 

a ā i ī u ū e ai o au aṃ aḥ sthito hṛdi 
jñānamūrtir ahaṃ buddho buddhānāṃ tryadhvavartinām ।। 

oṃ vajratīkṣṇaduḥkhacchedaprajñājñānamūrtaye ।
jñānakāyavāgiśvarārāpacanāya te namaḥ ।। 

iti māyājālābhisaṃbodhikramagāthās tisraḥ ।

tad yathā bhagavān buddhaḥ saṃbuddho akārasambhavaḥ 
akāraḥ sarvavarṇāgryo mahārthaḥ paramākṣaraḥ ।। 

mahāprāṇo hy anutpādo vāgudāhāravarjitaḥ 
sarvābhilāpahetvagryaḥ sarvavāksuprabhāsvaraḥ ।। 

mahāmahamahārāgaḥ sarvasattvaratiṃkaraḥ 
mahāmahamahādveṣaḥ sarvakleśamahāripuḥ ।। 

mahāmahamahāmoho mūḍhadhīmohasūdanaḥ 
mahāmahamahākrodho mahākrodharipur mahān ।। 

mahāmahamahālobhaḥ sarvalobhaniṣūdanaḥ 
mahākāmo mahāsaukhyo mahāmodo mahāratiḥ ।। 

mahārūpo mahākāyo mahāvarṇo mahāvapuḥ 
mahānāmā mahodāro mahāvipulamaṇḍalaḥ ।। 

mahāprajñāyudhadharo mahākleśāṅkuśo agraṇīḥ 
mahāyaśā mahākīrtir mahājyotir mahādyutiḥ ।। 

mahāmāyādharo vidvān mahāmāyārthasādhakaḥ 
mahāmāyāratirato mahāmāyendrajālikaḥ ।। 

mahādānapatiḥ śreṣṭho mahāśīladharo agraṇīḥ 
mahākṣāntidharo dhīro mahāvīryaparākramaḥ ।। 

mahādhyānasamādhistho mahāprajñāśarīradḥṛk 
mahābalo mahopāyaḥ praṇidhir jñanasāgaraḥ ।। 

mahāmaitrīmayo ameyo mahākāruṇiko agradhīḥ 
mahāprajño mahādhīmān mahopāyo mahākṛtiḥ ।। 

mahāṛddhibalopeto mahāvego mahājavaḥ 
maharddhiko maheśākhyo mahābalaparākramaḥ ।। 

mahābhavādrīsaṃbhettā mahāvajradharo ghanaḥ 
mahākrūro mahāraudro mahābhayabhayaṃkaraḥ ।। 

mahāvidyottamo nātho mahāmantrottamo guruḥ 
mahāyānanayārūḍho mahāyānanayottamaḥ ।। 

iti vajradhātumaṇḍalajñānagāthāś caturdaśa ।

mahāvairocano buddho mahāmaunī mahāmuniḥ 
mahāmantranayodbhūto mahāmantranayātmakaḥ ।। 

daśapāramitāprapto daśapāramitāśrayaḥ 
daśapāramitāśuddhir daśapāramitānayaḥ ।। 

daśabhūmīśvaro nātho daśabhūmipratiṣṭhitaḥ 
daśajñānaviśuddhātmā daśajñānaviśuddhadhṛk ।। 

daśākāro daśārthārtho munīndro daśabalo vibhuḥ 
aśeṣaviśvārthakaro daśākāravaśī mahān ।। 

anādir niṣprapañcātmā śuddhātmā tathatātmakaḥ 
bhūtavādī yathāvādī tathākārī ananyavāk ।। 

advayo advayavādī ca bhūtakoṭivyavasthitaḥ 
nairātmyasiṃhanirṇādī kutīrthyamṛgabhīkaraḥ ।। 

sarvatrago amoghagatis tathāgatamanojavaḥ 
jino jitārir vijayo cakravartī mahābalaḥ ।। 

gaṇamukhyo gaṇācāryo gaṇeśo gaṇapatir vaśī 
mahānubhāvo dhaureyo ananyaneyo mahānayaḥ ।। 

vāgīśo vākpatir vāgmī vācaspatir anantagīḥ 
satyavāk satyavādī ca catuḥsatyopadeśakaḥ ।। 

avaivartiko hy anāgāmī khaḍgaḥ pratyekanāyakaḥ 
nānāniryāṇaniryāto mahābhūtaikakāraṇaḥ ।। 

arhan kṣīṇāsravo bhikṣur vītarāgo jitendriyaḥ 
kṣemaprāpto abhayaprāptaḥ śītībhūto hy anāvilaḥ ।। 

vidyācaraṇasaṃpannaḥ sugato lokavit paraḥ 
nirmamo nirahaṃkāraḥ satyadvayanayasthitaḥ ।। 

saṃsārapārakoṭisthaḥ kṛtakṛtyaḥ sthalasthitaḥ 
kaivalyajñānaniṣṭhyūtaḥ prajñāśastro vidāraṇaḥ ।। 

saddharmo dharmarāḍ bhāsvāṃl lokālokakaraḥ paraḥ 
dharmeśvaro dharmarājaḥ śreyomārgopadeśakaḥ ।। 

siddhārthaḥ siddhasaṃkalpaḥ sarvasaṃkalpavarjitah 
nirvikalpo akṣayo dhātur dharmadhātuḥ paro avyayaḥ ।। 

puṇyavān puṇyasaṃbhāro jñānaṃ jñānākaraṃ mahat 
jñānavān sadasajjñānī saṃbhāradvayasaṃbhṛtaḥ ।। 

śāśvato viśvarāḍ yogī dhyānaṃ dhyeyo dhiyāṃ patiḥ 
pratyātmavedyo hy acalaḥ paramādyas trikāyadhṛk ।। 

pañcakāyātmako buddhaḥ pañcajñānātmako vibhuḥ 
pañcabuddhātmamukuṭaḥ pañcacakṣur asaṅgadhṛk ।। 

janakaḥ sarvabuddhānāṃ buddhaputraḥ paro varaḥ 
prajñābhavodbhavo yonir dharmayonir bhavāntakṛt ।। 

ghanaikasāro vajrātmā sadyojāto jagatpatiḥ 
gaganodbhavaḥ svayambhūḥ prajñājñānānalo mahān ।। 

vairocano mahādīptir jñānajyotir virocanaḥ 
jagatpradīpo jñānolko mahātejāḥ prabhāsvaraḥ ।। 

vidyārājo agramantreśo mantrarājo mahārthakṛt 
mahoṣṇīṣo adbhūtoṣṇīṣo viśvadarśī viyatpatiḥ ।। 

sarvabuddhātmabhāvāgryo jagadānandalocanaḥ 
viśvarūpī vidhātā ca pūjyo mānyo mahāṛṣiḥ ।। 

kulatrayadharo mantrī mahāsamayamantradhṛk 
ratnatrayadharaḥ śreṣṭhas triyānottamadeśakaḥ ।। 

amoghapāśo vijayī vajrapāśo mahāgrahaḥ 
vajrāṅkuśo mahāpāśaḥ vajrabhairavabhīkaraḥ ।। 

iti suciśuddhadharmadhātujñānagāthāḥ pādonapañcaviṃśatiḥ ।

krodharāṭ ṣaṇmukho bhīmaḥ ṣaṇnetraḥ ṣaḍbhūjo balī 
daṃṣṭrakarālaḥ kaṅkālo halāhalaḥ śatānanaḥ ।। 

yamāntako vighnarājo vajravego bhayaṃkaraḥ 
vighuṣṭavajro hṛdvajro māyāvājro mahodaraḥ ।। 

kuliśeśo vajrayonir vajramaṇḍo nabhopamaḥ 
acalaikajaṭāṭopo gajacarmapaṭārdradhṛk ।। 

hāhākāro mahāghoro hīhīkāro bhayānakaḥ 
aṭṭahāso mahāhāso vajrahāso mahāravaḥ ।। 

vajrasattvo mahāsattvo vajrarājo mahāsukhaḥ 
vajracaṇḍo mahāmodo vajrahūṃkārahūṃkṛtiḥ ।। 

vajrabāṇāyudhadharo vajrakhaḍgo nikṛntanaḥ 
viśvavajradharo vajrī ekavajrī raṇañjahaḥ ।। 

vajrajvālākarālākṣo vajrajvālāśiroruhaḥ 
vajrāveśo mahāveśaḥ śatākṣo vajralocanaḥ ।। 

vajraromāṅkuratanur vajraromaikavigrahaḥ 
vajrakoṭinakhārambho vajrasāraghanacchaviḥ ।। 

vajramālādharaḥ śrīmān vajrābharaṇabhūṣitaḥ 
hāhāṭṭahāso nirghoṣo vajraghoṣaḥ ṣaḍakṣaraḥ ।। 

mañjughoṣo mahānādas trailokyaikaravo mahān 
ākāśadhātuparyantaghoṣo ghoṣavatāṃ varaḥ ।। 

ity ādarśajñānagāthāḥ pādena sārdhaṃ daśa ।

tathatābhūtanairātmyabhūtakoṭir anakṣaraḥ 
śūnyatāvādivṛṣabho gambhīrodāragarjanaḥ ।। 

dharmaśaṅkhyo mahāśabdo dharmagaṇḍī mahāraṇaḥ 
apratiṣṭhatanirvāṇo daśadigdharmadundubhiḥ ।। 

arūpo rūpavān agryo nānarūpo manomayaḥ 
sarvarūpāvabhāsaśrīr aśeṣapratibimbadhṛk ।। 

apradhṛṣyo maheśākhyas traidhātukamaheśvaraḥ 
samucchritāryamārgastho dharmaketur mahodayaḥ ।। 

trailokyaikakumārāṅgaḥ sthaviro vṛddhaḥ prajāpatiḥ 
dvātriṃśallakṣaṇadharaḥ kāntas trailokyasundaraḥ ।। 

lokajñānaguṇācāryo lokācāryo viśāradaḥ 
nāthas trātā trilokāptaḥ śaraṇaṃ tāyy anuttaraḥ ।। 

gaganābhogasaṃbhogaḥ sarvajñajñānasāgaraḥ 
avidyāṇḍakośasaṃbhettā bhavapañjaradāraṇaḥ ।। 

śamitāśeṣasaṃkleśaḥ saṃsārārṇavapāragaḥ 
jñānābhiṣekamukuṭaḥ samyaksaṃbuddhabhūṣaṇaḥ ।। 

triduḥkhaduḥkhaśamanas tryanto anantas trimuktigaḥ 
sarvāvaraṇanirmukta ākāśasamatāṃ gataḥ ।। 

sarvakleśamalātitas tryadhvānadhvagatiṃ gataḥ 
sarvasattvamahānāgo guṇaśekharaśekharaḥ ।। 

sarvopādhivinirmukto vyomavartmani susthitaḥ 
mahācintāmaṇidharaḥ sarvaratnottamo vibhuḥ ।। 

mahākalpataruḥ sphīto mahābhadraghaṭottamaḥ 
sarvasattvārthakṛt kartā hitaiṣī sattvavatsalaḥ ।। 

śubhāśubhajñaḥ kālajñaḥ samayajñaḥ samayī vibhuḥ 
sattvendriyajño velajño vimuktitrayakovidaḥ ।। 

guṇī guṇajño dharmajñaḥ praśasto maṅgalodayaḥ 
sarvamaṅgalamāṅgalyaḥ kīrtir lakṣmīr yaśaḥ śubhaḥ ।। 

mahotsavo mahāśvāso mahānando mahāratiḥ 
satkāraḥ satkṛtir bhūtiḥ pramodaḥ śrīr yaśaspatiḥ ।। 

vareṇyo varadaḥ śreṣṭhaḥ śaraṇyaḥ śaraṇottamaḥ 
mahābhayāriḥ pravaro niḥśeṣabhayanāśanaḥ ।। 

śikhī śikhaṇḍī jaṭilo jaṭī mauṇḍī kirīṭimān 
pañcānanaḥ pañcaśikhaḥ pañcacīrakaśekharaḥ ।। 

mahāvratadharo mauñjī brahmacārī vratottamaḥ 
mahātapās taponiṣṭhaḥ snātako gautamo agraṇīḥ ।। 

brahmavid brāhmaṇo brahmā brahmanirvāṇam āptavān 
muktir mokṣo vimokṣāṅgo vimuktiḥ śāntatā śivaḥ ।। 

nirvāṇaṃ nirvṛtiḥ śāntiḥ śreyo niryāṇam antagaḥ 
sukhaduḥkhāntakṛn niṣṭhā vairāgyam upādhikṣayaḥ ।। 

ajayo anupamo avyakto nirābhāso nirañjanaḥ 
niṣkalaḥ sarvago vyāpī sūkṣmo bījam anāśravaḥ ।। 

arajo virajo vimalo vāntadoṣo nirāmayaḥ 
suprabuddho vibuddhātmā sarvajñāḥ sarvavit paraḥ ।। 

vijñānadharmatātīto jñān amadvayarūpadhṛk 
nirvikalpo nirābhogas tryadhvasaṃbuddhakāryakṛt ।। 

anādinidhano buddha ādibuddho niranvayaḥ 
jñānaikacakṣur amalo jñānamūrtis tathāgataḥ ।। 

vāgīśvaro mahāvādī vādirāḍ vādipuṅgavaḥ 
vadatāṃ varo variṣṭho vādisiṃho aparājitaḥ ।। 

samantadarśī pramodyas tejomālī sudarśanaḥ 
śrīvatsaḥ suprabho dīptir bhā bhāsurakaradyutiḥ ।। 

mahābhiṣagvaraḥ śreṣthaḥ śalyahartā niruttaraḥ 
aśeṣabhaiṣajyataruḥ kleśavyādhir mahāripuḥ ।। 

trailokyatilakaḥ kāntaḥ śrīmān nakṣatramaṇḍalaḥ 
daśadigvyomaparyyanto dharmadhvajamahocchrayaḥ ।। 

jagacchatraikavipulo maitrīkaruṇamaṇḍalaḥ 
padmanṛtyeśvaraḥ śrīmān ratnacchatro mahāvibhuḥ ।। 

sarvabuddhamahārājaḥ sarvabuddhātmabhāvadhṛk 
sarvabuddhamahāyogaḥ sarvabuddhaikaśāsanaḥ ।। 

vajraratnābhiṣekaśrīḥ sarvaratnādhipeśvaraḥ 
sarvalokeśvarapatiḥ sarvavajradharādhipaḥ ।। 

sarvabuddhamahācittaḥ sarvabuddhamanogatiḥ 
sarvabuddhamahākāyaḥ sarvabuddhasarasvatī ।। 

vajrasūryo mahāloko vajrenduvimalaprabhaḥ 
virāgādimahārāgo viśvavarṇojjvalaprabhaḥ ।। 

saṃbuddhavajraparyaṅko buddhasaṃgītidharmadhṛk 
buddhapadmodbhavaḥ śrīmān sarvajñajñānakoṣadhṛk ।। 

viśvamāyādharo rājā buddhavidyādharo mahān 
vajratīkṣno mahākhaḍgo viśuddhaḥ paramākṣaraḥ ।। 

duḥkhacchedamahāyānavajradharmamahāyudhaḥ 
jinajig vajragāmbhīryo vajrabuddhir yathārthavit ।। 

sarvapāramitāpūrī sarvabhūmivibhūṣaṇaḥ 
viśuddhadharmanairātmyaḥ samyagjñānenduhṛtprabhaḥ ।। 

māyājālamahodyogaḥ sarvatantrādhipaḥ paraḥ 
aśeṣavajraparyaṅko niḥśeṣajñānakāyadhṛk ।। 

samantabhadraḥ sumatiḥ kṣitigarbho jagaddhṛtiḥ 
sarvabuddhamahāgarbho viśvanirmāṇacakradhṛk ।। 

sarvabhāvasvabhāvāgryaḥ sarvabhāvasvabhāvavadḥrk 
anutpādadharmā viśvārthaḥ sarvadharmasvabhāvadḥrk ।। 

ekakṣaṇamahāprajñaḥ sarvadharmāvabodhadhṛk 
sarvadharmābhisamayo bhūtāntamunir agradhīḥ ।। 

stimitaḥ suprasannātmā samyaksaṃbuddhabodhidhṛk 
pratyakṣaḥ sarvabuddhānāṃ jñānārciḥ suprabhāsvaraḥ ।। 

iti pratyavekṣaṇajñānagāthāḥ dvācatvāriṃśat ।

iṣṭārthasādhakaḥ paraḥ sarvāpāyaviśodhakaḥ 
sarvasattvottamo nāthaḥ sarvasattvapramocakaḥ ।। 

kleśasaṃgrāmaśūraikaḥ ajñānaripudarpahā 
dhīḥ śṛṅgāradharaḥ śrīmān vīrabībhatsarūpadhṛk ।। 

bāhuduṇḍaśatākṣepaḥ padanikṣepanarttanaḥ 
śrīmacchatabhujābhogagaganābhoganarttanaḥ ।। 

ekapādatalākrāntamahīmaṇḍatale sthitaḥ 
brahmāṇḍaśikharākrāntapādāṅguṣṭhanakhe sthitaḥ ।। 

ekārtho advayadharmārthaḥ paramārtho avinaśvaraḥ 
nānāvijñaptirūpārthaś cittavijñānasaṃtatiḥ ।। 

aśeṣabhāvārtharatiḥ śūnyatāratir agradhīḥ 
bhavarāgādyatītaś ca bhavatrayamahāratiḥ ।। 

śuddhaḥ śubhrābhradhavalaḥ śaraccandrāṃśusuprabhaḥ 
bālārkamaṇḍalacchāyo mahārāganakhaprabhaḥ ।। 

indranīlāgrasaccīro mahānīlakacāgradhṛk 
mahāmaṇimayūkhaśrīr buddhanirvāṇabhūṣaṇaḥ ।। 

lokadhātuśatākampī ṛddhipādamahākramaḥ 
mahāsmṛtidharas tattvaś catuḥsmṛtisamādhirāṭ ।। 

bodhyaṅgakusumāmodas tathāgataguṇodadhiḥ 
aṣṭāṅgamārganayavit samyaksaṃbuddhamārgavit ।। 

sarvasattvamahāsaṅgo niḥsaṅgo gaganopamaḥ 
sarvasattvamanojātaḥ sarvasattvamanojavaḥ ।। 

sarvasattvendriyārthajñaḥ sarvasattvamanoharaḥ 
pañcaskandhārthatattvajñaḥ pañcaskandhaviśuddhadhṛk ।। 

sarvaniryāṇakoṭisthaḥ sarvaniryāṇakovidaḥ 
sarvaniryāṇamārgasthaḥ sarvaniryāṇadeśakaḥ ।। 

dvādaśāṅgabhavotkhāto dvādaśākāraśuddhadhṛk 
catuḥsatyanayākāro aṣṭajñānāvabodhadhṛk ।। 

dvādaśākārasatyārthaḥ ṣoḍaśākāratattvavit 
viṃśatyākārasaṃbodhir vibuddhaḥ sarvavit paraḥ ।। 

ameyabuddhanirmāṇakāyakoṭivibhāvakaḥ 
sarvakṣaṇābhisamayaḥ sarvacittakṣaṇārthavit ।। 

nānāyānanayopāyajagadarthavibhāvakaḥ 
yānatritayaniryāta ekayānaphale sthithaḥ ।। 

kleśadhātuviśuddhātmā karmadhātukṣayaṃkaraḥ 
oghodadhisamuttīrṇo yogakāntāraniḥsṛtaḥ ।। 

kleśopakleśasaṃkleśasuprahīṇasavāsanaḥ 
prajñopāyamahākaruṇā amoghajagadarthakṛt ।। 

sarvasaṃjñāprahīṇārtho vijñānārtho nirodhakṛt 
sarvasattvamanoviṣayaḥ sarvasattvamanogatiḥ ।। 

sarvasattvamano'ntasthas taccittasamatāṃ gataḥ 
sarvasattvamanohlādī sarvasattvamanoratiḥ ।। 

siddhānto vibhramāpetaḥ sarvabhrāntivivarjitaḥ 
niḥsaṃdigdhamatis tryarthaḥ sarvārthas triguṇātmakaḥ ।। 

pañcaskandhārthas trikālaḥ sarvakṣaṇavibhāvakaḥ 
ekakṣaṇābhisaṃbuddhaḥ sarvabuddhasvabhāvadhṛk ।। 

anaṅgakāyaḥ kāyāgryaḥ kāyakoṭivibhāvakaḥ 
aśeṣarūpasandarśī ratnaketur mahāmaṇiḥ ।। 

iti samatājñānatathāścaturviṃśatiḥ ।

sarvasaṃbuddhaboddhavyo buddhabodhir anuttaraḥ 
anakṣaro mantrayonir mahāmantrakulatrayaḥ ।। 

sarvamantrārthajanako mahābindur anakṣaraḥ 
pañcākṣaro mahāśūnyo binduśūnyaḥ ṣaḍakṣaraḥ ।। 

sarvākāro nirākāraḥ ṣoḍaśārdhārdhabindudhṛk 
akalaḥ kalanātītaś caturthadhyānakoṭidhṛk ।। 

sarvadhyānakalābhijñāḥ samādhikulagotravit 
samādhikāyaḥ kāyāgryaḥ sarvasaṃbhogakāyarāṭ ।। 

nirmāṇakāyaḥ kāyāngryo buddhanirmāṇavaṃśadhṛk 
daśadigviśvanirmāṇo yathāvaj jagadarthakṛt ।। 

devātidevo devendraḥ surendro dānavādhipaḥ 
amarendraḥ suraguruḥ pramathaḥ pramatheśvaraḥ ।। 

uttīrṇabhavakāntāra ekaḥ śāstā jagadguruḥ 
prakhyātadaśadigloko dharmadānapatir mahān ।। 

maitrīsannahasannaddhaḥ karuṇāvarmavarmitaḥ 
prajñākhaḍgadhanurbāṇaḥ kleśājñānaraṇaṃjahaḥ ।। 

mārārir mārajid vīraś caturmārabhayāntakṛt 
sarvamāracamūjetā saṃbuddho lokanāyakaḥ ।। 

vandyaḥ pūjyo abhivādyaś ca mānanīyaś ca nityaśaḥ 
arcanīyatamo mānyo namasyaḥ paramo guruḥ ।। 

trailokyaikakramagatir vyomaparyyantavikramaḥ 
traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ ।। 

bodhisattvo mahāsattvo lokātīto maharddhikaḥ 
prajñāpāramitāniṣṭhaḥ prajñātattvatvam āgataḥ ।। 

ātmavit paravit sarvaḥ savīryo hy agrapudgalaḥ 
sarvopamām atikrānto jñeyo jñānādhipaḥ paraḥ ।। 

dharmadānapatiḥ śreṣṭhaś caturmudrārthadeśakaḥ 
paryupāsyatamo jagatāṃ niryāṇatrayayāyinām ।। 

paramārthaviśuddhaśrīs trailokyasubhago mahān 
sarvasampatkaraḥ śrīmān mañjuśrīḥ śrīmatāṃ varaḥ ।। 

iti kṛtyānuṣṭhānajñānagāthāḥ pañcadaśaḥ ।

namas te varadavajrāgrya bhūtakoṭe namo astu te 
namas te śūnyatāgarbha buddhabodhe namostu te ।। 

buddharāga namas te astu buddhakāma namo namaḥ 
buddhaprīte namas tubhyaṃ buddhamoda namo namaḥ ।। 

buddhasmita namas tubhyaṃ buddhahāsa namo namaḥ 
buddhavāca namas tubhyaṃ buddhabhāva namo namaḥ ।। 

abhavodbhava namas tubhyaṃ namas te buddhasaṃbhava 
gaganodbhava namas tubhyaṃ namas te jñānasaṃbhava ।। 

māyājāla namas tubhyaṃ namas te buddhanāṭaka 
namas te sarvasarvebhyo jñānakāya namo astu te ।। 

iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ, kāyavāṅmanoguhyapariśuddhyai, aparipūrṇapariśuddhabhūmiparimitāpuṇyajñānasaṃbhāraparipūripariśuddhyai, anadhigatānuttarārthasyādhigamāya, aprāptasya prāptyai, yāvatsarvatathāgatasarvadharmanetrīsaṃdhāraṇārthaṃ ca mayā deśitā, saṃprakāśitā, vivṛtā, vibhajitottānikṛtā, adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti ।। iti prathamacakrasyeyamanuśaṃsā ekādaśa padāni

atha vajradharaḥ śrīmān hṛṣṭatuṣṭaḥ kṛtāñjaliḥ 
praṇamya nāthaṃ saṃbuddhaṃ bhagavantaṃ tathāgataṃ ।। 

anyaiś ca bahubhir nāthair guhyendrair vajrapāṇibhiḥ 
sa sārddhaṃ krodharājānaiḥ provācoccair idaṃ vacaḥ ।। 

anumodāmahe nātha sādhu sādhu subhāṣitam 
kṛto asmākaṃ mahān arthaḥ samyaksaṃbodhiprāpakaḥ ।। 

jagataś cāpy ānāthasya vimuktiphalakāṅkṣiṇaḥ 
śreyo mārgo viśuddho ayaṃ māyājālanayoditaḥ ।। 

gambhīrodāravaipulyo mahārtho jagadarthakṛt 
buddhānāṃ viṣayo hy eṣa samyaksaṃbuddhabhāṣitaḥ ।। 

ity upasaṃhāragāthāḥ pañca ।

ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā ।