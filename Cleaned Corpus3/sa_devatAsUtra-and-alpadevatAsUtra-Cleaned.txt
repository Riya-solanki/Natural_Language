Devatāsūtra and Alpadevatāsūtra

evaṃ mayā śrutam ekasmiṃ samaye bhagavāṃ cchrāvastyāṃ viharati sma jetavane anāthapiṇḍadasyārāme athānyatamā devatā atikrāntavarṇā atikrāntāyāṃ rātryāṃ yena bhagavāṃs tenopasaṃkrāntā upasaṃkramya bhagavataḥ pādau śirasā vanditvā ekānte niṣaṇṇā । atha tasyā devatāyā varṇānubhāvena sarvaṃ jetavanaṃ udāreṇāvabhāsena sphuṭam abhūt । ekānte niṣaṇṇā sā devatā tasyāṃ velāyām imāṃ gāthām abhāṣata kiṃ nu taṃ niśitaṃ śastraṃ kiṃ vā hālāhalaṃ viṣaṃ । ko nu prajvālito vahni kiṃ vā tad dāruṇaṃ tamaḥ bhagavān āha । duṣṭā vāṅ niśitaṃ śastraṃ rāgo hālāhalaṃ viṣaṃ । dveṣaḥ prajvālito vahni avidyā tad dāruṇaṃ tamaḥ devatā prāha gṛhītaṃ kiṃ nu martyena kiṃ vā tad yad ihojjhitaṃ । abhedyaṃ kavacaṃ kiṃ nu kiṃ vā tīkṣṇam ihāyudhaṃ । gṛhītaṃ yat svayaṃ dattaṃ yad gṛhe tad ihojjhitaṃ । abhedyaṃ kavacaṃ kṣānti prajñā tīkṣṇam ihāyudham । devatā prāha । ko nv asau procyate cauro dhanaṃ kiṃ vā satāṃ mataṃ । ke vā sadevake loke procyante muṣitā iti । vitarkaḥ kuśalaś cauro dhanaṃ śīlaṃ satāṃ mataṃ । te cāpi muṣitā loke yaiḥ śīlaṃ vinipātitam । devatā prāha । ko nv asau sukhito jñeya ko vā yaḥ parameśvaraḥ ko vā vibhūṣito nityaṃ brūhi ko vā viḍaṃbitaḥ bhagavān āha । alpecchaḥ sukhito jñeyaḥ saṃtuṣṭo parameśvaraḥ śīlavāṃ vibhūṣito nityaṃ bhraṣṭaśīlo viḍaṃbitaḥ devatā prāha । kiṃ svid agnir na dahati na bhinatti ca mārutaḥ kiṃ svin na kledayanty āpaḥ plāvayanto vasundharām । bhagavān āha । puṇyam agnir na dahati na bhinatti ca mārutaḥ puṇyaṃ na kledayanty āpaḥ plāvayanto vasundharām । devatā prāha । kiṃ svid rājā ca caurāś ca spandamānā samudyatā । nāpahartuṃ śaknuvanti striyā vā puruṣasya vā । puṇyaṃ rājā ca caurāś ca spandamānā samudyatā । nāpahartuṃ śaknuvanti striyā vā puruṣasya vā । devatā prāha । vatsalo bāndhavaḥ ko asau ko vā duṣṭāśayo ripuḥ kiṃ vā tad dāruṇaṃ duḥkhaṃ kiṃ vā paramaṃ sukham । bhagavān āha । vatsalo bāndhavaḥ puṇyaṃ pāpaṃ duṣṭāśayo ripuḥ nārakaṃ dāruṇaṃ duḥkhaṃ śuddhā bhāvaḥ paramaṃ sukham । devatā prāha । kenāyam āvṛto lokaḥ kena loko vaśīkṛtaḥ kena tyajati mitrāṇi kena svargaṃ na gacchati । bhagavān āha । ajñānenāvṛto loko mohena ca vaśīkṛtaḥ lobhāt tyajati mitrāṇi saṃgāt svargaṃ na gacchati । devatā prāha । kiṃ tat priyam apathyaṃ ca kiṃ vā pathyaṃ na ca priyaṃ ko vā pīḍākaro vyādhiḥ ko asāv eko bhiṣag varaḥ । bhagavān āha । kāmāḥ priyā apathyāś ca mokṣaḥ pathyo na ca priyaḥ rāgaḥ pīḍākaro vyādhir buddhaś caiko bhiṣag varaḥ । devatā prāha । kena mitrāṇi vardhante kena śāmyanti śatravaḥ kena svargam avāpnoti kena mokṣaṃ ca gacchati । bhagavān āha । tyāgān mitrāṇi vardhante maitryā śāmyanti śatravaḥ śīlāt svargam avāpnoti jñānān mokṣaṃ ca gacchati । devatā prāha । idaṃ saṃśayam adyāpi mama tvaṃ chettum arhasi । asmāl lokāt paraṃ lokaṃ ko gato atyantavaṃcitaḥ । vidyamāneṣu bhogeṣu puṇyaṃ yena na saṃcitaṃ । asmāl lokāt paraṃ lokaṃ so gato atyantavaṃcitaḥ । devatā prāha 
cirasya bata paśyāmi brāhmaṇaṃ parinirvṛtaṃ ।
sarvavairabhayātītaṃ tīrṇaṃ loke viṣaktikām ।। 
ity uktvā sā devatā bhagavato bhāṣitam abhinandyānumodya bhagavataḥ pādau śirasā vanditvā bhagavato antikāt prakrāntā ।।

evaṃ mayā śrutam ekasmiṃ samaye bhagavāṃ cchrāvastyāṃ viharati sma jetavane anāthapiṇḍadasyārāme athānyatamā devatā atikrāntavarṇā atikrāntāyāṃ rātryāṃ yena bhagavāṃs tenopasaṃkrāntā upasaṃkramya bhagavataḥ pādau śirasā vanditvaikānte niṣaṇṇā apīdānīṃ tasyā devatāyā varṇānubhāvena sarvaṃ jetavanaṃ udāreṇāvabhāsena sphuṭam abhūt । ekānte niṣaṇṇā sā devatā tasyāṃ velāyāṃ gāthām abhāṣata ।।

kiṃśīlāḥ kiṃsamācārāḥ ke guṇāḥ kena karmaṇā । ke e ihādi prājñāḥ ke janā svargagāminaḥ tasyā śāstā vyākārṣī devatā ḥ śrūyatāṃ devate mahyaṃ ye janā svargagāminaḥ prāṇātipātād viratā suśīlāḥ saṃyame ratāḥ yena hiṃsanti bhūtāni te janāḥ svargagāminaḥ 