Mahādaṇḍadhāraṇīśītavatī

mahādaṇḍadhāraṇīśītavatī

[siddham] namaḥ sarvabuddhabodhisattvebhyaḥ ।

evaṃ mayā śrutam ekasmin samaye bhagavān rājagṛhe viharati sma । śītavane mahāśmaśāne iṅghikāyatanapratyuddeśe । tatrāyuṣmān rāhulo atīva viheṭhyate devagrahair nāgagrahair yakṣagrahai rākṣasagrahaiḥ kinnaragrahair garuḍagrahair mahoragagrahair manuṣyagrahair amanuṣyagrahaiḥ pretagrahair bhūtagrahaiḥ piśācagrahaiḥ kumbhāṇḍagrahair dvīpibhiḥ kākair ulūkaiḥ kīṭaiḥ sarīsṛpaiṛ anyaiś ca manuṣyāmanuṣyaiḥ sattvaiḥ ।

athāyuṣmān rāhulo yena bhagavāṃs tenopasaṃkrānta upasaṃkramya bhagavataḥ pādau śirasābhivanditvā bhagavantaṃ tripradakṣiṇīkṛtya bhagavataḥ purato rudann aśrūṇi pravartayati sma ।

atha bhagavān jānann eva rāhulam āmantrayate sma । kiṃ tvaṃ rāhula mama purataḥ sthitvā aśrūṇi pravartayasi । evam ukte āyuṣmān rāhulo bhagavantam etad avocat । ihāhaṃ bhagavan rājagṛhe viharāmi । śītavane mahāśmaśāne iṅghikāyatanapratyuddeśe । so ahaṃ bhagavaṃs tatra viheṭhye devagrahair nāgagrahair yakṣagrahai rākṣasagrahaiḥ kinnaragrahair garuḍagrahair mahoragagrahair manuṣyagrahair amanuṣyagrahaiḥ pretagrahair bhūtagrahaiḥ piśācagrahaiḥ kumbhāṇḍagrahair dvīpibhiḥ kākair ulūkaiḥ kīṭaiḥ sarīsṛpair anyaiś ca manuṣyāmanuṣyaiḥ sattvair iti ।

atha khalu bhagavān āyuṣmantaṃ rāhulam āmantrayate sma । udgṛhṇa tvaṃ rāhula imāṃ mahādaṇḍadhāraṇīṃ vidyām । catasṛṇāṃ parṣadāṃ rakṣāvaraṇaguptaye bhikṣūṇāṃ bhikṣuṇīnām upāsakānām upāsikānāṃ ca dīrgharātram arthāya hitāya sukhāya bhaviṣyati ।

tadyathā । vaṅgā । varaṅgā । sāsadaṅgā । jesurā । ara vīrā । kara vīrā । indrā । haṃsā । picimalā । viheṭhikā । aṅgodarā । jayālikā । elā । cili cili । sumati । culu naṭṭe । culu nāḍi । hārīṭaki । gauri । caṇḍāli । dharaṇi dhāraṇi । kaca kārike । kākalike । rakṣamati । manmate utpale । tara vīre । kuru vīre । curu vīre । mahāvīre । varamati । sarvārthasādhani । apratihate । yamo rājā । kubero rājā । vāsukī rājā । brahmā sahasrādhipatī rājā । buddho bhagavān dharmasvāmī rājā । anuttaro lokānukampakaḥ । mama sarvasattvānāṃ ca rakṣāṃ kurvantu । paritrāṇaṃ parigrahaṃ paripālanaṃ śāntiṃ svastyayanaṃ daṇḍaparihāraṃ śastraparihāraṃ viṣadūṣaṇaṃ viṣanāśanaṃ sīmābandhaṃ dharaṇībandhaṃ ca kurvantu । jīvatu varṣaśataṃ paśyatu śaradāṃ śatam ।

tadyathā । varamati । lakṣamati । huru huru । cara cara । khuru khuru । bhūmicaṇḍe । akisalā । sāmalate । sthūlaśikhare । jaya naṭṭe । culu nāsi । virohaṇi । aṇḍare । karāle । keyūre । bhūtaṃgame । dhanye । mahābalalohitamūle । dhuraṃdharā । jayā । curu curu । dhuru dhuru । khurumati । dhuraṃdhare । vidhare vimati । nāśani vināśani । mokṣaṇi । mohani । śodhani । saṃśodhani viśodhani । saṃkhiraṇi । sādhu turumāṇe । hara hara bandhumati । hiri hiri । kharali । piṅgale । namo astu buddhānāṃ bhagavatāṃ svāhā ।

asyāṃ khalu rāhula mahādaṇḍadhāraṇyāṃ vidyāyām antaśo aṣṭottaraśatapadānāṃ sūtraṃ granthiṃ baddhāyāṃ hastena dhāryamāṇāyāṃ kaṇṭhena dhāryamāṇāyāṃ samantād yojanaśatasya rakṣā kṛtā bhaviṣyati । gandhair vā puṣpair vā mudrābhir vā naiva manuṣyo vāmanuṣyo vābhibhaviṣyati । na viṣaṃ na śastraṃ na rogo na jvaro na prajvaro na vidyāmantro na vetāḍaḥ । na vyādhau nāgnau na viṣodakena kālaṃ kariṣyati । vidyāmantraprayogānāṃ ca sarveṣāṃ sādhuprayuktānāṃ ca bandhanī । parabandhānāṃ ca pramocanī । sarvarogaśokavighnavināśanakarī । kalikaluṣapraśamanakarī । sarvagrahavimocanakarī । yo graho na muñcet saptadhāsya sphuṭen mūrdhā arjakasyeva mañjarī । vajrapāṇiś cāsya mahāyakṣasenāpatir vajreṇādīptena samprajvālitena ekajvālībhūtena dhyāyitvā mūrdhānaṃ sphoṭayet । catvāraś ca mahārājāno ayomayena cakreṇa kṣuradhārāprahāreṇa vināśayeyuḥ । tasmād yakṣalokāc cyavanaṃ bhavet । aḍakavatyāṃ rājadhānyāṃ na labhate vāsam ।

asyāṃ khalu rāhula mahādaṇḍadhāraṇyāṃ vidyāyāṃ sakṛtparivartitāyāṃ rājacaurodakāgniviṣaśastrāṭavīkāntāraparvatadurgamadhyagataḥ sarvabhayebhyaḥ pratimucyate । iyaṃ khalu mahādaṇḍadhāraṇīvidyā ekanavatigaṅgānadīvālikāsamair buddhair bhāṣitā bhāṣyate bhāṣiṣyate ca siddhā paramasiddhā sarvadevanāgayakṣagandharvāsuragaruḍakinnaramahoragābhir vanditā sarvajanagaṇaparivṛtā । sarvabhayopadraveṣu mama sarvasattvānāṃ ca śivam ārogyaṃ bhavatu ।

idam avocad bhagavān āttamanā āyuṣmān rāhulo bhagavato bhāṣitam abhyanandann iti ।

āryamahādaṇḍadhāraṇīśītavatī samāptā ।