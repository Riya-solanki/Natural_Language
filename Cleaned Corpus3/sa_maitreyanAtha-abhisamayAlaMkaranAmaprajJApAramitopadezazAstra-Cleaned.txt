Maitreyanātha Abhisamayālaṃkaranāmaprajñāpāramitopadeśaśāstra

kṛtirmaitreyanāthasya ।।

oṃ namo maitreyanāthāya ।।

yā sarvajñatayā nayatyupaśamaṃ śāntaiṣiṇaḥ śravakān
yā mārgajñatayā jagaddhitakritāṃ lokārthasaṃpādikā ।
savārkāramidaṃ vadanti munayo viśvaṃ yayā saṃgatā
stasyai śrāvakabodhisattvagaṇino buddhasya manne namaḥ ।।

sarvākārajñatāmārgaḥ śāsitrā yo atra deśita ।
dhīmantī vīkṣīṣīraṃstamanālīḍhaṃ parairiti ।।

smṛtau cādhāya sūtrārthaṃ dharmacaryā daśātmikā ।
sūkhena pratipatsīrannityārambhaprayojanam ।।

prajñāpāramitāṣṭābhīḥ padārthaiḥ samudīritā ।
sarvākārajñatā mārgajñatā sarvajñatā tataḥ ।।

sarvākārābhisaṃbodho murdhaprārpto anupūrvikaḥ ।
ekakṣaṇabhisaṃbodho dharmakāyaśca te aṣṭadhā ।।

cittotpādo avavādaśca nirvedhāṅgaṃ caturvidhaṃ ।
ādhāraḥ pratipatteśca dharmadhātusvabhāvakaḥ ।।

ālambanaṃ samuddeśaḥ saṃnāhaprasthitikriye ।
saṃbhārāśca saniryāṇāḥ sarvākārajñatā muneḥ ।।

dhyāmīkaraṇatādīni śiṣyakhaṅgapathau ca yau ।
mahānuśaṃso dṛṅmārga aihikāmutrikairguṇaiḥ ।।

kāritramadhimuktiśca stutastobhitaśaṃsitāḥ ।
pariṇāme anumode ca manaskārāvanuttamau ।।

nirhāraḥ śuddhiratyantāmityayaṃ bhāvanāpathaḥ ।
vijñānāṃ bodhisattvānāmiti mārgajñatoditā ।।

prajñayā na bhave sthānaṃ kṛpayā na śame sthitiḥ ।
anupāyena dūratvamupāyenāvidūratā ।।

vipakṣapratipakṣau ca prayogaḥ samatāsya ca ।
dṛṅmārgaḥ śrāvakādīnāmiti sarvajñateṣyate ।।

ākārāḥ saprayogāśca guṇā doṣāḥ salakṣaṇāḥ ।
mokṣanirvedhabhāgīye śaikṣo avaivartiko gaṇaḥ ।।

samatābhavaśāntyośca kṣetraśuddhiranuttarā ।
sarvākārābhisaṃbodha eṣa sopāyakauśalaḥ ।।

liṅgaṃ tasya vivṛddhiśca nirūḍhiścittasaṃsthitiḥ ।
caturdhā ca vikalpasya pratipakṣaścaturvidhaḥ ।।

pratyekaṃ darsanākhye ca bhāvanākhye ca vartmani ।
ānantaryasamādhiśca saha vipratipattibhiḥ ।।

mūrdhābhisamayaḥ tredhā daśadhā cānupūrvikaḥ ।
ekakṣaṇābhisaṃbodho lakṣaṇena caturvidhiḥ ।।

svābhāvikaḥ sasāṃbhogo nairmāṇiko aparastathā ।
dharmakāyaḥ sakāritraścaturdhā samudīritaḥ ।।

cittotpādaḥ parārthāya sammyaksaṃbodhikāmatā ।
samāsavyāsataḥ sā ca yathāsutraṃ sa cocyate ।।

bhūhemacandrajvalanairnidhiratnākarārṇavaiḥ ।
vajrācalauṣadhīmitraiścintāmaṇyarkagītibhiḥ ।।

nṛpagañjamahāmārgayānaprasravaṇodakaiḥ ।
ānandoktinadīmeghairdvāviṃśatividhaḥ sa ca ।।

pratipattau ca satyeṣu buddharatnādiṣu triṣu ।
asaktāvapariśrāntau pratipatsaṃparigrahe ।।

cakṣuḥṣu pañcasu jñeyaḥ ṣaṭsvabhijñāguṇeṣu ca ।
dṛṅmārge bhāvanākhye cetyavavādo daśātmakaḥ ।।

mṛdutikṣṇendriyau śraddhādṛṣṭiprāptau kulaṃkulau ।
ekavīcyantarotpadya kārākārākaniṣṭhagāḥ ।।

plutāstrayo bhavasyāgraparamo rūparāgaha ।
dṛṣṭadharmaśamaḥ kāyasākṣī khaṅgaśca viṃśatiḥ ।।

ālambanata ākārāddhetutvātsaṃparigrahāt ।
caturvikalpasaṃyogaṃ yathāsvaṃ bhajatāṃ satām ।।

śrāvakebhyaḥ sakhaḍgebhyo bodhisattvasya tāyinaḥ ।
mṛdumadhyādhimātrāṇāmūṣmādīnāṃ viśiṣṭatā ।।

ālambanamanityādi satyādhāraṃ tadākṛtiḥ ।
niṣedho aminiveśāderheturyānatrayāptaye ।।

rūpādyāyavyayau viṣṭhāsthitī prajñaptyavācyate ।
rūpādāvasthitisteṣāṃ tadbhāvenāsvabhāvatā ।।

tayormithaḥsvabhāvatvaṃ tadanityādyasaṃsthitiḥ ।
tāsāṃ tadbhāvaśūnyatvaṃ mithaḥ svabhāvyametayoḥ ।।

anudgraho yo dharmāṇāṃ tannimittāsamīkṣaṇam ।
parīkṣaṇaṃ ca prajñāyāḥ sarvasyānupalambhataḥ ।।

rūpāderasvabhavāvatvaṃ tadabhāvasvabhāvatā ।
tadajātiraniryāṇaṃ śuddhistadanimittatā ।।

tannimittānadhiṣṭhānānadhimuktirasaṃjñatā ।
samādhistasya kāritraṃ vyākṛtirmananākṣayaḥ ।।

mithastrikasya svābhāvyaṃ samādheravikalpanā ।
iti nirvedhabhāgīyaṃ mṛdumadhyādhimātrataḥ ।।

dvaividhyaṃ grāhyakalpasya vastutatpratipakṣataḥ ।
moharāśyādibhedena pratyekaṃ navadhā tu saḥ ।।

dravyaprajñaptyadhiṣṭhāno dvividho grāhako mataḥ ।
svatantrātmādirūpeṇa skandhādyāśrayatastathā ।।

cittānavalīnatvādi naīḥsvābhāvyādideśakaḥ ।
tadvipakṣaparityāgaḥ sarvathā saṃparigrahaḥ ।।

ṣoḍhādhigamadharmasya pratipakṣaprahāṇayoḥ ।
tayoḥ paryupayogasya prajñāyāḥ kṛpayā saha ।।

śiṣyāsādhāraṇatvasya parārthānukramasya ca ।
jñānasyāyatnavṛtteśca pratiṣṭhā gotramucyate ।।

dharmadhātorasaṃbhedādgotrabhedo na yujyate ।
ādheyadharmabhedāttu tadbhedaḥ parigīyate ।।

ālambanaṃ sarvadharmāste punaḥ kuśalādayaḥ ।
laukikādhigamākhyāścaṃ ye ca lokettarā matāḥ ।।

sāsravānāsravā dharmāḥ saṃskṛtāsaṃskṛtāśca ye ।
śiṣyasādhāraṇā dharmā ye cāsādhāranā muneḥ ।।

sarvasattvāgratā cittaprahāṇādhigamatraye ।
tribhirmahattvairūddeśo vijñeyo aya svayaṃbhuvām ।।

dānādau ṣaḍvidha teṣāṃ pratyekaṃ saṃgraheṇa yā ।
saṃnāhapratipattiḥ sā ṣaḍbhiḥ ṣaṭkairyathodithā ।।

dyānārūpyeṣu dānādau mārge maitryādikeṣu ca ।
gatopalambhayoge ca trimaṇḍalaviśuddhiṣu ।।

uddeśe ṣaṭsvabhijñāsu sarvākārajñatānaye ।
prasthānapratipajjñeyā mahāyānādhirohiṇī ।।

dayā dānādikaṃ ṣaṭkaṃ śamathaḥ savidarśanaḥ ।
yuganaddhaśca yo mārga upāye yacca kauśalam ।।

jñānaṃ puṇyaṃ ca mārgaśca dhāraṇī bhūmayo daśa ।
pratipakṣaśca vijñeyaḥ saṃbhārapratipatkramaḥ ।।

labhyate prathamā bhumirdaśadhā parikarmaṇā ।
āśayo hitavastutvaṃ sattveṣu samacittatā ।।

tyāgaḥ sevā ca mitrāṇāṃ saddharmālambanaiṣaṇā ।
sadā naiṣkramyacittatvaṃ buddhakāyagatā spṛhā ।।

dharmasya deśanā satyaṃ daśamaṃ vākyamiṣyate ।
jñeyam ca pārikarmaiṣāṃ svabhāvānupalambhataḥ ।।

śīlaṃ kṛtajñatā kṣāntiḥ pramodyaṃ mahatī kṛpā ।
gauravaṃ guruśuśrūṣā vīryaṃ dānādike aṣṭamam ।।

atṛptatā śrute dānaṃ dharmasya ca nirāmiṣam ।
buddhakṣetrasya saṃśuddhiḥ saṃsārāparikheditā ।।

hrīrapatrāpyamityetat pañcadhā mananātmakam ।
vanāśālpecchatā tuṣṭirdhūtasaṃlekhasevanam ।।

śikṣāyā aparityāgaḥ kāmānāṃ vijugupsanam ।
nirvitsarvāstisaṃtyāgo anavalinānapekṣate ।।

saṃstavaṃ kulamātsaryaṃ sthānaṃ saṃgaṇikāvaham ।
ātmotkarṣaparāvajñe karmamārgān daśāśubhān ।।

mānaṃ stambhaṃ viparyāsaṃ vimatiṃ kleśamarṣaṇam ।
vivarjayan samāpneti daśaitān pañcamīṃ bhuvam ।।

dānaśīlakṣamāvīryadhyānaprajñāprapūraṇāt ।
śiṣyakhaḍgaspṛhātrāsacetasāṃ parivarjakaḥ ।।

yācito anavalinaśca sarvatyāge apyadurmanāḥ ।
kṛśo api nārthināṃ kṣeptā ṣaṣṭhīṃ bhūmiṃ samaśrute ।।

ātmasattvagraho jīvapudgalocchedaśāśvataḥ ।
nimittahetvoḥ skandheṣu dhātuṣvāyataneṣu ca ।।

traidhātuke pratiṣṭhānaṃ saktirālīnacittatā ।
ratnatritayaśīleṣu taddṛṣṭyabhiniveśitā ।।

śūnyatāyāṃ vivadaśca tadvirodhaśca viṃśatiḥ ।
kalaṅkā yasya vicchinnāḥ saptamīmetyasau bhuvam ।।

trivimokṣamukhajñānaṃ trimaṇḍalaviśuddhatā ।
karūṇāmananā dharmasamataikanayajñatā ।।

anutpādakṣamājñānaṃ dharmāṇāmekadheraṇā ।
kalpanāyāḥ samuddhātaḥ saṃjñādṛkkleśavarjanam ।।

śamathasya ca nidhyaptiḥ kauśalaṃ ca vidarśane ।
cittasya dāntatā jñānaṃ sarvatrāpratighāti ca ।।

sakterabhūmiryatrecchaṃ kṣetrāntaragatiḥ samam ।
sarvatra svātmabhāvasya darśanaṃ ceti viṃśatiḥ ।।

sarvasattvamanojñānamabhijñākrīḍanaṃ śubhā ।
buddhakṣetrasya niṣpattirbuddhasevāparīkṣaṇe ।।

akṣajñānaṃ jinakṣetraśuddhirmāyopamā sthitiḥ ।
saṃcintya ca bhavādānamidaṃ karmāṣṭadhoditam ।।

praṇidhānānyanantāni devādīnāṃ rūtajñatā ।
nadīva pratibhānānāṃ garbhāvakrāntirūttamā ।।

kulajātyośca gotrasya parivārasya janmanaḥ ।
naiṣkramyabodhivṛkṣāṇāṃ guṇapūreśca saṃpadaḥ ।।

nava bhūmīratikramya buddhabhūmau pratiṣṭhate ।
yena jñānena sā jñeyā daśamī bodhisattvabhūḥ ।।

pratipakṣo aṣṭadhā jñeyo darṣanābhyāsamārgayoḥ ।
grāhyagrāhakavikalpānāmaṣṭānāmupaśāntaye ।।

uddeśe samatāyāṃ ca sattvārthe yatnavarjane ।
atyantāya ca niryāṇaṃ niryāṇaṃ prāptilakṣaṇam ।।

sarvākārajñatayāṃ ca niryāṇaṃ mārgagocaram ।
niryāṇapratipajjñeyā seyamaṣṭavidhātmikā ।।

।। abhisamayālaṅkāre prajñāpāramitopadeśaśāstre sarvākārajñatādhikāraḥ prathamaḥ ।।

dhyāmīkaraṇatā bhābhirdevānāṃ yogyatāṃ prati ।
viṣayo niyato vyāptiḥ svabhāvastasya karma ca ।।

caturṇamāryasatyānāmākārānupalambhataḥ ।
śrāvakāṇāmayaṃ mārgo jñeyo mārgajñatānaye ।।

rūpādiskandhaśūnyatvācchūnyatānāmabhedataḥ ।
uṣmāṇaḥ anupalambhena teṣāṃ murdhagataṃ matam ।।

kṣāntayasteṣu nityādiyogasthānaniṣedhataḥ ।
daśa bhūmīḥ samārabhya vistarāsthānadeśanat ।।

agradharmagataṃ proktamāryaśrāvakavartmani ।
tatkasya hetorbuddhena buddhvā dharmāsamīkṣaṇāt ।।

paropadeśavaiyarthyaṃ svayaṃbodhāt svayaṃbhuvām ।
gambhīratā ca jñānasya khaḍgānāmabhidhīyate ।।

śuśrūṣā yasya yasyārthe yatra yatra yathā yathā ।
sa so arthaḥ khyātyaśabdo api tasya tasya tathā tathā ।।

grahyārthakalpanāhānādgrāhakasyāprahāṇataḥ ।
ādhārataśca vijñeyaḥ khaḍgamārgasya saṃgrahaḥ ।।

prajñapteravirodhena dharmatāsūcanākṛtiḥ ।
usṣmagam mūrdhagaṃ rūpādyahānādiprabhāvitam ।।

adyātmaśūnyatādyābhī rūpāderaparigrahāt ।
kṣāntiḥ rūpādyanutpādādyākārairagradharmatā ।।

kṣāntijñānakṣaṇaiḥ satyasatyaṃ prati caturvidhaiḥ ।
mārgajñatāyāṃ dṛṅmārgaḥ sānuśaṃso ayamucyate ।।

ādhārādheyatābhāvāttathatābuddhayormithaḥ ।
paryāyeṇānanujñānaṃ mahattā sāpramāṇatā ।।

parimāṇāntatābhāvo rūpāderavadhāraṇam ।
tasyāṃ sthitasya buddhatve anugrahātyāgatādayaḥ ।।

maītryādi śūnyatā prāptirbuddhatvasya parigrahaḥ ।
sarvasya vyavadānasya sarvādhivyādhiśātanam ।।

nirvāṇagrāhaśāntatvaṃ buddhebho rakṣaṇādikam ।
aprāṇivadhamārabhya sarvākārajñatānaye ।।

svayaṃ sthitasya sattvānāṃ sthāpanaṃ pariṇāmanam ।
danādīnāṃ ca saṃbodhāviti mārgajñatākṣaṇāḥ ।।

sarvato damanaṃ nāma sarvataḥ kleśanirjayaḥ ।
upamakrāviṣahyatvaṃ bodhirādhārapūjyatā ।।

adhimuktistridhā jñeyā svārthā ca svaparārthakā ।
parārthikaivetyeṣa ca pratyekaṃ trividheṣyate ।।

mṛdvī madhyādhimātrā ca mṛdumṛdvādibhedataḥ ।
sā punastrividhetyevaṃ saptaviṃśatidhā matā ।।

stutiḥ stobhaḥ praśaṃsā ca prajñāparamitāṃ prati ।
adhimokṣasya mātrāṇāṃ navakaistribhiriṣyate ।।

viśeṣaḥ pariṇāmastu tasya kāritramuttamam ।
nopalambhākṛtiścāsāvaviparyāsalakṣaṇaḥ ।।

vivikto buddhapuṇyaughasvabhāvasmṛtigocaraḥ ।
sopāyaścānimittaśca buddhairabhyanumoditaḥ ।।

traidhātukāprapannaśca pariṇāmo aparastridhā ।
mṛdurmadhyo adhimātraśca mahāpuṇyodayātmakaḥ ।।

upāyānupalambābhyāṃ śubhamūlānumodanā ।
anumode manaskārabhāvaneha vidhīyate ।।

svabhāvaḥ śreṣṭhatā tasya sarvasyānabhisaṃskṛtiḥ ।
nopalambhena dharmāṇāmarpaṇā ca mahārthatā ।।

buddhasevā ca dānādirūpāye yacca kauśalam ।
hetavo atrādhimokṣasya dharmavyasanahetavaḥ ।।

mārādhiṣṭhānagambhīradharmatānadhimuktate ।
skandhādyabhiniveśaśca pāpamitraparigrahaḥ ।।

phalaśuddhiśca rūpādiśuddhireva tayordvayoḥ ।
abhinnācchinnatā yasmāditi śuddhirudīritā ।।

kleśajñeyatrimārgasya śiṣyakhaḍgajinaurasām ।
hānādviśuddhirātyantikī tu buddhasya sarvathā ।।

mṛdumṛdvādiko mārgaḥ śuddhirnavasu bhūmiṣu ।
adhimātrādhimātrādermalasya pratipakṣataḥ ।।

tridhātupratipakṣatvaṃ samatā manameyayoḥ ।
mārgasya ceṣyate tasya parihārataḥ ।।

।। abhisamayālaṅkāre prajñāpāramitopadeśaśāstre mārgajñatādhikāro dvitīyaḥ ।।

nāpare na pare tīre nāntarāle tathoḥ sthitā ।
adhvanāṃ samatājñānāt prajñāpāramitāmatā ।।

anupāyena dūraṃ sā sanimittopalambhataḥ ।
upāyakauśalenāsyāḥ samyagāsannatoditā ।।

rūpādiskandhaśūnyatve dharmeṣu tryadhvageṣu ca ।
dānādau bodhipakṣeṣu caryāsaṃjñā vipakṣatā ।।

dānādiṣvanahaṃkāraḥ pareṣāṃ tanniyojanam ।
saṅgakoṭīniṣedho ayaṃ sukṣmaḥ saṅgo jinādiṣu ।।

tadgāmbīryaṃ prakṛtyaiva vivekāddharmapaddhateḥ iti ।
ekaprakṛtikaṃ jñānaṃ dharmāṇāṃ saṅgavarjanam ।।

dṛṣṭādipratiṣedhena tasyā durbodhatoditā iti ।
rūpādibhiravijñānāttadacintyatvamiṣyate ।।

evaṃ kṛtvā yathokto vai jñeyaḥ sarvajñatānaye ।
ayaṃ vibhāgo niḥśoṣo vipakṣapratipakṣayoḥ ।।

rūpādau tadanityādau tadapuriprapūrayoḥ ।
tadasaṅgatve caryāyā prayogaḥ pratiṣedhataḥ ।।

avikāro na kartā ca prayogo duṣkarastridhā ।
yathābhavyaṃ phalaprāpteravandhyo abhimataśca saḥ ।।

aparapratyayo yaśca saptadhā khyātivedakaḥ ।
caturdhā mananā tasya rūpādau samatā matā ।।

dharmajñānānvayajñānakṣāntijñānakṣaṇātmakaḥ ।
duḥkhādisatye dṛṅmārga eṣa sarvajñatānaye ।।

rūpaṃ na nityaṃ nānityamatitāntaṃ viśuddhakam ।
anutpannāniruddhādi vyomābhaṃ lepavarjitam ।।

parigraheṇa nirmuktamavyāhāraṃ svabhāvataḥ ।
pravyāhāreṇa nāsyārthaḥ pareṣu prāpyate yataḥ ।।

nopalambhakṛdatyantaviśuddhirvyādhyasaṃbhavaḥ ।
apāyocchittyakalpatve phalasākṣātkriyāṃ prati ।।

asaṃsargo nimittaiśca vastuni vyañjane dvaye ।
jñānasya yā cānutpattiriti sarvajñatākṣaṇāḥ ।।

iti seyaṃ punaḥ seyaṃ seyaṃ khalu punastridhā ।
adhikāratrayasyaiṣā samāptiḥ paridīpitā ।।

।। abhisamayālaṅkāre prajñāpāramitopadeśaśāstre sarvajñatādhikāras tṛtīyaḥ ।।

vastujñānaprakārāṇāmākārā iti lakṣaṇam ।
sarvajñatānāṃ traividyāt trividhā eva te matāḥ ।।

asadākāramārabhya yāvanniścalatākṛtiḥ ।
catvāraḥ pratisatyaṃ te mārge pañcadaśa smṛtāḥ ।।

hetau mārge ca duḥkhe ca nirodhe ca yathākramam ।
aṣṭau te sapta pañceti ṣoḍaśeti ca kīrtitāḥ ।।

smṛtyupasthānamārabhya buddhatvākārapaścimāḥ ।
śiṣyāṇāṃ bodhisattvānāṃ buddhānāṃ ca yathākramam ।।

saptatriṃśaccatustriṃśattriṃśannava ca te matāḥ ।
trisarvajñatvabhedena mārgasatyānurodhataḥ ।।

kṛtādhikārā buddheṣu teṣūptaśubhamūlakāḥ ।
mitraiḥ sanāthāḥ kalyāṇairasyāḥ śravaṇabhājanam ।।

buddhopāsanasaṃpraśnadānaśīlādicaryayā ।
udgrahadhāraṇādīnāṃ bhājanatvaṃ satāṃ matam ।।

rūpādiṣvanavasthānātteṣu yoganiṣedhataḥ ।
tattathatāgambhīratvātteṣāṃ duravagāhataḥ ।।

tadaprāmāṇyataḥ kṛcchāccireṇa pratibodhataḥ ।
vyākṛtāvavivartyatve niryāṇe sanirantare ।।

āsannabodhe kṣipraṃ ca parārthe avṛddhyahānitaḥ ।
dharmādharmādyadṛṣṭau ca rupācintyādyadarśane ।।

rūpādestannimittasya tadbhāvasyāvikalpakaḥ ।
phalaratnapradātā ca śuddhakaḥ sāvadhiśca saḥ ।।

mārāṇāṃ śaktihānyādiścaturdaśavidho guṇaḥ ।
doṣāśca ṣaḍviboddhavyāścaturbhirdaśakaiḥ saha ।।

lakṣyate yena tajjñeyaṃ lakṣaṇaṃ trividhaṃ ca tat ।
jñānaṃ viśeṣaḥ kāritraṃ svabhāvo yaśca lakṣyate ।।

tathāgatasya nirvṛttau loke cālujyanātmake ।
sattvānāṃ cittacaryāsu tatsaṃkṣepe bahirgatau ।।

akṣayākāratāyāṃ ca sarāgādau pravistṛte ।
mahadgate apramāṇe ca vijñāne cānidarśane ।।

adṛśyacitajñāne ca tadunmiñjādisaṃjñakam ।
punastathatākāreṇa teṣāṃ jñānamataḥ param ।।

tathatāyāṃ munerbodhe tatparākhyānamityayam ।
sarvajñatādhikāreṇa jñānalakṣaṇasaṃgrahaḥ ।।

śūnyatve sānimitte c praṇidhānavivarjite ।
anutpādanirodhādau dharmatāyā akopane ।।

asaṃskare avikalpe ca prabhedālakṣaṇatvayoḥ ।
mārgajñatādhikāreṇa jñānalakṣaṇamiṣyate ।।

svadharmamupaniśritya vihāre tasya satkṛtau ।
gurūtve mānanāyāṃ ca tatpūjākṛtakatvayoḥ ।।

sarvatra vṛttimajjñānamadṛṣṭasya ca darśakam ।
lokasya śūnyatākārasūcakajñāpakākṣagam ।।

acintyaśāntatādarśi lokasaṃjñānirodhi ca ।
jñānalakṣaṇamityuktaṃ sarvākārajñatānaye ।।

acityādiviśeṣeṇa viśiṣṭaiḥ satyagocaraiḥ ।
viśeṣalakṣaṇaṃ ṣaḍbhirdaśabhiścoditaṃ kṣaṇaiḥ ।।

acintyātulyate meyasaṃkhyeyāsamatikramau ।
sarvāryasaṃgraho vijñavedyāsādhāraṇajñate ।।

kṣiprajñānyunapūrṇatve pratipatsamudāgamau ।
ālambanaṃ ca sādhāraṃ sākalyaṃ saṃparigrahaḥ ।।

anāsvādaśca vijñeyo viśeṣaḥ ṣoḍaśātmakaḥ ।
viśeṣamārgā mārgebhyo yenānyebhyo viśiṣyate ।।

hitaṃ sukhaṃ ca trāṇaṃ ca śaraṇaṃ layanaṃ nṛṇām ।
parāyaṇaṃ ca dvīpaṃ ca pariṇāyakasaṃjñakam ।।

anābhogaṃ tribhiryānaiḥ phalāsākṣātkriyātmakam ।
paścimaṃ gatikāritramidaṃ kāritralakṣaṇam ।।

kleśaliṅganimittānāṃ vipakṣapratipakṣayoḥ ।
viveko duṣkaraikāntāvuddeśo anupalambhakaḥ ।।

niṣiddhābhiniveśaśca yaścālambanasaṃjñakaḥ ।
vipratyayo avighātī ca so apadāgatyajātikaḥ ।।

tathatānupalambhaśca svabhāvaḥ ṣoḍaśātmakaḥ ।
lakṣmeva lakṣyate ceticaturthaṃ lakṣaṇaṃ matam ।।

animittapradānādisamudāgamakauśalam ।
sarvākārāvabodhe asmin mokṣabhagīyamiṣyate ।।

buddhādyālambanā śraddhā vīryaṃ dānādigocaram ।
smṛtirāśayasaṃpattiḥ samādhiravikalpanā ।।

dharmeṣu sarvairākārairjñānaṃ prajñeti pañcadhā ।
tīkṣṇai subodhā saṃbodhirdurbodhā mṛdubhirmatā ।।

ālambanaṃ sarvasattvā ūṣmaṇāmiha śakyate ।
samacittādirākārasteṣveva daśadhoditaḥ ।।

svayaṃ pāpānnivṛttasya dānādyeṣu sthitasya ca ।
tayorniyojanānyeṣāṃ varṇavādānukulate ।।

mūrdhagam svaparādhāraṃ satyajñānaṃ tathā kṣamā ।
tathāgradharmā vijñeyāḥ sattvānāṃ pācanādibhiḥ ।।

nirvedhaṅgānyupādaya darśanābhyāsamārgayoḥ ।
ye bodhisattvā vartante so atrāvaivartiko gaṇaḥ ।।

rūpādibhyo nivṛttyādyairliṅgairviṃśatidheritaiḥ ।
nirvedhāṅgasthitasyedamavaivartikalakṣaṇam ।।

rūpādibhyo nivṛttiśca vicikitsākṣaṇakṣayau ।
ātmanaḥ kuśalasthasya pareṣāṃ tanniyojanam ।।

parādhāraṃ ca dānādi gambhire arthe apyakāṅkṣaṇam ।
maitraṃ kāyādyasaṃvāsaḥ pañcadhāvaraṇena ca ।।

sarvānuśayahānaṃ ca smṛtisaṃprajñatā suci ।
civarādiśarīre ca kṛmīṇāmasamudbhavaḥ ।।

cittākauṭilyamādānaṃ dhūtasyāmatsarāditā ।
dharmatāyuktagāmitvaṃ lokārthaṃ narakaiṣaṇā ।।

parairaneyatā mārasyānyamārgopadeśinaḥ ।
māra ityavabodhaśca caryā buddhānumoditā ।।

ūṣmamūrdhasu sa kṣāntiṣvagradharmeṣvavasthitaḥ ।
liṅgairamībhirviśatyā saṃbodherna vivartate ।।

kṣāntijñānakṣaṇaḥ ṣaṭ ca pañca pañca ca dṛkpathe ।
bodhisattvasya vijñeyamavaivartikalakṣaṇam ।।

rūpādisaṃjñāvyāvṛttirdārḍhyaṃ cittasya hinayoḥ ।
yānayorvinivṛttiśca dhyānādyaṅgaparikṣayaḥ ।।

kāyacetolaghutvaṃ ca kāmasevābhyupāyikī ।
sadaiva brahmacāritvamājīvasya viśuddhatā ।।

skandhādavantarāyeṣu saṃbhāre sendriyādike ।
samare matsarādau ca neti yogānuyogayoḥ ।।

vihārapratiṣedhaśca dharmasyāṇoralabdhatā ।
niścitatvaṃ svabhumau ca bhūmitritayasaṃsthitiḥ ।।

dharmārthaṃ jīvitatyāga ityamī ṣoḍaśa kṣaṇāḥ ।
avaivartikaliṅgāni dṛṅmārgasthasya dhīmataḥ ।।

gambhiro bhāvanāmārgo gāmbhīryaṃ śunyatādikam ।
samāropāpavādāntamuktatā sā gabhīratā ।।

cintātulananidhyānānyabhīkṣṇaṃ bhāvanāpathaḥ ।
nirvedhāṅgeṣu dṛṅmārge bhāvanāmārga eva ca ।।

prābandhakatvādiṣṭo asau navadhā ca prakārataḥ ।
mṛdumadhyādhimātrāṇāṃ punarmṛdvādibhedataḥ ।।

asaṃkhyeyādinirdeśāḥ paramārthena na kṣamāḥ ।
kṛpāniṣyandabhūtāste saṃvṛtyābhimatā muneḥ ।।

hānivṛddhī na yujyete nirālāpasya vastunaḥ ।
bhāvanākhyena kiṃ hinaṃ vartmanā kimudāgatam ।।

yathā bodhistathaivāsāviṣṭasyārthasya sādhakaḥ ।
tathatālakṣaṇā bodhiḥ so api tallakṣaṇo mataḥ ।।

pūrveṇa bodhirno yuktā manasā paścimena vā ।
dīpadṛṣṭāntayogenagambhīrā dharmatāṣṭadhā ।।

utpāde ca nirodhe ca tathatāyāṃ gabhīratā ।
jñeye dāne ca caryāyāmadvayopāyakauśale ca ।।

svapnopamatvāddharmāṇāṃ bhavaśāntyorakalpanā ।
karmābhāvādicodyānāṃ parihārā yathoditāḥ ।।

sattvalokasya yā śuddhistasyāḥ suddhyupahārataḥ ।
tathā bhājanalokasya buddhakṣetrasya śuddhatā ।।

viṣayo asya prayogaśca śātravāṇāmatikramaḥ ।
apratiṣṭho yathāvedhamasādhāraṇalakṣaṇaḥ ।।

asakto anupalambhaśca nimittapraṇidhikṣataḥ ।
lalliṅgaścāpramāṇaśca daśadhopāyakauśalam ।।

।। abhisamayālaṅkāre prajñāpāramitopadeśaśāstre sarvākārābhisaṃbodhādhikāraś caturthaḥ ।।

svapnāntare api svapnābhasarvadharmekṣaṇādikam ।
murdhaprāptasya yogasya liṅgaṃ dvādaśadhā matam ।।

jambudvipajaneyattābuddhapūjāśubhādikām ।
upamāṃ bahudhā kṛtvā vivṛddhiḥ ṣoḍaśātmikā ।।

trisarvajñatvadharmāṇāṃ paripuriranuttarā ।
aparityaktasattvārthā nirūḍhirabhidhīyate ।।

caturdvipakasāhasradvitrisāhasrakopamaḥ ।
kṛtvā puṇyabahutvena samādhiḥ parikīrtitaḥ ।।

pravṛttau ca nivṛttau ca pratyekaṃ tau navātmakau ।
grāhyau vikalpau vijñeyāvayāthāviṣayātmakau ।।

dravyaprajñaptisatsattvavikalpau grāhakau matau ।
pṛthagjanāryabhedena pratyekaṃ tau navātmakau ।।

grāhyau cenna tathā sto arthau kasya tau grāhakau matau ।
iti grāhakabhāvena śunyatālakṣaṇaṃ tayoḥ ।।

eṣa svabhāve gotre ca pratipatsamudāgame ।
jñānasyālambanābhrāntau pratipakṣavipakṣayoḥ ।।

svasminnadhigame kartṛtatkāritrakriyāphale ।
pravṛttipakṣādhiṣṭhāno vikalpo navadhā mataḥ ।।

bhavaśāntiprapātitvānnyūnatve adhigamasya ca ।
parigrahasyābhāve ca vaikalye pratipadgate ।।

parapratyayagāmitve samuddeśanivartane ।
prādeśikatve nānātve sthānaprasthānamohayoḥ ।।

pṛṣṭhato gamane ceti vikalpo ayaṃ navātmakaḥ ।
nivṛttipakṣādhiṣṭhānaḥ śrāvakādimanobhavaḥ ।।

grāhakaḥ prathamo jñeyo gragaṇapratimokṣaṇe ।
manaskriyāyāṃ dhātūnāmupaśleṣe trayasya ca ।।

sthāne cābhiniveśe ca prajñaptau dharmavastunaḥ ।
saktau ca pratipakṣe ca yathecchaṃ ca gatikṣatau ।।

yathoddeśamaniryāṇe mārgāmārgāvadhāraṇe ।
sanirodhe samutpāde vastuyogaviyogayoḥ ।।

sthāne gotrasya nāśe ca prārthanāhetvabhāvayoḥ ।
pratyarthikopalambhe ca vikalpo grāhako aparaḥ ।।

bodhau sandarśanānyeṣāṃ taddhetośca parindanā ।
tatprāptyanantaro hetuḥ puṇyabāhulyalakṣaṇaḥ ।।

kṣayānutpādayorjñāne malānāṃ bodhirūcyate ।
kṣayābhāvādanutpādātte hi jñeye yathākramam ।।

prakṛtāvaniruddhāyāṃ darśanākhyena vartmanā ।
vikalpajātaṃ kiṃ kṣīṇaṃ vānutpattimāgatam ।।

sattā ca nāma dharmāṇāṃ jñeye cāvaraṇakṣayaḥ ।
kathyate yatparaiḥ śāsturatra vismīyate mayā ।।

nāpaneyamataḥ kiṃcitprakṣeptavyaṃ na kiṃcana ।
draṣṭavyaṃ bhūtato bhūtaṃ bhūtadarśī vimucyate ।।

ekaikasyaiva dānādau teṣāṃ yaḥ saṃgraho mithaḥ ।
sa ekakṣaṇikaḥ kṣāntisaṃgṛhīto atra dṛkpathe ।।

sa samādhiṃ samāpadya tataḥ siṃhavijṛmbhitam ।
anulomaṃ vilomaṃ pratītyotpādamīkṣate ।।

kāmāptamavadhīkṛtya vijñānamasamāhitam ।
sanirodhāḥ samāpattīrgatvāgamya nava dvidhā ।।

ekadvitricatuḥpañcaṣaṭsaptāṣṭavyatikramāt ।
avaskandasamāpattirāniroodhamatulyatā ।।

saṃkṣepe vistare buddhaiḥ sanāthyenāparigrahe ।
traikālike guṇābhāve śreyasastrividhe pathi ।।

eko grāhyavikalpo ayaṃ prayogākāragocaraḥ ।
dvitīyaścittacaittānāṃ pravṛttiviṣayo mataḥ ।।

anutpādastu cittasya bodhimaṇḍāmanaskriyā ।
hīnayānamanaskārau saṃbodheramanaskṛtiḥ ।।

bhāvane abhāvane caiva tadviparyaya eva ca ।
ayathārthaśca vijñeyo vikalpo bhāvanāpathe ।।

grāhakaḥ prathamo jñeyaḥ sattvaprajñaptigocaraḥ ।
dharmaprajñaptyaśūnyatve saktipravicayātmakaḥ ।।

kṛtena vastuno yānatritaye ca sa kīrtitaḥ ।
dakṣiṇāyā aśuddhau ca caryāyāśca vikopane ।।

sattvaprajñaptitaddhetuviṣayo navadhāparaḥ ।
bhāvanāmārgasaṃbuddho vipakṣastadvighātataḥ ।।

sarvajñatānāṃ tisr^īṇāṃ yathāsvaṃ trividhāvṛtau ।
śāntimārge tathatādisaṃprayogaviyogayoḥ ।।

asamatve ca duḥkhādau kleśānāṃ prakṛtāvapi ।
dvayābhāve ca saṃmohe vikalpaḥ paścimo mataḥ ।।

āsāṃ kṣaye satītīnāṃ cirāyocchvasitā iva ।
sarvākārajagatsaukhyasādhanā guṇasaṃpadaḥ ।।

sarvāḥ sarvābhisāreṇa nikāmaphalaśālinam ।
bhajante taṃ mahāsattvaṃ mahodadhimivāpagāḥ ।।

trisāhasrajanaṃ śiṣyakhaḍgādhigamasaṃpadi ।
bodhisattvasya ca nyāmo pratiṣṭāpya śubhopamāḥ ।।

kṛtvā puṇyabahutvena buddhatvapteranantaraḥ ।
ānantaryasamādhiḥ sa sarvākārajñatā ca tat ।।

ālambanamabhāvo asya smṛtiścādhipatirmataḥ ।
ākāraḥ śāntatā cātra jalpājalpipravādinām ।।

ālambanopapattau ca tatsvabhāvāvadhārraṇe ।
sarvākārajñatājñāne paramārthe sasaṃvṛtau ।।

prayoge triṣu ratneṣu sopāye samaye muneḥ ।
viparyāse samārge ca pratipakṣavipakṣayoḥ ।।

lakṣaṇe bhāvanāyāṃ ca matā vipratipattayaḥ ।
sarvākārajñatādhārā ṣoḍhā daśa ca cādinām ।।

।। abhisamayālaṅkāre prajñāpāramitopadeśaśāstre mūrdhābhisamayādhikāraḥ pañcamaḥ ।।

dānena prajñayā yāvadbuddhādau smṛtibhiśca sā ।
dharmābhāvasvabhāvenetyanupūrvakriyā matā ।।

।। abhisamayālaṅkāre prajñāpāramitopadeśaśāstre anupurvābhisamayādhikāraḥ ṣaṣṭhaḥ ।।

anūsravāṇāṃ sarveṣāmekaikenāpi saṃgrahāt ।
ekakṣaṇāvabodho ayaṃ jñeyo dānādinā muneḥ ।।

aradhaṭṭaṃ yathaikāpi padikā purūṣeritā ।
sakṛtsarvaṃ calayati jñānamekakṣaṇe tathā ।।

vipākadharmatāvasthā sarvaśuklamayī yadā ।
prajñāpāramitā jātā jñānamekakṣaṇe tadā ।।

svapnopameṣu dharmeṣu sthitvā dānādicaryā ।
alakṣatvaṃ dharmāṇāṃ kṣaṇenaikena vindati ।।

svapnaṃ taddarśinaṃ caiva dvayayogena nekṣate ।
dharmāṇāmadvayaṃ tattvaṃ kṣaṇenaikenapaṣyati ।।

।। abhisamayālaṅkāre prajñāpāramitopadeśaśāstre ekakṣaṇābhisamayādhikāraḥ saptamaḥ ।।

sarvākārāṃ viśuddhiṃ ye dharmāḥ prāptā nirāsravāḥ ।
svābhāvikomuneḥ kāyasteśāṃ prakṛtilakṣaṇaḥ ।।

bodhipakṣāpramāṇāni vimokṣā anūpurvaśaḥ ।
navātmikā samāpattiḥ kṛtsnaṃ daśavidhātmikam ।।

abhibhvāyatanānyaṣṭaprakārāṇi prabhedataḥ ।
araṇā praṇidhijñānamabhijñāḥ pratisaṃvidaḥ ।।

sarvākārāścatasno athaśuddhayo vaśitā daśa ।।
balāni daśa catvāri vaiśāradyānyārakṣaṇam ।।
trividhaṃ smṛtyupasthānaṃ tridhāsaṃmoṣadharmatā ।
vāsanāyāḥ samuddhāto mahati karūṇā jane ।।

āveṇikā munereva dharmā ye aṣṭādaśeritāḥ ।
sarvākārajñatā ceti dharmakāyo abhidhīyate ।।

śravakasyāraṇādṛṣṭernṛkleśaparihāritā ।
tatkleśasrotaucchittyai grāmādiṣu jināraṇā ।।

anābhogamanāsaṅmavyāghātaṃ sadā sthitam ।
sarvapraśnāpanudvauddhaṃ praṇidhijñānamiṣyate ।।

paripākaṃ gate hetau yasya yasya yadā yadā ।
hitaṃ bhavati kartavyaṃ prathate tasya tasya saḥ ।।

varṣatyapi hi parjanye naiva bījaṃ prarohati ।
samutpāde api buddhānāṃ nābhavyo bhadramaśrute ।।

iti kāritravaipulyāt buddho vyāpī nirūcyate ।
akṣayatvācca tasyaiva nitya ityapi kathyate ।।

dvātriṃśallakṣaṇāśītivyañjanātmā munerayam ।
sāṃbhogiko mataḥ kāyo mahāyānopabhogataḥ ।।

cakrāṅkahastaḥ krākurmapādo jālāvāddhāṅgulipāṇipādaḥ ।
karau sapādau tarūṇau mṛdū ca mamutsadaiḥ saptabhirāśrayo asya ।।

dīrghāṅgulirvyāyatapārṣṇigātraṃ prājyaṃ tvṛjucchaṅkhapadordhvaromā ।
eṇeyajaṅghaśca paṭūrūbāhuḥ kośāvanaddhottamabastiguhyaḥ ।।

suvarṇavarṇḥ pratanucchaviśca pradakṣiṇaikaikasujātromā ।
ūūrṇāṅkitāsyo haripūrvakāyaḥ skandhau vṛtāvasya citāntarāṃsaḥ ।।

hīno rasaḥ khyāti rasottamo asya nyagrodhavanmāṇḍalatulyamūrtiḥ ।
uṣīṣamūrdhā pṛthucārūjihvo brahmasvaraḥ siṃhahanuḥ suśuklāḥ ।।

tulyāḥ pramāṇe aviralāsca dantā anyūnasaṃkhyā daśikāścatasraḥ ।
nīlekśaṇe govṛṣapakṣmanetro dvātriṃśadetāni hi lakṣaṇāni ।।

yasya yasyātra yo heturlakṣaṇasya prasādhakaḥ ।
tasya tasya prapūryāyaṃ samudāgamalakṣaṇaḥ ।।

gurūṇāmanuyānādirdṛḍhatā saṃvaraṃ prati ।
saṃgrahāsevanaṃ dānaṃ praṇitasya ca vastunaḥ ।।

vadhyamokṣasamādānāṃ vivrddhiḥ kuśalasya ca ।
ityādiko yathāsutraṃ heturlakṣaṇasādhakaḥ ।।

tāmrāḥ snigdhāśca tuṅgāśca nakhā aṅgulayo muneḥ ।
vṛttāścitānupūrvāśca guḍhā nirgranthyaḥ śirāḥ ।।

guḍhau gulphau samau pādau siṃhebhadvijagopateḥ ।
vikrāntaṃ dakṣiṇaṃ cārūgamanamṛjuvṛttatā ।।

mṛṣṭānupūrte medhyamṛdutve śuddhagātratā ।
pūrṇavyañjanatā cārupṛthumaṇḍalagāratā ।।

samakramatvaṃ śuddhatvaṃ netrayoḥ sukumāratā ।
adīnossadagātratve susaṃhatanagātratā ।।

suvibhaktāṅgatā dhvāntapradhvastālokaśuddhatā ।
vṛttamṛṣṭākṣāmakukṣitāśca gabhiratā ।।

dakṣiṇāvartatā nābheḥ samantaddarśanīyatā ।
samācāraḥ śuciḥ kālatilakāpagatā tanuḥ ।।

karau tulamṛdūsnigdhagambhīrāyatalekhatā ।
nātyāyataṃ vaco bimbapratibimbopamauṣṭhatā ।।

mṛdvī tanvī ca raktā ca jihvā jimūtaghoṣatā ।
cārūmañjasvaro daṃṣṭrā vṛttāstīkṣṇāḥ sitāḥ samāḥ ।।

anupurvī gatāstuṅgā nāsikā paraṃ śuciḥ ।
viśale nayane pakṣmacitaṃ padmadalākṣitā ।।

āyataślakṣṇasusnigdhasamaromnau bhruvau bhujau ।
pīnāyatau samau karṇāvupaghātavivarjitau ।।

lalāṭamaparimlānaṃ prṛthupūrṇottamāṅgatā ।
bhramarābhāścitāḥ ślakṣṇā asaṃlulitamūrtayaḥ ।।

keśā aparuṣāḥ puṃsāṃ saurabhyānyapahāriṇaḥ ।
śrīvatsaḥ svastikaṃ ceti buddhānuvyañjanaṃ matam ।।

karoti yena citrāṇi hitāni jagataḥ samam ।
ā bhavātso anupacchinnaḥ kayo nairmāṇiko muneḥ ।।

tathā karmāpyanucchinnamasyāsaṃsāramiṣyate ।
gatīnāṃ śamanaṃ karma saṃgrahe ca caturvidhe ।।

niveśanaṃ sasaṃkleśe vyavadānāvabodhane ।
sattvānāmarthayāthātmye ṣaṭsu pāramitāsu ca ।।

buddhamārge prakṛtyaivaśunyatāyāṃ dvayakṣaye ।
saṃkete anupalambhe ca paripāke ca hehinām ।।

bodhisattvasya mārge abhiniveśasya nivāraṇe ।
bodhiprāptu jinakṣetraviśuddhau niyatiṃ prati ।।

aprameye ca sattvarthe buddhasevādike guṇe ।
bodheraṅgeṣvanāśe ca karmaṇāṃ satyadarśane ।।

viparyāsaprahāṇe ca tadavastukatānaye ।
vyavadāne sasaṃbhāre saṃskṛtāsaṃskṛte prati ।।

vyatibhedāparijñāne virnāṇe ca niveśanam ।
dharmakāyasya karmedaṃ saptavimśatidhā matam ।।

।। abhisamayālaṅkāre prajñāpāramitopadeśaśāstre dharmakāyādhikāro aṣṭamaḥ ।।

lakṣaṇaṃ tatprayogastatprakarṣastadanukramaḥ ।
tanniṣṭā tadvipākascotyanyaḥ ṣeḍhārthasaṃgrahaḥ ।।

viṣayastritayo hetuḥ prayogaścaturātmakaḥ ।
dharmakāyaḥ phalaṃ karmetyanyastredhārthasaṃgrahaḥ ।।

abhisamayālaṅkāraṃ nāma prajñāpāramitopadeśaśāstraṃ samāptam ।।

kṛtirāryamaitreyanāthasya ।।