Nāṭakacandrikā

śrī-śrī-kṛṣṇa-caitanya-candrāya namaḥ ।

vīkṣya bharata-muni-śāstraṃ rasapūrvasudhākaraṃ ca ramaṇīyam ।
lakṣaṇam ati-saṃkṣepād vilikhyate nāṭakasyedam ।।

nātīva-saṅgatatvād bharata-muner mata-virodhāc ca ।
sāhitya-darpaṇīyā na gṛhītā prakriyā prāyaḥ ।।
divyena divyādivyena tathā'divyena vā yutam ।
dhīreṇāḍhyam udāttena kṛṣṇaś ca lalitena ca ।।
śṛṅgāra-vīrānyatara-mukhyaṃ ramye'nivṛttayuk ।
prastāvanānta-sambandhaṃ sandhi-sandhy-aṅga-saṅgatam ।।
sandhyantaraikaviṃśatyā ṣaṭ-triṃśad-bhūṣaṇair yutam ।
patākā-sthānakair yuktam athopekṣepakais tathā ।।
bhāṣāvidhāna-saṃyuktaṃ satkāvya-guṇa-garbhitam ।
nāṭakaṃ doṣa-rahitaṃ sarvāmanda-pradāyakam ।।

tatra nāyakaḥ 

svayaṃ prakaṭitaiśvaryo divyaḥ kṛṣṇādir īritaḥ ।
divyo'pi nara-ceṣṭatvād divyādivyo raghūdvahaḥ ।।
adivyo dharma-putrādir eṣu kṛṣṇo guṇādhikaḥ ।
nāyakānāṃ guṇāḥ sarve yatra sarva-vidhāḥ smṛtāḥ ।।
lālityaudattyayor atra vyaktā śobhābharo'dhikaḥ ।
tenaiṣa nāyako yuktaḥ śṛṅgārottara-nāṭake ।।
yat-paroḍhopapatyos tu gauṇatvaṃ kathitaṃ budhaiḥ ।
tat tu kṛṣṇaṃ ca gopīś ca vineti pratipāditam ।।

tathā coktam rasa-vilāse 

neṣṭā yad aṅgini rase kavibhiḥ paroḍhā
tad gokulāmbuja-dṛśāṃ kulam antareṇa ।
āśaṃsayā rasa-vidher avatārikāṇāṃ
kaṃsāriṇā rasika-maṇḍala-śekhareṇa ।।

atha rasāḥ 

rasāḥ śṛṅgāra-vīrādyā jñeyā rasa-sudhārṇave ।
anye hāsyādayaḥ kāryā asminn aṅgatayā budhaiḥ ।।

athetivṛttam 

itivṛttaṃ bhavet khyātaṃ k ptaṃ miśram iti tridhā ।
śāstra-prasiddhaṃ khyātaṃ syāt k ptaṃ kavi-vinirmitam ।
tayoḥ saṅkulatā miśraṃ k ptaṃ ramyaṃ tu nāṭake ।
nāṭakaṃ khyāta-vṛttaṃ syāt k pta-vṛttā tu nāṭikā ।
īhāmṛgo miśra-vṛtta iti nāṭyāṅga-bhāṣitam ।।

atha prastāvanā 

athāsya pratipādyasya tīrthaṃ prastāvanocyate ।
prastāvanāyāṃ tu mukhe nāndī kāryā śubhāvahā ।।
āśīrnamaskriyā-vastunirdeśānyatamānvitā ।
aṣṭabhir daśabhir yuktā kiṃ vā dvādaśabhiḥ padaiḥ ।।
candranāmāṅkitā prāyo maṅgalārtha-padojjvalā ।
maṅgalaṃ cakra-kamala-cakrora-kumudādikam ।।

tatrāśīr-anvitā, yathā lalita-mādhave 

suraripu-sudṛśāṃm uroja-kokān
mukha-kamalāni ca khedayan nakhaṇḍaḥ ।
ciram akhila-suhṛt cakoranandī
diśatu mukunda-yaśaḥ-śaśī mudaṃ vaḥ ।।

namaskriyānvitā, yathā tatraiva 

aṣṭau prokṣya dig-aṅganā ghana-rasaiḥ patrāṅkurāṇāṃ śriyā
kurvan-mañjulatā-bharasya ca sadā rāmāvalī-maṇḍanam ।
yaḥ pīne hṛdi bhānujām atulabhāṃ candrākṛtiṃ cojjvalāṃ
rundhānaḥ kramate tam atra mudiraṃ kṛṣṇaṃ namaskurmahe ।।

vastu-nirdeśānvitā cātraiva aṣṭau prokṣya digaṅganā ityādir eva ।

aṣṭapada-yuktā yathā vīra-carite prathamāṅke (prastāvanāyāḥ prathamaḥ
ślokaḥ)-

antaḥ-svacchāya nityāya devāya hṛta-pāpmane ।
tyakta-krama-vibhāgāya caitanya-jyotiṣe namaḥ ।।

kaścid aṣṭa-padāṃ pādair aṣṭabhiḥ padyayor jagau ।।

daśapadānvitā yathā abhirāma-rāghave 

kriyāsu kalyāṇaṃ bhujaga-śayanād utthitavataḥ ।
kaṭākṣāḥ kāruṇya-prasara-rasa-veṇī-laharayaḥ ।
harer lakṣmī-līlā-kamala-dala-saubhāgya-suhṛdaḥ
sudhāsāra-smerāḥ sucarita-viśeṣaika-sulabhāḥ ।।

dvādaśa-padānvitā yathā sura-ripu-sudṛśām uroja-kokān ityādi ।

atraiva candra-nāmāṅkitā maṅgalārthatā cāsti ।
bhāraty atrocitā vṛttir eṣā tu caturaṅgikā ।
prarocanā mukhe caiva vīthī-prahasane tathā ।।

tatra prarocanā 

deśa-kāla-kathā-nātha-sabhyādīnāṃ praśaṃsayā ।
śrotṝṇām unmukhīkāraḥ kathiteyaṃ prarocanā ।।

yathā lalita-mādhave 

sūtradhāraḥ । kim ity evam ucyate । paśya paśya 

cakāsti śarad-utsavaḥ sphurati vaiṣṇavānāṃ sabhā
cirasya girir utdgiraty amala-kīrtidhārāṃ hareḥ ।
kim anyad iha mādhavo madhura-mūrtir udbhāsate
tad eṣa paraodayas tava viśuddha-puṇya-śriyaḥ ।।

atha āmukham 

sūtradhāro naṭīṃ brūte svakāryaṃ prati yuktitaḥ ।
prastutākṣepi citroktyā yat tad āmukham īritam ।।
yad āmukham iti proktaṃ saiva pratsāvanocyate ।
pañcāmukhāṅgāny ucyante kathodghātaḥ pravartakam ।।
prayogātiśayaś ceti tathā vīthy-aṅga-yugmakam ।
udghātyakāvalagita-saṅgakaṃ muninoditam ।।

tatra kathodghātaḥ 

sūtrivākyaṃ tad-arthaṃ vā svetivṛttasamaṃ yadā ।
svīkṛtya praviśet pātraṃ kathodghātaḥ sa kīrtitaḥ ।।

yathā harivilāse 

nirupama-mahima-dhurāṇāṃ jagatī-durbodha-bhāvānām ।
lokottara-caritānāṃ hṛdayaṃ ko jñātum īśati ।।

hanta bhoḥ satyam āttha lokottara-caritānāṃ hṛdayaṃ ko jñātum
īśatīti ।।

atha pravartakam 

ākṣiptaṃ kāla-sāmyena pravṛttiḥ syāt pravartakam ।।

yathā keśava-carite 

ullāsayan sumanasāṃ paritaḥ kalāpaṃ
saṃvardhayan sapadi vaibhavam uddhavasya ।
dhīraṃ numer api mano madayan samantād
ānandano milati sundari mādhavo'yam ।।

iti niṣkrāntau tataḥ praviśati mādhavaḥ ।

yathā vā vidagdha-mādhave 

so'yaṃ vasanta-samayaḥ samiyāya yasmin
pūrṇaṃ tam īśvaram upoḍha-navānugāgam ।
gūḍha-grahā rucirayā saha rādhayāsau
raṅgāya saṅgamayitā niśi paurṇamāsī ।।

atha prayogātiśayaḥ 
eṣo'yam ity upakṣepāt sūtradhāra-prayogataḥ ।
preveśa-sūcanaṃ yatra prayogātiśayo hi saḥ ।।

yathā lalita-mādhave garbhāṅke 

vṛddhayā śaśvad-ārabdha-nirodhām api rādhikām ।
nirābādhaṃ sadā sādhu ramayaty eṣa mādhavaḥ ।।

athodghātyakam 

padāni tv agatārthāni tad-artha-gataye narāḥ ।
yojayanti padair anyais tad udghātyakam ucyate ।।

yathā lalita-mādhave 

naṭatā kirāta-rājaṃ nihatya raṅga-sthale kalānidhinā ।
samaye tena vidheyaṃ guṇavati tārā-kara-grahaṇam ।।

hanta rādhā-mādhavayoḥ pāṇibandhaṃ kaṃsa-bhūpater bhayād
abhivyaktam udāhartum asamartho naṭatā kirāta-rājam ity upadeśena bodhayan
dhanyaḥ ko'yaṃ cintā-viklavāṃ mām āśvāsayatīti tatra paurṇamāsī-praveśaḥ ।।

athāvalagitam 

yatraikasmin samāveśya kāryam anyat prasādhyate ।
purānurodhāt taj jñeyaṃ nāmnāvagalitaṃ budhaiḥ ।।

yathā kaṃsa-vadhe 

naṭarāja-puruṣottama kathaṃ vilambase ।

bhoḥ kas tvam asi yad atra māṃ tvarayasi ।

sūtradhāraḥ katham ayaṃ gopāla-veśo bhagavān upasthita eva paśya paśya
ityādi ।।

śṛṅgāra-pracure nāṭye yuktam āmukham eva hi ।
vīthī prahasanaṃ ceti dvividhe nātra lakṣite ।।
ata evāmukhaṃ tatra bhavel lalita-mādhave ।
prastāvanā-sthāpane dve āmukhasyāpare bhide ।
ity ākhyāya sphuṭaṃ kecit tayoḥ kurvanti lakṣaṇam ।।

yathā -
naṭī-vidūṣaka-naṭa-sūtra-saṃlāpa-saṅgatam ।
stoka-vīthyādi-sahitaṃ bhavet prastāvanāmukham ।।
sarva-vīthyādi-sahitaṃ tad eva sthāpanocyate ।
vīrādbhutādi prāyeṣu bhavet prastāvanocitā ।।
hāsya-bībhatsa-raudrādau prāyeṇa sthāpanā mateti ।
vīthī-prahasane dve tu rūpakāṇāṃ bhide smṛte ।।

atha sandhiḥ 

ekaikasyās tv avasthāyāḥ prakṛtyā caikayaikayā ।
yogaḥ sandhir iti jñeyo nāṭya-vidyā-viśāradaiḥ ।।

tatra prakṛtiḥ 

pāñcavidhyāt kathāyās tu prakṛtiḥ pañcadhā smṛtā ।
bījaṃ binduḥ patākā ca prakarī kāryam eva ca ।।

tatra bījam 

yat tu svalpam upakṣiptaṃ bahudhā vistṛtiṃ gatam ।
kāryasya kāraṇaṃ dhīrais tad bījam iti kathyate ।।

yathā lalita-mādhave prathama-dvitīyayor aṅkayoḥ kalpite mukha-sandhau nirūḍho
rādhā-mādhavayor anurāgo bījam ucyate ।

atha binduḥ 

phale pradhāne bījasya prasaṅgoktaiḥ phalāntaraiḥ ।
vicchinne yad aviccheda-kāraṇaṃ bindur ucyate ।।
yathā tatraive tṛtīya-caturthayoḥ kalpita pratimukha-sandhau
kṛṣṇa-pura-gamanādinā mukhya-phale vicchinne tenaiva samāśāsanaṃ etās tūrṇaṃ
nayata kiyatīḥ ity ādi sūrya-vākya-śravaṇa-janita-kṛṣṇa-pratyāśāṃ nīre
maṅkṣu-mimaṅkṣum ityādyuktyā garbhāṅkaś ca binduḥ ।

atha patākā 

yat pradhānopakaraṇaṃ prasaṅgāt svārtham ṛcchati ।
sā patākā budhaiḥ proktā yādavāmātya-vṛttavat ।।

yathā tatraiva pañcama-ṣaṣṭhyoḥ kalpite garbha-sandhau
paurṇamāsy-uddhava-vṛttaṃ patākā ।

atha prakarī 

yat kevalaṃ parārthasya sādhakaṃ ca pradeśa-bhāk ।
prakarī sā samuddiṣṭā nava-vṛndādi-vṛttavat ।।

yathā tatraiva saptamāṣṭayoḥ kalpite vimarṣa-sandhau yathā
nava-vṛndādi-kulādi-vṛttaṃ prakarī ।।

atha kāryaṃ 

vastunas tu samastasya sādhyaṃ kāryam iti smṛtam ।
rādhā-mādhavayoḥ saṅgo yathā lalita-mādhave ।।

yathātra navama-daśamayoḥ kalpite nirvahaḥaṇa-sandhau rādhā-mādhavayoḥ
punaḥ saṅgama-puraḥsara-krīḍādi ।।

pradhānam aṅgam iti ca tat tu syād dvividhaṃ punaḥ ।
pradhānaṃ netṛ-caritaṃ vyāpi kṛṣṇasya ceṣṭitam ।।
nāyakārthaṃ kṛdaṅgaṃ syāt nāyaketara-ceṣṭitm ।
nityaṃ patākā prakarī cāṅgaṃ bījādayaḥ kvacit ।।
bījatvād bījam ādau syāt phalatvāt kāryam antataḥ ।
tayoḥ sandhāna-hetutvāt madhye binduṃ muhuḥ kṣipet ।।
yathāyogaṃ patākāyāḥ prakāryāś ca niveśanam ।।

ataeva bindur, yathā pañcame 

sphuran-maṇi-sarādhikaṃ navatamāla-nīlaṃ harer
udūḍha-nava-kuṅkumaṃ jayati hāri bakṣaḥ-sthalam ।
uḍu-stavakitaṃ sadā taḍid-udīrṇa-lakṣmī-bharaṃ
yad abhram iva līlayā sphuṇam adabhram udbhrājate ।।

evaṃ ṣaṣṭha-saptamādiṣv api bindur draṣṭavyaḥ ।।

athāvasthā 

kāryasya pañcadhāvasthā nāyakādi-kriyā-vaśāt ।
ārambha-yatna-prāpty-āśā-niyatāpti-phalāgamāḥ ।।

tatrārambhaḥ 

budhair mukhya-phalodyoga ārambha iti kathyate ।

yathā lalita-mādhave mukha-sandhau rādhā-mādhavayor anyonya-saṅgamāya
vyavasāya ārambhaḥ ।

atha yatnaḥ 

yatnas tu tat-phala-prāptāv autsukyena tu vartanam ।।

yathā tatraiva pratimukha-sandhau rādhayā kṛṣṇasyānveṣaṇe kṛṣṇena ca
gandharva-kṛta-nṛtyādau rādhāvalokāyodyamo yatnaḥ ।

atha prāpty-āśā

prāpty-āśā tu nijārthasya siddhi-sambhāvanā matā ।।
[NOTE siddha-sad-bhāvanā matā]

tathā ca munināpy uktam 

īṣat prāptir yadā kācit phalasya parikalpyate ।
bhāva-mātreṇa taṃ prāhur vidhijñāḥ prāpti-sambhavam ।।

yathā, tatraiva garbha-sandhau rādhāyāḥ satrājiti samarpaṇ kṛṣṇasya ca
lalitā-śaṅkhacūḍa-ratnādi-lābhādinā sambhāvanāyogyatvāt prāptyāśā ।

atha niyatāptiḥ 

niyatāptir avighnena kārya-saṃsiddhi-niścayaḥ ।

yathā, tatraiva vimarśa-sandhau rādhā-darśanād avighnena phala-saṃsiddhi-niśayān
niyatāptiḥ ।

atha phalāgamaḥ 

nijābhīṣṭa-phalāvāptir bhaved eva phalāgamaḥ ।।

yathā tatraiva nirvahaṇa-sandhau
vraja-bandhu-samāgama-rādhā-lābha-ratnābhiṣekādiḥ phalāgamaḥ ।

patākāyās tv avasthānaṃ kvacid asti na vā kvacit ।
patākayā vihīne tu bīja-bindū niveśayet ।।

atha sandhy-aṅgāni 

mukhya-prayojana-vaśāt kathāṅgnāṃ samanvaye ।
avāntarārtha-sambandhaḥ sandhoḥ sandhāna-rūpakaḥ ।।
mukha-pratimukhe garbha-vimarśāv upasaṃhṛtiḥ ।
pañcaite sandhayas teṣu mukha-lakṣaṇam ucyate ।।

atha mukham 

mukhaṃ bīja-samutpattir nānārtha-rasa-sambhavā ।
atra tu dvādaśāṅgāni bījārambhānurodhataḥ ।।
rādhā-mādhavayor atra prema-bīja-samudbhavaḥ ।
sūcitaḥ sauṣṭavāt tatra yathā lalita-mādhave ।।
upakṣepaḥ parikaraḥ parinyāso vilobhanam ।
yuktiḥ prāptiḥ samādhānaṃ vidhānaṃ paribhāvanā ।।
udbheda-bheda-karaṇāny eṣāṃ lakṣaṇam ucyate ।

tatropakṣepaḥ 
upakṣepas tu bījasya sūcanaṃ kathyate budhaiḥ ।।

yathā lalita-mādhave prathame'ṅke 

paurṇamāsī vatse gārgi śrūyatām ।

kṛṣṇāpāṅga-taraṅgita-dyumaṇijāsambheda-veṇīkṛte
rādhāyāḥ smita-candrikā-suradhunī-pure nipīyāmṛtam ।
antas toṣa-tuṣāra-sampravalava-vyālīḍhatāpoccayāḥ
krāntvā sapta jaganti samprati vayaṃ sarvordhvam adhyāsmahe ।।

atra rādhā-mādhavayor anurāga-bījasya sūcanam upakṣepaḥ ।

atha parikaraḥ 

bījasya bahulīkāro jñeyaḥ parikaro budhaiḥ ।

yathā tatraiva 

gārgī 

hriyam avagṛhya gṛhebhyaḥ karṣati rādhāṃ vanāya yā nipuṇā ।
sā jayati nisṛṣṭārthī vara-vaṃśaja-kākalī dūtī ।।

atra vanākarṣaṇādinā anurāga-bījasya bahulīkaraṇāt parikaraḥ ।।

atha parinyāsaḥ 

bīja-niṣpatti-kathanaṃ parinyāsa itīryate ।।

yathā tatraiva prathame'ṅke 
rādhā lalide kā kkhu kahnatti sunīadi jeṇa kealaṃ kaṇṇassa jjea
adidhīhonteṇa ummatīkijjahmi ।। [lalite, kaḥ khalu kṛṣṇa iti śrūyate? Yena kevalaṃ
karṇasyaiva atithībhavatā unmattīkriye'ham ।]

atra unmattīkaraṇena bīja-niṣpattikathanāt parinyāsaḥ ।

atha vilobhanam 

nāyakādi-guṇānāṃ yad varṇanaṃ tad vilobhanam ।

yathā tatraiva prathame'ṅke 

tatra kṛṣṇaḥ 

samīkṣya tava rādhike vadana-bimbam udbhāsvaraṃ
trapā-bhara-parīta-dhīḥ śrayitum asya tulya-śriyam ।
śaśī kila kṛsībhavan suradhunī-taraṅgokṣitāṃ
tapasyati kapardinaḥ sphuṭa-jaṭāṭavīm āsthitaḥ ।।

tatra rādhā-saundarya-guṇa-varṇanād vilobhanam ।

atha yuktiḥ 

samyak prayojanānāṃ hi nirṇayo yuktir iṣyate ।।

yathā tatraiva 

yaśodā bhaadi candāalī ṇomāliā rāhā māharia sabbāo maha āsāo
guṇāsohara-pūreṇa purei । tatthabi baccho bia baccā laiī ṇetta-bhiṅgaṃ
sondara-marandeṇa āṇandei ।। [bhagavati candrāvalī nava-mālikā rādhā mādhavī
ca sarvathā mama āśā guṇa-saurabha-pūreṇa pūrayati । tatrāpi vatsa iva vatsā
laghvī netra-bhṛṅgaṃ saundarya-makarandena ānandayati । ]

bhagavatī gokuleśvari । sarveṣāṃ gokula-vāsināṃ īdṛg eva samudācāra iti ।

atra rādhāyāṃ sarvato'dhikānāṃ guṇotkarṣāṇāṃ nirṇayo yuktiḥ ।

atha prāptiḥ 

prājñaiḥ sukhasya samprāptiḥ prāptir ity abhidhīyate ।।

yathā tatraiva 
tatra kṛṣṇaḥ 

madhurima-laharībhiḥ stambhayaty ambare yā
smara-mada-sarasānāṃ sārasānāṃ rutāni ।
iyam udayati rādhā-kiṅkinī-jhaṅkṛtir me
hṛdi pariṇamayantī vikriyāḍambarāṇi ।।

atra rādhā-jhaṅkṛti-śravaṇāt kṛṣṇasya sukha-samprāptiḥ prāptiḥ ।

atha samādhānaṃ 

bījasya punar ādhānaṃ samādhānam ihocyate ।।

yathā tatraiva 

rādhā kundalaie, abi ṇāma imassa ekassa bi hadaṇttassa maggaṃ kkhaṇaṃ
bi ārohissadi so maha dhaṇṇassa kaṇṇassa adidhī । [kundalate! api nāma
tasyaikasyāpi hata-netrasya mārgaṃ kṣaṇam api ārohiṣyati sa me dhanyasya
karṇasyātithiḥ ।]

atra svayaṃ rādhayā punar anurāga-bījasyādhānāt samādhānam ।

atha vidhānaṃ 

sukha-duḥkha-karaṃ yat tu tad-vidhānaṃ budhā viduḥ ।।

yathā tatraiva dvitīyāṅke 

rādhikā - 

sahacari nirātaṅkaḥ ko'yaṃ yuvā mudira-dyutir
vraja-bhuvi kutaḥ prāpto mādyan-mataṅgaja-vibhramaḥ ।
ahaha caṭulair utsarpadbhir dṛga-aṅcala-taskarair
mama dhṛtir-dhanaṃ cetaḥ-koṣād viluṇṭhayatīha yaḥ ।। 

haddhī haddhī ppamādo, lalide pekkha pekkha eṇaṃ bamhaāriṇaṃ
daṭṭhūṇa vikkhuhidaṃ maha hadahiaam । tā imassa mahāpābassa aggippaveso jebba
parāacittam । [ha dhik hā dhik pramādaḥ । lalite prekṣya prekṣya । etaṃ
brahmacāriṇaṃ dṛṣṭvā vikṣbdhaṃ me hata-hṛdayam । tad etasya mahā-pāpasya
agni-praveśa eva prāyaścittam ।]

lalitā halā, saccaṃ kadhesi । tā ṇūṇaṃ sabaṇṇataṇaṃ bhāmedi । [halā, satyaṃ
kathayasi, tan nūnaṃ savarṇatvaṃ bhramayati ।]

rādhikā -

sahacari harir eṣa brahma-veśaṃ prapannaḥ
kim ayam itarathā me vidravaty antarātmā ।
śaśadhara-maṇi-vedī sveda-dhārāṃ prasūte
na kila kumuda-bandhoḥ kaumudīm antareṇa ।। 

atra rādhāyāḥ kṛṣṇa-buddhyā viprabuddhyā ca sukha-duḥkha-kathanād vidhānam ।
atha paribhāvanā -

ślāghyaiś citta-camatkāro guṇaughaiḥ paribhāvanā ।।

yathā tatraiva prathame'ṅke 

rādhā -

kula-varatanu-dharma-grāva-vṛndāni bhindan
sumukhi niśita-dīrghāpāṅga-ṭaṅka-cchaṭābhiḥ
yugapad ayam apūrvaḥ kaḥ puro viśva-karmā
marakata-maṇi-lakṣair goṣṭha-kakṣāṃ cinoti ।।

lalitā halā, so eso de parāṇa-nādho । [halā, sa eṣa te prāṇanāthaḥ ।]

rādhā 

sa eṣa kim u gopikā-kumudinī-sudhā-dīdhitiḥ
sa eṣa kim u gokula-sphurita-yauvarājyotsavaḥ ।
sa eṣa kim u man-manaḥ-pika-vinoda-puṣpākaraḥ
kṛśodari dṛśor dvaīm amṛta-vīcibhiḥ siñcati ।। 

atra kṛṣṇasya vaidagdha-saundaryādi-guṇa-nidarśanena ca
rādhā-camatkāra-kathanāt paribhāvanā ।

athodbhedaḥ -

bījasya tu ya udghātaḥ sa udbheda iti smṛtaḥ ।।

yathā tatraiva dvitīyāṅke -

rādhikā 

calākṣi-guru-lokataḥ sphurati tāvad antarbhayaṃ
kula-sthitir alaṃ tu me manasi tāvad unmīlati ।
calan-makara-kuṇḍala-sphurita-phulla-gaṇḍa-sthalaṃ
na yāvad aparokṣatām idam apaiti vaktrāmbujam ।। 

atrādau saṃvṛttasyānurāga-bījasya svamukhenaivodhghātanād udbhedaḥ ।

atha bhedaḥ

bījasyottejanaṃ bhedo yad vā saṅghāta-bhedanam ।।

yathā tatraiva -

kundalatā - rāhe, akkhalidaṃ tumha sadībbadaṃ, tā alaṃ saaṃ vikkhābideṇa । [rādhe,
jāne saskhalitaṃ tava satī-vrataṃ, tad alaṃ svayaṃ vikhyāpitena । ]

viśākhā - kundalade! kā kkhu abarā tumaṃ bia vaṃsīe
tiṇṇi-sañjhaṃ āaḍḍhīadi ? [rādhe, kā khalv aparā tvām iva vaṃśyā trisandhyam
ākṛṣyate ।]
kundalatā -

dadāmi sadayaṃ sadā viśada-buddhi-rāśīḥ-śataṃ
bhavādṛśi pativratā-vratam akhaṇḍitaṃ tiṣṭhatu ।
śrutair nikhila-mādhurī-pariṇate'pi veṇu-dhvanau
manaḥ sakhi manāg api tyajati vo na dhairyaṃ yathā ।। 

atra kundalatayā rādhādi-premasyottejanād bhedanāc cātmanas tābhyo bhedaḥ ।

atha karaṇam -

prastutārtha-samārambhaṃ karaṇaṃ paricakṣate ।।

yathā, tatraiva -

kundalatā - 

trapāṃ tyaja kuḍaṅgakaṃ praviśa santu te maṅgalā-
ny anaṅga-samarāṅgaṇe parama-sāṃyugīnā bhava ।
vivasvad-udaye bhavad-vijaya-kīrti-gāthāvalī
puraḥ skahi muradviṣaḥ sahacarībhir udgīyatām ।।

atra prastutasya krīḍārūpasyārthasya samārambha-kathanāt karaṇam ।

atha pratimukha-sandhiḥ -

bhavet pratimukhaṃ dṛśyaṃ bīja-prakāśanam ।
bindu-prayatnopagamād aṅgāny asya trayodaśa ।।
viṣamātyanta-viśleṣād rādhāmādhavayor iha ।
dṛśyādṛśyaṃ prema-bījaṃ yathā lalita-mādhave ।।
vilāsaḥ parisarpaś ca vidhutaṃ śamanarmaṇī ।
narma-dyutiḥ pragamanaṃ virodhaḥ paryupāsanam ।
puṣpaṃ vajram upanyāso varṇa-saṃhāra ity api ।।

tatra vilāsaḥ -

vilāsaḥ saṅgamārthas tu vyāpāraḥ parikīrtitaḥ ।।

yathā tatraiva caturthāṅke -

mādhavaḥ - -

akṣṇor bandhuṃ hari-haya-harin-nāgari-prāg-ariktāṃ
rogeṇāviṣkuru guru-rucaṃ bhānavīyāṃ navīnām ।
cakrābhikhyaḥ kim api virahād ākulaḥ kākū-lakṣaṃ
kurvan mukhyas tvayi sa vayasām arthibhāvaṃ tanoti ।।

atra mādhavasya saṅgamārtha-vyāpāra-kathanād vilāsaḥ ।

atha parisarpaḥ -

smṛtir naṣṭasya bījasya parisarpa iti smṛtaḥ ।।
yathā tatraiva -

kṛṣṇaḥ - sakhe satyam āśayaiva kadarthyamāno'smi । yataḥ -

nīre maṅkṣu-mimaṅkṣum ārta-mukharām uddiśya caṇḍa-dyuter
dūrān maṇḍalataḥ kṛpāturatayā yat prādurāsīt tadā ।
hā dhig vāg-amṛtena tena janitas tasyāḥ punaḥ saṅgama-
pratyāśāṅkura uccakair mama sakhe svāntaṃ haṭhād vidhyati ।।

atra rādhā-tirodhānān naṣṭasyānurāga-bījasya punaḥ sūrya-vacanenānusmaraṇāt
parisarpaḥ ।

atha vidhutam -

vidhutaṃ kathitaṃ duḥkham abhīṣṭārthān avāptitaḥ ।
athavānunayādīnāṃ vidhutaṃ syān nirākṛtiḥ ।।

yathā tatraiva tṛtīyāṅke -

rādhā -

nipītā na svairaṃ śruti-puṭikayā narma-bhaṇitir
na dṛṣṭā niḥśaṅkaṃ sumukhi mukha-paṅkeruha-rucaḥ ।
harer vakṣaḥ-pīṭhaṃ na kila ghanam āliṅgitam abhūd
iti dhyāyaṃ dhyāyaṃ sphuṭati luṭhad antar mama manaḥ ।। 

atra prakaṭam eva duḥkhaṃ vidhutam । yathā vā tatraiva -

paurṇamāsī samākarṇaya vara-varṇinī-varṇitam -

nāśvāsanaṃ viracaya tvam idaṃ hatāśo
śuṣyan-mukhī mama guṇaṃ parikīrtayantī ।
dūrād amārdava-bhṛto'pi muhuḥ kṣamāyāḥ
kukṣiṃ vidārayati paśya rathāṅga-nemiḥ ।। 

atra viśākhā-kṛtānunayasya rādhayā grahaṇād vidhutam ।

atha śamaḥ -

arateḥ śamanaṃ dhīraiḥ śama ity abhidhīyate ।।

yathā tatraiva caturthe'ṅke -

vṛndā - nāgarendra! muñca vaimanasyam । sāmprataṃ bhavad-abhīṣṭa-siddhaye
śārikāmukhena lalitāṃ sandiśya viśākhayā bhavantaṃ nivedayiṣyāmi ।

atra jaṭilayā rādhāyāṃ nītāyāṃ vṛndayā mādhavasyārati-śamanāc chamaḥ ।

apaṭhitvā śamaṃ kaścit sa paṭhaty atra tāpanam ।

tathā hi, 
upāyādarśanaṃ yat tu tāpanaṃ nāma tad bhavet ।। iti ।

yathā tṛtīye'ṅke -

vṛndā - hā dhik, hā hā dhik । paśya -

na vaktuṃ nāvaktuṃ pura-gamana-vārtāṃ murabhidaḥ
kṣamante rādhāyai katham api viśākhā-prabhṛtayaḥ ।
samantād ākrāntā niviḍa-jaḍima-śreṇibhir imāḥ
paraṃ karṇākarṇi-vyavasitim adhīro vidadhati ।। 

atropāya-darśanaṃ prakaṭam eva ।

atha narma -

parihāsa-pradhānaṃ yad vacanaṃ narma tad viduḥ ।।

yathā tatraiva caturthe'ṅke -

jaṭilā are
bāliā-bhujaṅga! kaṃ ḍaṃsiduṃ ettha bhammasi । [are bālikā-bhujaṅga! kāṃ
ḍaṃśitum atra bhrāmyasi ।]

mādhavaḥ - lamboṣṭhi! bhavatīm eva goṣṭha-piśācīm ।

atra prakaṭam eva narma ।

atha narma-dyutiḥ -

narma-jātā ruciḥ prājñaiḥ narma-dyutir udāhṛtā ।।

yathā tatraiva -

lalitā api sarale, tujjha hiae katthūriāpattabhaṃgaṃ lihantīe mae
paccakkhīkidā siviṇa-saṃgiṇāara-kuṃjara bibbhamāsi । tā phuḍaṃ kadhehi,
taiajaṇasaṃgajogge tasmiṃ osare dīhasuttā nīvī-sahaarī jhatti ṇikkantā ṇa vetti । [ayi
sarale! tava hṛdaye kastūrikāpatra-bhaṅgaṃ likhantyā mayā pratyakṣīkṛtā
svapna-saṅgināgara-kuñjara-vibhramāsi । tat sphuṭaṃ kathaya । tṛtīya-jana-saṃyogye
tasminn avasare dīrgha-sūtrā nīvī-sahacarī jhaṭiti niṣkrāntā na veti ]

rādhikā kadhaṃ takkidaṃ akkhidhuttāe । (prakāśam,
sa-bhrū-bhaṅgam) vāme, kitti aliaṃ āsaṃkasi? [kathaṃ tarkitam atidhūrtayā? vāme,
kim ity alīkam āśaṅkase?] 
atra lalitā-narma-jātayā rādhāyā rucyā dhṛtyā vā narma-dyutiḥ ।

atha pragamaṇam -

uttarottara-vākyaṃ tu bhavet pragamanaṃ punaḥ ।।

yathā tatraiva -

rādhā -
baa-ṇaravaī-ṇandaṇaṃ sabandhuṃ,
raha-pabarobari pekkhia phphurantam ।
[vraja-nṛpati-nandanaṃ sabandhuṃ
ratha-pravaropari prekṣya sphurantam]
skhalati mama vapuḥ kathaṃ dharitrī
bhramati kutaḥ kim amī naṭanti nīpāḥ ।। 

lalitā - sahi rāhe, mā visīda । pabbada-parikkamobakkamo eso । [sakhi rādhe, mā
viṣīda, parvata-parikramopakrama eṣaḥ ।]

rādhikā -

sahacari, parijñātaṃ sadya samastam idaṃ mayā
paṭima-pañalais tvaṃ nihnotuṃ kiyat prabhaviṣyasi ।
virama kṛpaṇe bhāvī nāyaṃ harer viraha-klamo
mama kim abhavan kaṇṭhe prāṇā muhur nirapatrapāḥ ।। 

ity atra rādhā-lalitayor uttarottaraṃ pragamanam ।
atha virodhaḥ -

yatra vyasanam āyāti virodhaḥ sa nigadyate ।।

yathā tatraiva -

rādhikā -

cetaḥ khinna-jane hareḥ pariṇataṃ kāruṇya-vīcī-bharair
ity ābhīra-nata-bhruvāṃ tvai bhavad āloka-sambhāvanā ।
marma-grantha-vikṛntana-vyasaninī taṃ tādṛśaṃ vairiṇī
krūreyaṃ viraha-vyathā na sahate mad-bhāga-dheyotsavam ।। 

atra spaṣṭa eva rādhāgamanena virodhaḥ ।

atha paryupāsanam

ruṣṭasyānunayo dhīraiḥ paryupāsanam īritam ।।

yathā tatraiva caturthe -

jaṭilā - ai ahisārasaggāvejjhāiṇi lalide, eṇhiṃ puttau me ahimaṇṇu bidūre gadotthi,
tā suṇṇaṃ gharaṃ mukkia kīsa tue āṇīdā bahuḍī । [ayi abhisāra-mārgopādhyāyini
lalite! idānīṃ putrako me'bhimanyur vidūre gato'sti । tat śūnyaṃ gṛhaṃ muktvā
kasmāt tvayā nītātra vadhūṭī ?]

lalitā haddhī, ḍāinīe aḍāhiṇa-paidīe ḍdahiṭhammi
buṭhṭhiāe । ayye gaggīe bhaṇidaṃ ajja māhabīpupphehiṃ pūido sūro
surahikoḍppado hodutti māhabī-maṇḍabaṃ laṃhikhadā mae rāhiā, tā ppasīda
ppasīda । [hā dhik! ḍākinyā dakṣiṇa-pravṛttyā dagdhāsmi vṛddhayā । ārye, gārgyā
bhaṇitam, adya mādhavī-puṣpaiḥ pūjitaḥ sūryaḥ surabhi-koṭi-prado bhavati । iti
mādhavī-maṇḍapaṃ lambhitā mayā rādhikā । tat prasīda prasīda ।

atra ruṣṭāyā jaṭilāyā lalitayāpy anunayāt paryupāsanam ।

atha puṣpam -

pariśeṣo vidhānaṃ yat puṣpaṃ tad iti saṃjñitam ।।

yathā tatraiva tṛtīye -

vidūre kaṃsārir mukuṭita-śikhaṇḍāvalir asau
pure gaurāṅgībhiḥ kalita-parirambho vilasati ।

na kānto'yaṃ śaṅke surapatidhanur dhāma-madhuras
taḍil-lekhāhārī girim avalalambe jaladharaḥ ।। 

atra punar jaladharatayā viśeṣa-jñānāt puṣpam ।

atha vajram 

vajraṃ tad iti vijñeyaṃ sākṣān niṣṭhura-bhāṣaṇam ।।

yathā tatraiva caturthe -

jaṭilā re
goula-kisorī-laṃpaḍao, are paraghara-laṇṭhanao । kahaṃ tumaṃ bi appaṇo puttaṃ
maṇṇissadi jaḍilā ? [re gokula-kiśorī-lampaṭa, are paragṛha-luṇṭhaka । kathaṃ
tvām apy ātmanaḥ putraṃ maṃsyati jaṭilā ।]

atra jaṭilāyāḥ putraṃ prati niṣṭhura-bhāṣaṇaṃ vajram ।

athopanyāsaḥ -

yuktibhiḥ sahito yo'rthaḥ upanyāsaḥ sa ucyate ।।
yathā tatraiva tṛtīye -

adya prāṇa-parārdhato'pi dayite dūraṃ prayāte harau
hā dhig duḥsaha-śoka-śaṅkubhir abhūd viddhāntarā rādhikā ।
tenāsyāḥ pratiṣedham artha-carite tvaṃ mā kṛthā mā kṛthāḥ
kṣīṇeyaṃ kṣaṇam atra suṣṭhu viluṭhaty ārta-svaraṃ roditum ।। 

atra yukti-sahitārthatā prakaṭaiva । kecit upanyāsaḥ prasādanam iti 
vadanti । tatrodāharaṇaṃ caturthe -

jaṭilā - kulaputti, sireṇa me sābidāsi । [kulaputri, śirasā me śāpitāsi ।]

atra jaṭilāyāḥ rādhā-prasādanam ।

atha varṇa-saṃhāraḥ -

savarṇopagamanaṃ varṇa-saṃhāra iṣyate ।।
yathā tatraiva, caturthe -

daityācāryas tad-āsye vikṛtim aruṇatāṃ malla-varyāḥ sakhāyo
gaṇḍaunnatyaṃ khaleśāḥ pralayam ṛṣi-gaṇā dhyāna-muñcāsram ambā ।
romāñcaṃ sāṃyugīnāḥ kam api nava-camatkāram antaḥ surendrāḥ
lāsyaṃ dāsāḥ kaṭākṣaṃ yayur asita-dṛśāṃ prekṣya raṅge mukundam ।। 

atra daityācārya-nāradādayaḥ brāhmaṇāḥ kṣitīśa-sāṃyugīnādayaḥ kṣatriyāḥ,
mallā dāsādayo vaiśyāḥ śūdrādayaś ca iti varṇa-saṃhāraḥ ।

atha garbha-sandhiḥ -

dṛṣṭādṛṣṭasya bījasya garbho hāsa-gaveṣaṇāt ।
dvādaśāṅgo bhaved eṣa patākāṃśānusārataḥ ।।
rājendratā prasaṅgena hāso vandi-janoktitaḥ ।
punar anveṣaṇaṃ jātaṃ prasenānveṣaṇāt ।।
hrāsodbhūḥ punar anveṣṭir lalitā-darśanād abhūt ।
hareḥ praṇaya-bījasya yathā lalita-mādhave ।।
abhūtāharaṇaṃ mārgo rūpodāharaṇe kramaḥ ।
saṅgrahaś cānumānaṃ ca toṭakādhibale tathā ।।
udvegaḥ sambhramāksepāveṣāṃ lakṣaṇam ucyate ।

tatrābhūtāharaṇam -

abhūtāharaṇam tat syād vākyaṃ yat-kapaṭāśrayam ।।

yathā tatraiva pañcame'ṅke -

viracayan janaīm ativismitāṃ
bhuja-catusṭayavān ajaniṣṭa yaḥ ।
sa bhaginīṃ tava śūrasutātmajo
yadu-varaḥ pariṇeṣyati rukmiṇīm ।। 

atha kapaṭa-vākyam idam abhūtāharaṇam ।

atha mārgaḥ -

mārgas tattvārtha-kathanam

yathā tatraiva -

kṛṣṇaḥ 
[vl for kṛṣṇaḥ nāradaḥ]

nikhilā śikhini nayann api sukhāni jātyāsitāpāṅgī ।
ramayati kṛṣṇaḥ sughano vṛndāvana-gandhinīr eva ।। 

atra hariṇā hṛdayatva-prakaṭanān mārgaḥ ।

atha rūpam -

rūpaṃ vākyaṃ vitarkavat ।।
yathā tatraiva -

kṛṣṇaḥ - sakhe, katham anubhūta-pūrveva kāpi śiñjita-saraṇī prasahya
mām ādrīkaroti ।
[NOTE kṛṣṇaḥsāśaṅkam]

atra candrāvalī-nūpurādi-śiṅjita-śravaṇāt kṛṣṇasya vitarko rūpam ।

athodāharaṇam -

sotkarṣaṃ vacanaṃ yat tu tad udāharaṇaṃ matam ।।

yathā tatraiva -

suparṇāḥ -

saundaryāmbu-nidher vidhāya mathanaṃ dambhena dugdhāmbudher
gīrvāṇair udahāri hāri parito yā sāra-sampan-mayī ।
sā lakṣmīr api cakṣuṣāṃ cira-camatkāra-kriyā-cāturīṃ
dhatte hanta tathā na kāntibhir iyaṃ rājñaḥ kumārī yathā ।। 

atra candrāvalī-rūpotkarṣa-kathanam udāharaṇam ।

atha kramaḥ -

bhāva-jñānaṃ kramo yad vā cintyamānārtha-saṅgatiḥ ।।

yathā ṣaṣṭhe -

navavṛndā -

janita-kamala-lakṣmī-vibhrame netravīthīṃ
gatavati cira-kālād aṃśuke kaṃsa-hantuḥ ।
alaghubhir api yatnair dustarāṃ saṃvarītuṃ
vikṛtim atula-bādhāṃ hanta rādhā dadhāti ।। 

atra nava-vṛndāyā rādhāyā bhāva-jñānāt citnyamāna-hari-cihnasya rādhayā
darśanād vā kramaḥ ।

atha saṅgrahaḥ -

saṅgrahaḥ sāmadānārtha-saṃyogaḥ parikīrtitaḥ ।।

yathā tatraiva pañcame -

bhīṣmaḥ -
[NOTE bhīṣmakaḥ ]

aviditas tanayām anayān nayann
upakṛtiṃ kṛtavān mama jāmbavān ।
muni-manaḥ-praṇidheya-padāmbujas
tvam asi yena varo duhitur varaḥ ।। 
atra sāmanimittakanyāsam arpaṇādinā saṅgrahaḥ ।

athānumānam -

liṅgād ūho'numānatā

yathā tatraiva ṣaṣṭhe -

candrāvalī -

sādharmyaṃ madhuripu-viprayoga-bhājāṃ
tanvaṅgī muhur iyam aṅgakais tanoti ।
ākṛtyā śriyam api mādhavīṃ kim enāṃ
dainye'pi prathayitum ārtayaḥ kṣamante ।। 

atra dainye'pi mādhurī-darśanena liṅgena
kṛṣṇa-viprayoga-bhāktvasyābhyūho'numānam ।

atha toṭakam -

vacaḥ saṃrambhi toṭakam ।।

yathā tatraiva ṣaṣṭhe -

nāradaḥ 

maṇīndraṃ pārīndra-pravaram aharan nighna-tanayaṃ
vinighnante taṃ ca prabalam atha bhallūka-nṛpatiḥ ।
parābhūya svairī tam api mura-vairī tava dhanaṃ
tad-āhartā pāpa tvam asi patitas tāpa-jaladhau ।। 

atra saṃrambhena toṭakaṃ prakaṭam eva ।

athādhibalam -

budhair adhibalaṃ proktaṃ kapaṭenādhivañcanam ।।

yathā tatraiva pañcame -

śrī-kṛṣṇaḥ -

paryaśīli paśubāla-ghaṭāyāṃ
keli-raṅga-ghaṭanāya mayā yaḥ ।
suṣṭhu so'yam akaort para-durge
vaiśayan sacivatāṃ naṭa-veṣaḥ ।। 

atra naṭa-veṣa-kapaṭena para-vañcanam adhibalam ।

athodvegaḥ -

śatru-vairādi-sambhūtaṃ bhayam udvega ucyate ।।

yathā tatraiva ṣaṣṭhe -

candrāvalī sahi māhavi ! pekkha । eso ajja-uttassa sacca-saṃkappidā
seibimaddaṇo saccabhāmāe sondera-pūro dhīraṃ bi maṃ āndoledi । [sakhi mādhavi,
paśya । eṣa āryaputrasya satya-saṅkalpitā setu-vimardanaḥ satyabhāmāyāḥ
saundarya-pūro dhīrām api mām āndolayati ।]

atrāvirbhūta-sapatnī-darśanāc candrāvalyā udvegaḥ ।

atha sambhramaḥ -

śatru-vyāghrādi-sambhūtā śaṅkā syād iha sambhramaḥ ।।

yathā tatraiva pañcame -

saptiḥ saptī ratha iha rathaḥ kuñjaro me
tūṇas tūṇo dhanur uta dhanur bhoḥ kṛpāṇī kṛpāṇī ।
kā bhĪḥ kā bhīr ayam ayam ahaṃ hā tvaradhvaṃ tvaradhvaṃ
rājñaḥ putrī bata hṛta-hṛtā kāminā vallavena ।। 

atra spaṣṭa eva sambhramaḥ ।

athākṣepaḥ -

garbha-bīja-samutkṣepam ākṣepaṃ paricakṣate ।।

yathā tatraiva ṣaṣṭhe -

kṛṣṇaḥ -

nikhila-suhṛdām arthārambhe vilambita-cetasā
masṛṇita-śikho yaḥ prāptodbhūd manāg iva mārdavam ।
sa khalu lalitāsāndrasrehaprasaṅga-ghanībhavan
punar api balād indhe rādhā-viyoga-mayaḥ śikhī ।। 

asya suhṛdartha-sampādane garbhitasya punaḥ lalitā-darśanenotkṣepād ākṣepaḥ ।

atha vimarśa-sandhiḥ -

yatra pralobhana-krodhay-vyasanādyair vimṛśyate ।
bījavān garbha-nirbhinnaḥ sa vimarśa itīryate ।।
prakarī-niyatāptānuguṇyād atrāṅga-kalpanam ।
bakulā-nava-vṛndādi-pralobhana-vaśād yathā ।।
devī śaṅkāditaś cātra prema-bīja-vimarśanam ।
rādhā-mādhavayoḥ proktaṃ sphuṭaṃ lalita-mādhave ।।
avavādo'yaṃ sampheṭo vidrava-drava-śaktayaḥ ।
dyuti-prasaṅgaś chalanaṃ vyavasāyo virodhanam ।
prarocanā vivalanam ādānaṃ syus trayodaśa ।।

athāvavādaḥ -
doṣa-prakhyāvavādaḥ syāt

yathā tatraiva saptame -

rādhikā - 

cirād adya svapne mama vividha-yatnād upagate
prapede govindaḥ sakhi nayanayor akṣaṇabhuvam ।
gṛhītvā hā hanta tvaritam atha tasminn api rathaṃ
kathaṃ pratyāsannaḥ sa khalu puruṣo rāja-puruṣaḥ ।। 

atrāturasya kraurya-kīrtanād avavādaḥ ।

atha sampheṭaḥ -

sampheṭo roṣa-bhāṣaṇam ।

yathā tatraiva -

rādhikā 

śāstu dvāravatī-patiṃs trijagatīṃ saundarya-paryācitaḥ
kiṃ nas tena viramyatāṃ katham asau śokāgnir ujjvālyate ।
yuṣmābhiḥ sphuṭayukti-koṭi-garima-vyāhāriṇībhir balād
ākarṣṭuṃ vraja-rāja-nandana-padāmbhojān na śakyā vayam ।।

atra bakulāṃ prati gūḍha-doṣoktyā sampheṭaḥ ।

atha vidravaḥ -

vidravo vadha-bandhādiḥ

yathā tatraivāṣṭame -

kṛṣṇaḥ - priye, yuṣmākam adbhutam ākarṇyatāṃ sāmpratam ahaṃ
sūra-saugandhikam āhariṣyan pāṇḍavena saha khāṇḍavāḍavīṃ prāviśam । tatra
mṛgān āhaṇḍino gāṇḍīvinaḥ śyenābhyāṃ nigṛhītayoḥ pakṣiṇor ekaḥ prāhety ādi ।

atra pakṣi-nigrahādinā vidravaḥ ।

atha dravaḥ -

dravo guru-tiriskriyā ।।

yathā tatraiva -

mādhavī - bhaṭṭo-dārie kāsāre pasāridaṇi abbadaṃ vagīṃ samaria hasāmi ।
[bhartṛ-dārike kāsāre prasārita-nija-vratāṃ bakīṃ smṛtvā hasāmi ।]

atra svāminyā rādhāyā upahāsena dravaḥ ।

atha śaktiḥ -

virodha-śamanaṃ śaktiḥ

yathā tatraiva

nava-vṛndā hanta katham aṅgīkṛta-rādhā-prasādhanā devīyam
upalabdhā । tad eṣa mādhavo yāvad enāṃ rādhikāṃ pratītya na pramādam
ādadhāti tāvad ahaṃ padyam ekaṃ hārītena hārayāmīti ।

atra rādhātvena candrāvalī-jñānād utpannasya virodhasya śamanāt śaktiḥ ।

atha dyutiḥ -

tarjanodvejane dyutiḥ ।।

yathā tatraiva -

rādhā hanta, caṃcala caṃcarīa ciṭṭha ciṭṭha । esā līlā-kamaleṇa
tāḍemi tumaṃ dhiṭhṭhaṃ । [cañcala cañcarīka tiṣṭha tiṣṭha । eṣā līlā-kamalena
tāḍayāmi tvāṃ dhṛṣṭam ।]

ity atra bhramarādy-udvegena bhramaraṃ prati tarjanena ca dyutiḥ ।

atha prasaṅgaḥ -

prastutārthasya śamanaṃ prasaṅgaḥ parikīrtitaḥ ।
prasaṅgaṃ kathayanty anye gurūṇāṃ parikīrtanam ।।

tatrādyaṃ, yathā tatraivāṣṭame -

carcāṃ siñcati śoṣayaty api mitho vispardhate vāsakṛt
netra-dvandvam uraś ca yad-virahato bāṣpāyamāṇaṃ mama ।
hanta svapna-śate'pi durlabhatara-prekṣyotsavā preyasī
prāpyotsaṅgam atarkitaṃ mama kathaṃ sā rādhikā vartate ।।

atra prastutasya viraha-duḥkhasya śamāt prasaṅgaḥ ।

dvitīyaṃ yathā saptame -

rādhā -

khelan-mañjula-veṇu-maṇḍita-mukhī sāci-bhramaṃl locanā
mugdhe mūrdhni śikhaṇḍinī dhṛta-vapur bhaṅgī-trayāṅgī-kṛtiḥ ।
kaiśore kṛta-saṅgatiḥ suramuner ārādhyate śāsanād
asmābhiḥ pitur ālaye jaladhara-śyāma-cchavir devatā ।।

atreṣṭa-deva-nāradayoḥ pituś ca kīrtanād guru-kīrtanam ।

atha chalanam -

apamānādi-karaṇaṃ chalanaṃ parikīrtitam ।।
yathāṣṭame -

kṛṣṇaḥ - hanta kali-kaṇḍūla-tuṇḍa-mātra-sarvasve tamomayi mādhavike!
viramyatām । dvayoḥ paraṃ jetum aśakyeyaṃ candrāvalī ।

atra mādhavī-bhartsanāpamānāc chalanam ।

atha vyavasāyaḥ -

vyavasāyas tu sāmarthyasyākhyāpanam udīryate ।।

yathā saptame -

rādhikā -

kaṃsārer avaloka-maṅgala-vinābhāvād adhanyedhunā
bibhrāṇā hata-jīvite praṇayitāṃ nāhaṃ sakhi prāṇimi ।
krūreyaṃ na virodhinī yadi bhaved āśāmayī śṛṅkhalā
prāṇānāṃ dhruvam arbudāny api tasya tyaktuṃ sukhenotsahe ।।

atra prāṇārbuda-tyāgārtha-sāmānya-kathanād vyavasāyaḥ ।

kaścit tu, vyavasāyas tu vijñeyaḥ pratijñā-hetu-sambhavaḥ ।। ity āha ।

yathā tatraiva saptame -

yasyottaṃsaḥ sphurati cikure keki-patra-praṇīto
hāraḥ kaṇṭhe viluṭhati kṛtaḥ sthūla-guñjāvalībhiḥ ।
veṇur vaktre racayati ruciṃ hanta cetas tato me
rūpaṃ viśvottaram api harer nānyad aṅgīkaroti ।। 

atha virodhanam -

virodhanaṃ virodhoktiḥ saṃrabdhānāṃ parasparam ।।

yathāṣṭame -

candrāvalī ai loluhe āli, kīsa maṃ anāpekkhia taṃ
ṇiamahābbadaṃ tue suṭṭhu paḍiṭṭhidam । [ayi lolupe āli, kasmān mām anāpṛcchya
tan nija-mahā-vrataṃ tvayā suṣṭhu pratiṣṭhitam ।]
rādhikā - dei, saraṇṇassa jaṇassa saṃrakkhaṇe akkhamāsi tahabi parihasesi । ṇūṇaṃ
īsarīṇāṃ kkhu juttaṃ edaṃ । [devi, śaraṇyasya janasya saṃrakṣaṇe akṣamāsi tathāpi
parihasasi । nūnaṃ īśvarīṇāṃ khalu yuktam etat ।]

atra nigūḍha-saṃrambhayoś candrāvalīrādhayoḥ virodhoktyā virodhanam ।

atha prarocanā -
siddhavad bhāvino'rthasya sūcanāt syāt prarocanā ।।

yathā tatraiva saptame -

nava-vṛndā -
alaṃ vilāpaiḥ samaya-kramasya
durūha-rūpā gatayo bhavanit ।
śaran-mukhe paśya saras-taṭīṣu
khelanty akasmāt khalu khañjarīṭāḥ ।।

ity atra kañjarīṭa-dṛṣṭāntena bhāvi-kṛṣṇa-saṅgamasya sūcanāt prarocanā ।

yad vā tatraiva -

rādhā -

ajani saphalaḥ saukhyaṃ bhūyān kalevara-dhāraṇe
sahacari parikleśo yo'bhūn mayā kila sevitaḥ ।
ahaha yad imāḥ śyāma-śyāmā puro mama vallavī-
kula-kumudinī-bandhos tās tāḥ sphuranti marīcayaḥ ।।

atra pratimā-sandarśanānandena bhāvi-kṛṣṇa-saṅgamanasya siddhavat sūcanāt
prarocanā ।

atha vivalanam -

ātma-ślāghā vivalanam ।

yathā tatraivāṣṭame -

kṛṣṇaḥ ko'yaṃ mādhuryeṇa mamāpi mano haran maṇi-kuḍyam
avaṣṭambya puro virājate । hanta katham atrāham eva
pratibimbito'smi । 

aparikalita-pūrvaḥ kaś camatkāra-kārī
sphurati mama garīyān eṣa mādhurya-pūraḥ ।
ayam aham api hanta prekṣya yaṃ lubdha-cetāḥ
sarabhasam upabhoktuṃ kāmaye rādhikeva ।।

atra vismayena nija-rūpa-ślāghanaṃ vivalanam ।

athādānaṃ -

ādānaṃ kārya-saṅgrahaḥ ।।

yathā tatraivāṣṭame -

navavṛndā hanta hanta!

āloke kamaleṣaṇasya sajalāsāre dṛśau na kṣame
nāśleṣe kila śaktibhāg atipṛthu-stambhā bhujā-vallarī ।
vāṇī gadgada-kuṇṭhitottara-vidhau nālaṃ ciropasthite
vṛttiḥ kāpi babhūva saṅgamanaye vighnaḥ kuraṅgī-dṛśaḥ ।।

atra kṛṣṇa-darśanādi-rūpa-kārya-saṅgrahād ādānam ।

kaścit tu vidrava-vivalana-chalanādy atra na paṭhitvā kheda-pratiṣedha-chādanāni
paṭhanti lakṣayanti ca ।

tatra khedaḥ -

manaś-ceṣṭā-samutpannaḥ śramaḥ kheda itīryate ।।

yathā tatraiva saptame -

rādhikā -

mamāyāsīd dūre dig api hari-saṅga-praṇayinī
prapede khedena truṭir api mahā-kalpa-padavīm ।
dahaty āśā-sarpir viracita-pada-prāṇa-dahano
balān māṃ durlīlaḥ kam iva karavai hanta śaraṇam ।।

atha pratiṣedhaḥ -

īpsitārtha-pratīghātaḥ pratiṣedha itīryate ।।

yathā tatraiva -

rādhā - kahaṃ iṃdīareṇa rahaṃgīe
saṃgamiṭṭhaṃ ahiṇaṃdide maccharā kalahaṃsī milidā । [kathaṃ indīvareṇa
rahaṅgyā saṅgamituṃ abhinandite matsarā kalahaṃsī militā ।

atra devyāgamanāt kṛṣṇa-saṅga-pratīghātaḥ ।

atha chādanam -

kāryārtham apamānādeḥ sahanaṃ chādanaṃ matam ।

yathā saptame nava-vṛndā sakhi, mā viṣādaṃ kṛthāḥ paśya -

pāde nipatya badarīm avalambamānā
kāntaṃ rasālam anuvindati mādhavīyam ।
prāṇeśa-saṅgama-vidhau viniviṣṭa-cittā
no pāravaśyakadanaṃ manute hi sādhvī ।। 

spaṣṭam eva chādanam ।

atha nirvahaṇa-sandhiḥ -

mukha-sandhyādayo yatra vikīrṇā bīja-saṃyutāḥ ।
mahat-prayojanaṃ yānti tan-nirvahaṇam ucyate ।।
atrāṅga-kalpanākārya-phalāgama-samāgamāt ।
rādhādīnāṃ tu sarvāsāṃ kumārīṇām avāptitaḥ ।।
udvāhādy-utsavaḥ prokto yathā lalita-mādhave ।
sandhir virodho grahtanaṃ nirṇayaḥ paribhāṣaṇam ।।
prasādānanda-samayāḥ kṛtir bhāṣopagūhane ।
pūrva-bhāvopasaṃhārau praśastiś ca manīṣibhiḥ ।।
iti nirvahaṇasyāṅgāny uktāny asya caturdaśa ।
tatra sandhiḥ -

bījopagamanaṃ sandhiḥ

yathā tatraiva navame'ṅke -

nihnūtāmṛta-mādhurī-parimalaḥ kalyāṇi bimbādharau
vaktraṃ paṅkaja-saurabhaṃ kuharita-ślāghābhidas te giraḥ ।
aṅkaś candana-śītalas tanur iyaṃ saundarya-sarvasva-bhāk
tvām āsādya mamedam indriya-kulaṃ rādhe muhur modate ।। 

atrānurāga-bījopagamanāt sandhiḥ ।

atha virodhaḥ -

virodhaḥ kārya-mārgaṇam ।।

yathā tatraiva navamāṅke nava-vṛndā 

mādhavī-virahitāṃ madhuvīraḥ
kuṇḍineśvara-sutāṃ niśamayya ।
nandayan sphurad-amanda-vilāsair
hāsakandala-lasan-mukham āha ।। 

satyākhyasya vilokāya lokasyātma-bhuvārthitaḥ ।
pratiṣṭhāsurahaṃ devi tatrānujñā vidhīyatām ।। 

atra rādhā-saṅgama-kāryasya māraṇād virodhaḥ ।

atha grathanam -

grathanaṃ sad-upekṣepaḥ

yathā tatraiva rādhikā 
aṃjalim ettaṃ salilaṃ sabharīe ahilasaṃtīe ।
obari saaṃ ṇaajaladā dhārāvarisī samullasaī ।। 

[añjali-mātraṃ salilaṃ śapharyā ahilaṣantyā ।
upari svayaṃ navajalado dhārāvarṣī samullasati ।।]

atra punaḥ sahasā kṛṣṇa-darśana-rūpasya sad-arthasyopakṣepād grathanam ।

atha nirṇayaḥ -

nirṇayas tv anubhūtoktiḥ ।।

yathā tatraiva kṛṣṇaḥ -

nava-madana-vinodaiḥ keli-kuñjeṣu rādhe
nimiṣavad uparāmaṃ kāma āseduṣīṇām ।
upacita-paritoṣa-proṣitāpatrapāṇāṃ
smarasi kim iva tāsāṃ śāradīnāṃ kṣapāṇām ।। 
atra spaṣṭa eva nirṇayaḥ ।

atha paribhāṣaṇam -

paribhāṣā mitho jalpaḥ parivādo'thavā bhavet ।।

tatrādyaṃ yathā tatraiva -

madhumaṅgalaḥ -bhodi kiṃ ti āadāsi? [bhavati kim ity āgatāsi?]

sukaṇṭhī - imassa paṇhottarassa sadikkhaṃ aṇṇaṃ bi mahuraṃ suṇidum । [asya
praśnottarasya sadṛkṣam anyad api madhuraṃ śrotum ।]

madhumaṅgalaḥ -bhodi paṇṇottaraṃ bi tue suṇidam? [bhavati praśnottaram api
tvayā śrutam]

sukaṇṭhī - ṇa keaṇaṃ idaṃ jjeba । [na kevalam idam eva ।]

madhumaṅgalaḥ -abaraṃ kiṃ? [aparaṃ kim ?]

sukaṇṭhī - jā kiṃ pi diṭhṭhaṃ taṃ gadua deie ṇivedissaṃ । [yat kim api dṛṣṭaṃ tad
gatvā devyai nivedayiṣyāmi ।]

atra vidūṣaka-sukaṇṭhyor mitho jalpaḥ । dvitīyo yathā tatraiva -

madhumaṅgalaḥ - 

asi viṣakaṇṭhī-kaṭhine kim iti sukaṇṭhīti bhaṇyate ceṭi ।
athavā kā mama śastā bhadrety abhidhīyate viṣṭiḥ ।। 

atra sukaṇṭhyāḥ doṣa-darśanāt parīvādaḥ ।

atha prasādaḥ -

śuśrūṣādy-upasampannā yat prasādaḥ prasannatā ।।

yathā navame -

kṛṣṇaḥ sukaṇṭhike! bāḍham asminn arthe duṣkaras te mayā
niṣkrayaḥ ।

atra śrī-kṛṣṇasya prasādaḥ spaṣṭa eva ।

athānandaḥ -

ānando'bhīṣṭa-samprāptiḥ

yathā tatraiva daśame -

nayanayoḥ stanayor api yugmataḥ
paripatadbhir asau payasāñjhiraiḥ ।
ahaha vallava-rāja-gṛheśvarī
svatanayaṃ praṇayād abhiṣiñcati ।।

atra yaśodāyā ānandaḥ ।

yathā vā tatraiva -

kṛṣṇaḥ cireṇādya gokula-vāsinām ivātmānam abhimanyamānaḥ
pramoda-mugdho'smi ।

atra kṛṣṇasyānandaḥ ।

atha samayaḥ -

samayo duḥkha-saṅkṣayaḥ ।।

yathā tatraiva daśame -

rādhikā hā hā kadhaṃ piasahī me lalidā ।
hā kadhaṃ baccalā bhaavadī । hā kadhaṃ ajjiā muharā । [hā hā kathaṃ priyasakhī
me lalitā । hā kathaṃ vatsahā bhagavatī । hā kathaṃ āryā mukharā ।] (ity ānandena
ghūrṇantī bhūmau skhalati ।)

atra suhṛd-darśanād rādhāyā duḥkha-saṅkṣayaḥ ।

atha kṛtiḥ
labdhārthasya kṛtiḥ sthairyam 

yathā tatraiva candrāvalī -

bhaavadi bahiṇīe karaṃ geṇhiduṃ maha baaṇeṇa abbhatthīadu ajja-utto ।
[bhagavati bhaginyāḥ karaṃ grahītuṃ mama vacanena abhyarthyatām āryaputraḥ ।]

atra yaśodādi-samāgamāl labdhyasya rādhikā-rūpārthasya candrāvalī-prārthanena
sthairya-kṛtiḥ ।

atha bhāṣaṇam -

mānādyāptiś ca bhāṣaṇam ।।

yathā tatraiva -

nandaḥ - vatse, parasparasya prāṇādhikyaṃ bhajantyau saubhāgyavatyau bhūyāsam ।

atra nanda-kṛtāśīrvādādimāna-prāptyā bhāṣaṇam ।

athopagūhanam -

adbhutārtha-pariprāptir upagūhanam ucyate ।।

yatha tatraiva -
rādhā kusaliṇī kiṃ me bahiṇī
candāalī । [kuśalinī kiṃ me bhaginī candrāvalī ।]

candrāvalī - bahiṇī esāmhi dujjaṇī-hata-candāaliā । [bhaginī,
eṣāsmi durjanī hata-candrāvalikā ।] 

rādhikā haddhi haddhi, biḍambidahmi
hada-debbeṇa । [hā dhik! hā dhik!, viḍambitāsmi hata-daivena ।]

atrādṛṣṭa-pūrva-bhaginyoḥ parasparāliṅganādy-adbhutārtha-pariprāptir
upagūhanam ।

atha pūrva-bhāvaḥ -

mukhya-kāryasya saṃsargaḥ pūrva-bhāvaḥ prakīrtitaḥ ।।

yathā tatraiva -

paurṇamāsī - yaśodā-mātaḥ, upasthito'yaṃ sarvo'bhiṣeka-sambhāraḥ । tad
alaṅkriyatāṃ prathamaṃ rādhayā saha parva-vedī tataḥ krameṇa kumārībhiś ca ।

atra mukhya-kāryasya rādhā-mādhavayoḥ pariṇaya-mahotsavasya saṃsargāt
pūrva-bhāvaḥ । kecit pūrva-vākyaṃ kecit pūrva-bhāṣām iti paṭhanto lakṣayanti
- pūrva-vākyaṃ tu vijñeyaṃ yathoktārthopadarśanam । yathā tatraiva
-

vinīte rādhāyāḥ pariṇaya-vidhānānumatibhiḥ
svayaṃ devyā tasmin pitur iha nibandhe muditayā ।
kumārīṇāṃ tāsām ayam upanayan ṣoḍaśa kṛtī
sahasrāṇi smeraḥ praviśati śatāḍhyāni garuḍaḥ ।। 

atra pūrvaṃ kṛṣṇena tṛtīyāṅke yad uktaṃ etās tūrṇaṃ nayata kiyatīr ity ādinā
punaḥ svayaṃ gamanaṃ tasyaivopadarśanam ।

athopasaṃhāraḥ -

kṛtārthatopasaṃhāraḥ sarvābhīṣṭopalaksitaḥ ।।

yathā tatraiva daśame -

kṛṣṇaḥ prāṇeśvari rādhe prārthayasva kim ataḥ
paraṃ te priyaṃ karavāṇi । 

rādhikā -

sakhyas tā militā nisarga-madhura-premābhirāmīkṛtā
yāmī me samagaṃs tu saṃstavavatī śvaśrūś ca goṣṭheśvarī ।
vṛndāraṇya-nikuñja-dhāmni bhavatā saṅgo'yaṃ raṅgavān
saṃvṛttaḥ kim ataḥ paraṃ priyataraṃ kartavyam atrāsmi me ।।

atra prakaṭam evopasaṃhāraḥ ।

atha praśastiḥ -

maṅgalāśaṃsanaṃ samyak praśastir abhidhīyate ।।

yathā tatraiva -

tathāpīdam astu -

cirād āśā-mātraṃ tvayi viracayantu sthira-dhiyo
vidadhyur ye vāsaṃ madhurima-gabhīre madhupure ।
dadhānaḥ kaiśore vayasi sakhitāṃ gokula-pateḥ
prapadyethās teṣāṃ paricayam avaśyaṃ nayanayoḥ ।।

atra māthura-mañjula-nibaddha-vāsānāṃ netra-pathe
kṛṣṇāvāpti-rūpa-maṅgalāśaṃsanāt praśastiḥ ।

pañcānām eva sandhīnāṃ catuṣaṣṭiḥ kramād iha ।
kīrtirāni mayāṅgāni samyag lalita-mādhave ।।
rasa-bhāvānubodhena prayojanam avekṣa ca ।
sāphalyaṃ kāryam aṅgānām ity ācāryāḥ pracakṣate ।।
keṣāṃcid eṣām aṅgānāṃ vaiphalyaṃ kecid ūcire ।
daśarūpaka-kārādyās tat sarveṣāṃ na sammatam ।।
mukhādi-sandhiṣv aṅgānāṃ kramo'yaṃ na vivakṣitaḥ ।
kramasyānādarādādyaiḥ lakṣyeṣu vyutkramād api ।।
aṅgān niṣpādayed etān nāyakā pratināyakā ।
tad-abhāve patākādyās tad-abhāve tathetaraḥ ।।

atha sandhy-antarāṇi -

sukhādi-sandhiṣv aṅgānām aśaithilyāya sarvadā ।
sandhy-antarāṇi yojyāni tac ca tatraikaviṃśatiḥ ।।
sāma-dāne bheda-daṇḍau pratyutpanna-matir vadhaḥ ।
gotra-skhalitam ojaś ca dhīḥ krodhaḥ sāhasaṃ bhayam ।।
māyā ca saṃvṛtir bhrāntir dūtyaṃ hetv-avadhāraṇam ।
svapna-lekhau madaś citram eṣāṃ lakṣaṇam ucyate ।।

tatra sāma -

bhavet sāma priyaṃ vākyaṃ svānuvṛtti-prakāśanam ।।

yathā lalita-mādhave daśame'ṅke -

kṛṣṇaḥ - priye maivaṃ bravīḥ -

santu bhrāmyad-apāḍga-bhaṅgi-khuralī-khelābhuvaḥ subhruvaḥ
svasti syān madirekṣaṇe kṣaṇam api tvām antarā me kutaḥ ।
tārāṇāṃ nikurumbakena vṛtayā śliṣṭe'pi somābhayā
nākāśe vṛṣabhānujāṃ śriyam ṛte niṣpadyate svaś-chaṭā ।। 

atha dānaṃ -

dānaṃ tu kathitaṃ dhīraiḥ priayavastu-samarpaṇam ।।
yathā tatraiva aṣṭame -
mādhavī - bhaṭṭi-dārie sahattheṇa tue gaṃṭhidā esā sūrasoaṃdhia-mālā ।
[bhartṛ-dārike, svahastena tvayā grathitaiṣā sūra-saugandhika-mālā ।] 

candrāvalī ajja-utta, esā kautthuhassa sahabāsiṇī hodu ।
[ārya-putra, eṣā kaustubhasya saha-vāsinī bhavatu ।] 

atha bhedaḥ -

bhedas tu kapaṭālāpaiḥ suhṛdāṃ bheda-kalpanā ।।

yathā caturthe -

jaṭilā - ayi bacche, sadā maṃ palohia lalidā ahisāredi tti
maha puttassa purado bahūḍiā aliaṃ jebba tumaṃ sandūsedi । tā kitti lāhavaṃ sahesi ।
[ayi vatse, sadā māṃ pralobhya lalitā abhisārayati iti mama putrasya purato
vadhūṭikālīkam eva tvāṃ dūṣayati । tat kim iti lāghavaṃ sahase? ।] 

atra jaṭilayā kapaṭena lalitāyā bhedaḥ kṛtaḥ ।

atha daṇḍaḥ -

daṇḍas tv avinayādīnāṃ dṛṣṭyā śrutyā ca tarjanam ।।

yathā dvitīye -

kṛṣṇaḥ re re duṣṭa!

rādhāparādhini muhus tvayi yan na śastaṃ
śakṣyāmi kartum akhilāṃ gurur eṣa khedaḥ ।
sarvāṅgileyam abhidhāvati lupta-dharmā
tvāṃ mukti-kāla-rajanī bata kiṃ kariṣye ।।

atra śaṅkha-cūḍa-tarjanaṃ daṇḍaḥ ।

atha pratyutpanna-matiḥ -

tāt-kālikī ca pratibhā pratyutpanna-matir matā ।।

yathā tatraiva dvitīye -

lalitā - kundalade, assudapubbā esā kīrisī ricā bahueṇa paḍijjai । [kundalate,
aśruta-pūrvaiṣā kīdṛśī ṛg baḍukena paṭhyate ।]

madhumaṅgalaḥ buṭṭie, āhīrīmuddhiā tumaṃ rī rī gīdaṃ ccea
jāṇāsi । amhaa vedassa tumaṃ kāsi । tā suṇāhi kosum esvaīe sāhāe taia vaggassa
lalaṇāsuhaarī ricā esā । [vṛddhe, ābhīrī-mugdhikā tvam, rī rī gītam eva jānāsi ।
asmad-vedasya tvaṃ kāsi । tat śṛṇu kausumeṣavyāḥ śākhāyās tṛtīya-vargasya
lalanāśubhakarī ṛg eṣā ।]

atra madhumaṅgalasya pratibhā ।

atha vadhaḥ -

vadhas tu jīvita-droha-kriyā syād ātatāyinaḥ ।।

yathā dvitīye - 

muṣṭinā jhaṭiti puṇajano'yaṃ
hanta pāpa-viniveśita-cetāḥ ।
puṇḍarīka-nayanena sakhelaṃ
daṇḍitaḥ sakala-jīvita-vittam ।। 

atha gotra-skhalitam -

tad-gotra-skhalitaṃ yat tu nāma-vyatyaya-bhāṣaṇam ।।

yathā saptame -

candrāvalī - kaṇha ajjautta!

kṛṣṇaḥ priye! diṣṭyā sudhādhārāṃ pāyito'smi । tad alam
āryaputreti kūpāmbunā ।

atra candrāvalyāḥ samayollaṅghanād gotra-skhalitam ।

athaujaḥ -

ojas tu vāg-upanyāso nija-śakti-prakāśakaḥ ।।

yathā pañcame -

suparṇaḥ - deva bāḍham ātapatra-phaṇāpaṭalīla-dhīyasaḥ kiṅkarasyāsya
garutmataḥ sakṛt-pakṣa-vikṣepa-kelaye'pi na paryāptim eṣyati, dūre viśrāmyatu
sakhā me sudarśanaḥ kalpānta-kuśalaḥ ।

atra garuḍena sva-śakti-prakāśanād ojaḥ ।

atha dhīḥ -

iṣṭārtha-siddhi-paryantā cintā dhīr iti kathyate ।।

yathā dvitīye 

rādhikā - kundalade! ppasīda anukampehi । ajja sā kkhu sāmalā komudī jeṇa
pīdā । tā jebba puṇṇavantaṃ appaṇo vāmaloaṇaṃcalaṃ ettha khiṇṇe manda-bhāiṇi
jaṇe khaṇaṃ appehi । [kundalate! prasīda anukampaya । adya sā khalu śyāmalā
kaumudī yena pītā । tam eva puṇyavantam ātmano vāmalocanāñcalam etasmin
khinne manda-bhāgini jane kṣaṇam arpaya ।] 

kundalatā - alaṃ para-purise giñcantīhiṃ tumhehiṃ
saṃbhāsaṇeṇa ajje! kahaṃ paḍhamaṃ brahmaṇaṃ ṇa
maggesi, jo kkhu suraṃ puābaissadi । [alaṃ para-puruṣe gṛdhyantībhir yuṣmābhiḥ
sambhāṣaṇena । ārye kathaṃ prathamaṃ brāhmaṇaṃ na mṛgayase, yaḥ khalu sūryaṃ
pūjāpayiṣyati ।] 

jaṭilā - bacche, saccaṃ kahesi । āṇehi ekkaṃ biakkhaṇaṃ bamhaṇam ।
[vatse, satyaṃ kathayasi । ānayaikaṃ vicakṣaṇaṃ brāhmaṇam ।] 

atra rādhikotkaṇṭhātiśaya-darśanena jaṭilā-samaksam eva vipraveśena
kṛṣṇa-praveśa-cintanaṃ kundalatāyāḥ dhīḥ ।

atha krodhaḥ -

krodhas tu manaso dīptir aparādhādi-darśanāt ।।

yathā dvitīye -
phullaty ārān nava-vicakile keli-kuñjeṣu phullā
śephālīnāṃ skhalati kusume hanta caskhāla bālā ।
mīlaty uccaiḥ kuvalaya-vane mīlitākṣī kilāsīt
vācyaṃ kiṃ vā param upahasīr mā praṇāma-cchalena ।। 

atra padmā-sakhīnāṃ haraye roṣaḥ ।

atha sāhasam -

svajīvita-nirākāṅkṣo vyāpāraḥ sāhasaṃ bhavet ।।

yathā daśame -

rādhikā sāhu re kīra sāhu । bāṭṭhaṃ aṇuggahidamhi, tā
dāṇiṃ dullahā-hiṭṭhadāṇadacchiṇaṃ titthavaraṃ kāliadehaṃ ppavisiya appāṇaṃ
sappāṇaṃ turiaṃ ubahirassam । [sādhu re kīra sādhu । bāḍhaṃ anugṛhītāsmi, tad
idānīṃ durlabhābhīṣṭha-dāna-dakṣiṇaṃ tīrtha-varaṃ kāliya-hradaṃ praviśya
ātmānaṃ sarpebhyas tvaritam upahariṣyāmi ।] 

atra rādhāyāḥ kāliya-hrada-praveśaḥ sāhasam ।

atha bhayam -

bhayaṃ tv ākasmika-trāsaḥ

yathā navame citra-darśane -

madhumaṅgalaḥ - eso saṃkhaūḍo ।]

rādhā - parittāhi parittāhi ।

atra śaṅkhacūḍa-prasaṅgena rādhā-trāso bhayam ।

atha māyā -

māyā kaitava-kalpanā ।।

yathā caturthe -

vṛndā kiṃ nāma rādhā-sakhīnāṃ dhiyām akṣuṇṇaṃ paśya paśya ।

mandā sāndhya-payoda-sodara-ruciḥ saivābhimanyos tanur
vaktraṃ hanta tad eva kharvaṭa-ghaṭī-ghoṇaṃ vigāḍhekṣaṇam ।
vyastā saiva gatiḥ karīra-kusuma-cchāyaṃ tad evāmbaraṃ
mudrā kāpi tathāpy asau piśunayaty asya svarūpa-cchaṭām ।। 

atra saṃvṛttiḥ -

saṃvṛttiḥ svayam uktasya svayam ācchādanā bhavet ।।

yathā navame -

kṛṣṇaḥ satyabhāmā, mayi katham (ity ardhokteḥ । navavṛndā
dṛśaṃ kūṇayati ।)

candrāvalī viṇṇādaṃ pemma-goravam । [vijñātaṃ
prema-gauravam ।]

kṛṣṇaḥ hanta, katham asau devī । bhavatu saṃvarītuṃ
prayatiṣye । 

satī katham asau bhāmā devī nādya prasīdati ।
nidānam avidaṃ sadyaḥ khidyate hṛdayaṃ mama ।। 

atra svayam uktasya satyabhāmety asya śabdasya satī katham abhāmā ity
arthāntareṇa saṃvaraṇāt saṃvṛttiḥ ।

atha bhrāntiḥ -

bhrāntir viparyaya-jñānaṃ prasaṅgasyāpi niścayāt ।।

yathā navame kṛṣṇaḥ -

atra bhāvi nirātaṅka-māro me ramaṇaṃ mama ।
duratyante kuśasthalyā yadi darbhāṅgabhūr iyam ।। 

candrāvalī - māhavi, ṇūṇaṃ diṭṭhahmi jaṃ vidabbhaṃgabhutti bāharīadi ।
[mādhavi nūnaṃ dṛṣṭāsmi, yad vidarbhaāṅga-bhūr iti vyāhriyate ।]

atra vidarbhāṅgabhūr ity asya vigata-darbha-bhūmitvājñānaṃ devyāḥ bhrāntiḥ ।

bhrāntis tu kecid icchanti bhṛṅga-bādhā-viceṣṭitam ।

atha dūtyam -

dūtyaṃ tu sahakāritvaṃ durghaṭe kārya-vastuni ।।

yathā prathame, kundalatā -

tihṇāulā caūrī pañjariā-sañjadā ciraṃ jalai ।
pāaṃ baṃjula-kuñje tārāhī sappadhārehi ।। 
[tṛṣṇākulā cakorī pañjarikā-saṃyatā ciraṃ jvalati ।
pādaṃ bañjula-kuñje tārādhīśa prasāraya ।।]

atra jaṭilā-prātikūlyena kundalatāyā durghaṭe rādhā-saṅgama-kārye sahakāritvaṃ
dūtyam ।

atha hetv-avadhāraṇam -

niścayo hetunārthasya mataṃ hetv-avadhāraṇam ।।

yathā dvitīye -

vṛndā - sthāne khalv iyaṃ tava cintā । tathyam eṣā duṣṭenākrāntā trilokīm eva
santāpayet । yataḥ -

vidyotante guṇa-parimalair yāḥ samastopariṣṭāt
tāḥ kasyārtaṃ dadhati na khal-sparśa-dagdhās taruṇyaḥ ।
bhūyo bhūyaḥ svayam anupamāṃ klāntim āsādayantī
mandākrāntā bhavati jagataḥ kleśa-dātrī hi cintā ।। 

atra citra-nidarśanopabṛṃhitena sarva-guṇottama-strī-duḥkha-rūpeṇa hetunā
sarva-jana-duḥkhasya niścayād dhetv-avadhāraṇam ।

atha svapnaḥ -

svapno nidrāntare kiñcij jalpitaṃ paricakṣate ।।

yathā saptame -

nava-vṛndā -

śvāphalkeḥ saphalībabhūva lalite hṛl-lālasā-vallarī
hā dhik paśya murāntako'yam urarīcakre rathārohaṇam ।
itthaṃ te karuṇa-svara-stavakitaṃ svapnāyitaṃ śṛṇvatī
manye tanvi patat tuṣāra-kapaṭāc cakranda yāminy api ।। 
atra rādhāyāḥ svapnāyitam ।

atha lekhaḥ -

vivakṣitārtha-kalitā patrikā lekha īritaḥ ।।

yathā pañcame -

paurṇamāsī -

aciraṃ nirasya rasitaiḥ pratipakṣaṃ rājahaṃsa-nikurambam ।
kṛṣṇa-ghanas tvām amṛtais tṛṣitāṃ candrakavatīṃ siñca ।। 

ity asau candrāvalī-patrikā-lekhaḥ ।

atha madaḥ -

madas tu madyajaḥ

yathā pañcame -

bhīṣmaḥ 

bile kva nu vililyire nṛpa-pipīlikāḥ pīḍitāḥ
pinasmi jagadaṇḍakaṃ nanu hariḥ krudhaṃ dhāsyati ।
śacī-gṛha-kuraṅga re hasasi kiṃ tvam ity unnadann
udeti mad-aḍambara-skhalita-cūḍam agre halī ।।

atra baladevasya madaḥ ।

atha citram -

citraṃ tv ākārāṇāṃ vilokanam ।।

yathā navame -

nava-vṛndā samīkṣyatāṃ vicitram idaṃ citram ।

atra māthura-caritraṃ citra-likhitam ।

sandhyantarāṇāṃ vijñeyaḥ prayogas tv avibhāgataḥ ।
tathaiva darśanād eṣām anaiyatyena sandhiṣu ।।

atha vibhūṣaṇāni -

evam aṅgair upāṅgaiś ca suśliṣṭaṃ rūpaka-śriyaḥ ।
śarīraṃ vas tv alaṅkuryāt ṣaḍ-triṃśad bhūṣaṇaiḥ sphuṭam ।।
bhūṣaṇākṣara-saṅghātau hetuḥ prāptir udāhṛtiḥ ।
śobhā-saṃśaya-dṛṣṭāntāv abhiprāyo nidarśanam ।।
siddhi-prasiddhir dākṣiṇyam arthāpattir vibhūṣaṇam ।
padoccayas tulyatarko vicāras tad-viparyayaḥ ।।
guṇātipāto'tiśayo niruktaṃ guṇa-kīrtanam ।
garhaṇānunayau bhraṃśo leśaḥ kṣobho manorathaḥ ।।
anukti-siddhiḥ sārūpyaṃ mālā madhura-bhāṣaṇam ।
pṛcchopadiṣṭa-dṛṣṭāni ṣaḍ-triṃśad-bhūṣaṇāni hi ।।

tatra bhūṣaṇam -

guṇālaṅkāra-bahulaṃ bhāṣaṇaṃ bhūṣaṇaṃ smṛtam ।।

yathā navame -

kṛṣṇaḥ 

lakṣmīḥ kairava-kānaneṣu paritaḥ śuddheṣu vidyotate
san-mārga-druhi sarva-śārvara-kule pronmīlati kṣīṇatā ।
nakṣatreṣu kilodbhavaty apacitiḥ kṣudrātmasu prāyikī
śaṅke śaṅkara-maulir abhyudayate rājā purastād diśi ।।

atra prasāda-mādhuryādi-guṇānām anuprāsa-śleṣānumānādy-alaṅkārāṇāṃ ca
sattayā bhūṣaṇam ।

athākṣara-saṅghātaḥ -

vākyam akṣara-saṅghāto bhinnārthaṃ śliṣṭa-śabdakam ।।

yathā pañcame -

suparṇaḥ - deva! paśya paśya -

vaktrāṇi bhānti parito hariṇekṣaṇānām
āruḍha-harmya-śirasāṃ bhavad-īkṣaṇāya ।
yair nirmitāni tarasā sarasīruhākṣa
candrāvalī-paricitāni nabhas-talāni ।। 

atra candrāṇām āvalyā paricitānīty atra candrāvalī nāma pratibhānād
akṣara-saṅghātaḥ ।

atha hetuḥ -

sa hetur iti nirdiṣṭo yat sādhyārtha-prasādhakam ।।

yathā saptame -

madhumaṅgalaḥ piabaassa! pekkha kāe bi aṇurāiṇīe sevā kidatthi ।
[priya-vayasya, paśya kayāpy anurāgiṇyā sevā kṛtāsti ।]

kṛṣṇaḥ - sakhe! sādhu lakṣitam ।

asau vyastanyāsā viśadayati mālā vivaśatāṃ
vibhakteyaṃ carcā nayana-jala-vṛṣṭiṃ kathayati ।
karotkampaṃ tasyā vadati tilakaṃ kuñcitam idaṃ
kṛśāṅgyāḥ premāṇaṃ varivasitam eva prathayati ।। 

atrānurāga-sādhanāya vivaśatvādi-hethetūnāṃ kathanād ayaṃ hetuḥ ।

atha prāptiḥ -

eka-deśa-vilokena prāptiḥ śeṣābhiyojanam ।।

yathā navame -

kṛṣṇaḥ 

labdhā kuraṅgi nava-jaṅgama-hema-vallī
ramyā sphuṭaṃ vipinasīmani rādhikātra ।
asyās tvayā sakhi guror yad iyaṃ gṛhītā
mādhurya-vallita-vilocana-keli-dīkṣā ।।

atra locanasaundarya-dīkṣā-lālasasya ekadeśasya tvayi vilokanena sālaṃ tvayā
labdheti viśeṣārthasya yojanāt prāptiḥ ।

athodāharaṇam -

vākyaṃ yad-gūḍha-tulyārthaṃ tad udāharaṇaṃ matam ।।

yathā dvitīye -

kundalatā rāhi, dehi me pāritosiaṃ, yaṃ suṭṭhu dullahaṃ de
abbhatthidaṃ mae ṇibbāhidam । [rādhe, dehi me pāritoṣikam । yat suṣṭhu durlabhaṃ
te'bhyarthitaṃ mayā nirvāhitam ।] 

rādhikā kundaladie, kiṃ me abbhatthidaṃ? [kundalate, kiṃ
me'bhyarthitam?] 

kundalatā - aī, kīsa bhuaṃ bhaṃguresi, jaa sūrārāhaṇaṃ bhaṇāmi । [ayi, kasmād
bhruvaṃ bhaṅgurayasi, yat sūryārādhanaṃ bhaṇāmi ।] 

atra kundalatā bhaṇitasya sābhiprāya-gūḍhārthatayā udāharaṇam ।

yatra tulyārtha-yuktena vākyenābhipradarśanāt ।
sādhyate'bhimataś cārthas tad-udāharaṇaṃ matam ।। iti 

tad yathā, ṣaṣṭhe -

nāradaḥ - tatas tenoktam -

jvalito janaḥ kṛśānau śāmyati taptaḥ kṛśānunaivāyam ।
bhagavati kṛtāgaso me bhagavān evādhunā śaraṇam ।। 

atha śobhā -

śobhā svabhāva-prākaṭyaṃ yūnor anyonyam ucyate ।

yathā caturthe -

rādhikā bho bhaavaṃ,
āṇanda-pajjaṇṇa, ṇa kkhu rundhīai jalāsāreṇa ukkaṃṭhidā tavassiṇīhi me
diṭṭhīcaurī । kkhaṇaṃ pibedu esā dullahaṃ imassa muhacandassa joṇham । [bho
bhagavan, ānanda-parjanya, na khalu rundhyatāṃ jalāsāreṇotkaṇṭhitā tapasvinī me
dṛṣṭ-cakorī । kṣaṇaṃ pibatv eṣā durlabhām asya mukha-candrasya jyotsnam ।] 

kṛṣṇaḥ -

dhāvaty ākramituṃ muhuḥ śravaṇayoḥ sīmānam akṣṇor dvayī
pauṣkalyaṃ harataḥ kucau bali-guṇair ārabdhamānaṃ tataḥ ।
muṣṇītaś calatāṃ bhruvau caraṇayor udyad-dhanur bibhrame
rādhāyāḥ tanu-pattane narapatau bālyābhidhe śīryati ।। 

atra paraspara-bhāva-prākaṭyāc chobhā । kaiścit tu -

siddhair arthaiḥ samaṃ yatrāprasiddho'rthaḥ prakāśate ।
śliṣṭa-lakṣaṇa-citrārthā sā śobhety abhidhīyate ।। ity āha । 

yathā navame -

navavṛndā - 

nirmita-bhuvana-viśuddhir vidhur madhurāloka-sādhane nipuṇā ।
ullasita-paramahaṃsā bhaktir iveyaṃ śaran miliati ।।

atha saṃśayaḥ -

aniścayāt tu yad vākyaṃ sandehasya nigadyate ।।

yathā dvitīye -

sthūlas tāla-bhujonnatir giri-taṭī-vakṣāḥ kva yakṣādhamaḥ
kvāyaṃ bāla-tamāla-kandala-mṛduḥ kandarpa-kāntaḥ śiśuḥ ।
nāsty anyaḥ sahakāritā-paṭur iha prāṇī na jānīmahe
hā goṣṭheśvari kīdṛg adya tapasāṃ pākas tavonmīlati ।। 

atra saṃśayenaiva vākya-samāpter ayaṃ saṃśayaḥ ।

atha dṛṣṭāntaḥ -

sva-pakṣe darśanaṃ hetor dṛṣṭāntaḥ sādhya-siddhaye ।।

yathā navame -

kṛṣṇaḥ athavā -

dhīraḥ prakṛtyāpi janaḥ kadācid
dhatte vikāraṃ samayānurodhāt ।
kṣāntiṃ hi muktvā balavac calantī
sarvaṃsahā bhūr api bhūri dṛṣṭā ।। 

atra dhīre'pi jane vikāra-sad-bhāve sādhye tat-sādhakasya calana-rūpa-vikārasya
hetoḥ sarvaṃsahāyāṃ bhuvi darśitatvād dṛṣṭāntaḥ ।

athābhiprāyaḥ -

abhiprāyas tv abhūtārtho hṛdyaḥ sāmyena kalpitaḥ ।
abhiprāyaṃ pare prāhur mamatāṃ hṛdy avastuni ।।

yathā caturthe -

kṛṣṇaḥ 

udgīrṇādbhuta-mādhurī-parimalasyābhīra-līlasya me
dvaitaṃ hanta samakṣayan muhur asau citrīyate cāraṇaḥ ।
cetaḥ keli-kutūhalottaralitāṃ sadyaḥ sakhe māmakaṃ
yasya prekṣya surūpatāṃ vraja-vadhū-sārūpyam anviṣyati ।। 
atrābhūtārtha-rūpasya bhagavad-dvitīyatvasya naṭe kalpanam abhiprāyaḥ । hṛdy
avastuni sva-saundarye bhogecchayā mamatā vā ।

atha nidarśanaṃ-

yathārthānāṃ prasiddhānāṃ kriyate parikīrtanam ।
paropekṣāvyudāsārthaṃ tan nidarśanam ucyate ।।

yathā caturthe -

gārgī -

kāmaṃ sarvābhīṣṭa-kandaṃ mukundaṃ
yā nirbandhāt prāhiṇod indhanāya ।
ācāryānī sā karoti sma paṇyaṃ
piṇyākārthaṃ hanta cintāmaṇīndram ।। 
atra bimbānubimba-vastu-bodhanāt nidarśanam ।

atha siddhiḥ -

atarkitopapannaḥ syāt siddhir iṣṭārtha-saṅgamaḥ ।

yathā ṣaṣṭhe -

kṛṣṇaḥ 

upataru lalitāṃ tāṃ pratyabhikṣāya sadyaḥ
prakṛti-madhura-rūpāṃ vīkṣya rādhākṛtiṃ ca ।
maṇim api paricinvan śaṅkha-cūḍāvataṃsaṃ
muhur aham udghūrṇaṃ bhūriṇā sambhrameṇa ।। 

atra iṣṭasya lalitā-darśanasyātarkitopapannatvāt siddhiḥ । kaścit tu bahūnāṃ
kīrtanaṃ siddhir abhipretārtha-siddhaye ity āha । tad yathā daśame

kṛṣṇaḥ - priye tvad-āsyaṃ paśyato me nopamāna-vastūni hṛdayam ārohanti naḥ ।
yataḥ -

dhatte na sthiti-yogyatāṃ caraṇayor aṅke'pi paṅkeruhaṃ
nāpy aṅguṣṭha-nakhasya ratna-mukuraḥ kakṣāsu dakṣāyate ।
caṇḍi tvan-mukha-maṇḍalasya parito nirmañchane'py añjasā
naucityaṃ bhajane samujjvala-kalā sāndrāpi candrāvalī ।। 

atra spaṣṭaṃ guṇa-kīrtanam ।

atha prasiddhiḥ -

prasiddhir loka-vikhyātair arthaiḥ svārtha-prasādhanam ।।

yathā ṣaṣṭhe -

nava-vṛndā 
vasantī śuddhānte madhurima-parītā madhuripor
iyaṃ tanvī sadyaḥ svayam iha bhavitrī karagatā ।
vṛtāṅgīm uttuṅgair avikalamadhūlī-parimalaiḥ
praphullāṃ rolambe nava-kamalinīṃ kaḥ kathayati ।। 

atra loka-vikhyātasya praphulla-kamalinī-rolamba-saṅgamasya kathanena svārthasya
rādhā-mādhavayoḥ saṅgamasya sādhanaṃ prasiddhiḥ ।

atha dāksiṇyam -

dākṣiṇyaṃ tu bhaved vācā paracittānuvartanam ।।

yathā dvitīye 

lalitā ajje, pekkha । eso kaṇho moṭṭimaṃ ahma viḍambaṇaṃ karedi ।
[ārye, paśya । eṣa kṛṣṇaḥ balād asmad-viḍambanaṃ karoti ।] 

atra lalitayā mukharāyāḥ cittānuvṛttir dākṣiṇyam ।

athārthāpattiḥ -

uktārthānupapattyā'nyo yasminn arthaḥ prakalpate ।
vākyān mādhurya-saṃyuktāt sārthāpattir udāhṛtā ।।

yathā navame -

navavṛndā -

kundadanti dṛśor dvandvaṃ candrakāntamayaṃ tava ।
udeti hari-vaktrendau syandate katham anyathā ।। 

atra syandanānyathānupapattyā netrasya candrakāntamayatvaa-kalpanād iyam
arthāpattiḥ । yathā vā daśame -

candrāvalī - dea! tuhma vilāsa sokkhāṇaṃ bāhādeṇa kida mahāparāhamhi । tā
kāruṇṇeṇa āṇabehi jadhā goṭhṭhabaiṇo goṭṭhaṃ gadua basaṃtī tumaṃ suhiṇaṃ
karemi । [deva! tava vilāsasaukhyānāṃ vyāghātena kṛta-mahāparādhāsmi । tat
kāruṇyena ājñāpaya yathā goṣṭhapater goṣṭhaṃ gatvā vasantī tvāṃ sukhinaṃ
karomi । 

atra goṣṭha-gamanārthasyānupapattyā satyā-saṅgama-niṣedhaḥ prakalpyate ।

atha viśeṣaṇam -

siddhān bahūn pradhānārthān uktvā yatra prayuñjate ।
viśeṣa-yuktaṃ vacanaṃ vijñeyaṃ tad viśeṣaṇam ।।

yathā caturthe, kṛṣṇaḥ -

lakṣmīvān iha dakṣiṇānila-sakhaḥ sākṣān madhur modate
mādyad bhṛṅga-vihaṅga-hāri-vihasaty atrāpi vṛndāvanam ।
rādhā yady abhisāram atra kurute so'yaṃ mahān eva me
sāndrānanda-vilāsa-sindhu-laharī-hindola-kolāhalaḥ ।। 

atra prasiddhārthān madhu-vṛndāvanādīn uktvā rādhābhisārasya
vaiśiṣya-kathanād viśeṣaṇam । kaścit tu lekhiṣyamāṇaṃ
nava-nava-sudhā-sambandho'pi 
ity ādi-padyam atrodāharati ।
[NOTE Full verse given below, at ]

atha padoccayaḥ -

bahūnāṃ tu prayuktānāṃ padānāṃ bahubhiḥ padaiḥ ।
uccayaḥ sadṛśārtho yaḥ sa vijñeyaḥ padoccayaḥ ।।

yathā caturthe, kṛṣṇaḥ -

matir aghūrṇata sārdham ali-vrajaiḥ
dhṛtir abhūn madhubhiḥ saha vicyutā ।
vyakasad utkalikā kalikālibhiḥ
samam iha priyayā viyutasya me ।। 

atra matyādīnāṃ ghūrṇādi-kriyāsu alivrajādibhiḥ samāveśād ayaṃ padoccayaḥ ।
kaścit tu uccayo'rthānurūpo yaḥ padānāṃ sa padoccayaḥ ity āha ।
yathā daśame -
[NOTE saṃcayo]

sutanu kiñcid udañcaya locane
cala-cakora-camatkṛti-cumbinī ।
smita-sudhāṃ ca sudhākara-mādhavī
vidhurato vidhaye'tra dhurandharām ।।

atha tulyārthakaḥ -

rūpakair upamābhir vā tulyārthābhiḥ prayojitaḥ ।
apratyakṣārtha-saṃsparśaḥ tulya-tarka itīritaḥ ।।

yathā tatraiva navame, kṛṣṇaḥ -

kadarthanād apy urubālya-cāpalair
utsarpato sneha-bhareṇa viklavām ।
vilokamānasya mamādya mātaraṃ
havir vilāyaṃ hṛdayaṃ vilīyate ।। 

atra havir vilāyam iti luptopamayā'pratyakṣasya citta-dravasya kathanaṃ
tulya-tarkaḥ । kaścit tu tulyatarko yad arthena tarkaḥ prakṛta-gāminā ity (SāhD
) āha । yathā caturthe -

jaṭilā - ṇūṇaṃ nūurasahena āhaḍiṭṭā ede haṃsā haṃsaṇaṃdi-ṇījalādo vaṇe
dhāanti । tā bahūḍiā ṇādidūre habissadi । [nūnaṃ nūpura-śabdena ākarṣitā ete
haṃsā haṃsa-nandinī-jalāt vane dhāvanti । tad vadhūṭikā nātidūre bhaviṣyati ।]

atha vicāraḥ -

vicāras tv eka-sādhyasya bahu-sādhana-varṇanam ।

yathā prathame, kṛṣṇaḥ 

sakhe, madhumaṅgala, paśya -

atanu-tṛṇa-kadambāsv>ada-śaithilya-bhājām
aviralatara-haṃbhārambhatāmyanmukhīyam ।
caṭulita-nayana-śrīr avalī naicikīnāṃ
pathi suvalita-kaṇṭhī gokulotkaṇṭhitābhūt ।। 

atrotkaṇṭhitasyaa sādhyasya sādhanāni tṛṇāsvāda-śaithilyādīni । yad vā agre
lekhyaṃ śaraṇam iha yo bhrātuḥ ity ādi padyam atrodāharaṇaṃ jñeyam ।
kaścit tu vicāro yukti-vākyair yad apratyakṣārtha-darśanam ity āha ।
atroktam udāharaṇam api saṅgacchate ।

atha tad-viparyayaḥ -

vicārasyānyathābhāvo vijñeyas tad-viparyayaḥ ।।

yathā ṣaṣṭhe -

rādhā -

vicitrāyāṃ kṣauṇyām ajaniṣata kanyāḥ kati na vā
kaṭhorāṅgī nānyā nivasati mayā kāpi sadṛśī ।
mukundaṃ yan muktvā samayam aham adyāpi gamaye
dhig astu pratyāśām ahaha dhig asūn dhiṅ mama dhiyam ।। 

atrodvegātiśayena pratyāśādhikaraṇād viparyayaḥ ।

atha guṇātipātaḥ -

guṇātipāto vyatyasta-guṇākhyānam udāhṛtaḥ ।।

yathā caturthe -

jaṭilā 

vrajeśvara-sutasya kaḥ paravadhūvinoda-kriyā-
praśasti-bhara-bhūṣitaṃ guṇam avaiti nāsya kṣitau ।
yad eṣa rati-taskaraḥ pathi nirudhya sādhvīr balāt
tadīya-kuca-kuṭmale karajam oṃ namo viṣṇave ।। 

atra prakaṭaś ca guṇātipātaḥ । kaścit tu guṇātipātaḥ kārye yad viparītaṃ guṇān
prati ity āha, yathā pañcame candrāvalī -

śaraṇam iha yo bhrātus tasya pratīpa-vidhāyinā
hita-kṛd api tā devyās tasyāḥ samagram upekṣaṇam ।
gatir avikalo yo me tasya priyasya ca vismṛtir
bata hatavidho vāme sarvaṃ prayāti viparyayam ।। 

atha atiśayaḥ -

bahūn guṇān kīrtayitvā sāmānyena ca saṃśritān ।
viśeṣaḥ kīrtyate yatra jñeyaḥ so'tiśayo budhaiḥ ।।

yathā prathame kṛṣṇaḥ -

nava-nava-sudhā-sambandho'pi priyo'pi dṛśāṃ sadā
sarasija-vanīṃ mlānāṃ kurvann api prabhayā svayā ।
vidhur api kalā-pūrṇo'py uccaiḥ kuraṅga-dharaḥ śaśī
vraja-mṛga-dṛśāṃ vaktrair ebhiḥ suraṅga-dharair jitaḥ ।। 

atra candra-mukhayoḥ sudhā-sambandhatvādi-sāmānya-guṇa-kīrtanānantaraṃ
mukheṣu suraṅgatva-kīrtanaṃ viśeṣaḥ ।

atha niruktam -

niruktaṃ niravadyoktir nāmāny artha-prasiddhaye ।।

yathā prathame kṛṣṇaḥ -

nītas tanvi mukhena te paribhavaṃ bhrū-kṣepaivikrīḍayā
bibhyad viṣṇu-padaṃ jagāma śaraṇaṃ tatrāpy adhairyaṃ gataḥ ।
āsādya dvija-rājitāṃ vijayinaḥ sevārtham asyojjvalac-
candro'yaṃ dvija-rāja-tāpadam agāt tenāsi candrāvalī ।। 

atra candrāvalī nāma niruktam ।

atha guṇa-kīrtanam -

loke guṇātirikānāṃ bahūnāṃ yatra nāmabhiḥ ।
ekaḥ saṃśabdyate tat tu vijñeyaṃ guṇa-kīrtanam ।।

yathā dvitīye, kṛṣṇaḥ -

vihāra suradīrghikā mama manaḥ-karīndrasya yā
vilocana-cakorayoḥ śarad-amanda-candra-prabhā ।
urombara-taṭasya cābharaṇa-cāru-tārāvalī
mayonnata-manorathair iyam alambi sā rādhikā ।।

atra sura-dīrghikā-śabdaiḥ rādhā-saṃśabdanaṃ guṇa-kīrtanam ।

atha garhaṇam -

yatra saṅkīrtayan doṣān guṇam arthena darśayet ।
guṇān vā kīrtayan doṣaṃ darśayed garhaṇaṃ hi tat ।।

trtrādyaṃ yathā saptame,

mādhavī - dea, kaṭorappā esā bhaṭṭi-dāriā suṭṭhu tābaṃ soḍhuṃ pāredi jaṃ
tumha paccakkhaṃ ccea caṃdabhāāmaṃdire jalaṃtaṃ jalana-kuṃḍaṃ jala-keli-kuṇḍaṃ
biṇṇādabadī । [deva, kaṭhorātmaiṣā bhartṛdārikā suṣṭhu tāpaṃ soḍhuṃ pārayati
tat tava pratyakṣam eva candrabhāgā-mandire jvalantaṃ jvalanta-kuṇḍaṃ
jala-keli-kuṇḍaṃ vijñātavatī ।] 

kṛṣṇaḥ - mādhavi, sādhu sādhu yad atra snehātirekaṃ sūcayantī samaye
sakhya-sevāṃ vitanoṣi । 

atra kaṭhorādi-rūpasya doṣasya kathanam api
kṛṣṇa-viṣayānurāga-guṇa-kīrtanatayā paryavasitam । dvitīyaṃ yathā caturthe -

kundalatā - bīrāhimaṇṇo, puṇṇabadī me sahī rāhā । jāe dakkhiṇā saccabādiṇī
siṇiddhā tumha mādā sussū laddhā । [vīrābhimanyo! puṇyavatī me sakhī rādhā,
yayā dakṣiṇā satyavādinī snigdhā tava mātā śvaśrūr labdhā ।] 

atra guṇakīrtanam apy arthato doṣa iti garhaṇam ।

athānunayaḥ -

abhyarthanā-paraṃ vākyaṃ vijñeyo'nunayo budhaiḥ ।

yathā pañcame, kṛṣṇaḥ sāsram -

ayaṃ kaṇṭhe lagnaḥ śaśimukhi janas te praṇayavān
yad-aprāptyā dhanyāṃ tanum atanu-rūpāṃ tṛṇayasi ।
prasīdādya prāṇeśvari virama māsminn anugate
kṛthāḥ patyāvatyāhitam idam uro me vidalati ।।

atra kṛṣṇena candrāvalī-prārthanam anunayaḥ ।

atha bhraṃśaḥ -

patanāt prakṛtād arthād anyasmin bhraṃśa īritaḥ ।।

yathā navame, mādhavī -

dea, imāṇaṃ pemma-komalāṇaṃ akkharāṇaṃ mā kkhu ṇaṃ ahirūbaṃ jāṇāhi । jaṃ
esā ṇa hodi । [deva, eṣā prema-komalānām akṣarāṇāṃ mā khalv etām abhirūpāṃ
jānīhi । yad eṣā satyā na bhavati ।] 

kṛṣṇaḥ - sādhu mādhavike! sādhu । madīya-hṛdayāśaṅkā tvayā nirastā । tad
indra-jālābhijñayā nava-vṛndayaiva nirmiteyaṃ māyikī devī rasālamūla-vartinī
khalu satyā ।

atra satyā-śabdasya prakṛtārthaṃ satyabhāmā-rūpaṃ parityajya tathārtha-lakṣaṇasya
kathanād bhraṃśaḥ । kaścit tu kathayanti budhāḥ bhraṃśaṃ vācyād anyatarad-vacaḥ
ity āha । yathā prathame, kṛṣṇaḥ -
[NOTE SāhD has dṛptādīnāṃ bhavad bhraṃśo vācyād anyatarad vacaḥ ।]

sarojākṣi parokṣaṃ te kadāpi hṛdayaṃ mama ।
na spraṣṭum apy alaṃ bādhā rādhā tvākramya gāhate ।। 

atra vācyād rādhāyā asparśād anyad bādhākramaṇaṃ bhraṃśaḥ ।

atha leśaḥ -

leśaḥ syād iṅgita-jñāna-kṛd viśeṣaṇavad vacaḥ ।।

yathā pañcame, bhīṣmakaḥ -

ayam iha kila kanyā-bāndhavānāṃ nibandhaḥ
samucita iti lakṣmī-kānta vijñāpayāmi ।
mama duhitur anujñollaṅghanād aṅganāyāḥ
katham api na parasyāḥ pāṇisaṅgo vidheyaḥ ।।

paurṇamāsī - mukunda! gokula-kumārī-kulāni candrāvalī-mātrāvaśeṣāṇi
durvidagdhena vidhinā kṛtāni । tad atra kā kṣatiḥ?

atra candrāvalī-mātrāvaśeṣāṇīti viśeṣaṇavad vacaḥ kṛṣṇeṅgita-jñāpakatayā
saṃvṛttam iti leśaḥ ।

atra kṣobhaḥ

kṣobhas tv anya-gate hetāv anyasmin kārya-kalpanaṃ ।।

yathā saptame, kṛṣṇaḥ -

tvad-aṅga-saṅgatair ebhis tapto'smi mihirātapaiḥ ।
vindantī vandana-cchāyāṃ māṃ devi śiśirīkuru ।।

atra sūryātapeṣu candrāvaly-aṅga-saṅgateṣu tat-kārya-bhūtasya tāpasya kṛṣṇena
svasmin kalpanāt kṣobhaḥ । kaścit tu kṣobha-sthāne saṅkṣepaṃ pañhan lakṣayanti -
saṅkṣepo yat tu saṅkṣepād ātmāny arthe prayujyate । yathāṣṭame -

kṛṣṇaḥ - devi, triloka-kakṣāsu kiṃ tavābhīṣṭaṃ? tad abhivyajya
nija-nideśa-bhājanam anyatayaiva paryāpta-samasta-niśreyase preyasi vidhehi
prasāda-mādhurīm ।

atha manorathaḥ -

manorathas tu vyājena vivakṣita-nivedanam ।।

yathā caturthe 

rādhikā - halā lalide, pekkha pekha dhaṇṇā esā
taraṃga-lehā jā khu sevāla-ballī ṇibaddha-pāaṃ ṇaṃ haṃsiaṃ moābedi । tā phuḍaṃ
bhisiṇīpattantarideṇa kalahaṃseṇa saṃghaḍaissadi । [halā lalite, paśya paśya dhanyā
eṣā taraṅga-lekhā yā khalu śaivāla-vallī-nibaddha-pādām enāṃ haṃsikāṃ
mocayati । tat sphuṭaṃ bisinī-patrāntaritena kalahaṃsena saṃghaṭṭiṣyati ।] 

atra haṃsī-vyājena rādhāyāḥ kṛṣṇa-saṅgamābhilāṣa-kathanaṃ manorathaḥ ।

athānukta-siddhiḥ -
prastāvanaiva śeṣārtho yatrānukto'pi buddhyate ।
anukta-siddhir eṣā syād ity āha bharato muniḥ ।।
[NOTE First reference to Bharata, whom he has not been following very closely
Nāṭ prastāvenaiva śeṣo'rthaḥ kṛtsno yan na pratīyate । vacanena
vinānukta-siddhiḥ sā parikīrtitā ।।]

yathā caturthe - rādhā

halā labaṃga-kuḍuṅge āharantī tumaṃ buṃdāaṇa-bāsiṇā matta-kalahindeṇa āadua
hattheṇa gahīdahatthāsi saṃbuttā । tado saṃbhamena ghusmantīe tuha haḍheṇa
oṭṭha-pallaaṃ ḍaṃsanteṇa tinā bāme tthabaasmi phurantatikkhakāmaṅkusaṃ
kara-pukkharaṃ । [halā lavaṅga-kuñje āharantī tvaṃ vṛndāvana-vāsinā
matta-kalabhendreṇa āgatya hastena gṛhīta-hastāsi saṃvṛttā । tataḥ sambhramena
ghūrṇantyas tava haṭheṇa oṣṭha-pallavaṃ daṃśatā tena vāme stavake
sphurat-tīkṣṇa-kāmāṅkuśaṃ kara-puṣkaram ।] 

atrānuktasyāpi stane nakharārpaṇasya bodhād anukta-siddhiḥ ।

atha sārūpyaṃ -

dṛṣṭa-śrutānubhūtārtha-kathanādi-samudbhavam ।
sādṛśyaṃ yatra saṅkṣobhāt tat sārūpyaṃ nirūpyate ।।

yathā caturthe -

jaṭilā - are āhiṇḍiā kīsa mukhaṃ ḍhakesi? jaṃ de bijjā na bikkāidā । [are āhiṇḍika"
kasmān mukham ācchādayasi? yat te vidyā na vikrītā ।] (iti prasahya
sammukhayati) 

abhimanyuḥ - haddhī haddhī bāuliaāe ammāe lajjāpajjāulo kidamhi ।
tā ido abakkamissam । [hā dhik, hā dhik! bātūlikayā ambayā lajjā-paryākulaḥ
kṛto'smi । tad ito'pakramiṣyāmi ।] 

atra sārikā-mukha-śruta-kṛṣṇa-praveśa-saṅkṣobhāj jaṭilāyāḥ sva-putre
kṛṣṇa-buddhi-kathanāt sārūpyam ।

atha mālā -

bahūni kāraṇāny eva sā mālety abhidhīyate ।।

yathā dvitīye -

rādhā - lalide ppasīda ppasīda suṭhṭhu saṃkaulamhi । [lalite prasīda prasīda
suṣṭhu śaṅkākulāsmi ।] 

gata-prāyaṃ sāyaṃ carita-pariśaṅkī gurujanaḥ
parīvādas tuṅgo jagati saralāhaṃ kulavatī ।
vayasyas te lolaḥ sakala-paśupālī-suhṛd asau
tadā namraṃ yāce sakhi rahasi saṅcāraya na mām ।। 

atra sāyaṃ gamanādi-bahu-kāraṇānāṃ sveṣṭa-sañcāraṇābhāvāya kathitatvāt mālā ।

atha madhura-bhāṣaṇam -

yat prasannena manasā pūjyaṃ pūjayitur vacaḥ ।
stuti-prakāśanaṃ tat tu jñeyaṃ madhura-bhāṣaṇam ।।

yathā pañcame -

nṛpau -

ekasminn iha roma-kūpa-kuhare brahmāṇḍa-bhāṇḍāvalī
yasya prekṣayate gavākṣa-padavī-ghūrṇat-parāṇūpamā ।
keyaṃ tasya samṛddhaye tava vibho rājendratā-grāmaṭī
śauṭīryeṇa camatkṛtiṃ tad api naḥ kām apy asau puṣyati ।। 

atra prakaṭam eva madhu-bhāṣaṇam ।

atha pṛcchā -

praśna evottare yatra sā pṛcchā parikīrtitā ।।

yathā navame -

kṛṣṇaḥ 

kāntiṃ pītāṃśuka-sphītāṃ bibhratī vikṣitā vane ।
mayādya mṛgyamāṇā sā tvayā mṛga-vilocanā ।। 

atra he śuka, pītāṃ kāntiṃ bibhratī mayā mṛgyamāṇā sā dṛṣṭeti praścne, he
pītāṃśuka, tvayā mṛgyamāṇā sā mayā dṛṣṭety uttareṇa pṛcchā ।

athopadiṣṭam -

śāstrānusāri yad vākyam upadiṣṭaṃ tad ucyate ।।

yathā ṣaṣṭhe - nāradaḥ -

preyasyaḥ paśupālikā viharato yās tatra vṛndāvane
lakṣmī-durlabha-citra-keli-kalikā kāntasya kaṃsa-dviṣaḥ ।
rādhā tatra varīyasīti nagarīṃ tām āśritāyāṃ kṣitau
sevāṃ devi samasta-maṅgala-karī yasyās tvam aṅgīkuru ।। 

atra hari-priya-jana-sevā samasta-maṅgala-karīti śāstrānusāritvam ।

atha dṛṣṭam -

jātyādi-varṇanaṃ dhīrair dṛṣṭam ity abhidhīyate ।।

yathā dvitīye -

vṛndā -

karoti dadhi-manthanaṃ sphuṭa-visarpi-phena-cchaṭā
vicitrita-gṛhāṅgaṇaṃ gahana-gargarī-garjitam ।
muhur guṇa-vikarṣaṇa-pravaṇatā-kramākuñcita-
prasārita-kara-dvayī-kvaṇita-kaṅkaṇaṃ mālatī ।। 

atra dadhi-mathana-kriyā-svabhāva-varṇanaṃ dṛṣṭam ।।

sandhy-antarāṇy anuktvaiva bhūṣaṇaṃ lakṣaṇākhyayā ।
procyate'nyat traystriṃśat saṅkhyā kaścid vibhūṣaṇam ।।
muner asammattatvena tat tu sarvam upekṣitam ।
keṣāñcid atra sandhy-aṅga-guṇālaṅkāra-lakṣmaṇām ।।
antarbhāve'pi yatnena kartavyatvāya kīrtitam ।

atha patākā-sthānāni -

arthasya tu pradhānasya bhāvyavasthasya sūcakam ।।
yad-āgantuka-bhāvena patākā-sthānakaṃ hi tat ।
etad dvidhā tulya-saṃvidhānaṃ tulya-viśeṣaṇam ।।
tatrādyaṃ triprakāraṃ syād dvitīyaṃ tv ekam eva hi ।
evaṃ caturvidhaṃ jñeyaṃ patākā-sthānakaṃ budhaiḥ ।।

tatrādyam -

sahasiavārtha-sampattir guṇavaty upacārataḥ ।
patākā-sthānakam idaṃ prathamaṃ parikīrtitam ।।

yathā lalita-mādhave saptame -

rādhikā -

dagdhaṃ hanta dadhānayā vapur idaṃ yasyāvalokāśayā
soḍhā marma-vipāṭane paṭur iyaṃ pīḍātivṛṣṭir mayā ।
kālindīya-taṭī-kuṭīra-kuhara-krīḍābhisāra-vratī
so'yaṃ jīvita-bandhur indu-vadane bhūyaḥ samāliṅgitaḥ ।।

atra pratibimbe so'yaṃ jīvita-bandhur ity upacāra-prayogeṇa bhāvinaḥ kṛṣṇasya
sūcanāt sahasārtha-sampatti-rūpam idaṃ patākā-sthānakam ।

atha dvitīyam -

vacaḥ-sātiśaya-śliṣṭaṃ kāvya-vastu-sāśrayam ।
patākā-sthānakam idaṃ dvitīyaṃ parikīrtitam ।।

yathā dvitīye'ṅke - kṛṣṇaḥ -

smara-rodhanānubandhī krama-vistārita-kalā-vilāsa-bhavaḥ ।
kṣaṇadā-patir iva dṛṣṭaḥ kṣaṇa-dāyī rādhikā-saṅgaḥ ।। 

durlabhaḥ puṇḍarīkākṣa vṛttas te viprakarṣataḥ । 

kṛṣṇaḥ - bhoḥ ko'yaṃ durlabhaḥ? 

yatnād anviṣyamāṇo'pi vallavaiḥ paśu-maṇḍalaḥ ।। 

atra bhaviṣyato rādhā-saṅgama-durlabhatvasya sūcanād idaṃ śliṣṭaṃ nāma
dvitīyaṃ patākā-sthānakam ।

atha tṛtīyam -

arthopakṣepaṇaṃ yat tu līnaṃ savinayaṃ bhavet ।
śliṣṭottara-yutaṃ nāma tṛtīyaṃ parikalpitam ।।
yathā saptame, kṛṣṇaḥ -

priya-vayasya! kiyad dūre sā vṛndāṭavī ?

madhumaṅgalaḥ -

sphuṭac-caṭula-campaka-prakara-rocir ullāsinī
madottarala-kokilāvali-kala-svarālāpinī ।
marāla-gati-śālinī kalaya kṛṣṇa-sārādhikā

kṛṣṇaḥ vatsa kvāsau ?

madhumaṅgalaḥ 

puraḥ sphurati vallabhā tava -

kṛṣṇaḥ vayasya! nāhaṃ paśyāmi । kva sā me
rādhikā ?

madhumaṅgalaḥ mukunda vṛndāṭavī ।। 

atra sajjalpitena madhu-maṅgala-vākyena bhāvino rādhā-darśanasya
sūcanācchliṣṭottaraṃ nāma tṛtīyaṃ patākā-sthānam ।

atha darśanam -

dvyartho vacana-vinyāsaḥ suśliṣṭaḥ kāvya-yojitaḥ ।
upanyāsena yuktas tu caturthaṃ parikīrtitam ।।

yathā pañcame suparṇaḥ -

nabhasi rabhasavadbhiḥ ślāghamānā munīndrair
mahita-kuvalayākṣī kīrti-śubhrāṃśu-vaktrā ।
nṛpakulam iha hitvā cedi-rāja-pradhānaṃ
muradamana gamiṣyaty utsukāṃ tvāṃ jaya-śrīḥ ।। 

atra suparṇasya dvyartha-vacanena candrāvalī-prāpti-sūcanāt tulya-viśeṣaṇam ।

athārthopakṣepakāḥ -

vastu sarvaṃ dvidhā sūcyam asūcyam iti bhedataḥ ।
rasa-hīnaṃ bhaved atra vastu tat sūcyam ucyate ।।
adarśanīyam aṅke tad avaśyaṃ vācyam eva cet ।
arthopakṣepakair etat sūcayet suṣṭhu paṇḍitaḥ ।।
viṣkambha-cūlikāṅkāsyāṅkāvatāra-praveśakaiḥ ।

atha viṣkambhaḥ -

bhaved viṣkambhako bhūta-bhāvi-vastv aṃśa-sūcakaḥ ।।
amukhya-pātraiḥ saṅkṣepād ādāv aṅkasya darśitaḥ ।
sa śuddho miśra ity u kto miśraḥ syān nīca-madhyamaiḥ ।।
vidagdha-mādhave yadvad dvitīyāṅka-mukhe kṛtaḥ ।
mukharāyuktayā nānīdmukhyāsau miśra-saṃjñakaḥ ।।
śuddhaḥ kevala-madhye'yam ekāneka-kṛto bhavet ।
vinirmito bahutrāyaṃ tasmin lalita-mādhave ।।

atha cūlikā -
prājñair yavanikāntaḥsthair adṛśyair yā tu nirmitāḥ ।
ādāv aṅkasya madhye vā cūlikā nāma sā bhavet ।।

spaṣṭaṃ bahutrodāharaṇam ।

athāṅkāsyam -

yatra syād aṅka ekasminn aṅkānāṃ sūcanākhilā ।
tad-aṅkāsyam iti prāhur bījārtha-khyāpakaṃ ca yat ।।
gārgī-saṃyuktayā paurṇamāsyā lalita-mādhave ।
prathamāṅke yathā suṣṭhu suhitaṃ nikhilaṃ sphuṭam ।।

kecit tu -
pūrvāṅkānte sampraviṣṭaiḥ pātrair bhāvy-aṅka-vastunaḥ ।
sūcanaṃ tad avicchedyair yat tad aṅkāsyam īritam ।।
iti lakṣayanti ।

etad-aṅkāvatāreṇa gatārthatvāt tu kecana ।
prathamoktārtham evedaṃ vadanty aṅka-mukhaṃ budhāḥ ।।

athāṅkāvatāraḥ -
aṅkāvatāraḥ pātrāṇāṃ pūrvāṅkārthānuvartinām ।
avibhāgena sarveṣāṃ bhāviny aṅke praveśanam ।।
spaṣṭam udāharaṇam ।

atha praveśakaḥ -
yan nīcaiḥ kevalaṃ pātrair bhāvibhūtārtha-sūcanam ।
aṅkayor ubhayor madhye sa vijñeyaḥ praveśakaḥ ।।
yadā syān nīrasaṃ sūcyam āmukhānantaraṃ tadā ।
viṣkambho'ṅkāsyakaṃ vā syād āmukhākṣipta-pātrakam ।।
yadā tu sarasaṃ vastu mūlād eva pravartate ।
ādāv eva tadāṅkaḥ syād āmukhākṣepa-saṃśrayaḥ ।।
asūcyaṃ tu śobhodāra-rasa-bhāva-nirantaram ।
prārambhe yady asūcyaṃ syād aṅkam evātra kalpayet ।।
asūcyaṃ tu dvidhā dṛśyaṃ śravyaṃ cādyaṃ tu darśayet ।
dvedhā dvitīyaṃ svagataṃ prakāśaṃ ceti bhedataḥ ।।
svagataṃ svaika-vijñeyaṃ prakāśaṃ tad dvidhā bhavet ।
sarva-prakāśaṃ niyata-prakāśaṃ ceti bhedataḥ ।।
sarva-prakāśaṃ sarveṣāṃ sthitānāṃ śravaṇocitam ।
dvidhā vibhajyate tac ca janāntam apavāritam ।।
tripatāka-kareṇānyān apavāryāntarā kathām ।
yā mithaḥ kriyate dvābhyāṃ taj janāntikam ucyate ।।
rahasyaṃ kathyate'nyasya parāvṛtyāpavāritam ।

athāṅka-svarūpam -
pratyakṣanetṛ-caritaḥ kṣudra-cūrṇaka-saṃyutaḥ ।।
nātīvagūḍha-śabdārtho nātipracura-padyavān ।
ayuto bahubhiḥ kāryair bīja-saṃharaṇena ca ।।
aneka-dina-nirvartyakathayā ca vivarjitaḥ ।
dinārdha-dinayor yogya-vastunā parikalpitaḥ ।।
vadhena dūrāhvānena yuddha-rājyādi-viplavaiḥ ।
śāpotsarga-vihārābhyāṃ rata-bhojana-mṛtyubhiḥ ।।
snānānulepa-nidrādyaiś cumbanāliṅganādibhiḥ ।
vrīḍā-heturbhir anyaiś ca bībhataiś ca vinā kṛtaḥ ।।
anta-niṣkrānta-nikhila-pātro'ṅka iti kīrtitaḥ ।

atha garbhāṅkaḥ
aṅka-prasaṅgād garbhāṅka-lakṣaṇaṃ vakṣyate mayā ।।
aṅkasya madhye yo'ṅkaḥ syād asau garbhāṅka īritaḥ ।
vastu-sūcaka-nāndīko diṅ-mātra-mukha-saṅgataḥ ।।
arthopakṣepakair hīno yutaḥ pātrais tu pañcaṣaiḥ ।
anveṣya-vastu-viṣayaḥ svādhārāṅkānta-śobhitaḥ ।।
nātiprapañcetivṛttaḥ prastutārthānubandhakaḥ।
prathamāṅke na kartavyaḥ so'yaṃ kāvya-viśāradaiḥ ।।
caturthe'ṅke tu garbhāṅko yathā lalita-mādhave ।

atha sāmānya-nirṇayaḥ -
nāṭake'ṅkā na kartavyā pañca-nyūnā daśādhikāḥ ।।
viṣkambhakādyair api no vadho vācyo'dhikāriṇaḥ ।
anyonyena tirodhānaṃ na kuryād rasa-vastunoḥ ।।
yat syād anucitaṃ vastu nāyakasya rasasya vā ।
viruddhaṃ tat parityājyam anyathā vā prakalpayet ।।
aviruddhaṃ ca yad vṛttaṃ rasābhivyaktaye'dhikam ।
tad apy anyathayed dhīmān na vaded vā kadācana ।।
lāsyāṅgāni daśa tathā vīthy-aṅgāni trayodaśa ।
aṅkeṣv api nibadhyāni kecid evaṃ pracaksate ।।
prāyas tāny api santy eva tasmin lalita-mādhave ।
kvacid atra viniṣpādyaṃ dhīrair ākāśa-bhāṣitam ।।
anyenānuktam apy anyo vacaḥ śrutvaiva yad vadet ।
iti kiṃ bhaṇasīty etad bhaved ākāśa-bhāṣitam ।।

atha bhāṣā-vidhānam -
nāṭake tatra pātrāṇāṃ bhāṣā-rūpaṃ nirūpyate ।
tatra bhāṣā dvidhā bhāṣā vibhāṣā ceti bhedataḥ ।।
caturdaśa vibhāṣāḥ syuḥ prācyādyā vākya-vṛttibhiḥ ।
āsāṃ saṃskāra-rāhityād viniyogo na gadyate ।।
bhāṣā dvidhā saṃskṛtā ca prākṛtī ceti bhedataḥ ।

tatra saṃskṛtā -
saṃskṛtā devatādīnāṃ munīnāṃ nāyakasya ca ।।
liṅgi-vipra-vaṇik-kṣatra-mantrikañcukinām api ।
araṇya-devī-gaṇikā-mantrijādhītiyoṣitām ।।
yoginy-apsarasoḥ śilpa-kāriṇyā api kīrtitā ।

tatra prākṛtī -
ṣoḍhāntimā prākṛtī syāc chaurasenī ca māgadhī ।।
paiśācī cūlikā-paiśācy-apabhraṃśa iti kramāt ।
atra tu prākṛtaṃ strīṇāṃ sarvāsāṃ niyataṃ bhavet ।।
aiśvaryeṇa pramattānāṃ dāridryopahatātmanām ।
ye nīcāḥ karmaṇā jātyā teṣāṃ ca prākṛtaṃ smṛtam ।।
tatrāpi nāyikādīnāṃ śaurasenī prakīrtitā ।
āsām eva tu gāthāsu mahārāṣṭrī smṛtā budhaiḥ ।।
atroktā māgadhī bhāṣā rājāntaḥpura-cāriṇām ।
tathā vidūṣakādīnāṃ ceṭānām api kīrtitā ।।
rakṣaḥ-piśāca-nīceṣu paiśācī-dvitayaṃ bhavet ।
apabhraṃśas tu caṇḍālayavanādiṣu yujyate ।।
sarveṣāṃ kāraṇa-vaśāt kāryo bhāṣā-vyatikramaḥ ।
māhātmyasya paribhraṃśān madasyātiśayāt tathā ।।
pracchādanaṃ ca vibhrāntir yathālikhita-vācanam ।
kadācid anuvādaṃ ca kāraṇāni pracakṣate ।।
nāyikānāṃ sakhī-veśyā-kitavāpsarasāṃ tathā ।
vaidagdhyārthaṃ prayoktavyaṃ saṃskṛtaṃ cāntarāntarā ।।
spaṣṭāny eṣām udāharaṇāni ।

atha vṛttayaḥ -
athocyante svabhāvena vṛttayaḥ paramādbhutāḥ ।
jātā nārāyaṇād etā madhu-kaiṭabhayor vadhe ।।
netṛ-vyāpāra-rūpās tu rasāvasthāna-sūcikāḥ ।
catasro vṛttayo dhīraiḥ proktā nāṭyasya mātaraḥ ।।
bhāraty ārabhaṭī caiva sātvatī kaiśikī tathā ।
tatra bhāratī -
eṣā vāṇī-pradhānatvād bhāratīti nigadyate ।।
prastāvanopayogitvāt tatraiva parikīrtitā ।
strī-hīnā puruṣa-śreṣṭha-prayojyā vāk-pradhānikā ।।
bhāratī saṃskṛtair yuktā vṛttiḥ syāc caturaṅgikā ।

athārabhaṭī -
māyendra-jāla-pracura-citra-yuddha-kriyā-mayā ।।
āṭopa-cchedya-bhedāḍhyā vṛttir ārabhaṭī matā ।
aṅgāny asyās tu catvāri saṅkṣiptir avapātanam ।।
vastūtthāpana-sampheṭāv ity āha bharato muniḥ ।

tatra saṅkṣiptiḥ -
saṅkṣiptir uktā saṅkṣipta-vastu-sṛṣṭir mahādbhutā ।।

yathā-
vidhinā hate śiśu-kule tādṛśam aparaṃ haris tathā vyatanot ।
viramatu parasya vārtāṃ svayam eva visismaye sa yathā ।।

athāvapātanam -
vibhrāntir avapātaḥ syāt praveśa-drava-vidravaiḥ ।
yathā -
nighnan vighnam ivāgrataḥ kuvalayāpīḍaṃ mṛdu-krīḍayā
tuṅgāṃ raṅga-bhuvaṃ praviśya tarasā pratyarthināṃ trāsanaḥ ।
dṛpyan-malla-davāmbudaś cala-dṛśā kṣudrān api drāvayan
paśyārād garuḍāyate saruḍayaṃ kaṃsorage keśavaḥ ।।

atha vastūtthāpanam -
tad-vastūtthāpanaṃ yat tu vastu māyopakalpitam ।।

yathā -
daurjanyāni hṛdi sphuṭāni kapaṭa-snehena saṃvṛṇvatī
māyā-kalpita-sundarī madhurimā lebhe vrajaṃ pūtanā ।
tasyāḥ suṣṭhu tathā payodhara-rasaḥ prītaḥ śiśu-krīḍayā
vaikuṇṭhena haṭhād yathā na sa punaḥ mātus tathā pāsyate ।।

atha sampheṭaḥ -
sampheṭaḥ syāt samāghātaḥ kruddha-saṅkruddhayojitaḥ ।।

yathā -
cāṇūra-mallena yathā murārer
anyonyam āsīd guru-samprahāraḥ ।
kaṃsasya yenānakadundubheś ca
santāpa-cintābhir uraḥ paphāla ।।

atha sātvatī -
sāttvikena guṇenPai tyāga-śauryādinā yutā ।
harṣa-pradhānā niḥśokā sātvatī parikīrtiāt ।।
aṅgāny asyās tu catvāri saṃlāpottāpakāv api ।
saṅghātya-parivartau cety eṣāṃ lakṣaṇam ucyate ।।

atha saṃlāpaḥ -
īrṣyā-krodhādibhir bhāvai rasair vīrādbhutādibhiḥ ।
parasparaṃ gabhīroktiḥ saṃlāpa iti kīrtyate ।।

yathā -
vayaṃ bālās tulyaiḥ saha racayituṃ yuddham ucitaṃ
puro yūyaṃ mallāḥ prakaṭita-karālācala-rucaḥ ।
madenonmattānāṃ mṛdula-tanubhiḥ kaḥ kalabhakaiḥ
karīndrāṇāṃ dhīraḥ pariṇamana-raṅgaṃ racayati ।।

avitatham asi bālaḥ kāla-rūpaṃ vibhindan
dvirada-patim udagraṃ bāla-vikrīḍayaiva ।
iha kila bhuja-yuddha-prastuter uccaleyaṃ
tava tanu-kṛta-sakhyā sākṣiṇī bāla-rājiḥ ।।

athotthāpakaḥ -
preraṇaṃ yat parasyādau yuddhāyotthāpakas tu saḥ ।

yathā -
luñchann asmi puras triviṣṭapa-purī-saubhāgya-sāra-śryaṃ
gīrvāṇśvara-pārijātam amarīkandarpa-sandarpadam ।
paulomī-kuca-kumbhakeli-makarī-vyāpāra-vaijñānikaḥ
pāṇis tena hi dakṣiṇaḥ katham asua dambholim udyac-chate ।।

atha saṅghātyaḥ -
prabhāva-mantra-devādyaiḥ saṅghātyaḥ saṅgha-bhedanam ।।

tatra prabhāvena, yathā -

dukūlaṃ dhunvānā jaya-jaya-jayety ucca-bhaṇitiḥ
sthitā raṅgābhyarṇe praṇaya-garimoddāmita-mukhī ।
prabhāvaṃ paśyantī kam api kamanīyādbhuta-rasaṃ
hareḥ kaṃsopekṣāṃ vadhita bata sākṣān madhupurī ।।

mantreṇa, yathā -

niśamya yuktiṃ danujārdanasya
govardhanārādhana-baddha-rāgām ।
ābhīra-goṣṭhī rabhasena sarvā
gīrvāṇa-rājasya makhād vyaraṃsīt ।।

atha parivartakaḥ -
prārabdha-kāryād anyasya karaṇaṃ parivartakaḥ ।

yathā -
vrajabhuvi guru-garvāt kurvatas tīvra-vṛṣṭiṃ
hṛdi bhavad-anubhāvād adya-bhītir mamāsīt ।
tvam asi kila kṛpālur dogdhu-kāmo'pi kāmaṃ
tad iha mayi śaraṇye gokulendra prasīda ।।

atha kauśikī -
nṛtya-gīta-vilāsādi-mṛdu-śṛṅgāra-ceṣṭitaiḥ ।
samanvitā bhaved vṛttiḥ kaiśikī ślakṣṇa-bhūṣaṇā ।।
hareḥ keśābhisambandhāt kaiśikīti prathāṃ gatā ।
aṅgāny asyās tu catvāri narma-tat-pūrvakā ime ।।
sphañjaḥ sphoṭaś ca garbhaś cety eṣāṃ lakṣaṇam ucyate ।

tatra narma -
śṛṅgāra-rasa-bhūyiṣṭhaḥ priya-cittānurañjakaḥ ।।
agrāmyaḥ parihāsaḥ syān narma tat tu tridhā matam ।
śṛṅgāra-hāsyajaṃ śuddha-hāsyajaṃ bhaya-hāsyajam ।।
śṛṅgāra-hāsyajaṃ narma trividhaṃ parikīrtitam ।
sambhogecchā-prakaṭanād anurāga-niveśanāt ।।
tathā kṛtāparādhasya priyasya pratibhedanāt ।
sambhogecchā-prakaṭanaṃ tridhā vāg-veṣa-ceṣṭitaiḥ ।।

tatra vācā, yathā padyāvalyām 

gacchāmy acyuta darśanena bhavataḥ kiṃ tṛptir utpadyate
kiṃ tv evaṃ vijana-sthayor hata-janaḥ sambhāvayaty anyathā ।
ity āmantraṇa-bhaṅgi-sūcita-vṛthāvasthāna-khedāsalām
āśliṣyan pulakotkarāñcita-tanur gopīṃ hariḥ pātu vaḥ ।।

veśena yathā rasārṇava-sudhākare -
abhyudyate śaśini peśala-kānta-dūtī
santāpa-saṃvalitamānasa-locanābhiḥ ।
agrā hi maṇḍana-vidhir viparīta-bhūṣā
vinyāsa-hāsita-sakhījanam aṅganābhiḥ ।।

ceṣṭayā, yathā -

śyāme yām anurodhasi priya-sakhī-vargāntara-sthāyinī
savyāṃ smeramukhī dṛśaṃ madhubhidaḥ smere mukhāmbhoruhe ।
bhṛṅgodbhāsini dakṣiṇāṃ tu kiratī krīḍā-nikuñje muhuḥ
sūrye rajyati sacchalaṃ vicinute tapāya puṣpāvalim ।।

anurāga-prakāśo'pi bhogecchānarmavat tridhā ।

tatra vācā, yathā -

dehi kundam iti devi vakṣyatī
yan mukundam avilambam abravīḥ ।
tāvakīna-kula-pālikā-vrataṃ
tena sāmpratam abhūd vikara-svaram ।।

veśena, yathā -
yad upahasasi māṃ sadābhisārot-
suka-hṛdayām abhitas tad atra yuktam ।
vapuṣi hari-kathā-prasaṅga-mātre
tava ca kathaṃ pulakālir unmimīla ।।

cesṭayā, yathā -
sakhi kurvatī vivikte vanamālā-gumphanābhyāsam ।
viditāsi tvam akhaṇḍita-pātivratye kṛtaṃ bhaṇitaiḥ ।।

tatra vācā, yathā -
vraja-rāja-kumāra mā kṛthāḥ
stuti-mudrābhir analpa-cāturīm ।
animitta-viśaṅkitena te
vacasāhaṃ guruṇāsmi bodhitā ।।

veśena, yathā lalita-mādhave -

candrāvalī -

kajjala-sāmala-majjhaṃ pallaa-sāṇujjalaṃ muuṃdassa ।
guṃjāphallaṃ bba aharaṃ sahi pekkhantī pamodāmi ।।

[kajjala-śyāmala-madhyaṃ pallava-śoṇojjvalaṃ mukundasya ।
guñjā-phalaṃ ivādharaṃ sakhi paśyantī pramode ।।] 

ceṣṭayā, yathā rasa-sudhākare -

lola-bhrū-latayā vipakṣa-dig-upanyāse vidhūtaṃ śiras
tad vṛndasya niśāmane'kṛta namaskāraṃ vilakṣa-smitam ।
roṣāt tāmarakapola-kāntini mukhe dṛṣṭyā nataṃ pādayor
utsṛṣṭo guru-sannidhāv api vidhir dvābhyāṃ na kālocitaḥ ।।

atha śuddha-hāsyajam -
śuddha-hāsyajam apy uktaṃ tadvad eva tridhā budhaiḥ ।।

tatra vācā, yathā -
vṛddhe candra iti pratāraya na mām ajñāsiṣaṃ mad-bhayān
nikṣiptaṃ navanīta-piṇḍam upari sthāne'dya rādhāmbayā ।
gūḍhaṃ pātayitāsmi dīrghatarayā yaṣṭyeti vācaṃ harer
indu-nyasta-dṛśo niśamya mukharā kṣemaṃ hasantī kriyāt ।।

veśa-ceṣṭābhyāṃ, yathā -
kambala-kṛta-vṛṣa-veṣaṃ bhṛṅgābhṛṅgī praṇīta-saṃrambham ।
prekṣya hariṃ vidhir ahasīn mudira-cchanno gabhīro'pi ।।

atha bhaya-hāsyajam -
hāsyād bhayena janitaṃ kathitaṃ bhaya-hāsyajam ।
tad dvidhā mukham aṅgaṃ tu tad dvayaṃ pūrvavat tridhā ।।

mukhyaṃ vācā, yathā -

śailendroddhṛti-līlayā kila paritrāte gavāṃ maṇḍale
tatra stotra-vidhitsayābhyupagataṃ dṛṣṭvā sahasrekṣaṇam ।
pratyāsīdati paśya rākṣasa-patiḥ sākṣād ayaṃ pāhi māṃ
ity utkrośati mugdha-vallava-śiśau smero hariḥ pātu vaḥ ।।

evaṃ veśa-ceṣṭābhyām apy udāhāryam ।

athānyāṅgam । tatra vācā, yathā -

yady ullaṅghya giraṃ visarpati tataḥ svāṅge vraṇaṃ pāṇijaiḥ
kurvann eva kṛtaṃ tvayeti jaratī-laksāya vakṣyāmy aham ।
ity ukte svaram ākulām iva bhayād ālokya rādhāṃ punaḥ
stabdhībhūta-gatiṃ hariḥ smita-mukhaḥ śliṣyan mudaṃ vaḥ kriyāt ।।

veṣeṇa, yathā -

rādhā-puraḥ sphurati saṃvihitābhimanyu-
veṣe muradviṣi manāg upalabdha-bhītiḥ ।
naisargikīṃ praṇayataḥ sva-manaḥ-pravṛttiṃ
tatrāvadhārya caturā smitam ātatāna ।।

ceṣṭayā, yathā rasa-sudhākare 

prahlāda-vatsala vayaṃ bibhimo vihārād
asmād iti dhvanita-narmasu gopikāsu ।
līlā-mṛdu stana-taṭeṣu nakhāṅkurāṇi
vyāpārayann avatu vaḥ śikhi-piccha-mauliḥ ।।

narmedam aṣṭādaśadhā vispaṣñam abhidarśitam ।

atha narma-sphañjaḥ -
narma-sphañjaḥ sukhodyogo bhayārto nava-saṅgamaḥ ।।

yathā -
sāśaṅkaṃ kṣipator dṛśaṃ pratidiśaṃ vrīḍā-jaḍa-svāntayor
yātā kvāsi niśīti tīvra-jaratī-vācādhika-trastayoḥ ।
goṣṭha-dvāri niveśitasya kuhare go-granthi-rāśes tadā
rādhā-mādhavayor abhūt kvaṇikaras tasmin navaḥ saṅgamaḥ ।।

atha narma-sphoṭaḥ -
narma-sphoṭo bhāva-leśaiḥ sūcito'lpa-raso mataḥ ।।

yathā vidagdha-mādhave -

madhumaṅgalaḥ -

phulla-prasā̆na-paṭalais tapanīya-varṇam
ālokya campaka-latā kila kampate'sau ।
śaṅke niraṅka-nava-kuṅkuma-paṅka-gaurī
rādhāsya citta-phalake tilakī-babhūva ।। 

atha narma-garbhaḥ -
netur vā nāyikāyā vā vyāpāraḥ svārtha-siddhaye ।
pracchādana-paro yas tu narma-garbhaḥ sa ucyate ।।

yathā, rasa-sudhākare -

śriyo māna-glāner anuśaya-vikalpaiḥ smita-mukhe
sakhī-varge gūḍhaṃ kṛtavasatir utthāya sahasā ।
samaneṣye dhūrtaṃ tam aham iti jalpan nata-mukhīṃ
priyāntām āliṅgan harir arati-khedaṃ haratu vaḥ ।।

tisro'rtha-vṛttayaḥ proktā śabda-vṛttis tu bhāratī ।
athaitāsāṃ catasṝṇāṃrasanaiyatyam ucyate ।।
śānta-vīrādbhuta-prīta-vatsaleṣu tu sātvatī ।
preyaḥ śṛṅgāra-hāsyeṣu proktā vṛttis tu kaiśikī ।।
bībhatse karuṇe cārabhaṭī vīre bhayānake ।
prāyo raseṣu sarvatra bhāratī karuṇādiṣu ।।

iti dhvani-prasthāpana-paramācārya-śrīmad-rūpa-gosvāmi-prabhupāda-praṇītā
śrī-nāṭaka-candrikā samāptā ।।