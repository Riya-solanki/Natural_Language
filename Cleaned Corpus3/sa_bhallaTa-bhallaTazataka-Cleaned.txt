Bhallaṭa Bhallaṭaśataka

bhallaṭaśataka

tāṃ bhavānīṃ bhavānītakleśanāśaviśāradām 
śāradāṃ śāradāmbhodasitasiṃhāsanāṃ namaḥ ।। 

yuṣmākam ambaramaṇeḥ prathame mayūkhās te maṅgalaṃ vidadhatūdayarāgabhājaḥ 
kurvanti ye divasajanmamahotsaveṣu sindūrapāṭalamukhīr iva dikpurandhrīḥ ।। 

baddhā yad arpaṇaraseṇa vimardapūrvam arthān kathaṃ jhaṭiti tān prakṛtān na dadyuḥ 
caurā ivātimṛdavo mahatāṃ kavīnām arthāntarāṇy api haṭhād vitaranti śabdāḥ ।। 

kāco maṇir maṇiḥ kāco yeṣāṃ te anye hi dehinaḥ 
santi te sudhiyo yeṣāṃ kācaḥ kāco maṇir maṇiḥ ।। 

nanv āśrayasthitir iyaṃ tava kālakūṭa kenottarottaraviśiṣṭapadopadiṣṭā 
prāg arṇavasya hṛdaye vṛṣalakṣmaṇo atha kaṇṭhe adhunā vasasi vāci punaḥ khalānām ।। 

draviṇam āpadi bhūṣaṇam utsave śaraṇam ātmabhaye niśi dīpakaḥ 
bahuvidhābhyupakārabharakṣamo bhavati ko api bhavān iva sanmaṇiḥ ।। 

śrīr viśṛṅkhalakhalābhisārikā vartmabhir ghanatamomalīmasaiḥ 
śabdamātram api soḍhum akṣamā bhūṣaṇasya guṇinaḥ samutthitam ।। 

māne necchati vārayaty upaśame kṣmām ālikhantyāṃ hriyāṃ svātantrye parivṛtya tiṣṭhati karau vyādhūya dhairyaṃ gate 
tṛṣṇe tvām anubadhnatā phalam iyatprāptaṃ janenāmunā yaḥ spṛṣṭo na padā sa eva caraṇau spraṣṭuṃ na saṃmanyate ।। 

patatu vāriṇi yātu digantaraṃ viśatu vahnim atha vrajatu kṣitim 
ravir asāv iyatāsya guṇeṣu kā sakalalokacamatkṛtiṣu kṣatiḥ ।। 

sadvṛttayaḥ sadasadarthavivekino ye te paśya kīdṛśam amuṃ samudāharanti 
caurāsatīprabhṛtayo bruvate yad asya tad gṛhyate yadi kṛtaṃ tad ahaskareṇa ।। 

pātaḥ pūṣṇo bhavati mahate nopatāpāya yasmāt kāle prāpte ka iha na yayur yānti yāsyanti vāstam 
etāvat tu vyathayatitarāṃ lokabāhyais tamobhis tasminn eva prakṛtimahati vyomni labdho avakāśaḥ ।। 

paṅktau viśantu gaṇitāḥ pratilomavṛttyā pūrve bhaveyur iyatāpy athavā traperan 
santo apy asanta iva cet pratibhānti bhānor bhāsāvṛte nabhasi śītamayūkhamukhyāḥ ।। 

gate tasmin bhanau tribhuvanasamunmeṣavirahavyathāṃ candro neṣyaty anucitam ato nāsty asadṛśam 
idaṃ cetastāpaṃ janayatitarām atra yad amī pradīpāḥ saṃjātās timirahatibaddhodhuraśikhāḥ ।। 

sūryād anyatra yac candre apy arthāsaṃsparśi tat kṛtam 
khadyota iti kītasya nāma tuṣṭena kena cit ।। 

kīṭamaṇe dinam adhunātaraṇikarāntaritacārusitakiraṇam 
ghanasantamasamalīmasadaśadiśi niśi yad virājasi tad anyat ।। 

sattvāntaḥsphuritāya vā kṛtaguṇādhyāropatucchāya vā tasmai kātaramohanāya mahaso leśāya mā svasti bhūt 
yacchāyācchuraṇāruṇena khacatā khadyotanā khadyotanāmnāmunā kīṭenāhitayā hi jaṅgamamaṇibhrāntyā viḍambyāmahe ।। 

dantāntakuntamukhasantatapātaghātasantāḍitonnatagirir gaja eva vetti 
pañcāsyapāṇipavipañjarapātapīḍāṃ na kroṣṭukaḥ śvaśiśuhuṅkṛtinaṣṭaceṣṭaḥ ।। 

atyunnativyasaninaḥ śiraso adhunaiṣa svasyaiva cātakaśiśuḥ praṇayaṃ vidhattām 
asyaitad icchati yadi pratatāsu dikṣu tāḥ svacchaśītamadhurāḥ kva nu nāma nāpaḥ ।। 

so apūrvaḥ rasanāviparyayavidhis tat karṇayoś cāpalaṃ dṛṣṭiḥ sā madavismṛtasvaparadik kiṃ bhūyasoktena vā 
itthaṃ niścitavān asi bhramara he yad vāraṇo adyāpy asā antaḥśūnyakaro niṣeyata iti bhrātaḥ ka eṣa grahaḥ ।। 

tad vaidagdhyaṃ samucitapayastoyatattvaṃ vivektuṃ saṃlāpās te sa ca mṛdupadanyāsahṛdyo vilāsaḥ 
āstāṃ tāvad baka yadi tathā vetthi kiṃ cic chlathāṃsas tūṣṇīm evāsitum api sakhe tvaṃ kathaṃ me na haṃsaḥ ।। 

pathi nipatitāṃ śūnye dṛṣṭvā nirāvaraṇānāṃ navadadhighaṭīṃ garvonnaddhaḥ samuddhurakandharaḥ 
nijasamucitās tās tāś ceṣṭā vikāraśatākulo yadi na kurute kākaḥ kāṇaḥ kadā nu kariṣyati ।। 

nṛtyantaḥ śikhino manoharam amī śrāvyaṃ paṭhantaḥ śukā vīkṣyante na ta eva khalv iha ruṣā vāryanta evāthavā 
pānthastrīgṛham iṣṭalābhakathanāl labdhānvayenāmunā sampraty etad anargalaṃ balibhujā māyāvinā bhujyate ।। 

karabha rasabhāt kroṣṭuṃ vāñcchasy aho śravaṇajvaraḥ śaraṇam athavānṛjvī dīrghā tavaiva śirodharā 
pṛthugalavilāvṛttiśrāntoccariṣyati vāk cirā diyati, samaye ko jānīte bhaviṣyati kasya kim ।। 

antaśchidrāṇi bhūyāṃsi kaṇṭakā bahavo bahiḥ 
kathaṃ kamalanālasya mā bhūvan bhaṅgurā guṇāḥ ।। 

kiṃ dīrghadīrgheṣu guṇeṣu padma siteṣv avacchādanakāraṇaṃ te 
asty eva tān paśyati ced anāryā trasteva lakṣmīr na padaṃ vidhatte ।। 

na paṅkād udbhūtir na jalasahavāsavyasanitā vapur digdhaṃ kāntyā sthalanalinaratnadyutimuṣā 
vyadhāsyad durvedhā hṛdayalaghimānaṃ yadi na te tvam evaiko lakṣmyāḥ paramam abhaviṣyaḥ padam iha ।। 

uccair uccaratu ciraṃ cirī vartmani taruṃ samāruhya 
digvyāpini śabdaguṇe śaṅkhaḥ sambhāvanābhūmiḥ ।। 

śaṅkho asthiśeṣaḥ sphuṭito mṛto vā procchvāsyate anyaśvasitena satyam 
kiṃ tūccaraty eva hi so asya śabdaḥ śrāvyo na yo yo na sadarthaśaṃsī ।। 

yathāpallavapuṣpās te yathāpuṣpaphalarddhayaḥ 
yathāphalarddhisvārohā hā mātaḥ kvāgaman drumāḥ ।। 

sādhv eva tavidhāv asya vedhā kliṣṭo na yad vṛthā 
svarūpānanurūpeṇa candanasya phalena kim ।। 

grathitaḥ eṣa mithaḥ kṛtaśṛṅkhalair viṣadharair adhiruhya mahājaḍaḥ ।
malayajaḥ sumanobhir anāśrito yad ata eva phalena viyujyate ।। 

candane viṣadharān sahāmahe vastu sundaram aguptimatkṛtaḥ 
rakṣituṃ vada kim ātmagauravaṃ sañcitāḥ khadira kaṇṭakās tvayā ।। 

yat kiñ canānucitam apy ucitānuvṛtti kiṃ candanasya na kṛtaṃ kusumaṃ phalaṃ vā 
lajjāmahe vayam upakrama eva yāntas tasyāntikaṃ parigṛhītabṛhatkuṭhārāḥ ।। 

labdhaṃ cirād amṛtavat kim amṛtyave syād dīrghaṃ rasāyanavad āyur api pradadyāt 
etat phalaṃ yad ayam adhvagaśāpadagdhaḥ stabdhaḥ khalaḥ phalati varṣaśatena tālaḥ ।। 

chinnas tṛptasuhṛt sa candanatarur yūyaṃ palāyyāgatā bhogābhyāsasukhāsikāḥ pratidinaṃ tā vismṛtās tatra vaḥ 
daṃṣṭrākoṭiviṣolkayā pratikṛtaṃ tasya prahartur na cet kiṃ tenaiva saha svayaṃ na lavaśo yātāḥ stha bho bhoginaḥ ।। 

saṃtoṣaḥ kim aśaktatā kim athavā tasminn asambhāvanā lobho vāyam utānavasthitir iyaṃ pradveṣa evāthavā 
āstāṃ khalv anurūpayā saphalayā puṣpaśriyā durvidhe sambandho ananurūpayāpi na kṛtaḥ kiṃ candanasya tvayā ।। 

kiṃ jāto asi catuṣpathe ghanatarachāyo asi kiṃ chāyayā saṃyuktaphalito asi kiṃ phalabharaiḥ pūrṇo asi kiṃ sannataḥ 
he sadvṛkṣa sahasva samprati sakhe śākhāśikhākarṣaṇakṣobhāmoṭanabhañjanāni janataḥ svarair eva duśceṣṭitaiḥ ।। 

sanmūlaḥ prathitonnatir ghanalasacchāyaḥ sthitaḥ satpathe sevyaḥ sadbhir itīdam ākalayatā tālo adhvagenāśritaḥ 
puṃsaḥ śaktir iyaty asau tu phaled adyāthavā śvo athavā kāle kvāpy athavā kadācid athavā na tv eva vedhāḥ prabhuḥ ।। 

tvanmūle puruṣāyuṣaṃ gatam idaṃ dehena saṃśuṣyatā kṣodīyaṃsam api kṣaṇaṃ param atah śaktiḥ kutaḥ prāṇitum 
tat svasty astu vivṛdddhim ehi mahatīm adyāpi kā nas tvarā kalyāṇin! phalitāsi tālaviṭapin! putreṣu pautreṣu vā ।। 

paśyāmaḥ kim ayaṃ prapatsyata iti svalpābhrasiddhakriyair darpād dūram upekṣitena balavat karmeritair mantribhiḥ 
labdhātmaprasareṇa rakṣitum athāśakyena muktvāśāniṃ sphītas tādṛg aho ghanena ripuṇā dagdho girigrāmakaḥ ।। 

sādhūtpātaghanauga sādhu sudhiyā dhyeyaṃ dharāyām idaṃ ko anyaḥ kartum alaṃ tavaiva ghaṭate karmedṛśaṃ duṣkaram 
sarvasyaupayikāni yāni katicit kśetrāṇi tatrāśaniḥ sarvān aupāyikeṣu dagdhasikatāraṇyeṣv apāṃ vṛṣṭayaḥ ।। 

labdhāyāṃ tṛṣi gomṛgasya vihagasyānyasay vā kasya cid vṛṣṭyā syād bhavadīyayopakṛtir ity āstāṃ davīyasy adaḥ 
asyātyantam abhājanasya jaladāraṇyoṣarasyāpi kiṃ jātā paśya punaḥ punar eva paruṣā saivāsya dagdhā chaviḥ ।। 

saṃtyajya pānācamanocitāni toyāntarāṇy asya siseviṣos tvām 
nirjaina, jihreṣi jalair janasya jaghanyakāryaupayikaiḥ payodhe ।। 

āstrīśiśu prathita eṣa pipāsitebhyaḥ saṃrakṣyate ambudhir apeyatayaiva dūrāt 
daṃṣṭrākarālamakarālikarālitābhiḥ kiṃ bhāyayaty aparam ūrmiparamparābhiḥ ।। 

svamāhātmyaślāghāgurugahanagarjābhir abhitaḥ kruśitvā kliśnāsi śrutikuharam abdhe kim iti naḥ 
ihaikaś cūḍālo hy ajani kalaśād yasya sakalaiḥ pipāsor ambhobhiś culukam api no bhartum aśakaḥ ।। 

sarvāsāṃ trijagaty apām iyam asāv ādhāratā tāvakī prollāso ayam athāmbudhe ambunilaye seyaṃ mahāsattvatā 
sevitvā bahubhaṅgabhīṣaṇatanuṃ tvām eva velācalagrāvasrotasi pānatāpakalaho yat kvāpi nirvāpyate ।। 

nodvegaṃ yadi yāsi yady avahitaḥ karṇaṃ dadāsi kṣaṇaṃ tvāṃ pṛcchāmi yad ambudhe kim api tan niścitya dehy uttaram 
nairāśyātiśayātimātranibhṛtair niḥśvasya yad dṛśyase tṛṣyadbhiḥ pathikaiḥ kiyat tadadhikaṃ syād aurvadāhād ataḥ ।। 

bhidyate anupraviśyāntar yo yathārucy upādhinā 
viśuddhiḥ kīdṛśī tasya jaḍasya sphaṭikāśmanaḥ ।। 

cintāmaṇe bhuvi na kena cid īśvareṇa mūrdhnā dhṛto aham iti mā sma sakhe viṣīdaḥ 
nāsty eva hi tvadadhiropaṇapuṇyabījasaubhāgyayogyam iha kasya cid uttamāṅgam ।। 

saṃvittir asty atha guṇāḥ pratibhānti loke taddhi praśastam iha kasya kim ucyatāṃ vā 
nanv evam eva sumaṇe luṭa yāvad āyus tvaṃ me jagatprasahane atra kathāśarīram ।। 

cintāmaṇes tṛṇamaṇeś ca kṛtaṃ vidhātrā kenobhayor api maṇitvam adaḥ samānam 
naiko arthitāni dadann arthijanāya khinno gṛhṇañ jarattṛṇalavaṃ tu na lajjate anyaḥ ।। 

dūre kasya cid eṣa ko apy akṛtadhīr naivāsya vetty antaraṃ mānī ko api na yācate mṛgayate ko apy alpam alpāśayaḥ 
itthaṃ prārthitadānadurvyasanino naudāryarekhojjvalā jātānaipuṇadustareṣu nikaṣasthāneṣu cintāmaṇeḥ ।। 

parārthe yaḥ pīḍām anubhavati bhaṅge api madhuro yadīyaḥ sarveṣām iha khalu vikāro apy abhimataḥ 
na samprāpto vṛddhiṃ sa yadi bhṛśam akṣetrapatitaḥ kim ikṣor doṣo ayaṃ na punar aguṇāyā marubhuvaḥ ।। 

āmrāḥ kiṃ phalabhāranamraśiraso ramyā kim ūṣmacchidaḥ sacchāyāḥ kadalīdrumāḥ surabhayaḥ kiṃ puṣpitāś campakāḥ 
etās tā niravagrahograkarabhollīḍhārdharūḍhāḥ punaḥ śamyo bhrāmyasi mūḍha nirmaruti kiṃ mithyaiva martuṃ marau ।। 

ājanmanaḥ kuśalam aṇv api re kujanman pāṃso tvayā yadi kṛtaṃ vada tat tvam eva 
utthāpito asy analasārathinā yad arthaṃ duṣṭena tat kuru kalaṅkaya viśvam etat ।। 

nissārāḥ sutarāṃ laghuprakṛtayo yogyā na kārye kva cic chuṣyanto adya jarattṛṇādyavayavāḥ prāptāḥ svatantreṇa ye 
antaḥsāra[arāṅmukhena dhig aho te mārutenāmunā paśyātyantacalena sadma mahatām ākāśam āropitā ।। 

ye jātyā laghavaḥ sadaiva gaṇanāṃ yātā na ye kutra cit padbhyām eva vimarditāḥ pratidinaṃ bhūmau nilīnāś ciram 
utkṣiptāś capalāśayena marutā paśyāntarikṣe adhunā tuṅgānām uparisthitiṃ kṣitibhṛttāṃ kurvanty amī pāṃsavaḥ ।। 

re dandaśūka yad ayogyam apīśvaras tvāṃ vātsalyatau nayati nūpuradhāma satyam 
āvarjitālikulajhaṃkṛtir mūrcchitāni kiṃ śiñjitāni bhavataḥ kṣayam eva kartum ।। 

maulau sanmaṇayo gṛhaṃ giriguhā tyāgitvam ātmatvaco niryatnopanataś caiva vṛttir anilair ekatra caryedṛśī 
anyatrānṛju vartma vāg dvirasanā dṛṣṭau viṣaṃ dṛśyate yā dhik tām anu dīpako jvalati bho bhogin sakhe kiṃ nv idam ।। 

kallolavellitadṛṣatparuṣaprahārai ratnāny amūni makarālaya māvamaṃsthāḥ 
kiṃ kaustubhena vihito bhavato na nāma yācñāprasāritakaraḥ puruṣottamo api ।। 

bhūyāṃsy asya mukhāni nāma viditaivāste mahāprāṇatā kadravāḥ satprasavo ayam atra kupite cintyaṃ yathedaṃ jagat 
trailokyādbhutam īdṛśaṃ tu caritaṃ śeṣasya yenāpi sā pronmṛjyeva nivartitā viṣadharajñāteyadurvṛttitā ।। 

varṣe samasta ekaikaḥ ślāghyaḥ ko apy eṣa vāsaraḥ 
janair mahattayā nīto yo na pūrvair na cāparaḥ ।। 

ābaddhakṛtrimasaṭājaṭilāṃsabhittir āropito mṛgapateḥ padavīṃ yadi śvā 
mattebhakumbhataṭapāṭanalampaṭasya nādaṃ kariṣyati kathaṃ hariṇādhipasya ।। 

kim idam ucitaṃ śuddheḥ śliṣṭaṃ svapakṣasamunnateḥ phalapariṇater yuktaṃ prāptaṃ guṇapraṇayasya vā 
kṣaṇam upagataḥ karṇopāntaṃ parasya puraḥ sthitān viśikha nipatan krūraṃ dūrān nṛśaṃsa nihaṃsi yat ।। 

amī ye dṛśyante nanu subhagarūpāḥ saphalatā bhavaty eṣāṃ yasya kṣaṇam upagatānāṃ viṣayatām 
nirāloke loke katham idam aho cakṣur adhunā samaṃ jātaṃ sarvair na samam athavānyair avayavaiḥ ।। 

āhūteṣu vihaṅgameṣu maśako nāyān puro vāryate madhevāridhi vā vasaṃs tṛṇamaṇir dhatte maṇīnāṃ rucam 
khadyoto api na kampate pracalituṃ madhye api tejasvināṃ dhik sāmānyam acetanaṃ prabhum ivānāmṛṣṭatattvāntaram ।। 

hemakāra sudhiye namo astu te dustareṣu bahuśaḥ parīkṣitum 
kāñcanābharaṇam aśmanā samaṃ yat tvayaivam adhiropyate tulām ।। 

vṛtta eva sa ghaṭo andhakūpa yas tvatprasādam api netum akṣamah 
mudritaṃ tv adhamaceṣṭitaṃ tvayā tanmukhāmbukaṇikāḥ pratīcchatā ।। 

tṛṇamaṇer manujasya ca tattvataḥ kim ubhayor vipulāśayatocyate 
tanutṛṇāgralavāvayavair yayor avasite grahaṇapratipādane ।। 

śatapadī sati pādaśate kṣamā yadi na goṣpadam apy ativartitum 
kim iyatā dvipadasya hanumato jalanidhikramaṇe vivadāmahe ।। 

na guruvaṃśaparigrahaśauṇḍatā na ca mahāguṇasaṃgrahaṇādaraḥ 
phalavidhānakathāpi na mārgaṇe kim iha lubdhakabālagṛhe adhunā ।। 

tanutṛṇāgradhṛtena hṛtaś ciraṃ ka iva tena na mauktikaśaṅkayā 
sa jalabindur aho viparītadṛg jagad idaṃ vayam atra sacetanāḥ ।। 

budhyāmahe na bahudhāpi vikalpayantaḥ kair nāmabhir vyapadiśema mahāmatīṃs tāntestim{cit subhāṣitāvalī 
yeṣām aśeṣabhuvanābharaṇasya hemnas tattvaṃ vivektum upalāḥ paramaṃ pramāṇam ।। 

saṃrakṣituṃ kṛṣim akāri kṛṣīvalena paśyātmanaḥ pratikṛtis tṛṇapūruṣo ayam 
stabdhasya niṣkriyatayāstabhiyo asya nūnam aśnanti gomṛgagaṇāḥ pura eva sasyam ।। 

kasyānimeṣanayane vidite divaukolokād ṛte jagati te api vai gṛhītvā 
piṇḍaprasāritamukhena time kim etad dṛṣṭaṃ na bāliśa viśad baḍiśaṃ tvayāntaḥ ।। 

puṃstvād api pravicaled yadi yady adho api yāyād yadi praṇayane na mahān api syāt 
abhyuddharet tad api viśvam itīdṛśīyaṃ kenāpi dik prakaṭitā puruṣottamena ।। 

svālpāśayaḥ svakulaśilpavikalpam eva yaḥ kalpayan skhalati kācavaṇik piśācaḥ 
grastaḥ sa kaustubhamaṇīndrasapatnaratnaniryatnagumphanakavaikaṭikerṣyayāntaḥ ।। 

tatpratyarthitayā vṛto na tu kṛtaḥ samyak svatantro bhayāt svasthas tān na nipātayed iti yathākāmaṃ na sampoṣitaḥ 
saṃśuṣyan pṛṣadaṃśa eṣa kurutāṃ mūkaḥ sthito apy atra kiṃ gehe kiṃ bahunā adhunā gṛhapateś caurrāś caranty ākhavaḥ ।। 

evaṃ cet sarasasvabhāvamahimā jāḍyaṃ kim etādṛśaṃ yady eṣā ca nisargataḥ sarasatā kiṃ granthimattedṛśī 
mūlaṃ cec chucipaṅkajaśrutir iyaṃ kasmād guṇā yady amī kiṃ chidrāṇimṛṇāla bhavatas tattvaṃ na manyāmahe ।। 

ye digdhveva kṛtā viṣeṇa kusṛtir yeṣāṃ kiyad bhaṇyate lokaṃ hantum anāgasaṃ dvirasanā randhreṣu ye jāgrati 
vyālās te api dadhaty amī sadasator mūḍhā maṇīn mūrdhabhir naucityād guṇaśalināṃ kva cid api bhraṃśo asty alaṃ cintayā ।। 

aho strīṇāṃ krauryaṃ hatarajani dhik tvām atiśaṭhe vṛthāprakrānteyaṃ timirakabarīviślathadhṛtiḥ 
avaktavye pāte jananayananāthasya śaśinaḥ kṛtaṃ snehasyāntocitam udadhimukhyair nanu jaḍaiḥ ।। 

aho gehenardī divasavijigīṣājvararujā pradīpo ayaṃ sthāne glapayati mṛṣāmūn avayavān 
udāttasvacchandākramaṇahṛtaviśvasya tamasaḥ parispandaṃ draṣṭuṃ mukham api ca kiṃ soḍham amunā ।। 

nāmāpy anyataror nimīlitam abhūt tat tāvad unmīlitaṃ prasthāne skhalataḥ svavartmani vidher apy udgṛhītaḥ karaḥ 
lokaś cāyam aniṣṭadarśanakṛtād dṛgvaiśasān mocito yuktaṃ kāṣṭhika lūnavān yad asi tām āmrālim ākālikīm ।। 

vātāhāratayā jagadviṣadharair āśvāsya niḥśeṣitaṃ te grastāḥ punar abhratoyakaṇikātīvravratair barhibhiḥ 
te api krūracamūrucarmavasanair nītāḥ kṣayaṃ lubdhakair dambhasya sphuritaṃ vidann api jano jālmo guṇanīhate ।। 

ūḍhā yena mahādhuraḥ suviṣame mārge sadaikākinā soḍho yena kadā cid eva na nije goṣṭhe anyaśauṇḍadhvaniḥ 
āsīd yas tu gavāṃ gaṇasya tilakas tasyaiva sampraty aho dhik kaṣṭaṃ dhavalasya jātajaraso goḥ paṇyam udghoṣyate ।। 

asthānodyogaduḥkhaṃ jahihi na hi nabhaḥ paṅgusaṃcārayogyaṃ svāyāsāyaiva sādho tava śalabha javābhyāsadurvāsaneyam 
te devasyāpy acintyāś caṭulitabhuvanābhogahelāvahelāmūlotkhātānumārgāgatagiriguravas tārkṣyapakṣāgravātāḥ ।। 

candreṇaiva taraṅgabhaṅgimukharaṃ saṃvardhyamānāmbhaso dadyur jīvitam eva kiṃ girisaritsrotāṃsi yady ambudheḥ 
teṣv eva pratisaṃvidhānavikalaṃ paśyatsu sākṣiṣv iva drāg darpoddhuram āgateṣv api na sa kṣīyeta yady anyathā ।। 

kilaikaculukena yo munir apāram abdhiṃ papau sahasram api ghasmaro avikṛtam eṣa teṣāṃ pibet 
na sambhavati kiṃ tv idaṃ bata vikāsidhāmnā vinā sad apy asad iva sthitaṃ sphuritam anta ojasvinām ।। 

grāvāṇo atra vibhūṣaṇaṃ trijagato maryādayā sthīyate nanv atraiva vidhuḥ sthito hi vibudhāḥ sambhūya pūrṇāśiṣaḥ 
śete codgatanābhipadmavilasadbrahmeha devaḥ svayaṃ daivād eti jaḍaḥ svakukṣibhrtaye so apy ambudhir nimnatām ।। 

anīrṣyā śrotāro mama vacasi ced vacmi tad ahaṃ svapakṣād bhetavyaṃ na tu bahu vipakṣāt prabhavataḥ 
tamasy ākrāntāśe kiyad api hi tejo avayavinaḥ svaśaktyā bhānty ete divasakṛti saty eva na punaḥ ।। 

etat tasya mukhāt kiyat kamalinīpatre kaṇaṃ vāriṇo yan muktāmaṇir ity amaṃsta sa jaḍaḥ śṛṇvan yad asmād api 
aṅgulyagralaghukriyāpravilayiny ādīyamāne śanaiḥ kutroḍḍīyagato mamety anudinaṃ nidrāti nāntaḥśucā ।। 

āste atraiva sarasy aho bata kiyān saṃtoṣapakṣagraho haṃsasyāsya manāṅ na dhāvati manaḥ śrīdhāmni padme kva cit 
supto adyāpi na budhyate tad itarāṃs tāvat pratīkṣāmahe velām ity udaraṃpriyā madhulihaḥ soḍhuṃ kṣaṇaṃ na kṣamāḥ ।। 

bhekena kvaṇatā saroṣaparuṣaṃ yat kṛṣṇasarpānane dātuṃ gaṇḍacapetam ujjhitabhiyā hastaḥ samullāsitaḥ 
yac cādhomukham akṣiṇī pidadhatā nāgena tatra sthitaṃ tat sarvaṃ viṣamantriṇo bhagavataḥ kasyāpi līlāyitam ।। 

mṛtyor āsyam ivātataṃ dhanur idaṃ cāśīviṣābhāḥ śarāḥ śikṣā sāpi jitārjunaprabhrtikā sarvatra nimnā gatiḥ 
antaḥ krauryam aho śaṭhasya madhuraṃ hā hāri geyaṃ mukhe vyādhasyāsya yathā bhaviṣyati tathā manye vanaṃ nrimṛgam ।। 

ko ayaṃ bhrāntiprakāras tava pavana padaṃ lokapādāhatīnāṃ tejasvivrātasevye nabhasi nayasi yat pāṃsupūraṃ pratiṣṭhām 
yasminn utthāpyamāne jananayanapathopadravas tāvad āstāṃ kenopāyena sādhyo vapuṣi kaluṣatādoṣa eṣa tvayaiva ।। 

ete te vijigīṣavo nṛpagṛhadvārārpitāvekṣaṇāḥ kṣipyante vasuyācanāhitadhiyaḥ kopoddhatair vetribhiḥ 
arthebhyo viṣayopabhogavirasair nākāri yair ādaras te tiṣṭhanti manasvinaḥ surasarittīre manohāriṇi ।। 

vātā vāntu kadambareṇuśabalā nṛtyantu sarpadviṣaḥ sotsāhā navatoyabhāraguravo muñcantu nādaṃ ghanāḥ 
magnāṃ kāntaviyogaduḥkhadahane māṃ vīkṣya dīnānanāṃ vidyut kiṃ sphurasi tvam apy akaruṇe strītve api tulye sati ।। 

prāṇā yena samarpitās tava balād yenaivam utthāpitaḥ skandhe yena ciraṃ dhṛto asi vidadhe yas te saparyām api 
tasyāntah smitamātrakeṇa janayañ jīvāpahāraṃ kṣaṇād bhrātaḥ pratyupakāriṇāṃ dhuri paraṃ vetālalīlāyase ।। 

rajjvā diśaḥ pravitatāḥ salilaṃ viṣeṇa khātā mahī hutabhujā jvalitā vanāntāḥ 
vyādhā padāny anusaranti gṛhītacāpāḥ kaṃ deśam āśrayatu yūthapatir mṛgāṇām ।। 

ayaṃ vārām eko nilaya iti ratnākara iti śrito asmābhis tṛṣṇātaralitamanobhir jalanidhiḥ 
ka evaṃ jānīte nijakarapuṭīkoṭaragataṃ kṣaṇād enaṃ tāmyattiminikaram āpāsyati muniḥ ।। 

viśālaṃ śālmalyā nayanasubhagaṃ vīkṣya kusumaṃ śukasyāsīd buddhiḥ phalam api bhaved asya sadṛśam 
cirāsīnaṃ tasmiṃś ca phalam api daivāt pariṇataṃ vipāke tūlo antaḥ sapadi marutā so apy apahṛtaḥ ।। 

sarvaprajāhitakṛte puruṣottamasya vāse samastavibudhaprathiteṣṭasiddhau 
candrāṃśuvṛndavitatadyutim aty amuṣminhe kālakūṭa tava janma kathaṃ payodhau ।। 

phalitaghanaviṭapavighaṭitapaṭudinakaramahasi lasatikalpatarau ।
chāyārthī kaḥ paśur api bhavati jaradvīrudhāṃ praṇayī ।। 