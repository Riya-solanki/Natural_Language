Mṛgendrāgama 

parameśaṃ namaskṛtya bharadvājamṛṣiṃ tataḥ 
harādindrakramāyātaṃ jñānaṃ śṛṇuta suvratāḥ ।। 

nārāyaṇāśrame puṇye bharadvājādayo dvijāḥ 
tepuḥ śivaṃ pratiṣṭhāpya tadekāhitamānasāḥ ।। 

atha tānbhāvitānmatvā kadācittridaśādhipaḥ 
tadāśramapadaṃ bheje svayaṃ tāpasaveṣabhṛt ।। 

sa taiḥ saṃpūjitaḥ pṛṣṭvā tāṃśca sarvānanāmayam 
provāca codanādharmaḥ kimarthaṃ nānuvartyate ।। 

ta ūcurnanvayaṃ dharmaś codanāvihito mune 
devatārādhanopāyas tapasābhīṣṭasiddhaye ।। 

vede asti saṃhitā raudrī vācyā rudraśca devatā 
sānnidhyakaraṇe apyasmin vihitaḥ kālpiko vidhiḥ ।। 

ityukte api paraṃ bhāvaṃ jijñāsuḥ prahasanprabhuḥ 
tānāha mithyā jñānaṃ vaḥ śabdamātraṃ hi devatā ।। 

śabdetaratve yugapadbhinnadeśeṣu yaṣṭṛṣu 
na sā prayāti sāṃnidhyaṃ mūrtatvadasmadādivat ।। 

na ca tatsādhakaṃ kiṃcit pramāṇaṃ bhātyabādhitam 
vākyaṃ tadanyathāsiddhaṃ lokavādāḥ kva sādhavaḥ ।। 

ityanīśavacovārivelānunno abdhineva saḥ 
śakreṇa na cacālaiṣāṃ dhīśailaḥ sāragauravāt ।। 

na jātu devatāmūrtir asmadādiśarīravat 
viśiṣṭaiśvaryasampannā sāto naitannidarśanam ।। 

athāstvevaṃ ghaṭe nyāyaḥ śabdatvādindraśabdavat 
nādatte ghaṭaśabdo ambhaś candraśabdo na rājate ।। 

athānyaviṣayaṃ vākyam astu śakrādivācakam 
karmarūpādiśabdānāṃ sārthakatvaṃ katham bhavet ।। 

pravādo apyakhilo mithyā samūlatvānna yuktimat 
na cedamūlaṃ bhūtānāṃ hatāḥ sarvāḥ pravṛttayaḥ ।। 

upamanyurharaṃ dṛṣṭvā vimanyurabhavanmuniḥ 
kathaṃ tasya vaco mithyā yasya vaśyaḥ payonidhiḥ ।। 

kroḍīkṛto ahipāśena viṣajvālāvalīmucā 
huṅkṛtya mocitaḥ patyā dṛṣṭaḥ śveto dhanairjanaiḥ ।। 

iti vādānuṣaṅgeṇa haraśaṃsāpraharṣitān 
sāśrugadgadavācastān vīkṣya prīto abhavaddhariḥ ।। 

svaṃ rūpaṃ darśayāmāsa vajrī devaḥ śatakratuḥ 
taruṇādityasaṃkāśaṃ stūyamānaṃ marudgaṇaiḥ ।। 

te tamṛgbhiryajurbhiśca sāmabhiścāstuvannatāḥ 
so abravīducyatāṃ kāmo jagatsu pravaro api yaḥ ।। 

te vavrire śivajñānaṃ śrūyatāmiti so abravīt 
kiṃtveko astu mama praṣṭā nikhilaśrotṛsammataḥ ।। 

atha teṣāṃ bharadvājo bhagavānagraṇīrabhūt 
vāgmī pragalbhaḥ papraccha nyāyataḥ surapūjitam ।। 

kathaṃ maheśvarādetad āgataṃ jñānamuttamam 
kiṃ ca cetasi saṃsthāpya nirmame bhagavānidam ।। 

sṛṣṭikāle maheśānaḥ puruṣārthaprasiddhaye 
vidhatte vimalaṃ jñānaṃ pañcasroto abhilakṣitam ।। 

tadvartivācakavrātavācyānaṣṭau maheśvarān 
saptakoṭiprasaṃkhyātān mantrāṃśca parame adhvani ।। 

aṣṭādaśādhikaṃ cānyac chrutaṃ māyādhikāriṇām 
mantreśvarāṇāmūrdhvādhvasthiteśopamatejasām ।। 

teṣu vyaktaḥ sa bhagavān idaṃ yogyeṣu siddhaye 
prakāśayatyato anyeṣu yo arthaḥ samupapadyate ।। 

śivodgīrṇamidaṃ jñānaṃ mantramantreśvareśvaraiḥ 
kāmadatvātkāmiketi pragītaṃ bahuvistaram ।। 

tebhyo avagatya dṛgjyotir jvālālīḍhasmaradrumaḥ 
dadāvumāpatirmahyaṃ sahasrairbhavasaṃmitaiḥ ।। 

tatrāpi vistaraṃ hitvā sūtraiḥ sārārthavācakaiḥ 
vakṣye nirākulaṃ jñānaṃ taduktaireva bhūyasā ।। 

athānādimalāpetaḥ sarvakṛtsarvavicchivaḥ 
pūrvavyatyāsitasyāṇoḥ pāśajālamapohati ।। 

tripadārthaṃ catuṣpādaṃ mahātantraṃ jagatpatiḥ 
sūtreṇaikena saṃhṛtya prāha vistaraśaḥ punaḥ ।। 

jagajjanmasthitidhvaṃsatirobhāvavimuktayaḥ 
kṛtyaṃ sakārakaphalaṃ jñeyamasyaitadeva hi ।। 

tena svabhāvasiddhena bhavitavyaṃ jagatkṛtā 
arvāksiddhe anavasthā syān mokṣo nirhetuko api vā ।। 

caitanyaṃ dṛkkriyārūpaṃ tadastyātmani sarvadā 
sarvataśca yato muktau śrūyate sarvatomukham ।। 

sadapyabhāsamānatvāt tanniruddhaṃ pratīyate 
vaśyo anāvṛtavīryasya so ata evāvimokṣaṇāt ।। 

prāvṛtīśabale karma māyākāryaṃ caturvidham 
pāśajālaṃ samāsena dharmā nāmnaiva kīrtitāḥ ।। 

iti vastutrayasyāsya prākpādakṛtasaṃsthiteḥ 
caryāyogakriyāpādair viniyogo abhidhāsyate ।। 

viniyogaphalaṃ muktir bhuktirapyanuṣaṅgataḥ 
parāparavibhāgena bhidyete te tvanekadhā ।। 

vedānasāṃkhyasadasatpādārthikamatādiṣu 
sasādhanā muktirasti ko viśeṣaḥ śivāgame ।। 

praṇetrasarvadarśitvān na sphuṭo vastusaṃgrahaḥ 
upāyāḥ saphalāstadvac chaive sarvamidaṃ param ।। 

vedānteṣveka evātmā cidacidvyaktilakṣitaḥ 
pratijñāmātramevedaṃ niścayaḥ kiṃnibandhanaḥ ।। 

atha pramāṇaṃ tatrātmā prameyatvaṃ prapadyate 
yatraitadubhayaṃ tatra catuṣṭayamapi sthitam ।। 

advaitahānirevaṃ syān niṣpramāṇakatānyathā 
bhogasāmyāvimokṣau ca yau neṣṭāvātmavādibhiḥ ।। 

sāṃkhyajñāne api mithyātvaṃ kārye kāraṇabuddhitaḥ 
akartṛbhāvādbhoktuśca svātantryādapyacittvataḥ ।। 

iha sapta padārthāḥ syur jīvājīvāstravāstrayaḥ 
saṃvaro nirjaraścaiva bandhamokṣāvubhāvapi ।। 

syādvādalāñchitāścaite sarve anaikāntikatvataḥ 
tadeva sattadevāsad iti kena pramīyate ।। 

sadanyadasadanyacca tadevaṃ siddhasādhyatā 
asajjaghanyaṃ sacchreṣṭham ityapi bruvate budhāḥ ।। 

naikatra tadapekṣātaḥ sthitamevobhayaṃ tataḥ 
atha cetsadasadbhāvaḥ sadāyuktataro mataḥ ।। 

tatkarmasaṃkarabhayād avyāpitvaṃ ca te jaguḥ 
sāmānyetarasambandhajñānābhāvādacetasaḥ ।। 

yaḥ prāgavyāpakaḥ so ante kathamanyādṛśo bhavet 
sa vikāsādidharmā cet tato doṣaparamparā ।। 

ṣaṭpadārthaparijñānān mithyājñānaṃ nivartate 
rāgadveṣau mamatvaṃ ca tadviśeṣaguṇāstataḥ ।। 

kramaśo vinivartante dehasaṃyogajā yataḥ 
sā muktirjaḍatārūpā tato muktaḥ śavo na kim ।। 

cidvyañjakasya karmādeḥ kṣaṇikatvānmuhurmuhuḥ 
vyajyate jāyamānaiva kṣaṇiketi matā paraiḥ ।। 

tadasatkarmaṇo bhogād atītānubhavasmṛteḥ 
sthitirniranvaye nāśe na smṛternāpi karmaṇaḥ ।। 

vināśalakṣaṇo apaiti na muktāvapyupaplavaḥ 
na cāstyanubhavaḥ kaścid bhavāvasthā varaṃ tataḥ ।। 

ityādyajñānamūḍhāṇāṃ matamāśrityadurdhiyaḥ 
apavargamabhīpsanti khadyotātpāvakārthinaḥ ।। 

yatkaivalyaṃ puṃsprakṛtyor vivekād yo vā sarvaṃ brahma matvā virāmaḥ 
yā vā kāścinmuktayaḥ pāśajanyās tāstāḥ sarvā bhedamāyānti sṛṣṭau ।। 

śaive siddho bhāti mūrdhnītareṣāṃ muktaḥ sṛṣṭau punarabhyeti nādhaḥ 
viśvānarthānsvena viṣṭabhya dhāmnā sarveśānānīśitaḥ sarvadāste ।। 

athopalabhya dehādi vastu kāryatvadharmakam 
kartāramasya jānīmo viśiṣṭamanumānataḥ ।। 

vaiśiṣṭyaṃ kāryavaiśiṣṭyād dṛṣṭaṃ lokasthitāvapi 
yadyathā yādṛśaṃ yāvat kāryaṃ tatkāraṇaṃ tathā 
nityaṃ kālānavacchedād dvaitatyānna pradeśagam ।। 

kramākramasamutpatteḥ kramādyutpattiśaktimat 
tasyāsti karaṇaṃ yena dṛṣṭā nākaraṇā kṛtiḥ ।। 

anāgāmi ca tajjñeyaṃ kāryasyānādisaṃsthiteḥ 
karaṇaṃ ca na śaktyanyac chaktirnācetanā citaḥ ।। 

viṣayāniyamādekaṃ bodhe kṛtye ca tattathā 
kāryaṃ na sthitijanmādi bījasya prakṛteraṇoḥ ।। 

pāriśeṣyānmaheśasya muktasya śiva eva saḥ 
sambandhāgrahaṇe bādhā mānasyābhyeti kasyacit ।। 

sā parasyāpi dhūmo anyo girau māhānasādyataḥ 
loke vapuṣmato dṛṣṭaṃ kṛtyaṃ so apyasmadādivat ।। 

mūlādyasambhavācchāktaṃ vapurno tādṛśaṃ prabhoḥ 
tadvapuḥ pañcabhirmantraiḥ pañcakṛtyopayogibhiḥ ।। 

īśatatpuruṣāghoravāmājairmastakādikam 
īṣṭe yena jagatsarvaṃ guṇenoparivartinā ।। 

sa mūrdhasamadeśatvān mūrdhā nāvayavastanoḥ 
tasya tasya tanuryā pūs tasyāmuṣati yena saḥ ।। 

tattrāṇādvyañjanāccāpi sa tatpuruṣavaktrakaḥ 
hṛdayaṃ bodhaparyāyaḥ so asyāghoraḥ śivo yataḥ ।। 

parigrahasya ghoratvād ghoroktirupacārataḥ 
vāmastrivargavāmatvād rahasyaśca svabhāvataḥ 
vāmaṃ dhāma paraṃ guhyaṃ yasyāsau vāmaguhyakaḥ ।। 

sadyo aṇūnāṃ mūrtayaḥ sambhavanti yasyecchātastena sadyo abhidhānaḥ 
sadyo mūrtīryogināṃ vā vidhatte sadyomūrtiḥ kṛtyaśaighryānna mūrteḥ ।। 

itthaṃ śaktiḥ kurvatī dehakṛtyaṃ dehābhāvāducyate dehaśabdaiḥ 
tasyā bhedā ye api vāmādayaḥ syus te api proktāḥ kṛtyabhedena sadbhiḥ ।। 

sa itthaṃvigraho anena karaṇenāhataujasā 
karoti sarvadā kṛtyaṃ yadā yadupapadyate ।। 

tatrādau kevalāṇūnāṃ yogyānāṃ kurute aṣṭakam 
vāmādiśaktibhiryuktaṃ saptakoṭiparicchadam ।। 

teṣāmanantaḥ sūkṣmaśca tathā caiva śivottamaḥ 
ekanetraikarudrau ca trimūrtiścāmitadyutiḥ ।। 

śrīkaṇṭhaśca śikhaṇḍī ca rājarājeśvareśvarāḥ 
īṣadaprāptayogatvān niyojyāḥ parameṣṭhinaḥ ।। 

sarvajñatvādiyoge api niyojyatvaṃ malāṃśataḥ 
parasparaṃ viśiṣyante mantrāścaivamadhaḥ sthitāḥ ।। 

te ca mantreśvaravyaktaśivaśaktipracoditāḥ 
kurvantyanugrahaṃ puṃsāṃ yadā yeṣāṃ sa yujyate ।। 

prayoktṛdehasāpekṣaṃ tadardhamakhile adhvani 
kṛtvādhikāraṃ sthityante śivaṃ viśati seśvaram ।। 

vinādhikaraṇenānyat pradhānavikṛteradhaḥ 
kṛtvādhikāramīśeṣṭam apaiti svādhvasaṃhṛtau ।। 

tato anantādyabhivyaktaḥ patīnāṃ granthitattvataḥ 
kalādyārabdhadehānāṃ karotyaṣṭādaśaṃ śatam ।। 

tānapyāviśya bhagavān sāñjanān bhuvanādhipān 
yebhyaḥ sarvamidaṃ yeṣāṃ śaktiḥ karmanibandhanā ।। 

praṇetṝṇ paśuśāstrāṇāṃ paśūṃstadanuvartakān 
svasādhyakārakopetān kāladhāmāvadhisthitān ।। 

sthitau sakārakānetān samākramya svatejasā 
yunakti svārthasiddhyarthaṃ bhūtairanabhilakṣitaḥ ।। 

bhogasādhanamākṣipya kṛtvā kāraṇasaṃśrayam 
tacca sātmakamākramya viśramāyāvatiṣṭhate ।। 

bhavināṃ bhavakhinnānāṃ sarvabhūtahito yataḥ 
svāpāvasānamāsādya punaḥ prāgvatpravartate ।। 

svāpe apyāste bodhayanbodhayogyān rodhyānrundhanpācayan karmikarma 
māyāśaktīrvyaktiyogyāḥ prakurvan paśyansarvaṃ yadyathā vastujātam ।। 

tamaḥśaktyadhikārasya nivṛttestatparicyutau 
vyanakti dṛkkriyānantyaṃ jagadbandhuraṇoḥ śivaḥ ।। 

yānvimocayati svāpe śivāḥ sadyo bhavanti te 
saṃhṛtau vā samudbhūtāv aṇavaḥ patayo athavā ।। 

rudramantrapatīśānapadabhājo bhavanti te 
sthitau yānanugṛhṇāti gurumāsthāya cidvataḥ ।। 

yeṣāṃ śarīriṇāṃ śaktiḥ patatyapi nivṛttaye 
teṣāṃ talliṅgamautsukyaṃ muktau dveṣo bhavasthitau ।। 

bhaktiśca śivabhakteṣu śraddhā tacchāsake vidhau 
anenānumitiḥ śiṣṭahetoḥ sthūladhiyāmapi ।। 

paśudṛgyogasiddhānāṃ karmavyaktidvayaṃ samam 
jyeṣṭhādiphalayogyānāṃ sādhikārāsu muktiṣu ।। 

upāyādaravaiśiṣṭyān mṛgyate tattrayaṃ punaḥ 
dvayorvyaktikaraḥ kaścic cyutisiddhivilakṣitaḥ ।। 

īṣadardhanivṛtte tu rodhakatve tamaḥpateḥ 
bhavantyetāni liṅgāni kiṃcicchiṣṭe ca dehinām ।। 

yogyatātrayamapyetat samatītya maheśvaraḥ 
svāpe anumanugṛhṇāti sādhikāramidaṃ yataḥ ।। 

sargamūle tṛtīyāyāṃ svāpavadbhūtasaṃhṛtau 
sa yadvyapāsya kriyate tadvidho yo aṇurucyate ।। 

tathā bījaṃ śarīrādeḥ pācayatyāniveśanāt 
na yogyatāṅgamabhajat sadyaḥ syādauṣadhādivat ।। 

pākārhamapi tatpaktuṃ neśatyātmānamātmanā 
dharmasāmānya evāyaṃ sarvasya pariṇāminaḥ ।। 

sarvajñaḥ sarvakartṛtvāt sādhanāṅgaphalaiḥ saha 
yo yajjānāti kurute sa tadeveti susthitam ।। 

taccāsyāvṛtiśūnyatvān na vyañjakamapekṣate 
tanna sāṃśayikaṃ tasmād viparītaṃ na jātucit ।। 

yāni vyañjakamīkṣante vṛtatvānmalaśaktibhiḥ 
vyañjakasyānurodhena tāni syurvyāhatānyapi ।। 

nādhyakṣaṃ nāpi tallaiṅgaṃ na śābdamapi śāṅkaram 
jñānamābhāti vimalaṃ sarvadā sarvavastuṣu ।। 

tadekaṃ viṣayānantyād bhedānantyaṃ prapadyate 
kartṛtvaṃ tadabhinnatvāt tadvadevopacārataḥ ।। 

sattasvarūpakaraṇārthavidheyadṛgbhir leśoditābhiriti ye vidurīśatattvam 
te mocayanti bhavino bhavapaṅkamagnān no vistareṇa puruṣāḥ paśupāśarūpam ।। 

atha viśvanimittasya prāptaṃ lakṣaṇamātmanaḥ 
tadīśoktau gataprāyaṃ tathāpyuddeśa ucyate ।। 

kāryaṃ kṣityādi karteśas tatkarturnopayujyate 
na svārthamapyacidbhāvān nānarthyaṃ kartṛgauravāt ।। 

pāriśeṣyātparārthaṃ tat kṣetrajñaḥ sa parastayoḥ 
paro dehastadarthatvāt parārthāḥ kṣmādayo nanu ।। 

kāyo apyacittvādānyārthyaṃ sutarāṃ pratipadyate 
cetanaścenna bhogyatvād vikāritvācca jātucit ।। 

bhogyā vikāriṇo dṛṣṭāś cidvihīnāḥ paṭādayaḥ 
yasminsati ca sattvādvā na satyapi śave citiḥ ।। 

pariṇāmasay vaiśiṣṭyād asti cet na smṛtistadā 
nāpyevaṃ supratītatvāt smartā kāyetaro astyataḥ ।। 

nāvyāpako na kṣaṇiko naiko nāpi jaḍātmakaḥ 
nākartā bhinnacidyogī pāśānte śivatāśruteḥ ।। 

athāvidyādayaḥ pāśāḥ kathyante leśato adhunā 
yeṣāmapāye patayo bhavanti jagato aṇavaḥ ।। 

pāśābhāve pāratantryaṃ vaktavyaṃ kinnibandhanam 
svābhāvikaṃ cenmukteṣu muktaśabdo nivartate ।। 

bandhaśūnyasya vaśitā dṛṣṭā baddhasya vaśyatā 
etāvatī te baddhatvamuktatve baddhamuktayoḥ ।। 

tatpāratantryaṃ baddhatvaṃ tasminnitye cidādivat 
muktisādhanasaṃdoho vyartho alamanayā dhiyā ।। 

nityavyāpakacicchaktinidhirapyarthasiddhaye 
pāśavaṃ śāmbhavaṃ vāpi nānviṣyatyanyathā balam ।। 

tadāvaraṇamasyāṇoḥ pañcasrotasi śāṅkare 
paryāyairbahubhirgītam adṛṣṭaṃ paśubhiḥ sadā ।। 

paśutvapaśunīhāramṛtyumūrcchāmalāñjanaiḥ 
avidyāvṛtirugglānipāpamūlakṣapādibhiḥ ।। 

tadekaṃ sarvabhūtānām anādi nibiḍaṃ mahat 
pratyātmasthasvakālāntāpāyiśaktisamūhavat ।। 

tadanādisthamarvāgvā taddhetustadato anyathā 
ruṇaddhi muktānevaṃ cen mokṣe yatnastato mṛṣā ।। 

tadekaṃ bahusaṃkhyaṃ tu tādṛgutpattimadyataḥ 
kintu tacchaktayo anekā yugapanmuktyadarśanāt ।। 

tāsāṃ māheśvarī śaktiḥ sarvānugrāhikā śivā 
dharmānuvartanādeva pāśa ityupacaryate ।। 

pariṇāmayatyetāśca rodhāntaṃ kārkacittviṣā 
yadonmīlanamādhatte tadānugrāhikocyate ।। 

śambhościdādyanugrāhyaṃ tadvirodhitayā mithaḥ 
yugapanna kṣamaṃ śaktiḥ sarvānugrāhikā katham ।। 

kathaṃ bhūtopakārārthaṃ pravṛttasya jagatprabhoḥ 
apakārakamāviśya yujyate tunnatodanam ।। 

na todanāya kurute malasyāṇoranugraham 
kintu yatkriyate kiñcit tadupāyena nānyathā ।। 

na sādhikāre tamasi muktirbhavati kasyacit 
adhikāro api tacchakteḥ pariṇāmānnivartate ।। 

so api na svata eva syād api yogyasya vastunaḥ 
sarvathā sarvadā yasmāc citprayojyamacetanam ।। 

yathā kṣārādinā vaidyas tudannapi na rogiṇam 
koṭāviṣṭārthadāyitvād duḥkhahetuḥ pratīyate ।। 

sarvagatvānmaheśasya nādhiṣṭhānaṃ vihanyate 
na ca yatrāsti kartavyaṃ tasminnaudāsyameti saḥ ।। 

dharmiṇo anugraho nāma yattaddharmānuvartanam 
na so asti kasyacijjātu yaḥ patyā nānuvartate ।। 

gatādhikāranīhāravīryasya sata edhate 
paśoranugraho anyasya tādarthyādasti karmaṇaḥ ।। 

boddhṛtvapariṇāmitvadharmayoranuvartanam 
malasya sādhikārasya nivṛttestatparicyutau ।। 

ityevaṃ yaugapadyena kramātsughata eva hi 
māyāyāḥ sādhikārāyāḥ karmaṇaścokta eva saḥ ।। 

athendriyaśarīrārthaiś cidyogasyānumīyate 
nimittamāgāmibhāvād yato nāgāmyahetumat ।। 

tasya pradeśavartitvād vaicitryātkṣaṇikatvataḥ 
pratipuṃniyatatvācca santatatvācca tadguṇam ।। 

īśāvidyādyapekṣitvāt sahakāri taducyate 
karma vyāpārajanyatvād adṛṣṭaṃ sūkṣmabhāvataḥ ।। 

janakaṃ dhārakaṃ bhogyam adhyātmāditrisādhanam 
tatsatyānṛtayonitvād dharmādharmasvarūpakam ।। 

svāpe vipākamabhyeti tatsṛṣṭāvupayujyate 
māyāyāṃ vartate cānte nābhuktaṃ layameti ca ।। 

iti māyādikālāntapravartakamanādimat 
karma vyañjakamapyetad rodhi sadyanna muktaye ।। 

atha sarvajñavākyena pratipannasya lakṣaṇam 
kathyate granthipāśasya kiñcidyuktyāpi leśataḥ ।। 

tadekamaśivaṃ bījaṃ jagataścitraśaktimat 
sahakāryadhikārāntasaṃrodhi vyāpyanaśvaram ।। 

kartānumīyate yena jagaddharmeṇa hetunā 
tenopādānamapyasti na paṭastantubhirvinā ।। 

tadacetanameva syāt kāryasyācittvadarśanāt 
prāptaḥ sarvaharo doṣaḥ kāraṇāniyamo anyathā ।। 

yadyanityamidaṃ kāryaṃ kasmādutpadyate punaḥ 
avyāpi cetkutastatsyāt sarveṣāṃ sarvatomukham ।। 

yadanekamacittattu dṛṣṭamutpattidharmakam 
na tadutpattimattasmād ekamabhyupagamyatām ।। 

paṭastantugaṇāddṛṣṭaḥ sarvamekamanekataḥ 
tadapyanekamekasmād eva bījātprajāyate ।। 

yeṣāṃ ciddharmakāddhetor acidapyupajāyate 
teṣāṃ dhūmena liṅgena jalaṃ kiṃ nānumīyate ।। 

bhūtāvadhi jagadyeṣāṃ kāraṇaṃ paramāṇavaḥ 
teṣāṃ pūrvoditāddhetor jñātaiva jñānasūkṣmatā ।। 

śarīrādeḥ śarīrādi yadi tannikhilātyaye 
kā vārtā nākhiladhvaṃso na sarvajño mṛṣā vadet ।। 

ekadeśe api yo dharmaḥ pratīto yasya dharmiṇaḥ 
sa tasya sarvataḥ kena jāyamāno nivāryate ।। 

koṭiśo maraṇaṃ dṛṣṭvā saṃhatānāṃ śarīriṇām 
so api pratīyate kālo yatrāśeṣajanakṣayaḥ ।। 

tadādhārāṇi kāryāṇi śaktirūpāṇi saṃhṛtau 
vivṛtau vyaktirūpāṇi vyāpriyante arthasiddhaye ।। 

tantvādikārakādānaṃ paṭāsattve paṭārthinaḥ 
sattve kārakaśabdo api vyapaitīti hataṃ jagat ।। 

sāphalyamasadutpattāv astu kārakavastunaḥ 
utpādayatu sarvasmāt sarvaḥ sarvamabhīpsitam ।। 

athāśakyaṃ yataḥ śakyam atra vaḥ kiṃ niyāmakam 
na ca paśyāmi tatkiṃcit śaktiścetsiddhasādhyatā ।। 

anyathā kārakavrātapravṛttyanupapattitaḥ 
śrutirādānamarthaśca vyapaitītyapi taddhatam ।। 

athāstyutpādikā śaktir na kāryaṃ śaktirūpakam 
tayorviśeṣaṇaṃ vācyaṃ naitatpaśyāmi kiñcana ।। 

tasmānniyāmikā janyaśaktiḥ kāra[ṇa]vastunaḥ 
sānvayavyatirekābhyāṃ rūḍhito vāvasīyate ।। 

tadvyatkirjananaṃ nāma tatkārakasamāśrayāt 
tena tantugatākāraṃ paṭākārāvarodhakam ।। 

vemādināpanīyātha paṭavyaktiḥ prakāśyate 
yathā kaṭādigūḍhasya paṭādestadvyudāsataḥ 
nāsataḥ kriyate vyaktiḥ kalādergranthitastathā ।। 

granthijanyaṃ kalākālavidyārāganṛmātaraḥ 
guṇadhīgarvacittākṣamātrābhūtānyanukramāt ।। 

vidhatte dehasiddhyarthaṃ yatsākṣādyatpadāntarāt 
yathā yunakti yaddhetos tādṛktadadhunocyate ।। 

kartṛśaktiraṇornityā vibhvī ceśvaraśaktivat 
tamaścchannatayārtheṣu nābhāti niranugrahā ।। 

tadanugrāhakaṃ tattvaṃ kalākhyaṃ taijasaṃ haraḥ 
māyāṃ vikṣobhya kurute pravṛttyaṅgaṃ paraṃ hi tat ।। 

tena pradīpakalpena tadāsvacchaciteraṇoḥ 
prakāśayatyekadeśaṃ vidārya timiraṃ ghanam ।। 

kala ityeṣa yo dhātuḥ saṃkhyāne preraṇe ca saḥ 
protsāraṇaṃ preraṇaṃ sā kurvatī tamasaḥ kalā ।। 

ityetadubhayaṃ vipra saṃbhūyānanyavatsthitam 
bhogakriyāvidhau jantor nijaguḥ kartṛkārakam ।। 

evaṃ vyaktakriyāśaktir didṛkṣurgocaraṃ dṛśaḥ 
bhajatyanugrahāpekṣaṃ svayaṃ draṣṭumaśaknuvat ।। 

tadarthaṃ kṣobhayitveśaḥ kalāmeva janikṣamām 
tattvaṃ vidyākhyamasṛjat karaṇaṃ paramātmanaḥ ।। 

tena prakāśarūpeṇa jñānaśaktiprarocinā 
sarvakārakaniṣpādyam avaiti viṣayaṃ param ।। 

tadabhivyaktacicchaktidṛṣṭārtho apyapipāsitaḥ 
naiti taṃ janakaṃ rāgaṃ tasmādevāsṛjatprabhuḥ ।। 

sa tena rañjito bhogyaṃ malīmasamapi spṛhan 
ādatte na ca bhuñjāno virāgamadhigacchati ।। 

iti pravṛttaḥ karaṇaiḥ kāryarūḍhaiḥ sabhauvanaiḥ 
bhogabhūmiṣu nā bhuṅkte bhogānkālānuvartinaḥ ।। 

tuṭyādipratyayasyārthaḥ kālo māyāsamudbhavaḥ 
kalayannā samutthānān niyatyā niyataṃ paśum ।। 

sasādhanasya bhogasya karmatantratayā jaguḥ 
kecinniyāmakaṃ karma yadanyadatiricyate ।। 

bhogo arthaḥ sarvatattvānāṃ so api karmanibandhanaḥ 
karmaivāstu śarīrādi tataḥ sarvamapārthakam ।। 

atha dehādisāpekṣaṃ tatpumarthaprasādhakam 
tato niyatisāpekṣam astu karma niyāmakam ।। 

puṃstattvaṃ tata evābhūt puṃspratyayanibandhanam 
āpūrakaṃ pradhānāder bhauvanerudrasaṃśrayam ।। 

tataḥ prādhānikaṃ tattvaṃ kalātattvādajījanat 
saptagranthinidānasya yattadgauṇasya kāraṇam ।। 

tato buddhyādyupādānaṃ gauṇaṃ sattvaṃ rajastamaḥ 
tadvṛttayaḥ prakāśādyāḥ prasiddhā eva bhūyasā ।। 

trayo guṇāstathāpyekaṃ tattvaṃ tadaviyogataḥ 
ekaikaśrutireteṣāṃ vṛttyādhikyanibandhanā ।। 

na tadasti jagatyasmin vastu kiñcidacetanam 
yanna vyāptaṃ guṇairyasminn eko vāmiśrako guṇaḥ ।। 

buddhitattvaṃ tato nānābhāvapratyayalakṣaṇam 
paraṃ tadātmano bhogyaṃ vakṣyamāṇārthasaṃskṛtam ।। 

bhāvā buddhiguṇā dharmajñānavairāgyabhūtayaḥ 
sāttvikā vyatyayenaite rāgamutsṛjya tāmasāḥ ।। 

pratyayāstadupādānās te aṣṭau nava caturguṇāḥ 
sapta pañca ca vikhyātāḥ siddhyādyā vargaśo mune ।। 

bhāvāḥ sapratyayāsteṣāṃ leśāllakṣaṇamucyate 
sāṃsiddhikā vainayikāḥ prākṛtāśca bhavantyaṇoḥ ।। 

viśiṣṭadharmasaṃskārasamuddīpitacetasām 
guṇaḥ sāṃsiddhiko bhāti dehābhāve api pūrvavat ।। 

lokadhīguruśāstrebhyo bhāti vainayiko guṇaḥ 
samarjito vainayiko manovāktanuceṣṭayā ।। 

prākṛto dehasaṃyoge vyaktaḥ svapnādibodhavat 
svargo muktiḥ prakṛtitvā- vighātau yonikrāntirnirayāvāptibandhau 
rūpeṣvarthā vainayaprākṛteṣu sampadyante savighātāḥ krameṇa ।। 

vaśyākrāntistatparijñānayogo bhogānicchā vighnasaṃghavyapāyaḥ 
bhogāsaktirnyakkṛtirdehalabdhir vighnaścārthāsteṣu sāṃsiddhikeṣu ।। 

atha siddhyādivargāṇāṃ leśātsāmānyalakṣaṇam 
kathyate viplavo mā bhūt samāsokteḥ prabhedaśaḥ ।। 

puṃsprakṛtyādiviṣayā buddhiryā siddhiratra sā 
tuṣṭirnurakṛtārthasya kṛtārtho asmīti yā matiḥ ।। 

aśaktiḥ kārakāpāye sadarthāprabhaviṣṇutā 
kiñcitsāmānyato anyatra matiranyā viparyayaḥ ।। 

prakāśakatayā siddhir vyaktādeḥ sattvabhāvajā 
prakāśārthapravṛttatvād rajoṃśaprabhavapi ca ।। 

tuṣṭirmithyāsvarūpatvāt tamoguṇanibandhanā 
sukharūpatayā brahman sāttvikyapyavasīyate ।। 

aśaktirapravṛttatvāt tāmasī duḥkhabhāvataḥ 
rājasyapi guṇo dṛṣṭaḥ kārye kāraṇasaṃśrayaḥ ।। 

viparyayastamoyonir mithyārūpatayā sa ca 
sāmānyamātrakābhāsāt sattvātmeti viniścitaḥ ।। 

iti buddhiprakāśo ayaṃ bhāvapratyayalakṣaṇaḥ 
bodha ityucyate bodhavyaktibhūmitayā paśoḥ ।। 

buddhirbodhanimittaṃ ced vidyā tadvyatiricyate 
rāgo api satyavairāgye kalāyoniḥ karoti kim ।। 

vyañjakāntarasadbhāve vyañjakaṃ yadyapārthakam 
manodevārthasadbhāve sati dhīrapyanarthikā ।। 

athaivaṃ bruvate kecit karaṇatvavivakṣayā 
so api devairmanaḥṣaṣṭhaiḥ pakṣo anaikāntikaḥ smṛtaḥ ।। 

athaikaviniyogitve satyekamatiricyate 
śrotradṛkpāṇipādādi tato bhinnārthamastu nuḥ ।। 

na caikaviniyogitvaṃ vidyābuddhyoḥ kathañcana 
viniyogāntaradvārā na duṣṭānekasādhyatā ।। 

vidyā vyaktāṇucicchaktir nunnākṣeśākṣagocarān 
svīkṛtya puṃsprayuktasya karaṇasyaiti karmatām ।। 

matistenetarā rāgo na gauṇastadvidharmataḥ 
tacca bhogyatvametadvā vītarāgastato hataḥ ।। 

rāgo artheṣvabhilāṣo yo na so asti viṣayadvaye 
karmāstu vyāpakaṃ kalpyaṃ kalpite apītaratra yat ।। 

karmaṇaḥ kevalasyoktaṃ niyatāveva dūṣaṇam 
doṣaḥ sahānavasthāno nāsāmyāddveṣarāgayoḥ ।। 

sarvasya sarvadā sarvā pravṛttiḥ sukhabuddhijā 
pravṛttasya sukhaṃ duḥkhaṃ moho vāpyupajāyate ।। 

pravṛttyanantaraṃ dveṣo rāgastatpūrvakālataḥ 
dveṣānte sa punaryena vīryavadyogakāraṇam ।। 

atha vyaktāntarādbuddher garvo abhūtkaraṇaṃ citaḥ 
vyāpārādyasya ceṣṭante śārīrāḥ pañca vāyavaḥ ।। 

prāṇāpānādayaste tu bhinnā vṛtterna vastutaḥ 
vṛttiṃ leśānnigadato bharadvāja nibodha me ।। 

vṛttiḥ praṇayanaṃ nāma yattajjīvanamucyate 
yattadūhaṃ matiḥ puṃsāṃ bhramatyandheva mārgatī ।। 

tatkurvannucyate prāṇaḥ prāṇo vā prāṇayogataḥ 
cityātivāhike śaktau prāṇaśabdaḥ kalāsu ca ।। 

tathāpanayanaṃ bhuktapītaviṇmūtraretasām 
kurvannapānaśabdena gīyate tattvadarśibhiḥ ।। 

samantato annapānasya samatvena samarpaṇam 
kurvansamāna ityukto vyāno vinamanāttanoḥ ।। 

vivakṣāyatnapūrveṇa koṣṭhavyomaguṇadhvaneḥ 
vāgindriyasahāyena kriyate yena varṇatā ।। 

sa udānaḥ śarīre asmin sthānaṃ yadyasya dhāraṇe 
jayaḥ phalaṃ vācyaśeṣaṃ patyā skandhāntareritam ।। 

atha śeṣārthasiddhyarthaṃ skandhānasyāta eva saḥ 
trīnniścakarṣa sattvādibhūyiṣṭhānīśaśaktigaḥ ।। 

taijaso vaikṛto yo anyo bhūtādiriti saṃsmṛtaḥ 
tebhyaḥ samātrakā devā mātrebhyo bhūtapañcakam ।। 

śrotraṃ tvakcakṣuṣī jihvā nāsā ca manasā saha 
prakāśānvayataḥ sāttvās taijasaśca sa sāttvikaḥ ।। 

vāṇī pāṇī bhagaḥ pāyuḥ pādau ceti rajobhuvaḥ 
karmānvayādrajobhūyān gaṇo vaikāriko atra yaḥ ।। 

śabdaḥ sparśaśca rūpaṃ ca raso gandhaśca pañcamaḥ 
guṇāviśiṣṭāstanmātrās tanmātrapadayojitāḥ ।। 

prakāśakarmakṛdvargavailakṣaṇyāttamobhavāḥ 
prakāśyatvācca bhūtādir ahaṅkāreṣu tāmasaḥ ।। 

devapravartakaṃ śīghrakāri saṃkalpadharmi ca 
manaḥ śabdādiviṣaye grāhakāḥ śravaṇādayaḥ ।। 

vacanādānasaṃhlādavisargavihṛtikriyāḥ 
vāgādīnāṃ padānyatvaṃ pade satyapyatadguṇāḥ ।। 

ātmendriyārthanaikṛṣṭye sarvadevāpravṛttitā 
pravṛttikārakāstitvaṃ yuktito apyavasīyate ।। 

tattvāntaroktavṛttibhyo vailakṣaṇyādvilakṣaṇaḥ 
saṃkalpo bījamabhyeti manastatpāriśeṣyataḥ ।। 

jñānaṃ tadakṣayogāttat kramayogitayā kramāt 
tathāpyābhāti yugapan nāśusaṃcaraṇādṛte ।। 

niyatārthatayākṣāṇi nānāyonīni kasyacit 
gandhādivyañjakatvācca tadādhārātmakānyapi ।। 

śabdaikagrāhakaṃ śrotraṃ sparśaikagrāhiṇī ca tvak 
tathāstu yadi nādatte saguṇaṃ kāraṇāntaram ।। 

tvagindriyamayuktārthagrāhi yuktaparāṅmukham 
tejovārimahīdravyaṃ dṛgādatte sarūpakam ।। 

tatastridravyajā sā syān na pareṇeṣyate tathā 
yenopalabhyate yo arthaḥ sa tasyārthasya kāraṇam ।। 

na prāptamapi karmādi seyaṃ vyasanasantatiḥ 
karṇarandhraviśiṣṭaṃ khaṃ śabdavargāvabhāsakam ।। 

nāsārandhaviśiṣṭaṃ tad brūta kena nivāryate 
tadadṛṣṭāvaruddhaṃ vā tadapyanyatra kiṃ kṛtam ।। 

prāptaṃ gṛhṇāti nātodye śaptaṃ kenāpi dasyunā 
yuktyagamye api sadvākyāt pratītiraupadravā ।। 

mitārthādamitārthasya jyāyastvamiti sūrayaḥ 
vyomaprabhañjanāgnyambubhūmayo bhūtapañcakam ।। 

śabdādyekottaraguṇam avakāśādivṛttimat 
dhūnanajvalanaplāvakharatvāvedino guṇāḥ ।। 

śabdā vāyvādiṣu vyomni savarṇapratiśabdagāḥ 
vyūho avakāśadānaṃ ca paktisaṃgrahadhāraṇāḥ ।। 

vāyuvyomahutāśāmbudharaṇīnāṃ ca vṛttayaḥ 
śabdaḥ khaguṇa eveti tadanyatropalabdhitaḥ ।। 

bruvate bhagavan kecit sarvabhūtaguṇaḥ katham 
kvānyatra śravaṇākāśe kathamanyatra tadguṇaḥ ।। 

pareṣṭādāśrayāttatra nirṇetānubhavo nṛṇām 
kadācitkarṇamūle api saṃvidityatha manyase ।। 

śrotravṛttivadasyāpi pariṇāmo astu kā kṣatiḥ 
āgamādhyakṣavihatā hetavo nārthasādhakāḥ ।। 

kālātyayāpadiṣṭatvād iti nyāyavido viduḥ 
ityapi sthitamevāyaṃ gandho apyastu nabhoguṇaḥ ।। 

yena ketakapuṣpāder vaikṛṣṭye apyupalabhyate 
iti pañcasu śabdo ayaṃ sparśo bhūtacatuṣṭaye ।। 

aśītoṣṇo mahīvāyvoḥ śītoṣṇau vāritejasoḥ 
bhāsvadagnau jale śuklaṃ kṣitau śuklādyanekadhā ।। 

rūpaṃ triṣu raso ambhaḥsu madhuraḥ ṣaḍvidhaḥ kṣitau 
gandhaḥ kṣitāvasūrabhiḥ surabhiśca mato budhaiḥ ।। 

dehe asthimāṃsakeśatvaṅnakhadanteṣu cāvaniḥ 
mūtraraktakaphasvedaśukrādau vāri saṃsthitam ।। 

hṛdi paktau dṛśoḥ pitte tejastaddharmadarśanāt 
prāṇādivṛttibhedena nabhasvānukta eva te ।। 

garvavṛttyanuṣaṅgeṇa khaṃ samastāsu nāḍiṣu 
prayoktryādimahīprāntam etadaṇvarthasādhanam ।। 

pratyātmaniyataṃ bhogabhedato vyavasīyate 
sarvato yugapadvṛtter anutpādādasarvagam 
bhinnajātīyamapyekaphalaṃ dīpāṅgavastuvat ।। 

ityātivāhikamidaṃ vapurasya jantoś citsaṅgacidgahanagarbhavivarti leśāt 
naitāvatālamiti bhauvanatattvapaṅktim ādhāradehaviṣayābhyudayāya vakṣye ।। 

athoktārthaprasiddhyarthaṃ bhuvanādi vinirmame 
sādhāraṇebhyo yonibhyaḥ kalādibhyo maheśvaraḥ ।। 

tāni kālānalādīni kalāprāntāni maṇḍalam 
saṃsāramiti tattvajñā bhogasthānaṃ pracakṣate ।। 

māyāyāmapi paṭhyante gahaneśādayo adhipāḥ 
tattvaśuddhiśca dīkṣāyāṃ sarvaṃ tatkṛtimastake ।। 

nityatvavyāpakatvādiśravaṇādavasīyate 
dṛṣṭaṃ purādi yadbhogyaṃ mūrtaṃ pralayadharmi ca ।। 

śuddhādhvanyapi māyāyāḥ parasyāḥ patayaḥ kṛtau 
te tasyāmapi paṭhyante te api tatkṛtimastake ।। 

rajo vilokyate tiryagjālāviṣṭārkarociṣām 
tadaṣṭāṣṭaguṇasthāne tṛtīye syātkacāgrakam ।। 

likṣā yūkā yavo apyevam aṅgulaṃ tattrisaṃguṇaiḥ 
taireva guṇitaṃ pāṇir dhanustadvedalakṣitam ।। 

daṇḍo dve dhanuṣī jñeyaḥ krośastaddvisahasrakam 
dvikrośamāhurgavyūtiṃ dvigavyūtiṃ ca yojanam ।। 

kapālamarbudaṃ sthaulyād brahmaṇo aṇḍasya yojanaiḥ 
tasyāntaḥ kāñcanaṃ dhāma kālāgnestāvadeva hi ।। 

yatrāntakālatīkṣṇāṃśukoṭitejāstathāvidhaiḥ 
rudrairāste vṛto devaḥ kālāgniriti viśrutaḥ ।। 

sarvādhvavartibhūtānāṃ yasminnudvṛttatejasi 
bhayamutpadyate śaktyā saṃhartryā codite prabhoḥ ।। 

tasya svabhāvato jvālāḥ pravṛttā daśakoṭayaḥ 
yojanānāṃ tadardhena dhūmaḥ sāndraḥ sudāruṇaḥ ।। 

tataḥ puṭāstrayastriṃśaddaśalakṣonakoṭikāḥ 
tadantarāṇi dvātriṃśallakṣakāṇi durātmanām ।। 

sthānāni yātanāhetor nirmitānyadhvavedhasā 
tāni te nāmabhirvakṣye dvijamukhya nibodha me ।। 

rauravadhvāntaśītoṣṇasaṃtāpābjamahāmbujāḥ 
kālasūtrāṣṭamā hyete narakā iti viśrutaḥ ।। 

sūcyāsyatālakhaḍgākhya kṣuradhārāmbarīṣakāḥ 
taptāṅgārā mahādāhāḥ saṃtāpāśceti ye mune ।। 

bhavantyaṣṭau subībhatsā mahāśabdapadānugāḥ 
lākṣāpralepamāṃsādanirucchvāsanasocchvāsāḥ ।। 

yugmādriśālmalīlohapradīptakṣutpipāsakāḥ 
kṛmīṇāṃ nicayaśceti rājānaḥ parikīrtitāḥ ।। 

lohastambho atha viṇmūtras tathā vaitaraṇī nadī 
tāmisraścāndhatāmisraḥ kumbhīpākaḥ sarauravaḥ ।। 

mahāpadānugo avīcī rājarājeśvareśvarāḥ 
eṣāṃ puṭānāṃ narakaiḥ sārdhaṃ yojanasaṃkhyayā ।। 

bhavanti koṭayastriṃśad dve ca lakṣe dvijottama 
tatasttriṃśatsahasrāṇi tyaktvā bhūrnavalākṣikī ।। 

bhavatyayomayyardhena pūrveṇārdhena kāñcanī 
yo apyadhastātpuṭastasyā mṛdardhaṃ cārdhamāyasam ।। 

tatra dvātriṃśato amīṣāṃ nirayāṇāṃ patiḥ sthitaḥ 
kūṣmāṇḍa iti vikhyātaḥ pralayārkānaladyutiḥ ।। 

karālavadanaḥ kruddho vṛttakoṭaralocanaḥ 
taṅkapāṇistathābhūtair bhūtairbhūyobhirāvṛtaḥ ।। 

ayorukmapuṭādūrdhvam aṣṭamīyaṃ vasundharā 
sāhasrāḥ ṣaṭ parā madhyā vyarkalakṣatrikoṭikī ।। 

vasatyo navasāhasrāḥ parā daśasahasrikī 
tadāsāṃ saptakaṃ sadbhiḥ khyātaṃ pātālasaptakam ।। 

tannāmato adhipatita ucyamānaṃ nibodha me 
ābhāsaṃ paratālākhyaṃ tritalaṃ ca gabhastimān ।। 

mahātalaṃ rasāṅkaṃ ca pātālaṃ saptamaṃ mune 
saptasveteṣu daityendrabhujaṅgakṣaṇadācarāḥ ।। 

sapta sapta samākhyātās tānapyatha nibodha me 
daityāḥ śaṅkuśrutiḥ pūrve prahlādaḥ śiśupālakaḥ ।। 

karkandhako hiraṇyākṣo bṛhadgarbho balistathā 
kādraveyāḥ kuṭilako vāsukiḥ kambalastathā ।। 

kārkoṭako atha kālāṅgo durdarśastakṣakastathā 
vikaṭo lohitākṣaśca yamākṣo vikaṭānanaḥ ।। 

karālo bhīmanirhrādaḥ piṅgalaśceti rākṣasāḥ 
teṣāmupari niśeṣapātālādhipatīśvaraḥ ।। 

sāhasre kāñcane dhāmamaṇḍale hāṭakaḥ sthitaḥ 
yaṃ stuvanti priyaprāptyai yatā yativibhūṣaṇaiḥ ।। 

daityayakṣāsurādhīśalalanā lalitaiḥ padaiḥ 
tataḥ koṭiśataṃ pṛthvī nānājanasamāśrayā ।। 

dvīpaśailasaridvārinidhimaṇḍalamaṇḍitā 
jambūśākakuśakrauñcaśālmagomedhapuṣkarāḥ ।। 

lakṣādidviguṇā dvīpāḥ kṣārādyabdhibhirāvṛtāḥ 
tato hiraṇmayī bhūmir lokālokaśca parvataḥ ।। 

tamaḥ parastādgarbhodaḥ kaṭāhaśceti bhūtalam 
triśailasariddvīpakān an[al]odadhyalaṃkṛtām ।। 

pṛthvīṃ bhagavatīṃ śakra śrotumicchāmi vistarāt 
tvayi vaktari deveśa sarvapratyakṣadarśini ।। 

niṣṭhājñaptirasākṛṣṭaṃ śrutau dhāvati me manaḥ 
vartayiṣye dvijaśreṣṭha prastutoktiśarīravat ।। 

dvīpānnadīvanāntāṃśca śṛṇuśvaikāgramānasaḥ 
jambudvīpaṃ kṣiternābhis tadvṛttaṃ lakṣayojanam ।। 

kṣārābdhinā parivṛttaṃ parivṛttena tāvatā 
tasya madhye sthitaḥ śailarājarājo hiraṇmayaḥ ।। 

tiraskṛtāṃśumajjyotir meruḥ suraniṣevitaḥ 
sa ṣoḍaśa sahasrāṇi kṣitau viṣṭo mahītalāt ।। 

tadūnamunnato lakṣaṃ mūle ṣoḍaśa vistṛtaḥ 
triṣu pādāntareṣvasya caturvṛddheṣu parvasu ।। 

nemayaḥ kaṭakākārā nirgatā dīptimattarāḥ 
ekā daśasahasrā tu manusāhasrikī parā ।। 

nemiryā mastakopānte lokapālasamāśrayā 
cakravāṭeti tāmāhuḥ sarvaratnaprabhāvatīm ।। 

siddhagandharvamahatāṃ tadadhaḥ parvasu sthitiḥ 
prācyādiṣvindramukhyānāṃ nāmatastānibodhata ।। 

nānaratnaprabhājālamaṇḍalālaṅkṛtā hareḥ 
siddhasādhyamarujjuṣṭā rukmabhūramarāvatī ।। 

raktapītamaṇiprāyahemaprākāragopurā 
vahnestejovatī vahnitulyabhūtaniṣevitā ।। 

mṛtyoḥ saṃyamanī tuṅgalohaprākāramaṇḍalā 
kālapāśapitṛvyādipretamāriniṣevitā ।। 

kṛṣṇā daityapatermṛtyor dhāmavaddaityasevitā 
nīlaratnaprabhājālavitānavarabhūṣaṇā ।। 

śuddhavatyambunāthasya sphaṭikopalanirmitā 
pāṇḍurābhropamairyādaḥsevitā bhāti dhāmabhiḥ ।। 

vāyorgandhavatī tuṅgaśvetapītadhvajākulā 
balavadbhūtasaṃjuṣṭā sarvaratnavinirmitā ।। 

mahodayā candramasaḥ śvetā muktādinirmitā 
dvijasaṃghastutā bhāti purairhimagiriprabhaiḥ ।। 

jvalallalāṭadṛgdagdhasmaramṛtyuyaśobhṛtaḥ 
purī yaśovatī sarvaratnajā rudrasevitā ।। 

iti sarvartusukhadāś cakravāṭārdhavistṛtāḥ 
puryo aṣṭāvaniloddhūtapārijātarajoruṇāḥ ।। 

vedhasā nirmitā lokapālacakrānuvartinām 
bhūtaye svarga ityetā gīyante kavibhiḥ kṣitau ।। 

caturdaśa sahasrāṇi yojanānāṃ svayaṃbhuvaḥ 
madhye manovatī nāma purī lokeśavanditā ।। 

yā cakārāruṇānuccair vidyunmārgānmahaḥśriyā 
sāvitryā spardhamāneva svargakāmātivartinī ।। 

tasyāmupāsate devā munayaśca mahaujasaḥ 
mahāyogīśvaraṃ siddhyai yamādyairbhūtavedhasam ।। 

tadīśabhāge tasyādreḥ śṛṅgamādityasannibham 
yattajjyotiṣkamityāhuḥ sadā paśupatipriyam ।। 

tasya sānuṣu haimeṣu ratnacitreṣu saṃsthitāḥ 
skandanandimahākālagaṇeśādigaṇāvarāḥ ।। 

mūrdhni devādidevasya sthānaṃ tripuravidviṣaḥ 
rudrāyutagaṇairjuṣṭaṃ brahmādyaiśca surottamaiḥ ।। 

iti meruradho asyānte dikṣu ye bhūdharāḥ sthitāḥ 
tacchiṣṭāni navadvīpe varṣāṇyasminnibodha me ।। 

niṣadho hemakūṭaśca himavāṃścācalottamāḥ 
merordakṣiṇato nīlaḥ śvetaḥ śṛṅgīti vāmataḥ ।। 

sahasradvayaviṣkambhā daśotsedhā navāntarāḥ 
prāgāyataḥ suparvāṇāḥ sāgarāhitakoṭayaḥ ।। 

tadardhenāttaviṣkambhau mālyavadgandhamādanau 
yāmyottarau prākpratīcyor merutastāvadantarau ।। 

paścānmālyavataḥ prācyāṃ gandhamādanaśailataḥ 
ilāvṛtaṃ nīlagirer yāmyato niṣadhādudak ।। 

bhadrāśvaṃ mālyavatprācyāṃ varṣaṃ bhadrajanākulam 
suketanaṃ ketumālaṃ pratīcyāṃ gandhamādanāt ।। 

niṣadhāddharivarṣe yad yāmyato hemakūṭataḥ 
nāmnā kiṃpuruṣaṃ khyātaṃ bhārataṃ himavadgireḥ ।। 

ramyakākhyamudaṅnīlād dhiraṇyaṃ śvetaparvatāt 
yaduttare śṛṅgavataḥ kuruvarṣaṃ taducyate ।। 

niṣkambhaśailāścatvāro meroḥ sthairyāya vedhasā 
lakṣārdhonnataḥ kḷptās [te] teṣāṃ pūrveṇa mandaraḥ ।। 

śveto haridrācūrṇābho yāmyato gandhamādanaḥ 
pratīcyāṃ vipulo nīlaḥ supārśvaḥ saumyato aruṇaḥ ।। 

sahasrayojanacchāyās teṣu kalpadrumāḥ sthitāḥ 
kadambajambvāvaśvatthanyagrodhau cottarāntikāḥ ।। 

jambūphalarasodbhūtā meruṃ paryetya nimnagā 
viveśa mūlamevāsya kanakīkṛtya tāṃ mahīm ।। 

taṃ pītvā pakṣisarpākhumṛgaśākhāmṛgādayaḥ 
babhūvuḥ kāñcanā ye ca sattvāstasyāṃ kṛtāplavāḥ ।। 

dvīpaketurabhūjjambūḥ kalpaśākhiṣu satsvapi 
prabhāvātiśayātkhyātaṃ jambūdvīpamidaṃ tataḥ ।। 

prācyāṃ viṣkambhaśailasya mūle caitrarathaṃ vanam 
saro aruṇodakaṃ nāma tatra hemābjamaṇḍitam ।। 

yāmyādrimūle gandharvasurasiddhāpsarovṛtam 
nandanaṃ mānasaṃ tatra saro mānasataskaram ।। 

vaibhrājaṃ vaipule mūle sitodaśca hradottamaḥ 
devairniṣevyate channaḥ kamalairaṃśumaprabhaiḥ ।। 

saupārśve dhṛtimannāma kānanaṃ bhadrako hradaḥ 
saugandhikāmbujacchannaḥ sevyate pitṛbhiḥ sadā ।। 

trayodaśasahasrāyurjambūphalarasāśanaḥ 
mervālokopalabdhārtho janaḥ sutvagilāvṛte ।। 

varṣāyutāyurnīlābjadyutiḥ panasasārabhuk 
ketumāle jano divyadehabandhaḥ sukhī balī ।। 

candrabimbadyutirnīlā-bjāśano bhadravājini 
daśavarṣasahasrāyurduḥkhaśokabhayojjhitaḥ ।। 

triṃśadabdasahasrāyuḥ kāmavṛkṣaphalāśanaḥ 
yugmaprasūtiḥ kuruṣu śyāmāpuṣpadyutirjanaḥ ।। 

bhūtavedasahasrau dvāv ekadiksaṃdhilakṣitau 
somavāyvāśayoḥ siddhamunicāraṇasevitau ।। 

candrabhadrākarau dvīpau candraraktābjarugjanau 
ailāvṛtaṃ tayorāyuḥ phalaṃ mūlaṃ ca bhojanam ।। 

antarbhāvaḥ kuruṣvabdhau sānnidhyātkīrtitau tataḥ 
adhyardhāni sahasrāṇi dvādaśāyurhiraṇvati ।। 

janasyendutviṣo nityam aśnato lākucaṃ phalam 
nīlanīrajaramyasya ramyake dvādaśasthitiḥ ।। 

janasyābdasahasrāṇi nyagrodhaphalamaśnataḥ 
rajatadyutirikṣvādas tāvadāyurharau janaḥ ।। 

raukmaḥ kiṃpuruṣe plakṣabhojano abdāyutasthitiḥ 
iti kimpuruṣādīni varṣāṇyuktāni yāni te ।। 

na teṣvavasthābhedo asti vivartiṣu kṛtādiṣu 
yugānurūpaprajñāyus tejobaladhanaprajaḥ ।। 

kṛṣṭākṛṣṭāśano duḥkhatrayārto bhārate janaḥ 
guṇa eko yadudyukto neṣṭaṃ kiṃcinna sādhayet ।। 

sarvāsāṃ phalabhūmīnāṃ karmabhūḥ kāraṇaṃ yataḥ 
navābdhisrotasi dvīpā nava cātrārdhakasthale ।। 

indradvīpaprabhṛtayo nāmatastānnibodha me 
indradvīpaḥ kaśeruśca tāmraparṇo gabhastimān ।। 

nāgadvīpaścāndramaso gāndharvo vāruṇastathā 
kumārikākhyo navamo nānāparvatanimnagāḥ ।। 

nānājātijanākīrṇā bhāratākhe prakīrtitāḥ 
āgnīdhro nāma nṛpatir jambūnātho manoḥ kule ।। 

tajjātanṛpasaṃjñābhiḥ kathyante bhāratādayaḥ 
kṣārakṣīradadhisneharasamadhvāmṛtodakaiḥ ।। 

lakṣādidviguṇā dvīpā jambūdvīpādayo vṛtāḥ 
śāke śākadrumastvaṅgaḥ śākasaṃjñānibandhanaḥ ।। 

kuśo abhūtkāñcanaḥ kauśe svayaṃbhuvi yiyakṣati 
krauñce krauñco hato daityaḥ krauñcādrau hemakandare ।। 

skandena yuddhvā suciraṃ citramayī sumāyinā 
sa śailastasya daityasya khyātaścitreṇa karmaṇā ।। 

ketutāmagamattasya nāmnā krauñcaṃ taducyate 
śālmale śālmalīvṛkṣo haimaḥ sāhasriko arkabhāḥ ।। 

priyo amarāṇāṃ tatketuḥ sa tadākhyānibandhanaḥ 
gomede gopatirnāma rājābhūdgosavodyataḥ ।। 

yājyo abhūdvahnikalpānām autathyānāṃ manoḥ kule 
sa teṣu hariyajñāya pravṛtteṣu bhṛgūn gurūn ।। 

vavre taṃ gautamaḥ kopādaśapadagamatkṣayam 
yajñavāṭe asya tā gāvo dagdhāḥ kopāgninā muneḥ ।। 

tanmedasā mahī channā gomedaḥ sa tato abhavat 
nadī puṣkariṇī nāma hemapuṣkaramaṇḍitā ।। 

tayā sa puṣkaradvīpaḥ khyāpitaḥ surasevitaḥ 
yathā kimpuruṣādyeṣu kṛtāvāsaḥ sadā janaḥ ।। 

śākadvīpādiṣu tathā kṣīrādikṛtabhojanaḥ 
himenduhimanīlābjasasyakasphaṭikadyutiḥ ।। 

daśavarṣasahasrāyurnaṣṭaduḥkhaikakaṇṭakaḥ 
saptamāmudadherarvāk dve koṭī satrikaṃ dalam ।। 

pañcāśacca sahasrāṇi karṇāddhemādrigarbhataḥ 
tato hiraṇmayī bhūmir nānāratnadrumācalā ।। 

krīḍārthaṃ vedhasā sṛṣṭā devānāṃ daśakoṭikī 
lokāloko bahistasyā lokālokaniyāmakaḥ ।। 

yojanāyutaviṣkambhas tuṅgaśṛṅgaparicchadaḥ 
tasya śṛṅgeṣu tīkṣṇāṃśor bhāsaścandrātapopamāḥ ।। 

na tāpayati vaikṛṣṭyād dhāmānyāśābhṛtāṃ mune 
tamaḥ parastānnibiḍaṃ lakṣāṇyekonaviṃśatiḥ ।। 

catvāriṃśatsahasrāṇi pañcatriṃśacca koṭayaḥ 
saptaviṃśatilakṣāṇi koṭiścaikā samudrarāt ।। 

haimaṃ kaṭāhakaṃ koṭir garbhādeti samantataḥ 
tithilakṣo bhuvarloko dhruvaprānto mahītalāt ।। 

tadūnakoṭisvarlokaḥ svargivaryasamāśrayaḥ 
mahardvikoṭiryatrāste marīcyādimunivrajaḥ ।। 

jano aṣṭakoṭyavacchinnaḥ pitṛjahnujanāśrayaḥ 
tapo arkakoṭiryatrāste mahāyogī sanandanaḥ ।। 

ṛbhuḥ sanatkumāraśca sanakaśca mahātapāḥ 
tataḥ satya[ma]dhiḥsthānaṃ satyalokaḥ svayambhuvaḥ ।। 

kāmātiśayasampannaḥ koṭayo nava sapta ca 
sāvitrī mūrtimatyāste yatra vedāśca sānugāḥ ।। 

tataścatasraḥ ṣaṭ ceti madhutripuravidviṣoḥ 
sthāne jyotiṣmatīcitre koṭiraṇḍakaṭāhakaḥ ।। 

śatakoṭipravistīrṇa iti brahmāṇḍagolakaḥ 
bhūyasā tulya evāyaṃ sarvasrotaḥsu mānataḥ ।। 

tasya prācīṃ diśaṃ śakraḥ pātyagniḥ pūrvadakṣiṇām 
dakṣiṇāṃ bhūtasaṃhartā rākṣaso dakṣaṇāparām ।। 

paścimāṃ varuṇo devo nabhasvān paścimottarām 
udīcīṃ somayakṣeśāv īśaḥ prāguttarāṃ diśam ।। 

ūrdhve brahmā hariradhaḥ sarvārthāvahitāḥ sadā 
eṣāmapi niyantāro rudrā daśa daśa sthitāḥ ।। 

bhūmimanto apyamī yeṣāṃ notkrāmanti bhayātpadam 
nānārūpairmahāvīryais taruṇārkasamaprabhaiḥ ।। 

vṛtā nānāyudhadharair nāmabhistānnibodha me 
budhnavajraśarīrājakapālīśapramardanāḥ ।। 

prāgvibhūtyavyayau śāsta pinākī tridaśādhipaḥ 
bhasmakṣayāntakaharajvalanāgnihutāśanāḥ ।। 

piṅgalaḥ khādako babhrur dahanaścāgnidiggatāḥ 
vidhātṛdhātṛkartrīśakālamṛtyuviyojakāḥ ।। 

yāmyadharmeśasaṃyoktṛharāśca yamanāyakāḥ 
nirṛtirmāraṇakrodhahantṛdhūmravilohitāḥ ।। 

ūrdhvaliṅgavirūpākṣadaṃṣṭribhīmāḥ palādapāḥ 
balātibalapāśāṅgaśvetabhūtajalāntakāḥ ।। 

mahābalamahābāhusunādyabdaravāḥ kapāḥ 
laghuśīghramahadvegasūkṣmatīkṣṇakṣayāntakāḥ ।। 

kapardyabdeśapañcāntapañcacūḍāśca vāyupāḥ 
nidhīśo rūpavān dhanyasaumyaśāntajaṭādharāḥ ।। 

kāmaprasādalakṣmīśaprakāśāścenduyakṣapāḥ 
vidyeśasarvavijjñānavedavijjyeṣṭhavedagāḥ ।। 

vidyāvidhātṛbhūteśabalipriyasukhādhipāḥ 
śambhurgaṇādhyakṣavibhutryakṣacaṇḍāmarastutāḥ ।। 

vicakṣaṇanabholipsusaṃvivāhāśca mūrdhani 
krodhanānilabhugbhogigrasanodumbareśvarāḥ ।। 

vṛṣo viṣadharo ananto vajro daṃṣṭrī ca viṣṇupāḥ 
tato ambhaḥpramukhā bhogabhūmayastāsu saṃsthitāḥ ।। 

pañcāṣṭakā niyoktṝṇāṃ kṣetrāvāptaphalaśriyaḥ 
bhārabhūtyāṣāḍhiḍiṇḍilākulyamarapuṣkarāḥ ।। 

prabhāsanaimiṣau ceti guhyāṣṭakamidaṃ jale 
śrīśālajalpakedārabhairavāmrātakeśvarāḥ ।। 

hariścandramahākālam adhyāḥ sātipadā rucau 
mahendrabhīmavimalakurukṣetragayākhalāḥ ।। 

sanāpadottarāḥ sāṭṭahāsāḥ sanākhalāḥ khage 
sthāṇusvarṇākṣagokarṇabhadrakarṇamahālayāḥ ।। 

vastrapadāvimukhāhvarudrakoṭyaḥ khamaṇḍale 
pavitrāṣṭakamityāhur garve mātrendriyagocare ।। 

sthāṇvaṣṭakaṃ dvijaśreṣṭha nāmataḥ kathayāmi te 
mākoṭamaṇḍaleśānadviraṇḍachagalāṇḍakāḥ ।। 

sthūlasthūleśvarau śaṅkukarṇakālañjarāvapi 
sūkṣmāmarapurāṇyaṣṭau buddhau paiśācamāditaḥ ।। 

rākṣasaṃ yākṣagāndharvaṃ māhendraṃ ca maharddhimat 
saumyaṃ prājeśvaraṃ brāhmaṃ dīptaṃ paramayā śriyā ।। 

gauṇe yogīśadhāmāni tvakṛtaṃ kṛtaraibhavam 
brāhmavaiṣṇavakaumāram aumaṃ śraikaṇṭhamantataḥ ।। 

vīrabhadrasya rucimad ddhāma yogivarastutam 
svapadādho adhikārasthasarvarudrādhikaśriyaḥ ।। 

vāmadevabhavānantabhīmomāpatyajeśvarāḥ 
sarveśāneśvarāvekavīraikaśivasaṃjñitau ।। 

ugraḥ pracaṇḍadṛk ceśo guṇānāṃ mūrdhni saṃsthitāḥ 
tapasā guruṇopāsya krodhādīn gurutāṃ matāḥ ।। 

svādhikāravidhau tīkṣṇā rudrāḥ sarvārthadṛkkriyāḥ 
tebhyo daśaguṇaśrīkān pradhānādhipatīñchṛṇu ।। 

krodheśacaṇḍasaṃvartajyotiḥpiṅgalasūragāḥ 
pañcāntakaikavīrau ca śikheda iti te smṛtāḥ ।। 

sarvendriyaḥ sarvatanuḥ sarvāntaḥkaraṇāśrayaḥ 
puruṣe niyatau yantā kāle kalanaśaktimān ।। 

bhuvaneśamahādevavāmadevabhavodbhavāḥ 
ekapiṅgekṣaṇeśānā-ṅguṣṭhamātrāśca bhāsvarāḥ ।। 

parameśopamā rāgavidyāgarbhe kalāpade 
mahāpuracatuḥṣaṣṭimaṇḍale maṇḍalādhipāḥ ।। 

anantastrikalo goptā kṣemīśo brahmaṇaḥ patiḥ 
dhruvatejodhiṣau rudrau gahaneśaśca viśvarāṭ ।। 

māyādhikāriṇo rudrā maṇḍalādhipatīśvarāḥ 
saṃsāracakrakārūḍhabhūtagrāmavivartakāḥ ।। 

etāvatyeva ghoreyaṃ sarvabhūtabhavāvaniḥ 
sīdantyajñānino yasyāṃ paṅke gāva ivācalāḥ ।। 

bhṛguṇī brahmavetālī sthāṇumatyambikā parā 
rūpiṇī nandinī jvālā saptasaptārbudeśvarāḥ ।। 

vidyārājñyastu kathitā vidyāyāṃ rudrasaṃstutāḥ 
tāsāmupari dīptaśrīr devo vidyādhipaḥ sthitaḥ ।। 

mantreśeśacidāviṣṭarudravyūhāṣṭakānugaḥ 
ucchuṣmāḥ śambarāścaṇḍā mahāvīryāḥ padadruhaḥ ।। 

rudrā gaṇāḥ sadikpālāḥ śāstrāṇi patayastataḥ 
te cānantaprabhṛtayo gaditā eva nāmataḥ ।। 

svasvarūpāśca te vipra pūrvaṃ praśnānuṣaṅgataḥ 
sādāśive pavitrāṅgasakalādiparicchadaḥ ।। 

devaḥ sadāśivo bindau nivṛttyādikaleśvarāḥ 
nāde dhvanipatiḥ śaktau sarvaśaktimatāṃ varaḥ ।। 

yonirviśvasya vāgīśāḥ patayaḥ parataḥ śivaḥ 
sadāśivaśivāntādhvakalpitāṇuvapuḥsthitiḥ ।। 

sarvātiśayaviśrāmas tadūrdhvaṃ patayaḥ katham 
īśānatītya śāntāntaṃ tattvaṃ sādāśivaṃ smṛtam ।। 

bhuvanānyapi nādādikalā nānyaḥ patiḥ śivāt 
kiṃtu yaḥ patibhedo asmin sa śāstre śaktibhedavat ।। 

kṛtyabhedopacāreṇa tadbhedasthānabhedajaḥ 
karotyunmīlanaṃ yābhiḥ śaktibhirnaratejasaḥ ।। 

tā nivṛttyādisaṃjñānāṃ bhuvanānāmadhīśvarāḥ 
nivartayati bhūtāni yayā sāsya nivartikā ।। 

nivṛttiriti tatsthānaṃ tatreśo api nivṛttimān 
nivṛttasya gatirbhūyo yayā prācyāvalakṣaṇā ।। 

niṣidhyate pratiṣṭhā sā sthānaṃ tavāṃśca tatpatiḥ 
tyaktvāptagamyaviṣayaṃ yayā jñānaṃ dadātyaṇoḥ ।। 

sā vidyā sthānamapyasyā vidyeśaśca tadīśvaraḥ 
sarvaduḥkhapraśamanaṃ yayāsya kurute haraḥ ।। 

sā śāntistatpadaṃ ceti tatkurvan so api śāntimān 
ūrdhvādhoviṣayāloko mahānyaśca mahattaraḥ ।। 

mahattamaśca kriyate cito yābhirvimucyataḥ 
tā indhikādyāstatsthānaṃ tadvānīśastisṛṣvapi ।। 

sarvajñatvādiyoge api niyojyatvaṃ malāṃśataḥ 
pramārṣṭi tadyayā sāsya mocikā tatpadaṃ ca yat ।। 

mocakastatkriyākṛcca yayeśānaṃ karoti tam 
sordhvagā tatpadaṃ ceti tadīśaścordhvagāpatiḥ ।। 

ye api tatpadamāpannāḥ śaivasādhanayogataḥ 
te tatsthityantamāhlādaṃ prāpya yānti paraṃ padam ।। 

na ca sṛṣṭyādi kurvanti svārthaniṣṭhā hi te yataḥ 
iti sādāśivaṃ tattvaṃ vyākhyātaṃ leśatastava ।। 

śaktāvapyevamityeṣa sakalaḥ kṛtyayogataḥ 
kṛtyaṃ tadādiviṣayaṃ niṣkalo anyatra sarvadā ।। 

bhūmiprādhānikagranthividyābindukalādiṣu 
guṇakārāḥ daśādyāḥ syur nādakoṭeradho mune ।। 

ūrdhvaṃ kalāyā vidyādhaḥ śrūyante gahanādhipāḥ 
tadantarālametāvad iti dhījātra lakṣaṇā ।। 

dvayorapyadhvanorevaṃ kramaprasavayoginoḥ 
vilayaḥ prātilomyena śaktitattvadvayāvadhiḥ ।। 

vyastasyātha samastasya vilayaḥ sa kathaṃ kiyān 
tattvamārgasya bhagavan brūhi sarvārthadarśyasi ।। 

mahāsvāpe samastasya vyastasyāvāntaro layaḥ 
sargo apyevaṃ sthiteḥ kālaḥ kathyamāno avadhāryatām ।। 

caturyugasahasrāntam aharhemāṇḍajanmanaḥ 
niśā tāvatyahorātramānenābdaparārdhake ।। 

vilayo vyutkrameṇaiṣa prakṛtyādi nivāryate 
tadā rudraśataṃ vīraśrīkaṇṭhau ca pradhānapāḥ ।। 

śaktyākramya jagatsūkṣmaṃ sūkṣmadehāṃśca cidvataḥ 
prakṛtisthāśayān kālaṃ tatsvāpāntamupāsate ।। 

śiveṣṭamantrabhṛnnunnamaṇḍalādhipatīritāḥ 
kāle jagatsamutpādya svādhikāraṃ prakurvate ।। 

karma dharmādikaṃ tacca guṇatvena matau sthitam 
guṇino na guṇo apaiti prakṛtāvucyate katham ।। 

satyaṃ buddhiguṇaḥ karma nāpaiti guṇino guṇaḥ 
dehākṣaphalabhūmīnāṃ tātsthyāt tatropacaryate ।। 

ādhāre kāraṇe kārye samīpe copakārake 
dharmādyanukṛtau ceti lakṣaṇāṃ sūrayo jaguḥ ।। 

evaṃ guṇādisargāṇāṃ parārdhe guṇakāraṇam 
kalā leḍhi kalāṃ māyā svādhikāraparāṅmukhī ।। 

tannivṛttau nivartante devāstadadhikāriṇaḥ 
sargasthityādiko yasmād adhikārastadāśrayaḥ ।। 

evaṃ mantreśamukhyeṣu viśatsvabhimataṃ padam 
vidyāmatti sadātattvaṃ tadbindurbaindavaṃ dhvaniḥ ।। 

nādamatti parā śaktiḥ śaktimīṣṭe svayaṃ haraḥ 
bhavināṃ viśramāyaivaṃ māyāyāśca paraḥ śivaḥ ।। 

ākalayya svadṛkśaktyā svāpaṃ sṛṣṭyai pravartate 
evaṃ tattvāni bhāvāśca bhuvanāni vapūṃṣi ca ।। 

śuddhāśuddhādhvanorvipra vyākhyātāni samāsataḥ 
vidyā pañcāṇudehāśca bindurnādo atha kāraṇam ।। 

pañcaskandhaḥ paro mārgaḥ kva bhāvāḥ pratyayaḥ sthitāḥ 
nādaḥ sūkṣmaḥ kalā kālarāgayugme sapūruṣe ।। 

sthūlaḥ pañcakalo nādaḥ pañcatattvāśrayo mune 
pradhānādicaturgranthinidhirbinduścatuṣkalaḥ ।। 

garve manomukhā devā buddhau bhāvādayaḥ sthitāḥ 
pañcamantratanurdevaḥ sthitastanmātrapañcake 
sūkṣmabhūteṣu mantreśā mantrāḥ sthūleṣu saṃsthitāḥ ।। 

iti yadaṇunirodhi dhvāntabījādyadṛṣṭaṃ paśumatasṛtadṛgbhiḥ pāśajālaṃ subhūyaḥ 
tadupaśamanimittaṃ vakṣyamāṇakriyāto rucadavihataśaktiḥ śāmbhavī mantrasampat ।। 

[samayācāravidhiḥ]

yenāṇūnāmuṣitamamalaṃ dṛkkriyākhyasvarūpaṃ yatsadbhāvādbhavajalanidhau jantujātasya pātaḥ 
durvāraṃ tatkṣapayati tamo yatprasādastamīśaṃ caryāpāde vivṛtiracanāṃ kurmahe sampraṇamya ।। MRgCp

iha hi śāstropakrame iti vastutrayasyāsya prāppādakṛtasaṃsthiteḥ। caryāyogakriyāpādairviniyogo abhidhāsyate।।

iti yatprāksūtritaṃ tatrāvagatajñānakriyāyogānāmapi deśikādīnāṃ vihitācaraṇaniṣiddhavarjanarūpāṃ caryāṃ vinā na nirvighnato vāñchitaphalāvāptiriti kramāgataṃ yogapādasamāptāvupakṣiptasamanvayaṃ caryāpādamavatārayitumāha

athāto deśikādīnāṃ sāmānyācārasaṃgrahaḥ 
paraścāvasaraprāptaḥ samāsenopadiśyate ।। 

vṛtti

[deśikādīnām] ācāryasādhakaputrakasamayināṃ [sāmānyācārasaṃgrahaḥ] sādhāraṇāsādhāraṇācārasamuccayaḥ [avasaraprāptaḥ] kramāyātaḥ [samāsena] saṃkṣepād idānīm upadiśyate abhidhīyata iti।
athaśabdo adhikārārthaḥ। ataḥśabdastu yogapādānantaryam। 
[śaivabhedāḥ]

deśiko mantravṛttiśca putrakaḥ samayī ca yaḥ 
catvāra ete śaivāḥ syur vratino avratino api vā ।। 

vṛtti

deśika ityācāryaḥ। [mantravṛttiḥ] mantra evānanyaniṣṭhā vṛttiḥ yasya sa sādhakaḥ। śaivānāmeva deśikādīnāmiha lakṣaṇam। śāktādayastu te anyādṛśā eveti vijñāpayituṃ śaivapadopādānam। dvividhāstu te śaivāḥ। vratino [avratino api] vratavarjitāśca।

[vratinaḥ śaivāḥ] atha vratinastāvadāha

vratino jaṭilā muṇḍās teṣvagryā bhasmapāṇḍarāḥ 
tilakaiḥ puṇḍrakaiḥ paṭṭair bhūṣitā bhūmipādayaḥ ।। 

vṛtti

[vratino jaṭilā muṇḍāḥ] vratināmapi dvau bhedau jaṭitvaṃ muṇḍitā ca।jaṭilo api vakṣyamāṇabhautikanaiṣṭhikabhedād dvividhaḥ। [teṣu] sarveṣu caiteṣu madhyād [agryāḥ] brāhmaṇāḥ [bhasmapāṇḍarāḥ] bhasmoddhūlitasarvāṅgāḥ। [bhūmipādayaḥ tilakaiḥ puṇḍrakaiḥ paṭṭaiḥ bhūṣitāḥ] kṣatriyāstilakālaṃkṛtatanavaḥ। vaiśyāstripuṇḍrakamaṇḍitāḥ। śūdrāstu paṭṭākṛtinā bhasmoddhūlanena bhūṣitāḥ syuriti śeṣaḥ।।

[jaṭādhāraṇe ayogyāḥ]

jaṭā na śūdro vibhṛyān nājño nāpi pramādavān 
na yoṣinna vayontasthā na rogī vikalo api vā ।। 

vṛtti

śūdramūrkhapramattastrīvṛddhāmayāvivikalāṅgairvā jaṭā na dhāraṇīyāḥ। bahuvacananiṣedhād ekajaṭā ete syuriti kecit।। [jaṭābandhanavidhiḥ] atha tadvidhānam

kalātattvapavitrāṇuśaktimantreśasaṃkhyayā 
vibhajya keśānsampātya pratyaṃśaṃ saṃhitāṇubhiḥ ।। 

vrateśvarasya purato badhnīyācchivatejasā 
mantriṇaḥ sādhyamantreṇa hṛdā putrakayogyayoḥ ।। 

vṛtti

[kalātattvapavitrāṇuśaktimantreśasaṃkhyayā] kalāḥ `tārā sutārā taraṇiḥ' ityādyā aṣṭatriṃśat। tattvāni ṣaṭtriṃśat। pavitrāṇavaḥ sadyojātādimantrāḥ pañca। śaktayo vāmādyā nava। mantreśā anantādividyeśā aṣṭau। ābhyaḥ saṃkhyābhyo madhyādanyatamayā saṃkhyayā keśān vibhajya [pratyaṃśaṃ] ekaikasminnaṃśe [saṃhitāṇubhiḥ] śivaikādaśikayā saṃhitayā [sampātya] sampātahomaṃ kṛtvābhyarcitasya vrateśvarasya śivasya purataḥ [śivatejasā] tanmūlenācāryasya jaṭāṃ badhnīyāt। [mantriṇaḥ] sādhakasya sādhyamantreṇa [putrayogyayoḥ] putrakasamasthayostu hṛdeti bhedaḥ।।

tasya jaṭāvṛddhiviśeṣamāha

kṛmighnadravyamiśreṇa bhasmanā traiphalena ca 
sāyacūrṇena vā puṣṭiṃ nayettā bhautikavratī ।। 

vṛtti [kṛmighnadravyamiśreṇa] kaṭutailaviḍaṅgapāradādidravyasaṃyuktena [traiphalena bhasmanā] harītakyāmalakavibhītakabhasmanā [sāyacūrṇena] niśācūrṇamiśreṇa vā bhautikavratī tāḥ puṣṭiṃ [nayet] prāpayet।।

[bhautikavratino naiṣṭhikavratinaśca] bhautikanaiṣṭhikavratidvayalakṣaṇamāha

bhautikavratinaste syur yeṣāṃ sāvadhikaṃ vratam 
dehapātāntakaṃ yeṣāṃ te niṣṭhāvratinaḥ smṛtāḥ ।। 

vṛtti

iyatā kālenaitadvrataṃ saṃnyastavyamiti sāvadhikaṃ yeṣāṃ vrataṃ te bhautikavratinaḥ। yeṣāṃ [dehapātāntakaṃ] śarīrapātāntaṃ nirvāhaḥ te [niṣṭhāvratinaḥ] naiṣṭhikāḥ।।

atha ke te naiṣṭhikavratina ityāha

guravaḥ putrakā ye ca na prāthamikasādhakāḥ b

vṛtti

[guravaḥ] ācāryāḥ putrakāḥ tathā [na prāthamikasādhakāḥ] dehapātāvadhimantrasādhakāśceti niṣṭhāvratino jñeyāḥ।

[sāntānikaḥ] bhautikavratamokṣāyāha

pūrṇavratāvadhiḥ samyag vrateśāyārpitavrataḥ ।। d

nyastavratāṅgaḥ satpatnīparigrahavibhūtimān 
bhautikaḥ kāmya ityuktaḥ satsāntānika eva vā ।। 

vṛtti

samyag iti aviplutavratasya sataḥ [pūrṇavratāvadhiḥ] pūrṇo vratāvadhiryasya saḥ। tathā nirvyūḍhayathāmnātavrata ityarthaḥ। tatastu [vrateśāya] vrateśvarāya [arpitavrataḥ] vratasamarpaṇaṃ kṛtvā [nyastavratāṅgaḥ] vratāṅgāni ajinakamaṇḍalvādīni saṃnyasya। yathoktaṃ śrīmatkiraṇe

tarpayitvā praṇamyeśaṃ vratameṣāṃ samarpayet। jaṭāstadbhasmadaṇḍaṃ ca kaupīnaṃ saṃyamaṃ kramāt।। samarpya brahmaṇe dhyātvā puṣpavāryakṣataistridhā। vrataṃ samarpya mantrāṇāṃ hṛnmantreṇa visarjanam।। jaṭāvataraṇaṃ tasya kāryam iti

evaṃ kṛte sati [sapatnīparigrahavibhūtimān] śobhanadāraparigrahabhūtiyuktaḥ san bhautikaḥ kāmya ityuktaḥ satsāntānika iti vā। yadvā vibhūtiyogino asyaiva kāmya ityākhyā। tadvirahiṇastu sadā śobhanena sāntānikākhyena bhaikṣeṇa vartanātsāntānikatvam। yaduktaṃ śrīmatpauṣkare

uttamaṃ dvijabhaikṣaṃ tu grāhyametattvayā sadā। taddhi sāntānikaṃ nāma bhaikṣaṃ hi parikalpitam।। iti।

[avratinaḥ śaivāḥ]

sādhako lokadharmī yaḥ putrakaḥ snātako gṛhī 
samayī prāggṛhasthaśca śaivāḥ syurvratavarjitāḥ ।। 

vṛtti sādhakasya śivadharmilaukikadharmibhedād dvaividhye sati lokadharmī yaḥ sādhakaḥ, putrakaḥ, tathā [snātako gṛhī] gṛhasthatve sati snātaḥ, samayī, [prāggṛhasthaḥ] pūrvaṃ gṛhasthaścetyete vratavarjitā jñeyāḥ। prāggṛhasthasśca ityuttarakālaṃ gārhasthyatyāgāpekṣayā। yataḥ sambhavanti kecana ājīvanamujjhitagṛhāvasthitayaḥ। tadvailakṣaṇyārthaṃ prāggṛhasthagrahaṇam।।

[śaivānāṃ sādhāraṇa ācāraḥ]

teṣāṃ sādhāraṇaṃ karma sandhyopāsanamarcanam 
snānādīni tadaṅgāni parvasu dviguṇakriyā ।। 

vṛtti

teṣāṃ vratināmidamavratibhiḥ sādhāraṇaṃ karma ityagrasthiteṣu ślokeṣvapi sambandhanīyam। kiṃ tadityāha[sandhyopāsanamarcanam] sandhyopāsanārcanādi। [tadaṅgāni] tasya karmaṇo yānyaṅgāni snānādīni tānyapi sādhāraṇānyeva। parvasu cāṣṭamīcaturdaśyayanaviṣuvādiṣu [dviguṇakriyā] pūjājapādikriyādvaiguṇyam।।

[bhojane varjyāni patrāṇi; bhaikṣyagrahaṇaṃ ca] kiṃ ca

nyagrodhāśvatthapatreṣu vātaghnākṣadaleṣu ca 
kāṃsye vābhojanaṃ bhaikṣaṃ cāturvarṇyamakutsitam ।। 

vṛtti

[nyagrodhāśvatthapatreṣu] nyagrodhasya vaṭasya, aśvatthasya cordhvodgatamūlastadviśeṣasya patreṣu, [vātaghnākṣadaleṣu] vātaghnasya cairaṇḍādeḥ akṣasya vibhītakasya sambandhiṣu patreṣu, kāṃsye pātre abhojanaṃ, [cāturvarṇyam akutsitaṃ bhaikṣaṃ] brāhmaṇādivarṇacatuṣṭayādaninditādbhaikṣagrahaṇaṃ ca sarvasādhāraṇam।।

[annavarjanam]

sarvāmarapratiṣṭhāsu setvādīnāṃ niveśane 
sīmantonnayanādyeṣu saṃskāreṣvannavarjanam ।। 

vṛtti

[sarvāmarapratiṣṭhāsu] sarvadevapratiṣṭhāsu [setvādīnāṃ niveśane] setuprapāvihārādipratipādane [sīmantonnayanādyeṣu saṃskāreṣu] sīmantonnayanādiṣu saṃskāreṣu ca annavarjanam annādivarjanaṃ sarveṣāṃ sādhāraṇam।।

[parvasvāhāraniyamaḥ] kiṃ ca

caruṇā phalamūlairvā haviṣyeṇāpareṇa vā 
caturdaśyāmathāṣṭamyāṃ pañcadaśyāṃ ca vartanam ।। 

vṛtti

[caturdaśyām aṣṭamyāṃ pañcadaśyāṃ ca] caturdaśyaṣṭamīpañcadaśīṣu [caruṇā phalamūlairvā] carvādibhiḥ vartanaṃ prāṇayātrā। haviṣyeṇāpareṇa vā ityanena ājyapayoyavādinā havirarheṇa vastunā phalamūlādivyatiriktena vartanaṃ sādhāraṇamiti prāguktena sambandhaḥ।।

[puṇyakāleṣu viśeṣaniyamāḥ] tathā

vyatīpātadinadhvaṃsamāsavṛddhyayanādiṣu 
viśeṣasaṃyamaḥ kāryaḥ śaivānāṃ ca pratarpaṇam ।। 

vṛtti

vyatīpātaḥ puṇyakālaviśeṣo jyotiḥśāstrāmnāto bṛhadvaidhṛtyādyupalakṣitaḥ। ayane dakṣiṇottare। ādigrahaṇādviṣuvadarkendugrahaṇakālāḥ। eṣu kāleṣu viśeṣasaṃyamaḥ [śaivānāṃ ca pratarpaṇaṃ] śaivajanatarpaṇaṃ ca sarveṣāmeva sādhāraṇam।।

[āpadi śaivānāṃ rakṣaṇam]

mārgakṣīṇe ripugraste rogārte kṣutprapīḍite 
sarvātmanā samuddhāraḥ kartavyaḥ śivayoginaḥ ।। 

vṛtti

[śivayoginaḥ] śivaśāsane yuktasya sarvasyaiva mārgakṣīṇādiviṣaye samuddhāraḥ sarvātmanā [kartavyaḥ] karaṇīyaḥ। [mārgakṣīṇe] mārgasya adhvanaḥ kṣīṇe paricyutau, naṣṭo mārge adhvani yaḥ kṣīṇapātheyaḥ kṣīṇadeho vā tasmin। ripugraste śatrubhirvaśīkṛte। rogārte vyādhyutkrānte। [kṣutprapīḍite] kṣudhā ca prakarṣeṇa pīḍite। [sarvātmanā samuddhāraḥ] sarvaprakāramuddhāraṇaṃ tasmāttasyā āpado mocanamavaśyaṃ kāryam।।

[vratināṃ varjyāni] vratino bhautikasya ca naiṣṭhikasya sāmānyavartanalakṣaṇamāha

māṃsayoṣinmadhutyāgo vratinaḥ kṣitiśāyitā 
mātrārakṣaṇamekasya kamaṇḍalusahāyatā ।। 

strīgītanartitālāpavilāsānāmupekṣaṇam 
striyā raho avyavasthānaṃ sragabhyaṅgādivarjanam ।। 

vṛtti

vratina idamavaśyamanuṣṭheyam। māṃsayoṣinmadhutyāgaḥ māṃsasya yoṣito madhunaśca varjanam। māṃsatyāgastvatra śūdrasyaiva। anyeṣāmavratitve api tanniṣedhāsiddheḥ। kṣitiśāyitā iti sthalaśāyitvam। [mātrārakṣaṇam] ajinākṣasūtradaṇḍakamaṇḍalvādimātrāyāḥ svopayoginaḥ parikarasya rakṣaṇam apramādaḥ। [ekasya kamaṇḍalusahāyatā] ekasyaiva kamaṇḍaludvitīyasyāvasthānam। [strīgītanartitālāpavilāsānāṃ] srīsambandhino gītanṛtyasalāpavilāsādeḥ [upekṣaṇaṃ] pariharaṇam। [striyā raho avyavasthānam] striyā ca sahaikānte avasthitivarjanamiti sahāvasthitimātrasyeha niṣedhaḥ, pūrvaṃ tu tatsambhogasyeti na paunaruktyam। [sragabhyaṅgādivarjanaṃ] sragvilepanābhyaṅgādivarjanaṃ ca।।

[śrāddhakālāḥ] kiṃ ca

kṛṣṇapakṣe caturdaśyām aṣṭamyāṃ siddhadarśane 
śrāddhaṃ parvasu sarveṣu viṣuve cāṣṭakādiṣu ।। 

[pūjyāḥ]

gurutattulyabandhūnāṃ bhrātṝṇāṃ jyāyasāmapi 
pūjanaṃ madhuparkādyaiḥ -c

vṛtti

[kṛṣṇapakṣe caturdaśyāmaṣṭamyāṃ] kṛṣṇāṣṭamīcaturdaśyoḥ [siddhadarśane] siddhasandarśane [viṣuve] viṣuvaduttarāyaṇārkendugrahaṇādiṣu [sarveṣu parvasu] sarvaparvakāleṣu ca śrāddhaṃ viśeṣataśca aṣṭakādiṣu iti, kanyāgate arke māghatryodaśīprabhṛtiṣu ca kuryāt।
[gurutattulyabandhūnāṃ] guroḥ guruputrādīnāṃ ca tattulyānāmanyeṣāṃ ca vayovidyādharmādivṛddhānāṃ ca [jyāyasāṃ bhrātṝṇāṃ] janmādinā dīkṣādyanugrahataśca jyeṣṭhānāṃ bhrātṝṇāṃ ca [madhuparkādyaiḥ] madhuparkavastrālaṃkārādyaiḥ pūjanaṃ kāryam।। 
[vratasamāptau bhautikavratina ācāraḥ] satpatnīparigrahavibhūtimattvaṃ bhautikasya yaduktaṃ tadviśeṣayitumāha

svakāle strīniṣevaṇam ।। 

maṅgalācārayogitvaṃ gandhamālyādidhāraṇam b

vṛtti

[svakāle strīniṣevaṇam] vratasamāpterūrdhvaṃ dārasaṃgrahakālaḥ strīṇāṃ svakālaḥ, tasminniṣevaṇam। [maṅgalācārayogitvaṃ gandhamālyādidhāraṇam] maṅgalācaraṇayogaṃ prakaṭaṃ sragādidhāraṇaṃ ca kuryāt।।

[śaivānām asādhāraṇa ācāraḥ] idānīṃ `paraścāvasaraprāpta' iti prākprakrānto asādhāraṇa ācārasaṃgrahaḥ sūtryate

pṛthakpṛthaktathaiteṣām ācāro api vidhīyate ।। d

vṛtti

eteṣāṃ deśikādīnāṃ pṛthakpṛthag vidhiniṣedhātmaka ācāro vidhīyate anuśāsyate।

[deśikācāravidhiḥ] atra deśikasya tāvadāha

maheśaśaktinunnānāṃ guruḥ kuryādanugraham 
parīkṣābhiḥ parijñāya vṛddhoktābhiḥ prayatnavān ।। 

akṛtvā śivabhaktānāṃ kṛtvā ca vyabhicāriṇām 
prāyaścittī bhavedyasmāt kuryādyatnamataḥ param ।। 

vṛtti

sā śaktirāpatatyādyā puṃso janmanyapaścime।
iti pārameśvaryānugrahaśaktyāghrātānāmaṇūnāṃ gururanugrahaṃ dīkṣārūpaṃ kuryāt। kīdṛśaṃ kiṃ ca kṛtvetyāha vṛddhoktābhiḥ parīkṣābhiḥ prayatnavān parijñāya vidyāvṛddhā āgamoktaparīkṣākuśalā atra vṛddhaśabdenoktāḥ। tadabhihitābhiḥ parīkṣābhiḥ saprayatnaḥ san parijñāya saṃsāravaitṛṣṇyamanugrahārthināṃ ca buddhvā। yasmādevaṃvidhāṃ parīkṣāṃ vinā śivabhaktānāṃ kadācidakaraṇaṃ vyabhicāriṇāṃ ca karaṇaṃ syāt। tadānīṃ prāyaścittī gururbhavet। ataḥ [param] prakṛṣṭaṃ yatnaṃ tadāśayaparīkṣaṇe kuryāt।। 
[saṃjīvanākhyaṃ karma] prasaṅgād vyabhicāriṇi dīkṣite saṃjīvanākhyaṃ karma vaktumāha

karma saṃjīvanaṃ kuryād vyabhicāriṇi dīkṣite 
sṛṣṭitaḥ saṃhitāhomād adhaḥ pūrṇāsamanvitam ।। 

vṛtti

kṛtrimasaṃsāravaitṛṣṇyagurudevādibhaktiprakarṣāsṃdarśanādaparipakvve jane vyabhicāriṇi dīkṣite sati [sṛṣṭitaḥ] sṛṣṭikrameṇa pratitattvasaṃhitāhomāt sarvasamāptau [adhaḥ] adhastāt [pūrṇāsamanvitaṃ] pūrṇāhutidānataḥ [saṃjīvanaṃ] saṃjīvanākhyaṃ karma dīkṣāphalapratibandhakaṃ bhavati।

nanu dīkṣāyāṃ karmadāhasya vṛttatvāt punaḥ saṃjīvanam kathamupapadyata ityetadāha

saṃjīvanaṃ na dagdhasya karmaṇo asti mṛṣā citaḥ 
khedanāpāyaśamanaṃ prāyaścittaṃ hi tadguroḥ ।। 

vṛtti

dīkṣitasya tāvadanarhatvādeva dīkṣāphalaṃ na siddham। ataḥ kiṃ tasya saṃjīvanoktyā। na ca dagdhasya karmaṇaḥ [saṃjīvanamasti] saṃjīvanopapattiḥ। [khedanāpāyaśamanam] api tu asthāne vṛthaiva mantrāḥ kheditāḥ, tataḥ pratyavāyo mā bhūditi tacchāntaye gurostatprāyaścittam।।

[matāntarīyāṇāṃ dīkṣā]

darśanāntarasaṃsthābhyaś cyutānāmanuvartinām 
vidhāyaivaṃ svajātyantaṃ dīkṣāṃ kuryādvilomataḥ ।। 

vṛtti

[darśanāntarasaṃsthābhyaḥ] yāḥ kāpilasaugatādiparadarśanoditāḥ saṃsthā uktayastābhyaḥ cyutānāṃ bhāvanādivaśād bhraṣṭānām [anuvartināṃ] kālāntarataḥ śaktipātamāhātmyād andhatvanivṛttyā śaivamārgānuvartināṃ satāṃ prāyaścittārtham evam iti prāgvatsṛṣṭikramātsāmānyamantrasaṃhitāhomaṃ svajātyantaṃ kuryāt। svajātiśabdena caturdaśavidhabhūtasargamadhyasthabrāhmaṇādijātisamāśrayo bhūloke lakṣyate।
tadantaṃ yāvat। tatastu vilomataḥ saṃhārakramāt prāguktavat svādhaḥparyantaṃ yāvad [dīkṣāṃ kuryād] dīkṣayā yojanikāṃ kuryāt।। 
[mantragopanam]

na te mantraprayoktāraḥ punarbhavatayā matāḥ 
mantrasādhanasaṃsiddheḥ kuryāttānītarāṇyataḥ ।। 

vṛtti

te caiva dīkṣitā api punarbhavatayā [mantraprayoktāraḥ na matāḥ] mantraprayogārhā na bhavanti। nānyasyānugrahādivyāpārayogyāḥ। nāpyātmano [mantrasādhanasaṃsiddheḥ] mantrasādhanajanitāyāḥ siddheḥ prayoktāraḥ prayojakāḥ syuḥ। mantrasiddhyarthamāmnātasya kriyākāṇḍasya prayoge teṣāmanarhakatvaṃ bhavatīti yāvat। ataḥ ebhyaḥ sakāśād [itarāṇi kuryād] mantrasādhanānyanyāni sampādayet pṛthak kuryāt। na tveṣāṃ tāni prakaṭayedityarthaḥ।।

[mantravyākhyānārhāḥ] na ca sarvatra tadgopanīyam। api tu

vyākuryācchivabhaktebhyas tantrārthaṃ gatamatsaraḥ 
nyāyato nyāyavartibhyaḥ pālayan gurusantatim ।। 

vṛtti

[gurusantatiṃ pālayan] gurvāmnāyakramaṃ rakṣan [nyāyavartibhyaḥ] śāstrānuṣṭhānaparebhyaḥ śivabhaktebhyaḥ tantrārthaṃ [gatamatsaraḥ] anviṣṭaḥ san [nyāyataḥ] vakṣyamāṇanyāyena vyākuryāt।।

[vyākhyāne varjyāḥ kālāḥ]

nājīrṇāmlarasodgāre na ca viṇmūtrabādhane 
na chardyāṃ nātisāre vā nāsnātaḥ kṛtamaithunaḥ ।। 

vṛtti

[ajīrṇāmlarasodgāre] ajīrṇatvādāmlāmburasodgāre [viṇmūtrabādhane] mūtrapurīṣottambhane [chardyāṃ] vāntau na vṛttāyāṃ atisāre ca na vyākhyānaṃ kuryāt। [nāsnātaḥ kṛtamaithunaḥ] na cāpyupabhogānantaramakṛtasnānaḥ san।।

[vyākhyānavidhiḥ] vyākhyāvidhimāha

pūte mahītale sthitvā paśuśravaṇavarjite 
paridhyantaḥsthitaṃ ceṣṭvā śivaṃ praṇavavigraham ।। 

gaṇādhyakṣaṃ guruṃ caiva kārakaṃ ca kriyāśrayam 
pustakaṃ guptasatsūtraṃ vidhāyopari kasyacit ।। 

brūyādaṅga paṭhasveti kṛtārthaṃ prāgudaṅmukhaḥ 
prārabheta gururvyākhyāṃ sambandhārthoktipūrvikām ।। 

vṛtti

[pūte] upalepanādinā pavitrite [paśuśravaṇavarjite] adīkṣitaśravaṇarakṣite [mahītale] bhūtale [paridhyantaḥsthitaṃ] sūtroccāṭanakṛtamaryādātmakaparidhyantarasthaṃ [śivaṃ praṇavavigrahaṃ] praṇavākāraṃ parameśvaraṃ [gaṇādhyakṣaṃ] gaṇeśvaraṃ guruṃ ca [iṣṭvā] abhyarcya [kriyāśrayaṃ kārakaṃ ca] vyākhyākriyopayogikaraṇīsūtrādikārakamiṣṭvā
[guptasatsūtraṃ] saṃrakṣitaśobhanagrathitasūtraṃ pustakaṃ kasyacit pīṭhayantrakādeḥ upari [vidhāya] kṛtvā kṛtārthaṃ śiṣyaṃ aṅga ityāmantrya [paṭhasveti] paṭheti [brūyād] ādiśet। svayaṃ ca [guruḥ prāgudaṅmukhaḥ] prāṅmukha udaṅmukho vā vyākhyāṃ [prārabheta] upakramet} sambandhārthoktipūrvikām iti kīdṛśaḥ sambandhaḥ? paro mahān antarālo divyo divyādivyo adivya iti ṣaṭprakāraḥ। arthaḥ prayojanam। uktistātparyakathanam। abhidheyamityarthaḥ। tatpurassaraṃ sambandhābhidheyaprayojanavarṇanaṃ prathamaṃ kuryāditi bhāvaḥ। 
kiṃ ca

sroto brūyādanusroto bhedān saṃkhyānameva ca 
pravṛttaye guruṃ svaṃ ca steyī syāttadakīrtanāt ।। 

vṛtti

[sroto anusroto bhedān saṃkhyānameva ca] sroto anusrotastadbhedasaṃkhyānaṃ [svaṃ guruṃ ca] sva gurukramaṃ ca [pravṛttaye brūyād] śāstrapravṛttihetuṃ vadet। [tadakīrtanāt steyī bhavet] gurorakīrtanāddhi steyaṃ bhavati।

[srotāṃsi] atha kāni srotāṃsi kānyupasrotāṃsi cetyāha

srotāṃsi kāmikādyūrdhvam asitāṅgādi dakṣiṇam 
sammohādyuttaraṃ prācyaṃ trotalādi suvistaram ।। 

āpyaṃ caṇḍāsidhārādi caṇḍanāthaparigraham b

vṛtti

kāmikādi kāmikādīni jñānāni [ūrdhvaṃ srotāṃsi] ūrdhvasrotaḥ। [asitāṅgādi] asitāṅgādīni dakṣiṇam। sammohādi sammohādīni uttaram। trotalādijñānāni [prācyaṃ] prācyāni। [caṇḍāsidhārādi] caṇḍāsidhārādīni [āpyaṃ] paścimam। tacca [caṇḍanāthaparigrahaṃ] caṇḍeśvaraparigrahatayā jñeyamiti pañcasrotaḥkathanam।।

[anusrotāṃsi] athānusrotāṃsyucyante

śaivaṃ māntreśvaraṃ gāṇaṃ divyamārṣaṃ ca gauhyakam ।। d

yoginīsiddhakaulaṃ ca srotāṃsyaṣṭau vidurbudhaḥ 
pratisroto anuyāyīni tāni brūyādvibhāgaśaḥ ।। 

vṛtti

śaivādīni aṣṭau srotāṃsi [pratisroto anuyāyīni] pratisroto anuvidhāyinīti, etānyekaikasminnūrdhvādau srotasyanusrotastvena sthitānītyarthaḥ। [tāni] etāni ca vibhāgaśaḥ [brūyāt] kathayet।।

[śaivam] athaitebhyaḥ prathamoddiṣṭaṃ śaivaṃ tāvadvyācaṣṭe

śaivaṃ prāktantranirmāṇam ājñāsiddhamasaṃśayam b

vṛtti

[prāk] prāthamye sargaprārambha eva yacchivabhaṭṭārakāpāditatantranirmāṇam [ājñāsiddham] ājñāmātrasiddham [asaṃśayam] asandehamativīryavat tajjñānaṃ śaivam।

[māntreśvaraṃ, gāṇaṃ, divyaṃ, ārṣaṃ ca] māntreśādicatuṣṭayamāha

tadīśānairgaṇairdevair munibhiśca tadicchayā ।। d

vijñāya sambhṛtaṃ svoktyā tādākhyaṃ samupāgatam b

vṛtti

[tat] taccaivaṃ jñānaṃ [īśānaiḥ] mantreśvaraiḥ gaṇaiḥ devaiḥ munibhiśca vijñāya [tadicchayā] śivecchayaiva [svoktyā] svavācā sampraṇītaṃ sat krameṇa [tādākhyaṃ samupāgatam] māntreśvaraṃ gāṇeśvaraṃ divyamārṣaṃ ca saṃjñayā sampannam।।

[gauhyakam] gauhyakaṃ vyācaṣṭe

guhyakā bhujagā yakṣā dānavāśca śiveritāḥ ।। d

yadūcurupasaṃhṛtya tatsroto gauhyakaṃ smṛtam b

vṛtti

guhyakākhyayā bhujagayakṣadānavā ucyante। [śiveritāḥ yadūcurupasaṃhṛtya] taiḥ śivabhaṭṭārakapreritaiḥ yatsaṃkṣipyoktaṃ tad gauhyakaṃ srotaḥ।।

[yoginīkaulam] yoginīkaulamāha

yoginyo lebhire jñānaṃ sadyo yogāvabhāsakam ।। d

yenatadyoginīkaulaṃ nottīrṇaṃ tābhya eva tat b

vṛtti

sadyaḥ tatkṣaṇameva [yogāvabhāsakaṃ] yogamavabhāsayati yattathāvidhaṃ jñānaṃ śivabhaṭṭārakād yoginyaḥ [lebhire] prāpuḥ। tacca tābhya eva sakāśād nottīrṇaṃ nānyatra prasṛtam āsveva sampradāyatayā sthitamityarthaḥ।।

[siddhakaulam] atha siddhakaulākhyamucyate

tathānyadapi saṃhāro yo miśro miśra eva saḥ ।। d

vṛtti

yadanyat siddhakaulākhyaṃ jñānaṃ tat tathā iti yoginīkaulavat। yathā na tad yoginībhya uttīrṇaṃ tathedaṃ siddhebhyasteṣveva pāramparyeṇa sthitamiti yāvat। [yaḥ] yastu [miśraḥ] vyāmiśraḥ saṃhāraḥ saṃgraho yathā māntreśvaramapi munibhiḥ āṛṣaṃ vā guhyakaiḥ saṃkṣipyoktaṃ sa miśra eva saṃkṣepaḥ etatsaṃjñayā yukto jñeyaḥ।।

ye caite anusrotobhedāḥ

vādibhedaprabhinnatvāt teṣāṃ saṃkhyā na vidyate d

vṛtti

vaktṛbhedabhinnāni asaṃkhyānyevaitāni।। athordhvasrotasi daśāṣṭādaśabhedabhinnatāmāha

śaivā raudrā mahābhedā daśāṣṭādaśa cordhvake ।। d

raudrā rudraiḥ śivāviṣṭair udgīrṇā na svabuddhitaḥ b

vṛtti

śaivāḥ kāmikādayo vakṣyamāṇā daśa bhedāḥ। raudrā vijayādayo aṣṭādaśa। ete [ūrdhvake] ūrdhvasrotasi [mahābhedāḥ] bhedāḥ। tatra śaivāḥ śivabhaṭṭārakeṇa upadiṣṭāḥ। raudrāstu [śivāviṣṭaiḥ] śivādhiṣṭhai rudraiḥ [udgīrṇāḥ। na svabuddhitaḥ] na svamanīṣikayā।।

[aṣṭāviṃśatiḥ śaivāgamāḥ] tāneva bhedān paṭhati

śaivānāṃ kāmikaṃ pūrvaṃ yogodbhavamacintyakam ।। d

kāraṇaṃ jñānamajitaṃ dīptākhyaṃ sūkṣmakaṃ param 
sāhasramaṃśumatsaṃjñaṃ suprabhiddaśamaṃ viduḥ ।। 

raudrāṇāṃ vijayaṃ pūrvaṃ niḥśvāsaṃ pārameśvaram 
svāyambhuvaṃ tathāgneyaṃ vīrabhadraṃ ca rauravam ।। 

makuṭaṃ vimalākhyaṃ ca candrajñānākhyameva ca 
mukhabimbakamudgītaṃ lalitaṃ siddhasaṃjñakam ।। 

santānaṃ caiva śarvoktaṃ kiraṇaṃ vātulaṃ param b

vṛtti

spaṣṭam। [vyākhyānārambhavidhiḥ]

tadārabhya ciraṃ nāti vyākuryātprathame ahani ।। d

prārambhe api na sampraśnapratipraśnātimātrakam 
trīṇi mūlāni sūtrāṇi dve tathaikamathāpi vā ।। 

vidhāyoparamedūrdhvaṃ vadanvighnairviruddhyate b

vṛtti

[tadārabhya] tat śaivaṃ raudraṃ tantramārabhya nāticiraṃ prathame ahani prathame ahni [vyākuryād] vyācakṣīta। nāpi śiṣyaḥ prārambhe [sampraśnapratipraśnātimātrakaṃ] sampraśnapratipraśnairatimātraṃ prārambhaṃ kaluṣīkuryādityadhyāhāraḥ। kīdṛśastarhi prārambhaḥ syādityāhatrīṇīti, vakṣyamāṇalakṣaṇāni mūlāni sūtrāṇi mūlasūtrāṇi trīṇi [tathā dve] yadvā dve sūtre, [athāpi vā ekam] yadvā ekameva sūtram। vidhāya iti vyākhyāya [uparamed] viramed। [ūrdhvaṃ vadan vighnaiḥ viruddhyate] tadadhikaṃ vyākurvantaṃ hi vighnā rundhantītyarthaḥ।।

[mūlasūtralakṣaṇam] trīṇi mūlāni sūtrāṇītyuktam। tāni darśayati

yatra bīja ivārūḍho mahātantrārthapādapaḥ ।। d

ābhāti mūlasūtraṃ tad athaśabdādyalaṃkṛtam b

vṛtti

[yatra] yasmin sūtre [mahātantrārthapādapaḥ bīja iva] sakalatantrārtho bīja iva mahāvṛkṣa ārūḍhaḥ ābhāti śaktyātmanāvasthitaḥ pratibhāti [tad athaśabdādyalaṃkṛtaṃ] tadathaśabdaśivasiddhādimaṅgalyaśabdālaṃkṛtaṃ mūlasūtraṃ mūlaṃ sūtraṃ jñeyam। yathā`athānādimalāpeta' ityādi।।quote{athānādimalāpetaḥ{rmmrgvp }}

tasyoddeśakamanyatsyāt saṃkhyāsaṃjñādivācakam ।। d

tallakṣaṇaṃ svarūpoktis tadanyo bhāṣyasaṃgrahaḥ b

vṛtti

tasya mūlasūtropakṣiptasya tantrārthasya [uddeśakam] uddeśaḥ [anyad] dvitīyamūlasūtram [syāt] yat saṃkhyāsaṃjñādivācakaṃ saṃkhyāsaṃjñādikaṃ vakti। yathehaiva

tripadārthaṃ catuṣpādaṃ mahātantraṃ jagatpatiḥ। sūtreṇaikena saṃgṛhya prāha vistaraśaḥ punaḥ।। iti।quote{tripadārthaṃ catuṣpādaṃdevdot prāha vistaraśaḥ punaḥ{rmmrgvp }}

tṛtīyamapi mūlasūtratvena jñeyaṃ yatra tallakṣaṇaṃ svarūpoktiścāsti। yathā

jagajjanmasthitidhvaṃsatirobhāvavimuktayaḥ। iti।quote{jagajjanmasthitidhvaṃsatirobhāvavimuktayaḥ{rmmrgvp b}}

atra hi śivaḥ pāśajālamapohatīti mūlasūtropakṣiptamapohanaṃ lakṣyate। pañcavidhakṛtyātmakamapohanasvarūpamuktam। [tadanyaḥ] tatastvanyāni yāni sūtrāṇi tadvyākhyānāya pravṛttatvād [bhāṣyasaṃgrahaḥ] bhāṣyasaṃgrahatvena jñeyāni। yadvā tallakṣaṇaṃ svarūpoktiriti tairmūlasūtroddeśasūtrādibhiḥ sūtrairyadabhidheyasya lakṣaṇaṃ sā svarūpoktirjñeyā। mūlasūtradvayapramukhasūtrasaṅgrahaḥ svarūpākhyayā boddhavya ityarthaḥ।
tadanyastu tadvyaktibhedagrantho bhāṣyasaṃgraha iti mantavyaḥ। asmiṃśca pakṣe svarūpagranthasya sarvasyaiva mūlasūtratvam। tena ca `trīṇi mūlāni sūtrāṇi dve tathaikamathāpi vā} vidhāyoparamed' ityaviruddham।। 
[vyākhyāne phalam]

brūte ya evaṃ yo adhīte tāvubhau hatakalmaṣau ।। d

loke prāpya yaśo dīptaṃ viśetāṃ dhāma śāṃkaram b

vṛtti

[evam] ityuktakrameṇa yo brūte vyākurute। [yaḥ] yaśca adhīte śṛṇoti tau [ubhau] dvāvapi guruśiṣyau [hatakalmaṣau] nirastapāpau [loke] jagati [dīptaṃ] śubhraṃ yaśaḥ prāpya uttarakālaṃ [śāṃkaraṃ dhāma] parameśvaratejo viśetāṃ tatsāyujyaṃ gacchetām।।

[anadhyāye vyākhyāne doṣaḥ] anyathā tunewpartvs

anadhyāye svatantroktavidhinā śṛṇvate mṛṣā ।। d

śaivaṃ vadannihālpāyur mṛtaḥ pretatvamaśnute b

vṛtti

svatantroktavidhinā [anadhyāye] ye anadhyāyāsteṣu [śṛṇvate] yaḥ śṛṇoti tasya [mṛṣā] vyarthaṃ tacchrutam। atha tathāvidhaṃ mṛṣā vyarthaṃ śṛṇvate śaivaṃ śāstraṃ [vadan] kathayan iha loke tāvad alpāyuḥ bhavati। mṛtaḥ jīvitādūrdhvaṃ [pretatvaṃ] pretabhāvamājñāvilaṅghanataḥ kravyādayonim [aśnute] prāpnoti।।

[anadhyāyāḥ] athe ke te anadhyāyā yadvilaṅganādīdṛkphalāvāptirityata āha

nādhyāpayeccaturdaśyām aṣṭamyāṃ pakṣayordvayoḥ ।। d

pratipatpañcadaśyośca caturthyāmarkasaṃkrame b

vṛtti arkasaṃkramaḥ saṃkrāntidivasaḥ। spaṣṭamanyat।।

nirghātolkāmahīkampapaścāccāpeṣu vāsaraḥ ।। d

saṃdhyāstanitadigdāhapariveṣopaleṣu ca b

vṛtti

[nirghātolkāmahīkampapaścāccāpeṣu] nirghātaḥ āntarikṣaḥ śabdaḥ। ulkā daṇḍākāratejorūpā। mahīkampaḥ bhūmikampaḥ। paścāccāpaḥ vāruṇyāṃ diśīndradhanuḥ। eteṣu [vāsaraḥ] ekavāsaro anadhyāyaḥ। sandhyāstanitadigdāhapariveṣopaleṣu ca] sandhyayormeghagarjitaśrutau, digdāhe, sūryapariveṣadarśane, antarikṣād upalavarṣe caśabdādekāhameva।।

nīhāraprāgdhanurvyomapureṣveteṣu darśanāt ।। d

vṛtti

[nīhāraprāgdhanurvyomapureṣu] nīhāre himākhyayā prasiddhe। prāgdhanuṣi ca pūrvadiksthendradhanurdarśane। vyomapure gandharvanagare ca dṛṣṭe। [eteṣu darśanāt] taddarśanaṃ yāvadanadhyāyaḥ kāryaḥ।।

kīlake ca ravīndusthe tryahaṃ svarbhānudarśane b

vṛtti

[ravīndusthe kīlake] candrārkabimbasthakīlakākṛtyutpātadarśane svarbhānudarśane] rāhudṛṣṭau ca tryaham anadhyāyaḥ।।

pañcarātraṃ harimakhe pavitre ca makhadviṣaḥ ।। d

vṛtti

[harimakhe] indrotsave hariprabodhādau vā [makhadviṣaḥ pavitre ca] parameśvarapavitrārohaṇe [pañcarātraṃ] pañcāham।।

biḍālavyālabhekeṣu gateṣvantarato dinam b

vṛtti

[biḍālavyālabhekeṣu] mārjārasarpamaṇḍūkeṣu [antarato] vyākhyātṛśrotṛmadhye gateṣu [dinam] ekāham।।

tryahaṃ triphaṇini vyāle dṛṣṭe dviphaṇini dvyaham ।। d

vṛtti

triphaṇini vyāle sarpe dṛṣṭe tryaham। dviphaṇini tu dvyaham anadhyāyaḥ।।newverse

antaḥ śavaśrutau dāhe śavagandhe kharānile 
tadvirāmaṃ vinā khyātajantumṛtyau ca vāsaram ।। 

vṛtti

[antaḥ] vyākhyānakālamadhye [śavaśrutau] śavapaṭaharodanādiśrutau [dāhe] gṛhadāhādiśravaṇe [śavagandhe] śavanikaṭadhūmāghrāṇe [kharānile] paruṣatare vāyau ca vahati tadvirāmaṃ vinā vyākhyānaṃ na kuryāt। [khyātajantumṛtyau] prakhyāte kasmiṃścijjantau mṛte [vāsaram] naikāhaṃ vyācakṣīta।।

gurau māsaṃ śivībhūte bhrātṛśiṣyādike tryaham 
śaive rājani saptāhaṃ trirātraṃ paśudharmiṇi ।। 

vṛtti

gurau śivībhūte māsam anadhyāyaḥ। [bhrātṛśiṣyādike] bhrātari śiṣye ca śivībhūte tryaham। [saptāhaṃ] saptarātraṃ śaive [rājani] rājñi। paśudharmiṇi rājanyuparate trirātraṃ vyākhyāniṣedhaḥ।।

svakalpānvayasiddheṣu tathānyeṣvapi deśikaḥ b

vṛtti

atha anyeṣvapi [svakalpānvayasiddheṣu] svakalpopāyena svaśāstrasādhāraṇyenānviṣṭeṣu śivībhūteṣu [deśikaḥ] ācāryaḥ [tathā] tryahamanadhyāyaṃ kuryāt।।

[vyākhyānavidhiḥ] vyācakṣāṇastu

prāgvyākhyānaparāmarśasamādhāneṣṭikṛdbhavet ।। d

vṛtti

pūrvavyākhyānapratyavamarśanāt tadviruddhaṃ yatkiṃcitsyāttatsamādadhyāat।
kvacicca prastutavyākhyāvasarāgatapāścātyavisaṃvāde itthaṃ tatreṣṭavyamiti pūrvavyākhyāne iṣṭim ativyāptyavyāptiparihāraṃ vadet।। 
samayī putrako vāpi jñātvā kiṃcidapūrvakam 
nivedayedanujñāto gurave pīṭhavartine ।। 

vṛtti

gurugṛhanivāsinā samayinā putrakeṇa vā [kiṃcidapūrvakaṃ] kimapyapūrvaṃ vastu jñātvā tadanujñātena [gurave pīṭhavartine] pīṭhasthagurave nivedanīyam। gṛhītācāryābhiṣeke kimapyapūrvamanyato adhigataṃ putrakasamayinordattānujñayoḥ sakāśāt pīṭhasthena guruṇāvagantavyam।।

yadvā

śṛṇuyātsvābhiṣiktādvā yogapīṭheṣṭaśaṃkaraḥ 
bahiḥ sthito bahiḥsaṃsthāt parasiktādapīṭhagāt ।। 

vṛtti [svābhiṣiktāt] svayamabhiṣiktācāryād yogapīṭhe śrīmatkiraṇādāvāmnātalakṣaṇe viśiṣṭe devaguruśāstrapūjādhāre [iṣṭaśaṃkaraḥ śṛṇuyāt] pūjitaparameśvareṇādhigantavyam। yadi tu bahiḥ sthitaḥ deśāntareṣvaṭan granthānadhigantumicchet tadā bahiḥsaṃsthāt bahiḥsthitāt parasiktād anyābhiṣiktād apīṭhagāt apīṭhasthādapyadhigantavyam।।

[ācāryaniyamāḥ]

na yāyādanupānatkaḥ kvacinnāpyasahāyavān 
nātiprāṅnātivelāyāṃ na rātrau na khārātape ।। 

vṛtti

upānadgrahaṇaṃ pādukādyupalakṣaṇam। [anupānatkaḥ] nagnapādaḥ [asahāyavān] ekākī [nātiprāk] aprabhāte [ativelāyāṃ] sāyaṃ [rātrau] niśāyāṃ [kharātape] tīvrātape vā na gururgacchet।।

na nīcaiḥ saṃvasennnāpi vṛthā yāyādgṛhādgṛham 
tathā nopahasetkaṃcin nānukuryānna pīḍayet ।। 

vṛtti

[na nīcaiḥ saṃvaset] na nikṛṣṭairjanaiḥ sahavāsaṃ kuryāt। vṛthā [gṛhādgṛhamapi gṛhād gṛhāntaraṃ ca [na yāyāt] na paryaṭet। [kaṃcinnopahased nānukuryāt] na ca kasyāpyupahāsamanukaraṇaṃ ca kuryāt। [na kaṃcit pīḍayet] na ca kaṃcinmarmodghāṭanadehatāḍanadhanāpaharaṇairhiṃsyāt।।

nāsadācaritaṃ kiṃcid ācaretsa gururyataḥ 
tadāpannamamānyatvaṃ mantryādiṣu na vāryate ।। 

vṛtti

[asadācaritam] asadbhirācaritaṃ na kiṃcidācaret। [yataḥ sa guruḥ] yasmātsarveṣu sādhakaputrakasamayiṣvasyaiva garīyastvam। [tadāpannam amānyatvam] ācārye apūjyatvamāpādyamānaṃ [mantryādiṣu na vāryate] tatsādhakādiṣu durnivāram। tadanugṛhītānāmapyeṣāṃ tattatpadāvāpteḥ।।

[putrakasamayinorācāraḥ] itthamācāryasya caryāmabhidhāya putrakasamayinorvaktumāha

putrakaḥ prātarutthāya samayī ca kṛtāhnikaḥ 
kṛtapraṇāmo anujñāto guruṇā kṛtyamācaret ।। 

vṛtti

putrakaḥ samayī ca [prātaḥ] brāhme muhūrte utthāya kṛtāhnikaḥ kṛtapraṇāmo [guruṇā anujñātaḥ] gurvanujñātaḥ [kṛtyam] karaṇīyam [ācaret] kuryāt।।

[śāstraśravaṇavidhiḥ] kiṃ tat karaṇīyamityāha

adhītya śṛṇuyācchāstraṃ gurutantro gurau vasan 
tyaktvābhimānamātsaryaḍambhavyasanasantatim ।। 

vṛtti

samayinā putrakeṇa [śāstramadhītya] śāstrapāṭhānantaraṃ [gurau vasan gurutantraḥ] gurugṛhādhivāsinā tatpāratantryeṇa ca [abhimānamātsaryaḍambhasantatim] abhimānam ahaṃkāraṃ mātsaryaṃ dveṣaṃ ḍambhaṃ kṛtrimaṃ vyasanasantatiṃ kleśahelāparamparāṃ tyaktvā vihāya [śṛṇuyāt] tacchravaṇaṃ kāryam।।

[gurusannidhau varjyāni]

kaṇṭhaprāvṛtiniṣṭhīvakāsahāsādi sannidhau 
gurorna kuryānno vādaṃ kaiścinnotkṛṣṭaveṣavān ।। 

udvartanāṅgasaṃskārajṛmbhaṇāsanasaṃsthitīḥ 
samānālāpaparyaṅgabandhadhyānārcanādikam ।। 

vṛtti

uttarīyaiḥ kaṇṭhaveṣṭanaṃ kaṇṭhaprāvṛtiḥ। niṣṭhīvo mukhapānīyanirasanam। kāsahāsau prasiddhau। ādigrahaṇād aślīlabhāṣaṇakrīḍādi guroḥ sannidhau na kuryāt। [kaiścid no vādaṃ kuryāt] na ca kenacitsaha vivadet। na ca sannihite gurau [utkṛṣṭaveṣavā] utkṛṣṭaveṣaḥ syāt। udvaranādikaṃ na kuryādityabhisambadhyate। tatra udvartanaṃ prasiddham। aṅgasaṃskāraḥ snānodvapanasamālambhanādi। jṛmbhaṇaṃ vidāritāsyagātravinamanam। āsanasaṃsthitiḥ āsane avasthānam। samānālāpaḥ sāmyenāpihitavaktrasyānamrasya saṃkathanam। etacca paryaṅgabandhadhyānādi ca na kuryāt। ādigrahaṇād anyasyāpyavinayasya lokaprasiddhasya niṣedhaḥ।। [gurau vartanam]

na bhuñjānaṃ samādhisthaṃ caṅkramantaṃ kriyodyatam 
sthitaṃ gurusamīpe vā matimānnābhivādayet ।। 

vṛtti

[bhuñjānaṃ samādhisthaṃ caṅkramantaṃ] bhojanasamādhānacaṅkramaṇavyagramācāryaṃ [kriyodyataṃ] kāryeṣvāsaktaṃ [gurusamīpe sthitam] gurusaṃnikarṣasthaṃ ca [matimān] prājño nābhivādayet।।

gacchantaṃ pṛṣṭhato yāyād viśantamanusaṃviśet 
tadvaco nānuyuñjīta śayānaṃ na prabodhayet ।। 

anujñātaścaredbhaikṣaṃ prāptamadyānniveditam 
śayīta supta ityādi kuryādvidhyuditaṃ ca yat ।। 

vṛtti

[gacchantaṃ] vrajantaṃ gurum [pṛṣṭhato yāyād] anuvrajet। viśantaṃ [anusaṃviśed] anupraviśet। [tadvaco nānuyuñjīta] tadājñāparyanuyogaṃ na kuryāt। na cainaṃ [śayānaṃ] suptaṃ prabodhayet। [anujñātaḥ] tadājñayā bhaikṣaṃ caret। [prāptam] āhṛtya [niveditaṃ] tasmai nivedya tadājñayaiva adyāt। tasmiṃśca supte [śayīta] supyāt। [yacca] ityevamādyanyadapi [vidhyuditaṃ] sāmānyaśāstravihitaṃ karaṇīyaṃ [kuryād] anutiṣṭhet।।

[putrakasamayinorviśeṣācārāḥ] itthaṃ samayinaḥ putrakasya ca sādhāraṇacaryopadeśaḥ kṛtaḥ। iyāṃsu viśeṣaḥ। yaduta

kāmaṃ caredanujñātaḥ putrako dhāmni vā vaset 
samayī prāggṛhasthaśca yatnenopacaredgurum ।। 

vṛtti

[putrako dhāmni vased, anujñātaḥ kāmaṃ caredvā] putrakasya gurugṛhanivasanaṃ tadājñayā deśāntarāṭanamiti kāmacāraḥ। [samayī prāggṛhasthaśca yatnena gurumupacaret] samayinaḥ prāguktasya prāggṛhasthasya ca yatnato guruparicaryādyabhijñā।।

kuta ityāha

sādhyakoṭeralabdhatvāt tallābho api tadāśrayaḥ 
na cānyavṛttiniṣṭhasya tasmāttatsādhako bhavet ।। 

vṛtti

[sādhyakoṭeḥ] sādhyasyābhipretasya koṭeḥ sampatteḥ alabdhatvāt [tallābho api tadāśrayaḥ] tallābhasya ca gurvāśrayatvāt samayinaḥ prāggṛhasthasya ca gurūpasadanamavaśyaṃ kāryam। yasmād anyavṛttiniṣṭhasya sato [na ca] na tallābhaḥ। tasmāt [tatsādhako bhavet] ācāryaparicaryāsādhanaparau syātām।।

[sādhakācārāḥ] atha sādhakacaryā

sādhako gurvanujñātaḥ puṇyakṣetraṃ samāśritaḥ 
sādhyaveṣadharo maunī haviṣyacaruśākabhuk ।। 

sahāyavānapramattaḥ phalamūlabhugeva vā 
iṣṭvā śivaṃ yajet sādhyaṃ japaṃ kuryāttridhoditam ।। 

hutvā daśāṃśaṃ tadyāgakumbhasnātaḥ śubhe dine 
kṣetrasthaḥ prārabhetkarma caranvā siddhisaṃśrayam ।। 

vṛtti

vakṣyamāṇavanniyatakṣetraṃ parigṛhya tiṣṭhato vividhasiddhikṣetracāriṇo vā sādhakasya sādhāraṇī ceyaṃ caryā। yad [gurvanujñātaḥ] guroḥ prāptānujñaḥ [puṇyakṣetraṃ samāśritaḥ] pavitrasthānasthitaḥ [sādhyaveṣadharaḥ] sādhyadevatāviśeṣaveṣadhārī [maunī] saṃyatavāg [haviṣyacaruśākabhuk] haviṣyeṇa ghṛtakṣīrayavādinā caruṇā vā mantritena pāyasena śākena vā kṛtavṛttiḥ [phalamūlabhugeva vā] phalamūlāśī vā [sahāyavān] sasahāyaḥ [apramattaḥ] tyaktapramādaḥ [śivamiṣṭvā] śivamabhyarcya [sādhyaṃ yajet] sādhyamantraṃ pūjāprakaraṇoktavadyajet। japaṃ ca

kṣudrasiddhau japaḥ kāryo bhāṣyo anyaśraṇātmakaḥ। upāṃśurmadhyasiddhyādau

iti śrīmatparākhyādāvuktatvādvaśīkaraṇavidveṣādyadhamasiddhyapekṣayā bhāṣyarūpaṃ khaḍgāñjanādi madhyamasiddhyānuguṇyenopāṃśusaṃjñaṃ cakravartitvādyuttamasiddhyapekṣayā ca mānasaṃ kuryāt। yadi vā

uttamāḥ śivamantrādyā mantreśādyāstu madhyamāḥ। gaṇāśca rudramantrāśca bhaginyo mātarastathā। adhamāḥ kīrtitāḥ mantrāḥ iti।

tathā

utamānmanasā mantrānmadhyamānapyupāṃśunā। adhamānapi mantrāṃstu bhāṣyeṇeha japedbudhaḥ।।

iti śrīmatpauṣkaroktarītyā sādhyamantrasyaiva adhamamadhyamottamatvena bhāṣyopāṃśumānasabhedena [tridhoditaṃ japaṃ kuryād] triprakāratayā japaṃ vidadhyāt।

mānasādivibhāgena japtvānte siddhyapekṣayā।quote{mānasādivibhāgena japvānte siddhyapekṣayā{rmmrgkp b}}

iti sādhyamantrārcanaprakaraṇe abhihitaṃ yataḥ। [daśāṃśaṃ hutvā] japācca daśāṃśena homaṃ kṛtvā [tadyāgakumbhasnātaḥ] tadyāgāvabhṛthasnātaḥ [śubhe dine] śubhe ahani [kṣetrasthaḥ] niyatakṣetre [siddhisaṃśrayaṃ caranvā] kṣetrāṇi vā caran [karma prārabhet] karmārambhaṃ kuryāt।।

sa cobharūpo api

na kaṃcidanugṛhṇīyān na niṣeveta bhartsayet 
nāsīta ciramanyatra vinā kṣetraparigrahāt ।। 

vṛtti

bhikṣārthaṃ paryaṭan bhaikṣyalobhāt [na kaṃcidanugṛhṇīyād] āśīrvādaparo na bhavet। [na niṣeveta bhartsayed] nāpi praśaṃsāparo bhaved bhikṣāyā alābhād garhayedvā। [vinā kṣetraparigrahād anyatra] sādhyamantrajapārthaṃ parigṛhītapavitrasthānādanyadeśe [ciraṃ nāsīta] bhikṣāṃ pratīkṣamāṇo bahukālaṃ na caret।।

mādhūkarīṃ caredbhikṣāṃ dinārthe savane gate 
sarvamantramukhe puṇye parameśādhidaivate ।। 

vṛtti

[sarvamantramukhe] sarveṣāṃ mantrāṇāṃ yanmukhamiva mukhaṃ sannidhisthānaṃ tasmin [puṇye] pāvane [parameśādhidaivate] śivadaivate [dinārthe] mādhyāhnikākhe savane [gate] nirvartite mādhūkarīm aniyatāṃ bhikṣāṃ caret। tathoktaṃ śrīmatpauṣkare

gṛhādgṛhaṃ paryaṭato bhaikṣaṃ mādhūkaraṃ smṛtam।।

tadanirvartya yo aśnāti savanaṃ sūrapūjitam 
mantrāstaṃ nādhitiṣṭhanti yogapīṭhavyavasthitāḥ ।। 

vṛtti

tat [sūrapūjitaṃ] sarvāmarārcitaṃ mādhyandinaṃ savanaṃ tadānīṃ mantrajapadevatārcanāgnihavanādi [anirvartya] avidhāya yo [aśnāti] bhuṅkte taṃ [yogapīṭhavyavasthitā mantrāḥ] yogapīṭha āvāhitamantrā nādhitiṣṭhanti nainamīpsitaphalena yojayantīti yāvat। yogapīṭhaṃ nāmārcādhāraḥ saṃhitāntaroktalakṣaṇaḥ। tathā ca pauṣkare

pīṭhaṃ teṣāṃ tu mantrāṇāṃ kāryaṃ padmāṅkitodaram। śrīparṇikādidārūtthāṃ vṛttaṃ tu śubhalakṣaṇam।।

bhīkṣāṃ tu carato bhikṣāṃ nādadyānna vigarhitāt 
śaivātsvāyambhuvādeśca kutaścilliṅgino api vā ।। 

miṣṭānnapracurāṃ bhīkṣāṃ nādadyānnātisaṃskṛtām 
parihāsādicaturā yatra nāryastato api vā ।। 

vṛtti

bhikṣāṃ [bhikṣāṃ carataḥ] bhikṣācarād [nādadyāt] na gṛhṇīyāt। na ca śaivād vigarhitāt kṣudrācārāt। na ca [svāyambhuvādeḥ] svayaṃbhūpāsanopajīvinaḥ। ādigrahaṇānnānyasmādapi liṅgopajīvinaḥ pūjakādeśca। na ca [liṅginaḥ] mahāvrataśākyādicihnabhṛtaḥ sakāśād bhikṣāmādadīta। [miṣṭānnapracurāṃ] svādvannabhūyiṣṭhām। [atisaṃskṛtām] atisaṃskārapuraḥsarām। parihāsakrīḍālāpapraṇayakuśalāśca yatra [nāryaḥ] yoṣitaḥ tato gṛhād bhikṣāṃ [nādadyād] nādadīteti pūrveṇa sambandhaḥ।।

kṛtarakṣaḥ smarannastraṃ paryaṭenmaunamāsthitaḥ 
bhikṣāmalabdhvā no kopaṃ kuryānno vidhṛtaściram ।। 

na cādhvasu pradhāvatsu noktaḥ kenacidapriyam b

vṛtti

[maunamāsthitaḥ] saṃyatavāk sakalīkaraṇādinā kṛtarakṣaḥ [astraṃ smaran] astramantraṃ japan bhikṣāṃ paryaṭet। tāṃ ca alabdhvā tadarthaṃ vā ciraṃ vidhṛtaḥ san [no kopaṃ kuryāt] na kupyeta। na ca [adhvasu] mārgeṣu [pradhāvatsu] ye pradhāvanto janāḥ satsu teṣvanyeṣu ca। [kenacid apriyam uktaḥ] apriyavādiṣu na kopaṃ kuryāt।।

gurvagniśivavidyābhyaḥ kṣetrapālāya cāṃśakam ।। d

samuddhṛtya sahāyena vibhajyādyātkṣitau śuciḥ b

vṛtti

[gurvagniśivavidhyābhyaḥ kṣetrapālāya ca] gurvādibhyo [aṃśakaṃ samuddhṛtya] bhāgamuddhṛtya [sahāyena] `ātmārthabhāgamavasthāpya śiṣṭaṃ mahyaṃ sthāpayet' ityevamanuśāsitena sadyo vibhajya kṛtatattadvidhiḥ [kṣitau] bhūmau sthāpitapātraḥ [śuciḥ] samāhitaḥ san [adyād] bhuñjīta।।

samācānto japenmantraṃ vaiṣṇave samaye tataḥ ।। d

vyatīte kṣetrapālāya svāhetyoṃkārapūrvakam 
baliṃ ca nairṛte dadyād gandhadhūpapuraḥsaram ।। 

vṛtti

[samācāntaḥ] samyagācāntaḥ [mantraṃ] sādhyamantraṃ japan vaiṣṇave samaye sāyaṃsamaya āsīta। [tato vyatīte] tasmiṃścātikrānte kṣetrapālāya svāheti [nairṛte] nirṛtidigbhāge baliṃ [gandhadhūpapuraḥsaraṃ] vilepanadhūpasrakpradhānaṃ dadyāt।।

tataḥ prasārya saccarma baddhvāsanamatandritaḥ 
dhyāyanmantraṃ japedvidvān khinnastasmiṃllaghu svapet ।। 

vṛtti

[tataḥ] paścāt [saccarma prasārya] mṛgājinamāstīrya [āsanam] ardhacandrapadmasvastikādyāsanaṃ baddhvā vidvān iti yogapādapradarśitadhyānādividhijño analasaḥ san [mantraṃ dhyāyan japet] tattanmantrajapadhyānaṃ kuryāt। [khinnaḥ] śrāntaśca tasmin tatra śayane [laghu] stokaṃ [svapet] śayīta।।

samutthāyārdharātre tu kuryātpūjājapādikam b

vṛtti

ardharātre samutthāya iti samyag dakṣiṇapārśvena parameśvarasmaraṇapūrvakaṃ śayanādutthāya [pūjājapādikaṃ] japārcanādi kuryāt।।

tataśca savane brāhme samidādyāharettataḥ ।। d

śaivānāvasathaprāptān parayā śraddhayārcayet 
sampannaiḥ kārakaistāṃśca jñātvā liṅgairyathārhataḥ ।। 

vṛtti

[tataḥ] paścād brāhme ca savane prabhāte [samidādi] samitkuśakusumāni āharet। tataśca [āvasathaprāptān] svāvasathaprāptān śaivān [liṅgaiḥ tāṃśca jñātvā] viśiṣṭaiścihnairācāryasādhakādīn brahmacārigṛhasthādīn brāhmaṇakṣatriyādīṃśca buddhvā [yathārhataḥ sampannaiḥ kārakaiḥ] yathocitāmatropakaraṇādisampattyā [parayā śraddhayā] utkṛṣṭayā bhaktyā [arcayet] sammānayet।
liṅgāni cātra vratajātyādicihnāni vratiniyatapavitrakalājapamudrāpradarśanādīni śrīmatkāmikapauṣkarakiraṇādyāgamāmnātānīha na pradarśitāni granthavistaramātanvatīti tata eva jñeyāni।। 
na kaṃcitpraṇamed brūyāt sādhyamantraṃ na kasyacit 
nākṣipedoṣadhīrmantragobrāhmaṇatapasvinaḥ ।। 

vyaktisthānaṃ śivasyaite śivanindaiva sā yataḥ b

vṛtti

[na kaṃcitpraṇāmed] guruvanna kaṃcinnamet। sādhyamantraṃ na [kasyacid brūyāt] prakāśayet। [oṣadhīḥ] oṣadhyādīn garhāṃ kurvan nākṣipet। [yataḥ] yasmāt [śivasya] parameśvarasya ete [vyaktisthānaṃ] vyaktisthānāni। eṣu vyaktaḥ śivabhaṭṭārakastattatphalado bhavati। [sā] tannindā śivanindaiva iti garhaṇayā na tānākṣipet।

viśiṣṭenopahāreṇa yajetparvasu śaṃkaram ।। d

kṣetrapālaṃ ca sādhyāṇuṃ caruṃ dadyānna kasyacit 
labdhānujño mṛṣā jātu tiṣṭhennaikamapi kṣaṇam ।। 

vṛtti

parvasu aṣṭamīcaturdaśyādiṣu [viśiṣṭenopahāreṇa] saviśeṣeṇa balyādyupahāreṇa [śaṅkaraṃ] parameśvaraṃ [sādhyāṇuṃ] sādhyamantraṃ kṣetrapālaṃ ca [yajed] arcayet। sādhyamantrasaṃskṛtaniveditaṃ caruṃ na [kasyacid] anyasmai dadyāt। kiṃ ca [labdhānujñaḥ] he bhagavan idamahaṃ karomi, anujānīhi māmiti prārthyājñāṃ labdhvā [mṛṣā] tāṃ tāmakurvan [jātu] yadā kadācit [ekamapi kṣaṇaṃ] kṣaṇamapi [na tiṣṭhet] nāsīta।।

[siddhikṣetracāriṇo niyamāḥ] idānīṃ leśataḥ siddhikṣetracāriṇaṃ prati viśeṣamāha

guptākṣasūtrapūjāṅgaḥ kriyākālavibhāgavit 
kramaśaḥ siddhimāpnoti siddhikṣetrāṇi saṃcaran ।। 

vṛtti

[guptākṣasūtrapūjāṅgaḥ] aprakāśitākṣasūtrapūjopakaraṇaḥ [kriyākālavibhāgavit] kriyākālavibhāgajñaśca [siddhikṣetrāṇi saṃcaran] siddhikṣetracārī sādhakaḥ [kramaśaḥ] kramāt siddhim [āpnoti] labhate। yadyapi caitatsthāsnorapi sādhāraṇaviśeṣaṇaṃ, tathāpyasya pratyahaṃ deśāntarāṭane sati saviśeṣaṃ kriyākālajñatvam arcāliṅgākṣasūtrādiguptiśca sutarām upayogītyetadadhikaraṇe iyamuktiḥ।।

[kṣetraparigrahavidhiḥ] kṣetraparigrahārthamāha

parigṛhyāthavā kṣetraṃ salliṅgādhikṛtaṃ vaset b

vṛtti

[atha vā salliṅgādhikṛtaṃ] dāhabhaṅgasphuṭitādidoṣarahitaśreṣṭhaliṅgāśrayaṃ vā kṣetraṃ parigṛhya vaset।।

tathā ca sati

gaṇeśavṛṣabhaskandamātṛlokeśakīlitam ।। b

dakṣiṇottaradigdvāraṃ śivadhāmānyarakṣitam 
mahājanākulaṃ dūrasamitpuṣpakuśodakam ।। 

sopadravaṃ ca saṃtyajya parigrahaṇamācaret b

vṛtti tataśca kṣetre parameśvarapratiṣṭhānāt pūrvakaṃ [gaṇeśavṛṣabhaskandamātṛlokeśakīlitaṃ] gaṇeśādyākrāntaṃ [dakṣiṇottaradigdvāraṃ] yāmyodaggatadvāraṃ śivadhāma [anyarakṣitam] anyasya sādhakasya rakṣitaṃ [mahājanākulaṃ] bahulokākīrṇaṃ [dūrasamitpuṣpakuśodakaṃ] viprakṛṣṭakuśakusumasamijjalaṃ [sopadravaṃ ca] hiṃsraprāṇicorādyupadravayutaṃ ca [saṃtyajya] tyaktvā [parigrahaṇamācared] etaddoṣarahitaṃ gṛhṇīyāt।।

bāṇe liṅge svayaṃvyakte munisiddhaniṣevite ।। d

svakalpoktena vidhinā svayaṃ vā parikalpite 
śuklapakṣe caturdaśyāṃ viśeṣeṇottarāyaṇe ।। 

kuryātparigrahaṃ vidvān aṣṭamyāṃ vā samāhitaḥ b

vṛtti

[bāṇe liṅge] tripurīnarmadāpravāhādiparigṛhīte [svayaṃ vyakte] svayaṃbhūsthāne, tathā [munisiddhaniṣevite] munisiddhaparyupāsite [svakalpoktena vidhinā] svaśāstroktakrameṇa [svayaṃ vā parikalpite] svayaṃ vā vakṣyamāṇavatpratiṣṭhāpite।
liṅga iti lakṣaṇayā rudrāśayasthānoktiḥ। eṣu sthāneṣu śuklapakṣacaturdaśyāmaṣṭamyāmuttarāyaṇakāle samāhitaḥ samāhitamatiḥ san tatkramajñaḥ kṣetraparigrahaṃ kuryāt।। 
yāgadhāma vidhāyādāvastraṃ māheśvaraṃ yajet ।। d

japtvā daśasahasrāṇi daśāṃśamanuhomayet b

vṛtti

[ādau] prathamaṃ yāgadhāma [vidhāya] kṛtvā tatra vighopaśamanāya [māheśvaram astraṃ yajet] pārameśvaramastramiṣṭvā [daśasahasrāṇi japtvā] daśasahasrasaṃkhyayā taṃ japan [daśāṃśam anuhomayet] taddaśāṃśena ca homaṃ kuryāt।।

bhūrisragbalidhūpādyair iṣṭaliṅgasthaśaṃkaraḥ ।। d

nyaseddigīśvarāndikṣu śakrādīn śaṅkuvigrahān 
nāḍībhūtena sūtreṇa sandhāya bahirālikhet ।। 

prākāraṃ bhasmanā dīptam astraṃ māheśvaraṃ japan 
tadantarakhilairbījair varmālabdhaistaduccaran ।। 

prākāraṃ kavacaṃ kuryāt svadhāmno apyevameva hi b

vṛtti

[bhūrisragbalidhūpādyaiḥ] prabhūtasraṅnaivedyadhūpagandhādibhiḥ [iṣṭaliṅgasthaśaṃkaraḥ] arcito liṅgāśrayaḥ śivo yasya tathāvidhaḥ sādhakaḥ kṣetraparigrahāya śakrādīn [digīśvarān] indrādidikpatīn [śaṅkuvigrahān] śaṅkuśarīrān [dikṣu] prācyādidikṣu nyaset। tataśca [nāḍībhūtena] nāḍyātmanā sūtreṇa sandhāya digbandhanaṃ kuryāt। [bahiḥ] tadbāhye [dīptaṃ māheśvaramastraṃ] jvalatpārameśvamastraṃ japan [bhasmanā prākāram ālikhed] bhasmaprākāraṃ vilikhet। [tadantaḥ] tasyāntaḥ [akhilaiḥ bījaiḥ] sarvabījaiḥ [varmālabdhaiḥ] kavacādyabhimantritaiḥ [taduccaran] tanmantramuccārayan [kavacaṃ prākāraṃ] kavacaprākāraṃ [kuryād] vidadhyāt। [evameva hi] itthameva nityaṃ [svadhāmno api] svanivāse kurvīta।। [kṣetraparigrāhiṇo dharmāḥ] tataśca

dhāmaśaṅkuṣu lokeśān pradoṣe prativāsaram ।। d

bāhyāvṛtau tadastrāṇi yajedantarghanacchadam 
kṣetrapālaṃ svadigbhāge parvasu kṣetranemigān ।। 

vṛtti

[dhāmaśaṅkuṣu] nivāsaparicchadahetuṣu dikṣvaṣṭasu niviṣṭeṣu śaṅkuṣu [lokeśān] indrādilokapālān [pradoṣe] rātryārambhe [prativāsaraṃ] pratyahaṃ pūjayet। [bāhyāvṛtau] bāhyaprākāranimittaṃ ca śakrādidigaṣṭake śaṅkuṣu [tadastrāṇi] vajrādyāyudhāni antarghanacchadam iti kavacādyāvaraṇaṃ ca yajet। [svadigbhāge] prāgukte nairṛtasthāne kṣetrapālaṃ yajet। parv asu caturdaśyaṣṭamyādiṣu kṣetranemigān indrādilokapālān yajet। tathā hyuktaṃ prāk

nyaseddigīśvarāndikṣu śakrādīn śaṅkuvigrahān।।

kṣetre yannasti taddūrāt sahāyopahṛtaṃ bhajet b

vṛtti

siddhyarthaṃ parigṛhīte kṣetre yat kuśakusumasamidādi nāsti, taddūrād viprakṛṣṭād [sahāyopahṛtaṃ bhajed] anyataḥ sahāyenānayet।

nanu dūrasamitpuṣpakuśodakasya kṣetrasyāgrahaṇameva prāṅnirūpitam।
iha ca dūrātsahāyena tadānayanokteḥ prāgvyākṛtaparāmarśato virodhaḥ। naiṣa doṣaḥ। kuśakusumasalilasamidvarjitamanyatphalamūlatṛṇendhanamṛdādi dūrāt sahāyenānayeditīha pratipādyate। tanna kaścidvirodhaḥ। yadvā dūrasamitpuṣpakuśodakakṣetraniṣedhasūtre sakalānyaguṇopapannaṃ kṣetraṃ yadi syāttadādnīṃ dūrasamitpuṣpakuśodakasyāpi tasyāpariharaṇamityeṣṭavyameva। tacca `kṣetre yannāsti taddūrātsahāyenopahṛtaṃ bhajed' ityetatsūtrārambhasāmarthyātsiddhyati। tadetaduktam 
prāgvyākhyātaparāmarśasamādhāneṣṭikṛdbhavet।।

na siddhikṣetramutsṛjya padamapyanyato vrajet ।। d

varṇalakṣajapānmantro homāca daśamāṃśataḥ 
svaśāstravihitāṃ vṛttim āsthitasya prasiddhyati ।। 

vṛtti

[siddhikṣetramutsṛjya] siddhikṣetrāvasthitaḥ sādhakastattyaktvā padamapi na anyato [vrajed] gacchet। [mantro varṇalakṣajapād] mantras ca sādhyasya yāvanto varṇāstāvallakṣajapāt [daśamāṃśato homācca] taddaśāṃśahomāt [svaśāstravihitāṃ vṛttimāsthitasya prasiddhyati] svaśāstrāmnātacaryācaraṇācca siddhiḥ।।

[prāyaścittavidhiḥ]

saṃjātavyutkramaḥ kuryāt prāyaścittaṃ vidhisthitam 
akāmātkāmataḥ kuryāt tadeva triguṇaṃ sudhīḥ ।। 

vṛtti

[akāmād] anicchātaḥ [saṃjātavyutkramaḥ] svaśāstrāmnātavidhyatikrame [vidhisthitaṃ] tacchāstropadiṣṭaṃ prāyaścittaṃ kuryāt। [kāmataḥ] icchātaḥ triguṇam। sudhīriti suṣṭhu śobhanā tadanuṣṭhāne pravaṇā dhīryasya saḥ।।

evam

sādhakāhnikavicchede sadyojātāyutaṃ japet 
śataṃ vā saṃyataprāṇo vāsaraṃ mārutāśanaḥ ।। 

vṛtti

[sādhakāhnikavicchede] ahnā nirvartyaḥ āhnikaḥ pratyahaṃ kāryo vidhiḥ sādhakasādhyaḥ prāgukto vidhiḥ, tasyecchāto vicchede tallope [sadyojātāyutaṃ] daśasahasrāṇi sadyojātasya japet। yadvā [vāsaraṃ mārutāśanaḥ] ekāhopoṣitaḥ [saṃyataprāṇaḥ] prāṇāyāmaśatena tameva [śataṃ] śataśo japet। atra ca dūrasthādapi yathāyogaṃ prāktanamakāmakṛta ekaguṇatvaṃ kāmakṛte tu traiguṇyamabhisambandhanīyam।।

vāmasyānnavyatikare hiṃsāyāṃ bahurūpiṇaḥ 
vaktrasya syandane rātrau divā taddviguṇaṃ japet ।। 

vṛtti

saṃmyataprāṇo nirāhārī śataṃ [vāmasya] vāmadevasya anicchākṛte [annavyatikare] abhojyānnabhojane japet। evaṃ hiṃsāyāṃ kṛtāyāṃ [bahurūpiṇaḥ] bahurūpaśatam। icchayā tattriguṇam। rātrau [syandane] vīryotsarge [vaktrasya] tatpuruṣamantraṃ śataśo abhijapet। divā tu taddviguṇaṃ prāyaścittamācaret। atra cecchākṛtatvaṃ na sambhavatītyanicchaiva mukhyā।।

dvijādyucchiṣṭasaṃsarge vaktrādyanyatamaṃ guṇam 
caturdalābjamadhyeṣṭyā tatsthāne pañcamaṃ yajet ।। 

vṛtti

[dvijādyucchiṣṭasaṃsarge] adīkṣitabrāhmaṇādyucchiṣṭasaṅkare puruṣāghoravāmājā jātīśā brāhmaṇāditaḥ itiquote{puruṣāghoravāmājā jātīśā brāhmaṇāditaḥ{rmkir d}}

śrīkiraṇoktatajjātyadhipatayaḥ kramād [vaktrādyanyatamaṃ guṇaṃ] tatpuruṣabahurūpavāmadevasadyojātamantrāḥ [daturdalābjamadhyeṣṭyā] caturdalapadmamadhyayogena pūjyāḥ। evaṃ jātyanusāreṇa madhye arcya tatsthāne [pañcamam] īśānabhaṭṭārakaṃ [yajed] arcayet।
evaṃ ca yadi brāhmaṇasyādīkṣitabrāhmaṇocchiṣṭasaṅkaro jātastadā tatpuruṣamantraṃ madhyadale abhyarcya pūrvadale īśānaḥ pūjanīyaḥ। anye tu svashtāneṣveva। tasyaiva kṣatriyavaiśyaśūdrocchiṣṭasparśe bahurūpādimantrā madhye abhyarcyāḥ। tadīyasthāne tvīśsanamantraḥ। evaṃ kṣatriyasyādīkṣitakṣatriyavaiśyocchiṣṭasparśe sati bahurūpādayaḥ prāguktakramādeva madhye, tatsthāne punarīśānabhaṭṭārakamantrakramaḥ।। 
japahomārthamāha

ṣaḍahopoṣito lakṣaṃ japedvanyāśano api vā 
juhuyādayutaṃ jñāte dviguṇaṃ śuddhikāraṇāt ।। 

vṛtti

tasminyāge pūrvaṃ [śuddhikāraṇāt] śuddhihetoḥ dvijādyucchiṣṭasparśaśāntyai [ṣaḍahopoṣitaḥ] kramādekāhadvyahatryahaṣaḍahopoṣito [vanyāśano api vā] vanyaiḥ nīvārādibhiḥ kṛtavṛttirvā yaṣṭavyamantraṃ lakṣaṃ japet। yadi vājānataḥ sthito apyatikramastadā ayutaṃ juhuyāt। anyathā [dviguṇaṃ] taddviguṇam। japasya cāyameva kramaḥ। yathā homastathā japaḥ iti śruteḥ।।

japennirmālyasamparke sarvabrahmāṇi lakṣaśaḥ 
samagrasaṃhitālakṣaṃ japennirmālyabhojane ।। 

vṛtti

[nirmālyasamparke] nirmālyasāṅkarye sati [sarvabrahmāṇi lakṣaśo japed] brahmamantrāḥ pratyekaṃ lakṣaśo japyāḥ। [nirmālyabhojane] sākṣāttu tadbhojane [samagrasaṃhitālakṣaṃ japet] sādhyamantrasaṃhitāyāḥ śivaikādaśinyā ekaikamantralakṣaṃ japet।।

vāmādyāḥ patayaḥ śākyapādārthikakapālinām 
ajāto adhipatiḥ proktas trayīnaiṣṭhikaliṅginām ।। 

tadannabhojane śuddhir jātisamparkaśuddhivat 
kiṃtvaindavavrataprānte kāpālyannāśane matam ।। 

vṛtti

[śākyapādārthikakapālināṃ] saugatārhatamahāvratānāṃ [vāmādyāḥ] vāmadevāghoratatpuruṣāḥ patayaḥ। [trayīnaiṣṭhikaliṅgināṃ] trayīnaiṣṭhikāḥ saṃnyāsāśramiṇaḥ anye ca liṅgino anyadarśanāmnātavratadhāriṇaḥ, teṣām [ajāto adhipatiḥ] sadyojātaḥ patiḥ। tadannabhojane [śuddhiḥ] prāyaścittaṃ [jātisamparkaśuddhivat] tadadhipatiścaturdalābjamadhye tatsthāne ca īśānabhaṭṭārakaḥ।
kiṃ tu [kāpālyannāśane] mahāvratānnabhojane [aindavavrataprānte matam] cāndrāyaṇavratasamāptāvevaṃvidhayāgakaraṇācchuddhiḥ।। 
yadi tveṣāmannaṃ na bhuktaṃ tadāha

īśānasya japellakṣaṃ tatsaṅkaraviśuddhaye 
kāpālisaṅkare trīṇi lakṣāṇi kṛtasaṃyamaḥ ।। 

vṛtti

[tatsaṅkaraviśuddhaye] sāṅkaryamātre jāte tu tacchuddhyai lakṣam īśānasya japet। [kāpālikasaṃkrame] kāpālikasaṅkare tu [kṛtasaṃyamaḥ] triṣavaṇasnāto nirāhāraḥ trīṇi lakṣāṇi।।

pramādāddhārite liṅge bhraṣṭe vā sākṣasūtrake 
lakṣaṃ japenmaheśasya punaḥ kuryātparigraham ।। 

vṛtti

[liṅge sākṣasūtrake pramādādddhārite bhraṣṭe vā] daivānmānuṣādvā prabalālliṅgākṣasūtrayorhāritayorbhraṣṭayorvā [maheśasya lakṣaṃ japet] parameśvaramantralakṣajapaṃ kṛtvā [punaḥ parigrahaṃ kuryāt] punarguṇotkṛṣṭayoranyayoḥ saṃgrahaṃ kuryāt।।

bhraṃśe vā janite bhaṅge daśāṃśo vihito mune 
tadanyatrārdhamūlaṃ vā sahasraṃ sulaghīyasi ।। 

vṛtti

janite bhaṅge bhraṃśe vā prāgukto vidhiḥ। yadi tu [tadanyatra] pūjāvisraṃsananirmālyamadhyapātādyādvā janite bhraṃśe adhaḥpāte liṅgasya akṣasūtrasya vā tadā [daśāṃśaḥ] taddaśāṃśo vihitaḥ। ayutaṃ japedityarthaḥ। tāvanapi vyājo yatra notpātaḥ tathāvidhe bhadrapīṭhād āsanādvā bhraṃśe jāte [ardhamūlaṃ] tato apyardhaṃ pañca sahasrāṇi। [sulaghīyasi] suṣṭhu laghīyasi alpe karacalane skhalane bhadrapīṭhe vā āsane vā karādvicyāve sahasraṃ japaḥ।।

tadvacca paśunā dṛṣṭe spṛṣṭe daśaguṇaṃ japet 
hāritārdhaṃ guṇacchede saṃkhyāsūtrasya doṣanut ।। 

tyāgaśca kaphaviṇmūtraspṛṣṭasyānyatra taijasāt b

vṛtti

iṣṭaliṅge akṣasūtre vā [paśunā] adīkṣiteṇa dṛṣṭe sahasraṃ japet। spṛṣṭe tu [daśaguṇaṃ japed] ayutaṃ japyam। saṃkhyāsūtrasya ityakṣasūtrasya akasmād [guṇacchede] sūtrasya cchede hāritārthaṃ lakṣārdhaṃ doṣanut। [kaphaviṇmūtraspṛṣṭasya kaphādispṛṣṭasya tyāgaḥ kāryaḥ। anyatra taijasād iti hemādilohasya duṣṭasya tenaiva dravyeṇa punarghaṭanaṃ na tu tyāga iti। ayaṃ ca liṅgākṣasūtravidhiḥ sādhakādanyatrāpi vijñeyaḥ।।

pramādādyoṣitaṃ gatvā prāṇāyāmāyutaṃ bhajet ।। d

dvipañcaguṇitaṃ śuddhyai praṇavoccārasaṃśritam b

vṛtti

[pramādād yoṣitaṃ gatvā] anicchayā nikhilāni balīvardanyāyena pramādāt pramadayā kṛtapariṣvaṅgasya tadupabhoge [praṇavoccārasaṃśritaṃ] praṇavoccārapuraḥsaraṃ [prāṇāyāmāyutaṃ bhajet] prāṇāmāyadaśasahasraṃ kuryāt।
icchayā tu [dvipañcaguṇitaṃ] taddaśaguṇaṃ japet। lakṣaṃ vidadhyād ityarthaḥ।। 
mahāpātakasaṃyoge śivaikādaśikāyutam ।। d

japeddaśaguṇaṃ prāṇasaṃyamī phalamūlabhuk 
tatsameṣvevameva syāt kiṃ tu prāṇāyatiṃ vinā ।। 

vṛtti

[mahāpātakasaṃyoge] `brahmahatyā surāpānaṃ steyaṃ gurvaṅganāgamaḥ। tatsamparkaśca' iti mahāpātakāni।
ebhiranicchātaḥ saṃyoge [śivaikādaśikāyutaṃ] śivaikādaśikāyāḥ saṃhitāyā ayutaṃ japet। icchayā tu [prāṇasaṃyamī] saṃyataprāṇaḥ [phalamūlabhuk] phalamūlāśanaḥ tadeva daśaguṇaṃ japet। [tatsameṣu] etatsameṣūpapātakeṣu [prāṇāyatiṃ vinā] prāṇāyāmavarjyam [evameva syād] eṣa eva vidhiḥ।। 
pātakeṣu tadanyeṣu kriyāvyatikareṣu ca 
japedekādaśājātam ekaṃ vā brahmamadhyagam ।। 

vṛtti

[pātakeṣu] tebhyo mahāpātakopapātakebhyo yānyanyāni pātakāni tattaddravyāpaharaṇaniṣiddhānnabhakṣaṇādīni teṣu teṣvapi [tadanyeṣu kriyāvyatikareṣu] anyeṣu ca kriyācchidreṣu [ekādaśa] śivavaktrāṇyaṅgasahitāni japet। yadvā tattadanusāreṇa bahurūpanāthamevāvartayet।।

na grāhyaṃ kārakaṃ kiṃcit sakhyā jātāṃhasāhṛtam 
ādadāno aparijñānāt pūrvoktādardhamācaret ।। 

vṛtti

pūrvoktamahāpātakādiyoginānucareṇa
yathoktāmatropakaraṇādi [na kiñcid grāhyaṃ] na kiṃcid gṛhṇīyāt। kiṃcid [aparijñānād] ajñānād [ādadānaḥ] gṛhṇan [pūrvoktād ardham] tattanmahāpātakayoginaḥ prāyaścittaṃ yatpūrvamuktaṃ tadardham ācaret।। 
bahudaivasike yoge tulyaṃ sādharmyayogataḥ 
jñātvaivaṃ sādhako vidvān sahāyaṃ sadguṇaṃ bhajet ।। 

sajātyabhijanopetaṃ yavīyāṃsaṃ guṇādhikam 
putrakaṃ samayasthaṃ vā susnigdhamaparaṃ tataḥ ।। 

vṛtti

[bahudaivasike yoge] sañjātapātakena sakhyānekāhike samparke sati [tulyaṃ] tatsamameva sādhakasya prāyaścittam।
[sādharmyayogataḥ] tatsādharmyaprāpteḥ। evaṃ buddhvā tadvidā sādhakena sadguṇaḥ satkuśalaḥ tadalābhe samānajātiḥ kanīyān guṇajyeṣṭhaḥ putrakaḥ samayī vā tayorabhāve anyaḥ kaścit susnigdhaḥ sahāyo yojanīyaḥ।। 
sādhakoktaṃ vrataṃ kuryād gururasvavaśo vratī 
dviguṇaṃ svavaśastāva ccaredasvavaśo vratī ।। 

vṛtti

deśiko mantravṛttiśca putrakaḥ samayī ca yaḥ। catvāra ete śaivāḥ syurvratino avratino api vā।। iti pūrvamuktatvāt
avratī yo guruḥ asvavaśa ityanicchuḥ kṛtapātakaḥ sa prāguktānāṃ pātakānāṃ nivṛttyai sādhakoktam uditaṃ vrataṃ kuryāt। dviguṇaṃ svavaśa iti, kāmataḥ kṛtapātako guruḥ sādhakoktaṃ vrataṃ dviguṇamācaret। tāvaccaredasvavaśo vratīti, yadi punaranicchākṛtapāpo vratī sa dviguṇamevācaret।। 
svavaśastriguṇaṃ tryaṃśaṃ vinā tatputrakaścaret 
putrakārdhaṃ tu samayī pūrvoktānuktapāpmanām ।। 

vṛtti

sa eva guruḥ svavaśa icchākṛtapātakaścet [triguṇaṃ] vratamanutiṣṭhet। itthaṃ sakāmākāmatvena vratitvāvratitvabhedena ca guroścaturdhā prāyaścittamuktam। adhunā putrakaṃ pratyucyate। tryaṃśaṃ vinā tatputrakaścaret। svavaśastadicchāvān putrakaḥ sādhakoktāt tribhāgaṃ prāyaścittaṃ caret। sa evānicchāvān vratī tryaṃśaṃ vineti dvibhāgamevānutiṣṭhet prathamasamayinaḥ। putrakārdhaṃ tu iti, putrakoktād vratādardhaṃ samayī pūrvoktānuktapāpmanāṃ prāguktānāmanuktānāṃ ca pāpānāṃ śāntaye vrataṃ kuryāt।।

kṛcchraṃ vā pratiṣaṇmāsaṃ pratyabdamathavaindavam 
parākaṃ taptakṛcchraṃ vā mantrī sānucaraścaret ।। 

nirvighnasiddhimanvicchan muktyarthamitare trayaḥ b

vṛtti

asaṃviditapātakavicchittyai [nirvighnasiddhimanvicchan] nirvighnasiddhiprepsuḥ [sānucaraḥ] sasahāyaḥ [mantrī] sādhakaḥ [itare trayaḥ] tadanye ca deśikaputrakasamayinastrayaḥ [muktyarthaṃ] vighnavarjitamuktyarthaṃ pratiṣaṇmāsaṃ kṛcchramācareyuḥ। [athavā] yadvā [pratyabdaṃ] prativarṣam [aindavaṃ] cāndrāyaṇaṃ parākaṃ taptakṛcchraṃ vā kuryuḥ। kṛcchracāndrāyaṇādilakṣaṇaṃ tantrāntarājjñeyam। yathoktaṃ śrīmatkiraṇe

ekabhuktaṃ tryahaṃ kuryāttryahaṃ tu yadayācitam। tryahaṃ syānnaktabhojī tu tryahaṃ syānmārutāśanaḥ।। eṣa kṛcchraḥ samākhyātaḥ prājāpatya iti smṛtaḥ। māsārdhaṃ grāsavṛddhiḥ syācchukle kṛṣṇe tu hrāsayet।। cāndrāyaṇavidhiḥ proktaḥ iti

tathā

dvādaśāhaṃ nirāhāraḥ parāka iti saṃsmṛtaḥ। iti।
tathā 
tryahamuṣṇaṃ pibedvāri tryahaṃ kṣīraṃ tathā pibet। tryahamuṣṇaṃ ghṛtaṃ pītvā tryahaṃ vai kevalaṃ tataḥ।। taptakṛcchro ayamākhyātaḥ iti

[atha pavitravidhiḥ]

sarvacchidraharaścānyo vidhireṣāṃ nigadyate ।। d

yaḥ prāptastapasā devair harātsvavidhipuṣṭaye b

vṛtti

eṣāṃ sādhakādīnāṃ [sarvacchidrāpahaḥ] samayalopādijasakalacchidrāpahaḥ [anyo] yaḥ pavitrākhyo vidhiḥ prāg devaiḥ [harāt] parameśvarāt tapasā [prāptaḥ] labdhaḥ sa eveṣāmeva [svavidhipuṣṭaye] svavidhipuṣṭyarthaṃ [nigadyate] ucyate।।

śrāvaṇe tadupānte vā nabhasye vocyamānavat ।। d

śambhoḥ pavitramāpādya pūrayedvārṣikaṃ vidhim ।। 

vṛtti

śrāvaṇe māsi [tadupānte vā] saḥ śrāvaṇa upānto yasya kālasya sa tadupānaḥ kālaḥ। āṣāḍhapaurṇamāsī vā caturdaśī vā tasmin। yathoktaṃ śrīmanmaye`āṣāḍhyāścādime ahani' iti। nabhasye vā iti bhādrapade।

[eteṣvanyatame kāle ucyamānavat vakṣyamāṇarītyā śambhoḥ pavitramāpādya maheśvaramūrdhni pavitrāṇyāropya vārṣikaṃ vidhiṃ pūrayet pratyabdamanuṣṭheyaṃ nityāṅgabhūtaṃ prāyaścittātmakaṃ vidhiṃ samāpayet]

gap tatkathanamathādhikyata iti prakaraṇasambandhaḥ। liṅgaṃ parameśvarapūjādhikaraṇam। amarārcitam iti liṅgārādhanatastatprāptirjanānāmiti jñāpayitum। tathā coktaṃ śrīmanmaye

ādityā vasavo rudrā ṛṣayaśca mahaujasaḥ। vidhivalliṅgamārādhya padamisṭatamaṃ gatāḥ।। iti।

[vyaktaṃ] pratimā। avyaktam anabhivyaktāṅgam। ubhayātmakaṃ vyaktāvyaktaṃ mukhaliṅgamityarthaḥ।gap siddhyarthaṃ sādhaka ātmanaḥ kṛte sthāpayet paraiḥ samayisādhakaputrakādibhiḥ abhyarthito vā guruḥ ācāryaḥ pratiṣṭhāpayet। parairiti viśeṣaṇād guroḥ pare ye sādhakādayastaistadevaṃsiddhaye ātmanaḥ pratiṣṭhā kāryā। ācāryeṇa tu caturṇāmapīti tātparyam।।

tadeva liṅga viśinaṣṭi

taccilālohamṛdratnadārujaṃ bhaumasādhitam 
sarvajñavihitaṃ yāvad bubhukoritarasya vā ।। App

vṛtti

tad liṅgaṃ bubhukṣoḥ bhogecchoḥ [itarasya vā] anyasya vā munerarcane prabhavatīti। yataḥ sarvajñatvamato akhilakartṛprasaram। tathā bāhulyena śailalohamṛdratnadāruprakṛtijaṃ praśastam। kvaccittu svaśāstrāmnātānyaprakṛtijamapi bhāvyam।।

prādhānyātprathamasya ratnajasya mānamāha

ekāṅgulaṃ dvihastāntaṃ ratnajaṃ na paraṃ tataḥ ।। App

vṛtti

[ekāṅgulam] ekāṅgulādārabhya [dvihastāntaṃ] caturviṃśatyaṅgulāntaṃ [ratnajaṃ] ratnamayaṃ liṅgaṃ kuryāt। na tu tataḥ param iti। paramityadhikam। ādhikyaviṣaya evāyaṃ niṣedhaḥ। tasmādaṅgulānnyūnasyāpi siddhiḥ।

siddhaye badarādātharvaṇakādvāpi śasyate। saukṃsye aṇu ca guṇo yena balīyān sarvadoṣahṛt।।

iti śrīmanmayādāvaṅgulonasyāpyāmnātatvāt। yattu śrīmatkiraṇādau aṅgulādivitastyantaṃ nordhvaṃ liṅgaṃ tu ratnajam।

iti mānaṃ sādhakāyāvaśyamānasya viṣayam। na ca liṅgaviṣayaṃ jñeyam। lohādīnāṃ mānamucyate

lohādi pāṇiṣaḍḍhāstaṃ dārubhistrividhaṃ param ।। App

athātmavatāṃ matvā [vā] svādhikāraṃ suduṣkaram 
yaterannatmavattāyai deśikādyā jigīṣavaḥ ।। MT

tadātmavattvaṃ yogitvaṃ jitākṣasyopapadyate 
prāṇāyāmādyanuṣṭhānāj jitākṣatvaṃ śanaiḥ śanaiḥ ।। MT

prāṇāyāmaḥ pratyāhāro dhāraṇā dhyānavīkṣaṇe 
japaḥ samādhirityaṅgāny aṅgī yogo aṣṭamaḥ svayam ।। MT

prāṇaḥ prāgudito vāyur āyāmo asya prakhedanam 
preraṇākṛṣṭisaṃrodhalakṣaṇaṃ kratudoṣanut ।। MT

tataḥ sukhalavāsvāde teṣāṃ vṛttasya cetasaḥ 
pratyāhāro vidhātavyaḥ sarvato vinivartanam ।। MT

tenendriyārthasaṃsargavinivṛtteścito matiḥ 
dhāraṇāyogyatāmeti pade svecchāprakalpite ।। MT

cintā tadviṣayā dhyānaṃ taccādiṣṭaṃ muhurmuhuḥ 
tadekatānatāmeti sa samādhirvidhīyate ।। MT

japastadbhāṣaṇaṃ dhyeyasaṃmukhīkaraṇaṃ mune 
ūho abhivīkṣaṇaṃ vastuvikalpānantaroditaḥ ।। MT

yadā vetti padaṃ heyam upādeyaṃ ca tatsthiteḥ 
tatpoṣakaṃ vipakṣaṃ ca yacca tatpoṣakaṃ param ।। MT

eṣu vyastasamasteṣu kṛtayatnasya yoginaḥ 
vibhānti śaktayo viśvaṃ vyāpya bhānoriva tviṣaḥ ।। MT

na tamīṣṭe naraḥ kaścit rakṣodānavamānavāḥ 
rorucānamatītyaitān dṛkkriyāprāṇarociṣā ।। MT

nivṛttermanaso hetuḥ saṃsargātprāṇakhedanam 
nivṛttirdhāraṇādīnāṃ mūlaṃ sarvasya tattataḥ ।। MT

vistareṇa suraśreṣṭha viprakṛṣṭaṃ ca yatsthitam 
yadanyatsādhanaṃ kiṃcid yogasiddheśca kathyatām ।। MT

na śakyaṃ vistarādvaktuṃ tatprasaṅgabhayādvidheḥ 
praśnasyāvaśyavācyatvāt tathāpyuddeśa ucyate ।। MT

mūtrādyutsṛjya vidhivad ekārdhadaśasaptabhiḥ 
mṛdbhirliṅgagudāsavyahastayugmāni śaucayet ।। MT

dvirvratī trirapaḥ pītvā dvirvimṛjyānanaṃ spṛśet 
svabāhunābhihṛtkāni dvistrirvā śaucitādharaḥ ।। MT

hitajīrṇāśanasvasthas trikuḍyāveṣṭite gṛhe 
bādhāśūnye vanādau vā svāsanastha udaṅmukhaḥ ।। MT

namaskṛtya maheśānam umāskandagaṇādhipān 
ṛjugrīvāśirovakṣā nāsāgrāhitadṛgdvayaḥ ।। MT

pārṣṇibhyāṃ vṛṣaṇau rakṣan dantairdantānasaṃspṛśan 
viṣṭabhadeho dantāgre jihvāmādāya susthitaḥ ।। MT

recayecchaktiparyantaṃ puṭenaikena mārutam 
sa recakastadabhyāsād vedhavikṣiptakarmasu ।। MT

kramaśaḥ śaktatāmeti vikṛṣṭaviṣayeṣvapi 
bāhyena vāyunā mūrteḥ śaktisīmaprapūraṇam ।। MT

pūrakaḥ sa tadabhyāsāt sugurvapi vikarṣayet 
tyāgasaṃgrahaṇe hitvā nirodhaḥ kumbhakaḥ smṛtaḥ ।। MT

rodhaśaktistadabhyāsād vyaktimetyanivāritā 
tathāsya carato vidvān somasūryeśavartmasu ।। MT

taddharmayogyatāṃ buddhvā yogī saṃsādhayenmatam 
pūrakaṃ kumbhakaṃ vāpi bhajeccandrapathi sthite ।। MT

puṣṭimṛtyujayādyarthaṃ svātmano anyasya recakam 
anagnijvalane vṛkṣaśoṣaṇe bījanāśane ।। MT

stobhonmādaviṣoddīptipramukheṣu tu recakam 
dhyānārcanajapādyeṣu dehatyāge ca śāṅkare ।। MT

kumbhako recakaśceṣṭo dīkṣāsaṃsthāpaneṣu ca 
yavīyān madhyamo jyeṣṭhaḥ sa tālairdvādaśādibhiḥ ।। MT

tālo dvādaśabhirjānupariṇāhaparibhramaiḥ 
so api dhyānajapopetaḥ sagarbho anyastadujjhitaḥ ।। MT

yathā sagarbhaḥ sthairyāya manaso na tathetaraḥ 
prātarniśākṛtaṃ pāpaṃ dinānte ca divākṛtam ।। MT

hantyagarbho api devānāṃ pracalatvaṃ pradhāvatām 
snāto bhavati tīrtheṣu sarvakratuṣu dīkṣitaḥ ।। MT

potaḥ pitṝṇāṃ yaḥ śaśvatsagarbhamimamācaret 
dhyāyedadhvāntagaṃ devaṃ japettadvācakaṃ sadā ।। MT

kṣityādīnyatha tattvāni tadrūpādhikṛtāni vā 
yasmānnācetanaṃ tattvaṃ siddhamapyupakārakam ।। MT

śaivaṃ vapuriti dhyāyed ato yadyatsamīhitam 
siddhaye dhāraṇādīnāṃ vṛttīnāmanilasya ca ।। MT

sagarbhaṃ kumbhakaṃ vidvān ātiṣṭhedavikhinnadhīḥ 
ayamarkaguṇaṃ kālaṃ kṛtacittavyavasthitiḥ ।। MT

prāpnoti dhāraṇāśabdaṃ dhāraṇāsiddhidānataḥ 
sthityartho dhāraṇāśabdaḥ sthānārtho apyupacārataḥ ।। MT

sthānaṃ prāthamikasyemān yavanyādīni netarat 
tāni hemahimajyotiḥkṛṣṇasvacchāni rūpataḥ ।। MT

vedyardhamaṇḍalatryastravṛttapadmākṛtīni tu 
sthairyāpyāyanaviploṣapreraṇāśūnyatāptaye ।। MT

bhavanti vajrakajvālābinduśūnyānvitāni tu 
bādhakānyanuvartīni madhyasthānyavagatya ca ।। MT

yogī vyastasamastāni bibhṛyādiṣṭasiddhaye 
kva deśe dhāraṇārūpaṃ cintanīyaṃ vipaścitā ।। MT

kiṃ ca vyastasamastānāṃ phalaṃ brūhi sureśvara 
hṛdi cetasi vikṣipte dhārayetkṣitimarthavit ।। MT

jalaṃ pipāsitaḥ kaṇṭhe mande agnau jaṭhare analam 
prāṇādivṛttisiddhyarthaṃ hṛtkaṇṭhādiṣu mārutam ।। MT

viṣādyabhibhave vyoma teṣu yatropayogavat 
khaṃ samasteṣu bhūteṣu vārivāyū śikhikṣitī ।। MT

vāryagnī bhūmipavanau vārikṣme analānilau 
madhyasthārātimitrāṇi catuṣke yugmayugmaśaḥ ।। MT

parijñāyeti matimān yojayediṣṭasiddhaye 
kāni prāṇādivṛttīnāṃ sthānānyasmin śarīrake ।। MT

jitāsu tāsu kiṃ ca syād iti brūhi surottama 
tasya hṛnnābhyuraḥkaṇṭhapṛṣṭhadeśeṣu dhāraṇāt ।। MT

jayaḥ praṇayanādīnāṃ vṛttīnāṃ yogino bhavet 
jitapraṇayano dhatte svecchayā dehamātmanaḥ ।। MT

jitāpanayano aśnāti śakṛdādi jahāti na 
vijitonnayano abhyeti vāgvaśitvādikān guṇān ।। MT

samānavṛtīvijayād bhavettyaktajaro vaśī 
vapurvihāravaśitā bhavedvinamane jite ।। MT

paṅkāmbukaṇṭakāsaṅgo vīryamakṣayamadbhutam 
dhāraṇā dvādaśa dhyānaṃ divyālokapravṛttidam ।। MT

samādhiraṇimādīnāṃ dvādaśaitāni kāraṇam 
prāṇāyāmaṃ vināpyevaṃ vaśyātmā cetasi sthitaḥ ।। MT

samabhyasyannavāpnoti guṇānuktānanantaram 
yadyadvastu yathoddiṣṭakramayogāt prapadyate ।। MT

tatra tatrāasya cidvyaktis tadvyāptiviṣayā bhavet 
iti bāhye sthite sarvam ākalayya svacakṣuṣā ।। MT

sarvān padarthān saṃtyajya śivatattvaṃ samabhyaset 
śivagarbhān samātiṣṭhan prāṇāyāmādikānapi ।। MT

jahāti janturyaḥ prāṇān sa śivatvaṃ prapadyate 
rūpaṃ paraṃ maheśasya dhyātuṃ śakyaṃ na jātucit ।। MT

vaicitryātkalpitaṃ bhrāntyai tatrāsthā cetasaḥ katham 
pārthivāpye vicitrāṅke na dhyeye dhāraṇe tadā ।। MT

tathāpyabhyāsataḥ siddhāḥ śrūyante yoginastayoḥ 
bhogaviplutacittasya kathaṃ syāccittasaṃsthitiḥ ।। MT

nādhikṛtyāviraktāṇūn prāhedaṃ sādhanaṃ haraḥ 
śakyate viṣayīkartuṃ jagadapyakhilaṃ śanaiḥ ।। MT

kimu citraṃ vapurdāntair vairāgyābhyāsaśālibhiḥ 
keyaṃ vā rūpakeyattā sarvādhiṣṭhānayoginaḥ ।। MT

sarvadā sarvabhūtānāṃ sarvākāropakāriṇaḥ 
sthānarūpapramāṇāni parikalpya svacetasā ।। MT

yatroparamate cittaṃ tattaddhyeyaṃ punaḥ punaḥ 
tenāsya cetasaḥ sthairyaṃ saviśeṣaguṇaḥ śanaiḥ ।। MT

unmīlya yogasaṃskāraṃ hatavighnasya jāyate 
evamātiṣṭhataḥ samyag vinaivākārakalpanām ।। MT

akiñciccintakasyāsya rūpamunmīlati svakam 
sarvārthadṛkkriyārūpam ānandamavyayam ।। MT

yatprāpya na punarduḥkhayogametyaśivāvaham 
etatsamastaguhyānāṃ guhyaṃ siddhāmarastutam ।। MT

sākṣādālocanaṃ śambhor atyutpāvanamuttamam 
nālpakāloṣitāyaitad deyaṃ nātipramādine 
nāmedhine nātapase yaśca nābhyarcayecchivam ।। MT

asyābhyāsāddivyasiddhyaṃśujālair iṣṭān lokān rorucāno vihṛtya 
kāle hitvāpāsravaṃ dehamāste svātmanyevāścaryacaryādhivāsaḥ ।। MT