

।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

pratāpadhāmni yāte astaṃ ravau kamalinīpriye ।
śokāvakīrṇakeśena tamobhirabhavanmahī ।।

kṣayaṃ kālena nīte ahni śānte saṃdhyācitānale ।
asthiśeṣairivāpūrṇaṃ tārakābhirabhūnnabhaḥ ।।

śyāmā pratyagraduḥkhena prasarattimirāñjanā ।
babhāra tārataralāṃ nakṣatrāśrukaṇāvalīm ।।

ghore tasminniśāvaktre ghorasattvaghane vane ।
śramānnidrāmupagate kṛpe sa kṛtavarmaṇi ।।

dhyāyanduryodhanavadhaṃ manyuhālāhalākulaḥ ।
pratijñāṃ śatrunidhane drauṇireko vyacintayat ।।

atrāntare dadarśoccanyagrodhaśikharāśrayam ।
vadhyamānamulūkena vāyasānāṃ ca maṇḍalam ।।

kākānkālabalenaitya dṛṣṭvā ghūkena pātitān ।
tāmeva pāṇḍavavadhe nītiṃ drauṇiracintayat ।।

krudhā krūrāṃ dhiyaṃ kṛtvā kṛpabhojau vibodhya saḥ ।
uvāca niḥśvasandīrghaṃ dahyamāna iva krudhā ।।

rājā rājasahasrāṇāmekākī viṣamasthitiḥ ।
vyājādasmāsu jīvatsu bhīmasenena pātitaḥ ।।

śastraṃ vahadbhirmithyaiva dṛṣṭo asmābhiḥ sa bhūtale ।
aśrupātapratīkārākṣamaiḥ klībatarairiva ।।

deśakālau samāśritya vadhyaḥ sarvātmanā ripuḥ ।
tasmātprasuptānadyaiva sānugānhanmi pāṇḍavān ।।

śrutvaitatkūṇitamanāḥ prasuptavadhapātakam ।
kṛpaḥ kṛpākulo nindannabhāṣata sutaṃ svasuḥ ।।

dhigetatkutsitaṃ yuddhaṃ niśceṣṭo yatra hanyate ।
bhagnadhairye api no vīrāḥ praharanti yaśasvinaḥ ।।

bhavānahaṃ ca bhojaśca kartāraḥ prātareva tat ।
punaryena na yāsyāmo duryodhanavadhavyathām ।।

surāṇāmapi paryāptāḥ saṃhatāḥ samare vayam ।
pravekṣyāmo vairivanaṃ jvalitā iva pāvakāḥ ।।

gautamenetyabhihite saṃmate kṛtavarmaṇaḥ ।
niḥśvasansāśrunyanaḥ punardraiṇirabhāṣata ।।

māyopamā vidagdheṣu nikṛtyāvicarastu ye ।
spṛśantyadharmamaryādāṃ na te tatphalabhāginaḥ ।।

arjunena hataḥ karṇaḥ sa ca śāntanavo yathā ।
tatkiṃ na viditaṃ loke śeṣaṃ vaktuṃ na pāryate ।।

adhunā svasti dharmāya racito asmai mayāñjaliḥ ।
parābhavamimaṃ tāvanna sahe marmadāraṇam ।।

drauṇirdāruṇasaṃkalpamityuktvā kṛtaniścayaḥ ।
rathena tamasi prāyācchibiraṃ kauravadviṣam ।।

kṛṣṇasya śāsanātpūrvaṃ yāteṣu śibirāntaram ।
saha sātyakinā yodhaiḥ pāṇḍaveṣu vinānugaiḥ ।।

kṛpabhojāvatikramya javāddrauṇirupāgataḥ ।
śibiradvāramāsādya mahadbhūtaṃ vyalokayat ।।

hariśmaśrujaṭānetraṃ jvālānāmiva saṃcayam ।
tamasāmiva saṃghātamañjanācalasaṃnibham ।।

sahasraśīrṣanayanaṃ sahasracaraṇādbhutam।
sarpayajñopavītāṅgaṃ sarpakeyūrakaṅkaṇam ।
bhayaṃkaraṃ bhayasyāpi kṛtāntasyeva daivatam ।।

taddṛṣṭvā ghorasaṃrambho drauṇirdurjayavikramaḥ ।
sarvāyudhāvalī tasmai prāhiṇauddhairyabhūdharaḥ ।।

tānyāyudhāni sahasā jvalitānyeva tejasā ।
bṛmbhamāṇaṃ mahadbhūtaṃ tadāsādya kṣayaṃ yayuḥ ।।

drauṇistatastadākāramarīcibhyo vyalokayat ।
cakrāyudhasahasraṇi niḥsṛtāni sa vismayaḥ ।।

kṣaṇādgrastāyudhastena gāḍhānuśayatāpitaḥ ।
prastutaṃ malinaṃ karma nininda svayamākulaḥ ।।

sa rathādavatīryātha prayatastripurāntakam ।
śūlinaṃ śaraṇaṃ prāyāttatstotramukharānanaḥ ।।

ātmopahāraṃ rudrāya tasmindātuṃ samudyate ।
jvālākulā hemavedī purastātpratyadṛśyata ।।

tadudbhūtairgaṇairghorairnānāprāṇimukhodaraiḥ ।
nānāpraharaṇairdīptairvyoma kṣipramapūrayat ।।

tato vedyāṃ mahāvahnau jvalite droṇanandanaḥ ।
bhaktyātmānaṃ trinetrāya nivedyābhyapatatsvayam ।।

tuṣṭo atha bhagavānetya svayamandhakasūdanaḥ ।
tamuvāca svamevāṃśamuttiṣṭhāṅgirasāṃ vara ।।

saṃsthānāya mayaitāvatkṛtaṃ kaiṭabhavidviṣaḥ ।
ātgānaṃ viddhi me kṛṣṇaṃ sa me bahumataḥ sadā ।।

kālapakvāstu pāñcālā naiṣāṃ rakṣāsti kutracit ।
gṛhāṇa khaḍgametena dārayaitānaśaṅkitaḥ ।।

ityuktvā bhairave dīptaṃ khaḍgaṃ datvā tirohite ।
tadā vikārādduṣprekṣyo drauṇiḥ śibiramāviśat ।।

dvāri bhojakṛpau dhṛtvā vidrutānāṃ vadhāya saḥ ।
praviśya śayane śubhre dhṛṣṭadyumnaṃ vyalokayat ।।

tārahārāṃśunakharaṃ dīptakesarisaṃnibham ।
ghūrṇamānaśikhairdīpairvismayādiva vīkṣitam ।।

anekaraṇasaṃmardaśrāntairnidrāvimohitaiḥ ।
adhiṣṭhitaṃ bahubhaṭairmuktaparyāṇavāhanaiḥ ।।

taṃ dṛṣṭvā kopaśikhinā dahyamānaḥ smaranpituḥ ।
uttiṣṭha re gurughneti drauṇiruktvā padāspṛśat ।।

bodhitaḥ sahasā tena saṃbhramasvīkṛtāyudhaḥ ।
droṇaputraṃ parijñāya cakampe drupadātmajaḥ ।।

drauṇistamutthitaṃ vegānmālyavadbhiḥ śiroruhaiḥ ।
ākṛṣyāpātayatkaṇṭhe gāḍhaṃ niṣpīḍya vihvalam ।।

niṣpiṣyamāṇaḥ saṃrambhādraktodgārākulānanaḥ ।
kupitvā pādayordraiṇiṃ nakhairdantaiśca visphuran ।।

śastreṇa chindhi māṃ tūrṇaṃ mā padeneti gadgadam ।
kaṇṭharuddhasvaraḥ śvāsādasphuṭākṣaramabhyadhāt ।।

tamabravīddroṇasutaḥ pāpa padbhyāṃ nihanyase ।
lokānāṃ śastrapūtānāṃ na pāpaṃ gurughātinām ।।

ityuktvā caraṇāghātairjarjaraṃ tamapothayat ।
tasminhate tadvimardaśabdena bubudhe janaḥ ।।

dhṛṣṭadyumnavadhaḥ ।। 

tato drauṇiṃ samālekya ripuraktacchaṭāṅkitam ।
pāñcālā draupadeyāśca kālo ayamiti menire ।।

nidrāśeṣāruṇadṛśāṃ śastrāṇyānayatāṃ mithaḥ ।
krośatāṃ varma varmeti teṣāmāsīnmahāsvanaḥ ।।

kva gajaḥ kva rathaḥ kvāśvaḥ kva cāpaṃ kva śilīmukhāḥ ।
iti bruvāṇānkhaṅgena drauṇiściccheda tānkrudhā ।।

hatvottamaujasaṃ padbhyāṃ kaṇṭhe kaṭhinavikramaḥ ।
gadāhastaṃ yudhāmanyuṃ niṣpipeṣa virāviṇam ।।

tataḥ khaṅgena śūrāṇāṃ śirāṃsi bhuvi pātayan ।
kālarātryāḥ sa vidadhe vinodaṃ kandukairiva ।।

kṛṣṇāsutānāpatato draupadeyānasaṃbhramāt ।
cakāra karavālena sa kālakavalocitān ।।

prativindhye hate vīre sutasome nipātite ।
śrutakīrtai śatānīke chinne ca śrutavarmaṇi ।।

śikhaṇḍī kṛṣṭakodaṇḍaḥ śarairdraiṇimapūrayat ।
droṇaputro api khaḍgena kruddhastaṃ vidadhe dvidhā ।।

draupadeyaśikhaṇḍivadhaḥ ।। 

kopādācāryaputreṇa vadhyamānāḥ prabhadrakāḥ ।
matsyasṛñjayapāñcālāḥ kālaṃ dadṛśurantike ।।

asitaṃ raktavasanaṃ raktamālyānulepanam ।
hasantaṃ vīkṣya taṃ vīrāḥ saṃhāraṃ menire sphṛṭam ।।

ghanāndhakāre vīrāṇāṃ rathakuñjaravājinām ।
yodhānāṃ ca kṣayaṃ dvāri cakraturbhojagautamau ।।

evamakṣauhiṇīṃ hatvā vasāraktānulepanaḥ ।
niryayau raudracarito drauṇirbhairavavigrahaḥ ।।

sa gatvā sahitastūrṇaṃ hārdikyena kṛpeṇa ca ।
dadarśa bhuvi rājānaṃ bhagnaśaktiṃ suyodhanam ।।

vārayantaṃ gadāgreṇa muhuḥ kravyādamaṇḍalam ।
vyathayā marmadinyā bhakṣayantaṃ vasuṃdharām ।।

śoṇitaṃ vadanodvāntaṃ parimṛjyāśu tasya te ।
sarvapāñcalasaṃhārakathayā vavṛṣuḥ sudhām ।।

sa kiṃciccheṣajīvo api tacchrutvā vṛttakandharaḥ ।
paryantagrasitāvyaktabhāṣitaiḥ praśaśaṃsa tān ।।

sa pariṣvajya yatnena drauṇiṃ sāśruvilocanam ।
punarnaḥ saṃgamaḥ svarge bhūyādityavadacchanaiḥ ।।

aṅge vidhāya dayitāṃ sa gadāṃ sadaiva bhuktāṃ ciraṃ vasumatīmavagūhya dorbhyām ।
karṇāvalambitabalodgatajīvacāro vīraḥ śanaiḥ suravadhūpraṇayī babhūva ।।

duryodhanasvargagamanam ।। 

atrāntare prayātāyāṃ kṣapāyāṃ kṣapitārayaḥ ।
jajñire pāṇḍavāḥ karma dāruṇaṃ drauṇinā kṛtam ।।

muktānmahābhayāttasmātkṛṣṇā śrutvā hatānsutān ।
anujāṃśca sapāñcālānpapāta bhuvi mūrcchitā ।।

śanakairlabdhasaṃjñā sā vilapantī sulocanā ।
pārthānāṃ śokavidhurā hṛdayāni vyadārayat ।।

yāvanna viśikhaiḥ kṛttamuttamāṅgaṃ vikarmaṇaḥ ।
drauṇerdṛṣṭaṃ mayā tāvajjīvitasyāyamañjaliḥ ।।

ityuktvā draupadī duḥkhādvīkṣamāṇā vṛkodaram ।
novāca kiṃcitsaṃtāpānmaraṇe kṛtaniścayā ।।

tato bhīmaḥ priyāśokaśūlenābhyāhato hṛdi ।
prayayau rathamāruhya droṇaputrajighāṃsayā ।।

vrajatastasya kālagneriva lokāndidhakṣataḥ ।
dhūmamālābhramaṃ cakre lalāṭe bhrukuṭiḥ kṣaṇam ।।

raudro rudrāśrayo drauṇiḥ kruddhaśca pavanātmajaḥ ।
gacchāmaḥ pṛṣṭhatastasmādityūce pāṇḍavānhariḥ ।।

tataḥ kirīṭipramukhāḥ saha sātyakinā yayuḥ ।
rathinaḥ seṣavaḥ sarve pāṇḍuputrā yuyutsavaḥ ।।

tataste drauṇimāsādya prasuptavadhapātakāt ।
dhvastacchāyaṃ kriyāhīnaṃ kopenākulatāṃ yayuḥ ।।

abhidrute bhīmasene drauṇiṃ nakulasārathau।
pādacārī ghṛtābhyaktaḥ sarasvatyāstaṭe kṣaṇam ।
apāṇḍavaṃ jagatkartuṃ brahmaśīrṣāstramādade ।।

tadvināśāya pārtho api brahmāstramasṛjatkṛtī ।
yenābhavandiśo vyāptāḥ kampātaṅkataraṅgitāḥ ।।

atrāntare samabhyāyānnāradena saha svayam ।
muniḥ satyavatīsūnurbhagavānbhūtabhāvanaḥ ।।

so abravīddroṇatanayaṃ jiṣṇuṃ ca kṣayaśaṅkitaḥ ।
ayaṃ divyāstrasaṃmarde hatavīraṃ jagaddahet ।।

pārtha saṃhara divyāstraṃ tvaṃ ca drauṇe girā mama ।
akāṇḍe mā bhavantvete lokāḥ pralayabhāginaḥ ।।

ityukte muninā kṣipraṃ saṃjahārāstramarjunaḥ ।
drauṇiḥ prayogakuśalo neśo abhūdastrasaṃhṛtau ।।

tataḥ prajvalite loke vyathite suramaṇḍale ।
abhimanyuvadhūgarbhe drauṇirastramapātayat ।।

bhūyastatpratiṣedhāya putrasaṃtānavāñchayā ।
nindandroṇasutaṃ pārthastadastraṃ kupito asṛjat ।।

tataḥ kṛṣṇo avadajjiṣṇuṃ viṣaṇṇaṃ saṃtatikṣayāt ।
mā śuco dhairyajaladhe na te vaṃśo vinaṅkṣyati ।।

jātvenaṃ jīvayiṣyāmi dagdhamapyastratejasā ।
uttarāyāḥ sthitaṃ garbhe saubhadratanayaṃ śiśum ।।

iti bruvāṇe govinde pārthāstre jvalite bhuvi ।
uvāca droṇatanayaṃ vyāso devarṣiṇā saha ।।

tyaja cūḍāmaṇiṃ rakṣa jīvaratnaṃ mahāstrataḥ ।
aśaktaśca pramādī ca jānīṣe na yathocitam ।।

vatsarāṇāṃ sahasra tvaṃ visrarogī samāhitaḥ ।
durbhikṣavyañjako duḥkhī vijane vicariṣyasi ।।

iti śapto gurusutaḥ kopādvyāsamabhāṣata ।
vyasane patitaḥ kasmātkṣipto ahaṃ saṃkaṭe tvayā ।।

yatra yatra bhaviṣyāmi tatra tatra mamānugaḥ ।
tvamapi pratiśāpena mune nityaṃ bhaviṣyasi ।।

ityuktvāstropahārāya cūḍāratnaṃ vitīrya saḥ ।
prayayau droṇatanayo muniśca muninā saha ।।

tataḥ praśānte brahmāstre pāṇḍavāḥ saha śauriṇā ।
cūḍāratnaṃ samādāya yājñasenyai nyavedayan ।।

aiṣīkamastram ।। 

evaṃ prasādya pāñcālīṃ śokārtāḥ pāṇḍunandanāḥ ।
pāñcālakadanaṃ ghoraṃ dhyāyanto na yayurvṛtim ।।

saṃjayeneti kathite śrutvā rājāmbikāsutaḥ ।
papāta mūrcchito mohāllīnaśokānalaḥ kṣaṇam ।।

taṃ śītasalilāpūrairāśvāsyovāca saṃjayaḥ ।
mantriṇaśca priyānputrāñśocantaṃ vyathitendriyam ।।

svapnamāyāvilasitaiḥ paryante śokamohadaiḥ ।
saṃsāravibhramairdhīrāḥ spṛśyante na manīṣiṇaḥ ।।

devaindrajālikakṛtaiśchāyākrīḍanakairiva ।
putrairdhanaiśca dāraiśca na muhyanti madāśayāḥ ।।

upekṣitastvayaivāyaṃ durnayādbāndhavakṣayaḥ ।
vṛtte tasminnamithyaiva śokaṃ kartumihārhasi ।।

prabhāvaprabhavairbhāvairmāyāvibhavabhāvitaiḥ ।
abhāvaniṣṭhāparyantaiḥ satāṃ na kriyate bhramaḥ ।।

svakarmamudrite loke niyatau pralayodadhau ।
kalayāmi na kālasya kaśca tāvati vartate ।।

ityādi saṃjayamukhā nṛpamugramohabhagnaṃ svayaṃ vihitadurnayadṛṣṭapāram ।
helāvalatkalabhacñcalakarṇatālalolāṃ bhavasthitikathāmasakṛttamūcuḥ ।।

iti kṣemendraviracitāyāṃ bhāratamañjaryāṃ sauptikaparva