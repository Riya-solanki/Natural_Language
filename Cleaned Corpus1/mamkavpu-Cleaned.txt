

Kāvyaprakāśaḥ

prathama ullāsaḥ

granthārambhe vighnavighātāya samuciteṣṭadevatāṃ granthakṛt parāmṛśati 

niyatikṛtaniyamarahitāṃ hlādaikamayīmananyaparatantrām ।
navarasarucirāṃ nirmitimādadhatī bhāratī kaverjayati ।।

niyatiśaktyā niyatarūpā sukhaduḥkhamohasvabhāvā paramāṇvādyupādānakarmādisahakārikāraṇaparatantrā ṣaḍrasā na ca hṛdyaiva taiḥ, tādṛśī brahmaṇo nirmitirnirmāṇam । etadvilakṣaṇā tu kavivāṅnirmitiḥ । ata eva jayati । jayatyarthena ca namaskāra ākṣipyate iti tāṃ pratyasmi praṇata iti labhyate ।।

ihābhidheyaṃ saprajyojanamityāha 

kāvyaṃ yaśase arthakṛte vyavahāravide śivetarakṣataye ।
sadyaḥ paranirvṛtaye kāntāsaṃmitatayopadeśayuje ।।

kālidāsādīnāmiva yaśaḥ śrīharṣāderdhāvakādīnāmiva dhanam rājādigatocitācāraparijñānam ādityādermayūrādīnāmivānarthanivāraṇam ।

sakalaprayojanamaulibhūtaṃ samanantarameva rasāsvādana-samudbhūtaṃ vigalitavedyāntaramānandam prabhusaṃmitaśabdapradhānavedādiśāstrebhyaḥ śabdārthayorguṇabhāvena rasāṅgabhūtavyāpārapravaṇatayā vilakṣaṇaṃ yat kāvyaṃ lokottaravarṇanānipuṇakavikarma tat kānteva sarasatāpādanenābhimukhīkṛtya rāmādivadvartitavyaṃ na rāvaṇādivadityupadeśaṃ ca yathāyogaṃ kaveḥ sahṛdayasya ca karotīti sarvathā tatra yatanīyam ।।

evamasya prayojanamuktvā kāraṇamāha 

śaktirnipuṇatā lokaśāstrakāvyādyavekṣaṇāt ।
kāvyajñaśikṣayābhyāsa iti hetustadudbhave ।।

śaktiḥ kavitvabījarūpaḥ saṃskāraviśeṣaḥ yāṃ vinā kāvyaṃ na prasaret prasṛtaṃ vā upahasanīyaṃ syāt । lokasya sthāvarajaṅgamātmakalokavṛttasya । śāstrāṇāṃ chandovyākaraṇābhidhānakośakalācaturvargagajaturagakhaḍgādilakṣaṇagranthānām । kāvyānāṃ ca mahākavisaṃbandhinām । ādigrahaṇāditihāsānāṃ ca vimarśanādvyutpattiḥ । kāvyaṃ kartuṃ vicārayituṃ ca ye jānanti tadupadeśena karaṇe yojane ca paunaḥpunyena pravṛttiriti । trayaḥ samuditāḥ na tu vyastāḥ tasya kāvyasyodbhave nirmāṇe samullāse ca heturna tu hetavaḥ ।।

evamasya kāraṇamuktvā svarūpamāha 

tadadoṣau śabdārthau saguṇāvanalaṅkṛtī punaḥ kvāpi ।

doṣaguṇālaṅkārāḥ vakṣyante । kvāpītyanenaitadāha yat sarvatra
sālaṅkārau kvacittu sphuṭālaṅkāravirahe api na kāvyatvahāniḥ ।

yathā

{yaḥ kaumaraharaḥ sa eva hi varastā eva caitrakṣapāste
conmīlitamālatīsurabhayaḥ prauḍhāḥ kadambānilāḥ ।
sā caivāsmi tathāpi tatra suratavyāpāralīlāvidau
revārodhasi vetasītarutale cetaḥ samutkaṇṭhate ।।

atra sphuṭo na kaścidalaṅkāraḥ । rasasya ca prādhānyānnālaṅkāratā ।

tadbhedān krameṇāha

idamuttamamatiśayini vyaṅgye vācyāddhvanirbudhaiḥ kathitaḥ ।।

idamiti kāvyam । budhairvaiyākaraṇaiḥ pradhānabhūtasphoṭarūpavyaṅgyavyañjakasya śabdasya dhvanir iti vyavahāraḥ kṛtaḥ । tatastanmatānusāribhiranyairapi nyagbhāvitavācyavyaṅgyavyañjanakṣamasya śabdārthayugalasya ।

yathā

{niḥśeṣacyutacandanaṃ stanataṭaṃ nirmṛṣṭarāgocharo
netre dūramanañjane pulakitā tanvī tavayaṃ tanuḥ ।
mithyāvādini dūti bāndhavajanasyājñātapīḍāgame
vāpīṃ snātumito gatāsi na punastasyādhamasyāntikam ।।

atra tadantikameva rantuṃ gatāsīti prādhānyenādhamapadena vyajyate ।।

atādṛśi guṇībhūtavyaṅgyaṃ vyaṅgye tu madhyamam ।

atādṛśi vācyādanatiśāyini । yathā 

{grāmataruṇaṃ taruṇyā navavañjulamañjarīsanāthakaram ।
paśyantyā bhavati muhurnitarāṃ malinā mukhacchāyā ।।

atra vañjulalatāgṛhe dattasaṃketā na gateti vyaṅgyaṃ guṇībhūtaṃ
tadapekṣayā vācyasyaiva camatkāritvāt ।।

śabdacitraṃ vācyacitramavyaṅgyaṃ tvavaraṃ smṛtam ।।

citramiti guṇālaṅkārayuktam । avyaṅgyamiti sphuṭapratīyamānārtharahitam ।
avaram adhamam । yathā 

{svacchandocchaladacchakacchakuharacchātetarāmbucchaṭā-
mūrchanmohamaharṣiharṣavihitasnānāhnikāhnāya vaḥ ।
bhidyādudyadudāradarduradarīdīrghādaridradruma-
drohodrekamahormimeduramadā mandākinī mandatām ।।

{vinirgataṃ mānadamātmamandirād bhavatyupaśrutya yadṛcchayāpi yam ।
sasaṃbhramendrradrutapātitārgalā nimīlitākṣīva bhiyāmarāvatī ।।

iti kāvyaprakāśe kāvyasya prayojanakāraṇasvarūpaviśeṣanirṇayo nāma
prathama ullāsaḥ ।।

krameṇa śabdārthayoḥ svarūpamāha

syādvācako lākṣaṇikaḥ śabdo atra vyañjakastridhā ।

atreti kāvye । eṣāṃ svarūpaṃ vakṣyate ।।

vācyādayastadarthāḥ syuḥ 

vācyalakṣyavyaṅgyāḥ ।।

tātparyārtho api keṣucit ।।

ākāṅkṣāyogyatāsaṃnidhivaśādvakṣyamāṇasvarūpāṇāṃ padārthānāṃ samanvaye tātparyārtho viśeṣavapurapadārtho api vākyaārthaḥ samullasatītyabhihitānvayavādināṃ matam ।।
vācya eva vākyārtha ityanvitābhidhānavādinaḥ ।।

sarveṣāṃ prāyaśo arthānāṃ vyañjakatvamapīṣyate ।

atra vācyasya yathā

{māe gharovaaraṇaṃ ajja hu ṇatthi tti sāhiaṃ tumae ।
tā bhaṇa kiṃ karaṇijjaṃ emea ṇa vāsaro ṭhāi ।।
[mātaḥ gṛhopakaraṇaṃ adya khalu nāstīti sādhitaṃ tvayā ।
tadbhaṇa kiṃ karaṇīyaṃ evameva na vāsaraḥ sthīyī ।।]

atra svairavihārārthinīti vyajyate ।
lakṣyasya yathā

{sāhentī sahi suhaaṃ khaṇe khaṇe dummiāsi majjhakae ।
sabbhāvaṇehakaraṇijjasarisaaṃ dāva viraiaṃ tumae ।।
[sādhayantī sakhi subhagaṃ kṣaṇekṣaṇe dūnā'si matkṛte ।
sadbhāvasnehakaraṇīyasadṛśaṃ tāvat viracitaṃ tvayā ।।]

atra matpriyaṃ ramayantyā tvayā śatrutvamācaritamiti lakṣyam । tena ca kāmukaviṣayaṃ sāparādhatvaprakāśanaṃ vyaṅgyam । vyaṅgyasya yathā

{ua ṇiccalaṇippandā bhisiṇīpattammi rehai valāā ।
ṇimmalamaragaabhāaṇapariṭṭiā saṃkhasuttivva ।।
[paśya niścalaniṣpandā visinīptre rājate balākā ।
nirmalamarakatabhājanaparisthitā śaṅkhaśuktiriva ।।]

atra niṣpandatvena āśvastatvam । tena ca janarahitatvam । ataḥ saṃketasthānametaditi kayācit kañcitpratyucyate । athavā mithyā vadasi na tvamatrāgatobhūriti vyajyate ।।

vācakādīnāṃ krameṇa svarūpamāha ।

sākṣātsaṃketitaṃ yo arthamabhidhatte sa vācakaḥ ।।

ihāgṛhītasaṃketasya śabdasyārthapratīterabhāvātsaṃketasahāya eva śabdo arthaviśeṣaṃ pratipādayatīti yasya yatrāvyavadhānena saṃketo gṛhyate sa tasya vācakaḥ ।।

saṅketitaścaturbhedo jātyādirjātireva vā ।

yadyapyarthakriyākāritayā pravṛttinivṛttiyogyā vyaktireva tathāpyānantyād vyabhicārācca tatra saṃketaḥ kartuṃ na yujyata iti
gauḥ śuklaścalo ḍittha ityādīnāṃ viṣayavibhāgo na prāpnotīti ca । tadupādhāveva saṃketaḥ ।

upādhiśca dvividhaḥ vastudharmo vaktṛyadṛcchāsaṃniveśitaśca । vastudharmo api dvividhaḥ siddhaḥ sādhyaśca । siddho api dvividhaḥ padārthasya prāṇaprado viśeṣādhānahetuśca । uktaṃ hi vākyapadīye 
{na hi gauḥ svarūpeṇa gaurnāpyagauḥ । gotvābhisaṃvandhātu gauḥ iti ।

dvitīyo guṇaḥ । śuklādinā hi labdhasattākaṃ vastu viśiṣyate । sādhyaḥ pūrvāparībhūtāvayavaḥ kriyārūpaḥ ।
ḍitthādiśabdānāmantyabuddhinirgrāhyaṃ saṃhṛtakramaṃ svarūpaṃ vaktrā tadṛcchayā ḍitthādiṣvartheṣūpādhitvena saṃniveśyata iti so ayaṃ saṃjñārūpo yadṛcchātmaka iti ।

{gauḥśuklaścalo ḍittha ityādau catuṣṭayī śabdānāṃ pravṛttiḥ iti mahābhāṣyakāraḥ । paramāṇvādīnāṃ tu guṇamadhyapāṭhāt pāribhāṣikaṃ guṇatvam । guṇakriyāyadṛcchānāṃ vastuta ekarūpāṇām apyāśrayabhedād bheda iva lakṣyate । yathaikasya mukhasya khaḍgamukuratailādyālambanabhedāt ।

himapayaḥśaṅkhādyāśrayeṣu paramārthato bhinneṣu śuklādiṣu yadvaśena śuklaḥ śukla ityādyabhinnābhidhānapratyayotpattistat śuklatvādi sāmānyam । guḍataṇḍulādipākādiṣvevameva pākatvādi ।
bālavṛddhaśukādyudīriteṣu ḍitthādiśabdeṣu ca pratikṣaṇaṃ bhidyamāneṣu ḍitthādya'rtheṣu vā ḍitthatvādyastīti sarveṣāṃ śabdānāṃ jātireva pravṛttinimittamityanye । tadvān apoho vā śabdārthaḥ kaiściduktaṃ iti granthagauravabhayāt prakṛtānupayogācca na darśitam ।।

sa mukhyo arthastatra mukhyo vyāpāro asyābhidhocyate ।।

sa iti sākṣātsaṃketitaḥ ।।

mukhyārthabādhe tadyoge rūḍhito atha prayojanāt ।
anyo artho lakṣyate yatsā lakṣaṇāropitā kriyā ।।

{karmani kuśalaḥ ityādau darbhagrahaṇādyayogāt {gaṅgaāyāṃ ghoṣaḥ ityādau ca gaṅgādīnāṃ ghoṣādyādhāratvāsaṃbhavāt mukhyārthasya bādhe vivecakatvādau sāmīpye ca saṃbandhe rūḍhitaḥ prasiddheḥ
tathā gaṅgātaṭe ghoṣa ityādaiḥ prayogāt yeṣāṃ na tathā pratipattiḥ teṣāṃ pāvanatvādīnāṃ dharmāṇāṃ tathāpratipādanātmanaḥ prayojanācca mukhyena amukhyo artho lakṣyate yat sa āropitaḥ śabdavyāpāraḥ sāntarārthaniṣṭho
lakṣaṇā ।।

svāsiddhaye parākṣepaḥ parārthaṃ svasamarpaṇam ।
upādānaṃ lakṣaṇaṃ cetyuktā śuddhaiva sā dvidhā ।।

{kuntāḥ praviśanti {yaṣṭayaḥ praviśanti ityādau kuntādibhirātmanaḥ praveśasiddhyarthaṃ svasaṃyoginaḥ puruṣā ākṣipyante । tata upādānene ayaṃ lakṣaṇā ।
{gauranubandhyaḥ ityādau śruticoditamanubandhanaṃ kathaṃ me syāditi jātyā vyaktirākṣipyate na tu śabdenocyate
{viśeṣyaṃ nābhidhā gacchet kṣīṇaśaktirviśeṣaṇe iti nyāyādityupādānalakṣaṇā tu nodāhartavyā ।
na hyatra prayojanamasti na vā rūḍhiriyam । vyaktyavinābhāvitvāttu jātyā vyaktirākṣipyate । yathā kriyatāmityatra kartā । praviśa piṇḍīmityādau gṛhaṃ bhakṣayetyādi ca ।

{pīno devadatto divā na bhuṅkte ityatra ca rātribhojanaṃ na lakṣyate śrutārthāpatterarthāpattervā tasya viṣayatvāt ।
{gaṅgāyāṃ ghoṣaḥ ityatra taṭasya ghoṣādhikaraṇatvasiddhaye gaṅgāśabdaḥ svārthamarpayati ityevamādau lakṣaṇenaiṣā lakṣaṇā । ubhayarūpā ceyaṃ śuddhā । upacāreṇāmiśritatvāt ।

anayorlakṣyasya lakṣakasya ca na bhedarūpaṃ tāṭasthyam । taṭādīnāṃ gaṅgādiśabdaiḥ pratipādane tattvapratipattau hi pratipipādayiṣitaprayojanasaṃpratyayaḥ । gaṅgāsaṃbandhamātrapratītau tu gaṅgātaṭe ghoṣa iti mukhyaśabdābhidhānāllakṣaṇāyāḥ ko bhedaḥ ।।

sāropānyā tu yatroktau viṣayī viṣayastathā ।

āropyamāṇaḥ āropaviṣayaśca yatrānapahnutabhedau sāmānādhikaraṇyena nirdiśyete sā lakṣaṇā sāropā ।।

viṣyayyantaḥkṛte anyasmin sā syātsādhyavasānikā ।।

viṣayiṇāropyamāṇenāntaḥkṛte nigīrṇe anyasminnāropaviṣaye sati sādhyavasānā syāt ।।

bhedāvimau ca sādṛśyātsambandhāntaratastathā ।
gauṇau śuddhau ca vijñeyau 

imāvāropādhyavasānarūpau sādṛśyahetū bhedau {gaurvāhīkaḥ ityatra {gaurayam ityatra ca ।
atra hi svārthasahacāriṇo guṇā jāḍyamāndyādayo lakṣyamāṇā api gośabdasya parārthābhidhāne pravṛttinimittatvamupayāntiṃ iti kecit । svārthasahacāriguṇābhedena padārthagatā guṇā eva lakṣyante na
parārtho abhidhīyate ityanye । sādhāraṇaguṇāśrayatvena parārtha eva lakṣyate ityapare ।
uktaṃ cānyatra
{abhidheyāvinābhūtapratītirlakṣaṇocyate ।
lakṣyamāṇaguṇairyogādvṛtteriṣṭā tu gauṇatāṃ iti ।

avinābhāvo atra saṃbandhamātraṃ na tu nāntarīyakatvam । tattve hi {mañcāḥ krośanti ityādau na lakṣaṇā syāt ।
avinābhāve cākṣepeṇaiva siddherlakṣaṇāyā nopayoga ityuktam ।
{āyurdhṛtam {āyurevedam ityādau ca sādṛśyādanyat kāryakāraṇabhāvādi saṃbandhāntaram । evamādau ca kāryakāraṇabhāvādilakṣaṇapūrve āropādhyavasāne ।

atra gauṇabhedayorbhede api tādrūpyapratītiḥ sarvathaivābhedāvagamaśca prayojanam । śuddhabhedayostvanyavailakṣaṇyenāvyabhicāreṇa ca kāryakāritvādi ।

kvacit tādarthyādupacāraḥ । yathā indrārthā sthūṇā indraḥ । kvacit svasvāmibhāvāt । yathā rājakīyaḥ puruṣo rājā । kvacit avayavāvayavibhāvāt । yathā agrahasta ityatrāgramātre avayave hastaḥ । kvacit tātkarmyāt । yathā atakṣā takṣā ।।

lakṣaṇā tena ṣaḍvidhā ।।

ādyabhedābhyāṃ saha ।।

sā ca

vyaṅgyena rahitā rūḍhau sahitā tu prayojane ।

prayojanaṃ hi vyañjanavyāpāragamyameva ।।

tacca gūḍhamagūḍhaṃ vā 

tacceti vyaṅgyam । gūḍhaṃ yathā

{mukhaṃ vikasitasmitaṃ vaśitavakrima prekṣitaṃ
samucchalitavibhramā gatirapāstasaṃsthā matiḥ ।
uro mukulitastanaṃ jaghanamaṃsavandhoddhuraṃ
batenduvadanātanau taruṇimodgamo modate ।।

agūḍhaṃ yathā

{śrīparicayājjaḍā api bhavantyabhijñā vidagdhacaritānām ।
upadiśati kāminīnāṃ yauvanamada eva lalitāni ।।

atropadiśatīti ।।

tadeṣā kathitā tridhā ।।

avyaṅgyā gūḍhavyaṅgyā agūḍhavyaṅgyā ca ।।

tadbhūrlākṣiṇikas 

śabda iti saṃbadhyate ।।

tatra vyāpāro vyañjanātmakaḥ ।

kuta ityāha

yasya pratītimādhātuṃ lakṣaṇā samupāsyate ।।

phale śabdaikagamye atra vyañjanānnāparā kriyā ।

prayojanapratipipādayiṣayā yatra lakṣaṇayā śabdaprayogastatra nānyatastatpratītirapi tu tasmādeva śabdāt ।
na cātra vyañjanādṛte anyo vyāpāraḥ ।।

tathāhi

nābhidhā samayābhāvāt 

gaṅgāyāṃ ghoṣa ityādau ye pāvanatvādayo dharmāstaṭādau pratīyante na tatra gaṅgādiśabdāḥ saṃketitāḥ ।।

hetvabhāvānna lakṣaṇā ।।

mukhyārthabādhāditrayaṃ hetuḥ ।।

tathā ca

lakṣyaṃ na mukhyaṃ nāpyatra bādho yogaḥ phalena no ।
na prayojanametasmin na ca śabdaḥ skhaladgatiḥ ।।

yathā gaṅgāśabdaḥ srotasi sabādha iti taṭaṃ lakṣayati tadvat yadi taṭe api sabādhaḥ syāt tat prayojanaṃ lakṣayet ।
na ca taṭaṃ mukhyo arthaḥ । na ca gaṅgāśabdārthasya taṭasya pāvanatvādyairlakṣaṇīyaiḥ saṃbandhaḥ । nāpi prayojane lakṣye kiñcit prayojanam । nāpi gaṅgāśabdastaṭamiva prayojanaṃ pratipādayitumasamarthaḥ ।।

evamapyanavasthā syād yā mūlakṣayakāriṇī ।

evamapi prayojanaṃ cellakṣyate tat prayojanāntareṇeti tadapi prayojanāntareṇeti prakṛtāpratītikṛt anavasthā bhavet ।।
nanu pāvanatvādidharmayuktameva taṭaṃ lakṣyate । {gaṅgāyāstaṭe ghoṣaḥ ityato adhikasyārthasya pratītiśca prayojanamiti viśiṣṭe lakṣaṇā tatkiṃ vyañjanayetyāha

prayojanena sahitaṃ lakṣaṇīyaṃ na yujyate ।।

kuta ityāha

jñānasya viṣayo hyanyaḥ phalamanyadudāhṛtam ।

pratyakṣādernīlādirviṣayaḥ phalaṃ tu prakṭatā saṃvittirvā ।।

viśiṣṭe lakṣaṇā naivaṃ 

vyākhyātam ।।

viśeṣāḥ syustu lakṣite ।।

taṭādau viśeṣāḥ pāvanatvādayaste cābhidhātātparyalakṣaṇābhyo vyāpārāntareṇa gamyāḥ । tacca vyañjanadhvananadyotanādiśabdavācyamavaśyameṣitavyam ।।

evaṃ lakṣaṇāmūlaṃ vyañjakatvamuktam ।। abhidhāmūlaṃ tvāha 

anekārthasya śabdasya vācakatve niyantrite ।
saṃyogādyairavācyārthadhīkṛdvyāpṛtirañjanam ।।

{saṃyogo viprayogaśca sāhacaryaṃ virodhitā ।
arthaḥ prakaraṇaṃ liṅgaṃ śabdasyānyasya saṃnidhiḥ ।।
sāmarthyamaucitī deśaḥ kālo vyaktiḥ svarādayaḥ ।
śabdārthasyānavacchede viśeṣasmṛtihetavaḥ ।।

ityuktadiśā
saśaṅkhacakro hariḥ aśaṅkhacakro harirityucyate । rāmalakṣmaṇāviti dāśarathau । rāmārjunagatistayoriti bhārgavakārtavīryayoḥ । sthāṇuṃ bhaja bhavacchide, iti hare । sarvaṃ jānāti deva iti yuṣmadarthe ।
kupito makaradhvaja iti kāme । devasya purārāteriti śaṃbhau । madhunā mattaḥ kokila iti vasante । pātu vo dayitāmukhamiti sāṃmukhye । bhātyatra parameśvara iti rājadhānīrūpāt deśādrājani । citrabhānurvibhātīti dine ravau rātrau vahnau ।
mitraṃ bhātīti suhṛdi mitro bhātīti ravau । indraśatrurityādau vede eva na kāvye svaro viṣeṣapratītikṛt ।

ādigrahaṇāt

{eddahamettatthaṇiā eddahamettehi acchivattehiṃ ।
eddahamettāvatthā eddahamettehiṃ diaehiṃ ।।
[etāvanmātrastankā etāvanmātrābhyāmakṣipatrābhyām ।
etāvanmātrāvasthā etāvanmātrairdivasaiḥ ।।]

ityādāvabhinayādayaḥ ।
itthaṃ saṃyogādibhirarthāntarābhidhāyakatve nivārite apyanekārthasya śabdasya yat kvacidarthāntarapratipādanaṃ tatra nābhidhā niyamanāttasyāḥ । na ca lakṣaṇā mukhyārthabādhādyabhāvāt । api tvañjanaṃ vyañjanameva vyāpāraḥ । yathā

{bhadrātmano duradhirohatanorviśāla
vaṃśonnateḥkṛtaśilīmukhavigrahasya ।
yasyānupaplutagateḥ paravāraṇasya
dānāmbusekasubhagaḥ satataṃ karobhūt ।।

।।

tadyukto vyañjakaḥ śabdo 

tadyukto vyañjanayuktaḥ

yatso arthāntarayuk tathā ।
artho api vyañjakastatra sahakāritayā mataḥ ।।

tatheti vyañjakaḥ ।।

iti kāvyaprakāśe śabdārthasvarūpanirṇayo nāma dvitīya ullāsaḥ ।।

tṛtīya ullāsaḥ

arthāḥ proktāḥ purā teṣām 

arthāḥ vācyalakṣyavyaṅgyāḥ । teṣāṃ vācakalākṣaṇikavyañjakānām ।।

arhtavyañjakatocyate ।

kīdṛśītyāha 

vaktṛboddhavyakākūnāṃ vākyavācyānyasannidheḥ ।।

prastāvadeśakālādervaiśiṣṭyāt pratibhājuṣām ।
yo arthasyānyārthadhīheturvyāpāro vyaktireva sā ।।

boddhavyaḥ pratipādyaḥ । kākurdhvanervikāraḥ । prastāvaḥ prakaraṇam ।
arthasya vācyalakṣyavyaṅgyātmanaḥ ।
krameṇodāharaṇāni ।

{aipihulaṃ jalakuṃbhaṃ ghettūṇa samāgadahmi sahi turiaṃ ।
samaseasalilaṇīsāsaṇīsahā vīsamāmi khaṇaṃ ।।
[atipṛthulaṃ jalakumbhaṃ gṛhītvā samāgatāsmi sakhi tvaritam ।
śramasvedasalilaniḥśvāsaniḥsahā viśrāmyāmi kṣaṇam ।।]

atra cauryaratahopanaṃ gamyate ।

{oṇṇiddaṃ dobballaṃ cintā alasattaṇaṃ saṇīsasiaṃ ।
maha mandabhāiṇīe keraṃ sahi tuha vi ahaha parihavai ।।
[aunnidryaṃ daurbalyaṃ cintālasatvaṃ saniścasitam ।
mama mandabhāginyāḥ krṭe sakhi tvāmapyahaha paribhavati ।।]

atra dūtyāstatkāmukopabhogo vyajyate ।

{tathābhūtāṃ dṛṣṭvā nṛpasadasi pāñcālatanayāṃ
vane vyādhaiḥ sārdhaṃ suciramuṣitaṃ valkaladharaiḥ ।
virāṭasyāvāse sthitamanucitārambhanibhṛtaṃ
guruḥ khedaṃ khinne mayi bhajati nādyāpi kuruṣu ।।

atra mayi na yogyaḥ khedaḥ kuruṣu tu yogya iti kākvā prakāśyate ।
na ca vācyasiddhyaṅgamatra kākuriti guṇībhūtavyaṅgyatvaṃ śaṅgyam ।
praśnamātreṇāpi kākorviśrānteḥ ।

{taiā maha gaṇḍatthalaṇimiaṃ diṭṭhiṃ ṇa ṇesi aṇṇatto ।
eṇhiṃ saccea ahaṃ te a kavālā ṇa sā diṭṭhī ।।
[tadā mama gaṇḍasthalanimagnāṃ dṛṣṭiṃ nānaiṣīratnyatra ।
idānīṃ saivāhaṃ tau ca kapolau na ca sā dṛṣṭiḥ ।।]

atra matsakhīṃ kapolapratibimbitāṃ paśyataste dṛṣṭiranyaivābhūt calitāyāṃ tu tasyāmanyaiva jātetyaho pracchannakāmukatvaṃ te iti vyajyate ।

{uddeśo ayaṃ sarasakadalīśreṇiśobhātiśāyī
kuñjotkarṣāṅkuritaramaṇīvibhramo narmadāyāḥ ।
kiṃ caitasmin suratasuhṛdastanvi te vānti vātā
yeṣāmagre sarati kalitākāṇḍakopo manobhūḥ ।।

atra ratārthaṃ praviśeti vyaṅgyam ।

{ṇollei aṇollamaṇā attā maṃ gharabharammi saalammi ।
khaṇamettaṃ jai saṃjhāi hoi ṇa va hoi vīsāmo ।।
[nudatyanārdramanāḥ śvaśrūrmāṃ gṛhabhare sakale ।
kṣaṇamātraṃ yadi saṃdhyāyāṃ bhavati na vā bhavati viśrāmaḥ ।।]

atra saṃdhyā saṃketakāla iti taṭasthaṃ prati kayāciddyotyate ।

{suvvai samāgamissadi tujjha pio añjaṃ paharametteṇa ।
eme a kitti ciṭṭhasi tā sahi sañjesu karaṇijjaṃ ।।
[śrūyate samāgamiṣyati tava priyo adya praharamātreṇa ।
evameva kimiti tiṣṭhasi tat sakhi sajjaya karaṇīyam ।।]

atropapatiṃ pratyabhisartuṃ prastutā na yuktamiti kayācinnivāryate ।

{anyatra yūyaṃ kusumāvacāyaṃ kurudhvamatrāsmi karomi sakhyaḥ ।
nāhaṃ hi dūraṃ bhramituṃ samarthā prasīdatāyaṃ racitoñjalirvaḥ ।।

atra vivikto ayaṃ deśa iti pracchannakāmukastvayābhisāryatāmiti āśvastāṃ prati kayācinnivedyate ।

{guruaṇaparavasa pia kiṃ bhaṇāmi tui mandabhāiṇī ahaaṃ ।
ajja pavāsaṃ vaccasi vacca saaṃ jevva suṇasi karaṇijjaṃ ।।
[gurujanaparavaśa priya kiṃ bhaṇāmi tava mandabhāginī ahakam ।
adya pravāsaṃ vrajasi vraja svayameva śroṣyasi karaṇīyam ।।]

atrādya madhusamaye yadi vrajasi tadāhaṃ tāvat na bhavāmi
tava tu na jānāmi gatimiti vyajyate ।।

ādigrahaṇācceṣṭādeḥ । tatra ceṣṭāyā yathā 

{dvāropāntanirantare mayi tayā saundaryasāraśriyā
prollāsyoruyugaṃ parasparasamāsaktaṃ samāsāditam ।
ānītaṃ purataḥ śiroṃśukamadhaḥ kṣipte cale locane
vācastatra nivāritaṃ prasaraṇaṃ saṃkocite dorlate ।।

atra ceṣṭayā pracchannakāntaviṣaya ākūtaviśeṣo dhvanyate ।
nirākāṅkṣapratipattaye prāptāvasaratayā ca punaḥ punarudāhriyate । vaktrādīnāṃ mithaḥsaṃyoge dvikādibhedena ।
anena krameṇa lakṣyavyaṅgyayośca vyañjakatvamudāhāryam ।।

śabdapramāṇavedyo artho vyanaktyarthāntaraṃ yataḥ ।
arthasya vyañjakatve tacchabdasya sahakāritā ।।

śabdeti । nahi pramāṇāntaravedyo artho vyañjakaḥ ।।

iti śrīkāvyaprakāśe arthavyañjakatānirṇayo nāma tṛtīya ullāsaḥ ।।

caturtha ullāsaḥ

yadyapi śabdārthayornirṇaye kṛte doṣaguṇālaamkārāṇāṃ svarūpamabhidhānīyaṃ tathāpi dharmiṇi pradarśite dharmāṇāṃ heyopādeyatā jñāyata iti prathamaṃ kāvyabhedāt āha 

avivakṣitavācyo yastatra vācyaṃ bhaveddhvanau ।
arthāntare saṅkramitamatyantaṃ vā tiraskṛtam ।।

lakṣaṇāmūlagūḍhavyaṅgyaprādhānye satyeva avivakṣitaṃ vācyaṃ yatra sa adhvanau'; ityanuvādāt dhvaniriti jñeyaḥ ।
tatra ca vācyaṃ kvacidanupayujyamānatvādarthāntare pariṇamitam । yathā

{tvāmasmi vacmi viduṣāṃ samavāyo atra tiṣṭhati ।
ātmīyāṃ matimāsthāya sthitimatra vidhehi tat ।।

atra vacanādi upadeśādirūpatayā pariṇamati ।
kvacidanupapadyamānatayā atyantaṃ tiraskṛtam । yathā 

{upakṛtaṃ bahu tatra kimucyate sujanatā prathitā bhavatā param ।
vidadhadīdṛśameva sadā sakhe sukhitamāssva tataḥ śaradāṃ śatam ।।

etad apakāriṇaṃ prati viparītalakṣaṇayā kaścidvakti ।।

vivakṣitaṃ cānyaparaṃ vācyaṃ yatrāparastu saḥ ।

anyaparaṃ vyaṅgyaniṣṭham । eṣa ca

ko apyalakṣyakramavyaṅgyo lakṣyavyaṅgyakramaḥ paraḥ ।।

alakṣyeti । na khalu vibhāvānubhāvavyabhicāriṇa eva rasaḥ । api tu rasastaiḥ ityasti kramaḥ । sa tu lāghavānna lakṣyate ।।

atra

rasabhāvatadābhāvabhāvaśāntyādirakramaḥ ।
bhinno rasādyalaṅkārādalaṅkāryatayā sthitaḥ ।।

ādigrahaṇād bhāvodayabhāvasaṃdhibhāvaśabalatvāni । pradhānatayā yatra sthito rasādistatrālaṅkāryaḥ yathodāhariṣyate । anyatra tu pradhāne vākyārthe yatrāṅgabhūto rasādistatra guṇībhūtavyaṅgye
rasavatpreyaūrjasvisamāhitādayo alaṅkārāḥ । te ca guṇībhūtavyaṅgyābhidhāne udāhariṣyante ।।

tatra rasasvarūpamāha 

kāraṇānyatha kāryāṇi sahakārīṇi yāni ca ।
ratyādeḥ sthāyino loke tāni cennāṭyakāvyayoḥ ।।

vibhāvā anubhāvāstat kathyante vyabhicāriṇaḥ ।
vyaktaḥ sa tairvibhāvādyaiḥ sthāyī bhāvo rasaḥ smṛtaḥ ।।

uktaṃ hi bharatena {vibhāvānubhāvavyabhicārisaṃyogād rasaniṣpattiḥ iti

etadvivṛṇvate {vibhāvairlalanodyānādibhirālambanoddīpanakāraṇaiḥ ratyādiko bhāvo janitaḥ anubhāvaiḥ kaṭākṣabhujākṣepaprabhṛtibhiḥ kāryaiḥ pratītiyogyaḥ kṛtaḥ vyabhicāribhirnirvedādibhiḥ sahakāribhirupacito mukhyayā vṛttyā rāmādāvanukārye tadrūpasaṃdhānānnartake api pratīyamāno rasaḥ iti bhaṭṭalollaṭaprabhṛtayaḥ ।

rāma evāyam ayameva rāma iti {na rāmo ayam ityauttarakālike bādhe rāmo ayam iti rāmaḥ syādvā na vāyam iti rāmasadṛśyo ayam iti ca samyaṅmithyāsaṃśayasādṛśyapratītibhyo vilakṣaṇayā citraturagādinyāyena rāmo ayamiti pratipattyā grāhye naṭe

{seyaṃ mamāṅgeṣu sudhārasacchaṭā supūrakarpūraśalākikā dṛśoḥ ।
manorathaśrīrmanasaḥ śarīriṇī prāṇeśvarī locanagocaraṃ gatā ।।

{daivādahamadya tayā capalāyatanetrayā viyuktaśca ।
aciralavilolajaladaḥ kālaḥ samupāgataścāyam ।।

ityādikāvyānusaṃdhānabalācchikṣābhyāsanirvartitasvakāryaprakaṭanena ca naṭenaiva prakāśitaiḥ kāraṇakāryasahakāribhiḥ kṛtrimairapi tathānabhimanyamānairvibhāvādiśabdavyapadeśyaiḥ {saṃyogāt, gamyagamakabhāvarūpāt anumīyamāno api vastusaudaryabalādrasanīyatvenānyānumīyamānavilakṣaṇaḥ sthāyitvena saṃbhāvyamāno ratyādirbhāvastatrāsannapi sāmājikānāṃ vāsanayā carvyamāṇo rasa iti śrīśaṅkukaḥ ।

na tāṭasthyena nātmagatatvena rasaḥ pratīyate notpadyate nābhivyajyate api tu kāvye nāṭye cābhidhāto dvitīyena vibhāvādisādhāraṇīkaraṇātmanā bhāvakatvavyāpāreṇa bhāvyamānaḥ sthāyī sattvodrekaprakāśānandamayasaṃvidviśrāntisatattvena bhogena bhujyate iti bhaṭṭanāyakaḥ ।

loke pramadābhiḥ sthāyyanumāne abhyāsapāṭavavatāṃ kāvye nāṭye ca taireva kāraṇatvādiparihāreṇa vibhāvanādivyāpāravattvādalaukikavibhāvādiśabdavyavahāryairmamaivaite śatrorevaite taṭasthasyaivaite na mamaivaite
na śatrorevaite na taṭasthasyaivaite iti saṃbandhaviśeṣasvīkāraparihāraniyamānadhyavasāyāt sādhāraṇyena pratītairabhivyaktaḥ sāmājikānāṃ vāsanātmatayā sthitaḥ sthāyī ratyādiko niyatapramātṛgatatvena sthito api
sādhāraṇopāyabalāt tatkālavigalitaparimitapramātṛbhāvavaśonmiṣitavedyāntarasaṃparkaśūnyāparimitabhāvena pramātrā sakalasahṛdayasaṃvādabhājā sādhāraṇyena svākāra ivābhinno api gocarīkṛtaścarvyamāṇataikaprāṇovibhāvādijīvitāvadhiḥ pānakarasanyāyena carvyamāṇaḥ pura iva parisphuran hṛdayamiva praviśan sarvāṅgīṇamivāliṅgan anyat
sarvamiva tirodadhat brahmāsvādamivānubhāvayan alaukikacamatkārakārī śṛṅgārādiko rasaḥ । vibhāvādivināṃśe api tasya saṃbhavaprasaṅgāt । nāpi jñāpyaḥ siddhasya tasyāsaṃbhavāt ।
api tu vibhāvādibhirvyañjitaścarvaṇīyaḥ । kārakajñāpakābhyāmanyat kva dṛṣṭamiti cet na kvaciddṛṣṭamityalaukikasiddherbhūṣaṇametanna dūṣaṇam । carvaṇāniṣpattyā tasya niṣpattirupacariteti kāryo apyucyatām ।
laukikapratyakṣādipramāṇatāṭasthyāvabodhaśālimitayogijñānavedyāntarasaṃsparśarahitasvātmamātraparyavasitaparimitetarayogisaṃvedanavilakṣaṇalokottarasvasaṃvedanagocara iti pratyeyo apyabhidhīyatām । tadgrāhakaṃ ca na nirvikalpakaṃ vibhāvādiparāmarśapradhānatvāt । nāpi savikalpakaṃ carvyamāṇasyālaukikānandamayasya svasaṃvedanasiddhatvāt । ubhayābhāvasvarūpasya cobhayātmakatvamapi pūrvavallokottaratāmeva gamayati na tu
virodhamiti śrīmadācāryābhinavaguptapādāḥ ।।

vyāghrādayo vibhāvā bhayānakasyeva vīrādbhutaraudrāṇām aśrupātādayo anubhāvāḥ śṛṅgārasyeva karuṇabhayānakayoḥ
cintādayo vyabhicāriṇaḥ śṛṅgārasyaeva vīrakaruṇabhayānakānām iti pṛthaganaikāntikatvāt sūtre militā nirdiṣṭāḥ ।

{viyadalimalināmbugarbhameghaṃ
madhukarakokilakūjitairdiśāṃ śrīḥ ।
dharaṇirabhinavāṅkurāṅkaṭaṅkā
praṇatipare dayite prasīda mugdhe ।।

ityādau

{parimṛditamṛṇālīmlānamaṅgaṃ pravṛttiḥ
kathamapi parivāraprārthanābhiḥ kriyāsu ।
kalayati ca himāṃśorniṣkalaṅkasya lakṣmīṃ
abhinavakaridantacchedakāntaḥ kapolaḥ ।।

ityādau

{durādutsukamāgate vivalitaṃ saṃbhāṣiṇi sphāritaṃ
saṃśliṣyatyaruṇaṃ gṛhītavasane kiñcāñcitabhrūlatam ।
māninyāścaraṇānativyatikare bāṣpāmbupūrṇekṣaṇaṃ
cakṣurjātamaho prapañcacaturaṃ jātāgasi preyasi ।।

ityādau ca
yadyapi vibhāvānāmanubhāvānāmautsukyavrīḍāharṣakopāsūyāprasādānāṃ ca vyabhicāriṇāṃ kevalānāmatra sthitiḥ, tathāpyeteṣāmasādhāraṇatvamityanyatamadvayākṣepakatve sati nānaikāntikatvamiti ।।

tadviśeṣānāha 

sṛṅgārahāsyakaruṇaraudravīrabhayānakāḥ ।
bībhatsādbhutasaṃjñau cetyaṣṭau nāṭye rasāḥ smṛtāḥ ।।

tatra śṛṅgārasya dvau bhedau । saṃbhogo vipralambhaśca । tatrādyaḥ parasparāvalokanāliṅganādharapānaparicumbanādyanantatvādaparicchedya
eka eva gaṇyate । yathā

{śūnyaṃ vāsagṛhaṃ vilokya śayanādutthāya kiñcicchanair-
nidrāvyājamupāgatasya suciraṃ nirvarṇya patyurmukham ।
viśrabdhaṃ paricumbya jātapulakāmālokya gaṇḍasthalīṃ
lajjānamramukhī priyeṇa hasatā bālā ciraṃ cumbitā ।।

tathā

{tvaṃ mugdhākṣi vinaiva kañculikayā dhatse manohāriṇīṃ
lakṣmīmityabhidhāyini priyatame tadvīṭikāsaṃspṛśi ।
śayyopāntaniviṣṭasasmitasakhīnetrotsavānandito
niryātaḥ śanakairalīkavacanopanyāsamālījanaḥ ।।

aparastu abhilāṣaviraherṣyāpravāsaśāpahetuka iti pañcavidhaḥ । krameṇodāharaṇam 

{premārdrāḥ praṇayaspṛśaḥ paricayādudgāḍharāgodayāḥ
tāstā mugdhadṛśo nisargamadhurāśceṣṭā bhaveyurmayi ।
yāsvantaḥkaraṇasya bāhyakaraṇavyāpārarodhī kṣaṇāt
āśaṃsāparikalpitāsvapi bhavatyānandasāndro layaḥ ।।

{anyatra vrajatīti kā khalu kathā nāpyasya tādṛk suhṛd
yo māṃ necchati nāgataśca hahahā ko ayaṃ vidheḥprakramaḥ ।
ityalpetarakalpanākavalitasvāntā niśāntāntare
bālā vṛttavivartanavyatikarā nāpnoti nidrāṃ niśi ।।

eṣā virahotkaṇṭhitā ।

{sā patyuḥ prathamāparādhasamaye sakhyopadeśaṃ vinā
no jānāti savibhramāṅgavalanāvakroktisaṃsūcanam ।
svacchairacchakapolamūlagalitaiḥ paryastanetrotpalā
bālā kevalameva roditi luṭhallolālakairaśrubhiḥ ।।

{prasthānaṃ valayaiḥ kṛtaṃ priyasakhairasrairajasraṃ gataṃ
dhṛtyā na kṣaṇamāsitaṃ vyavasitaṃ cittena gantuṃ puraḥ ।
yātuṃ niścitacetasi priyatame sarve samaṃ prasthitā
gantavye sati jīvita priyasuhṛtsārthaḥ kimu tyajyate ।।

{tvāmālikhya praṇayakupitāṃ dhāturāgaiḥ śilāyā-
mātmānaṃ te caraṇapatitaṃ yāvadicchāmi kartum ।
asraistāvanmuhurupacitairdṛṣṭirālupyate me
krūrastasminnapi na sahate saṃgamaṃ nau kṛtāntaḥ ।।

{ākuñcya pāṇimaśucñci mama mūrdhni veśyā
mantrābhasāṃ pratipadaṃ pṛṣataiḥ pavitre ।
tārasvaraṃ prathitathūtkamadātprahāraṃ
hāhā hato ahamiti roditi viṣṇuśarmā ।।

{hā mātastvaritāsi kutra kimidaṃ hā devatāḥ kvāśiṣaḥ
dhik prāṇān patito aśanirhutavahaste aṅgeṣu dagdhe dṛśau ।
itthaṃ ghargharamadhyaruddhakaruṇāḥ paurāṅganānāṃ gira-
ścitrasthānapi rodayanti śatadhā kurvanti bhittīrapi ।।

{kṛtamanumataṃ dṛṣṭaṃ vā yairidaṃ gurupātakaṃ
manujapaśubhirnirmaryādairbhavadbhirudāyudhaiḥ ।
narakaripuṇā sārdha teṣāṃ sabhīmakirīṭinā-
mayamaha[ma]sṛṅmedomāṃsaiḥ karomi diśāṃ balim ।।

{kṣudrā saṃtrāsamete vijahita harayaḥ kṣuṇṇaśakrebhakumbhā
yuṣmaddeheṣu lajjāṃ dadhati paramamī sāyakā niṣpatantaḥ ।
saumitre tiṣṭha pātraṃ tvamasi na hi ruṣāṃ nanvahaṃ meghanādaḥ
kiñcidbhrūbhaṅgalīlāniyamitajaladhiṃ rāmamanveṣayāmi ।।

{grīvābhaṅgābhirāmaṃ muhuranupatati syandane baddhadṛṣṭiḥ
paścārdhena praviṣṭaḥ śarapatanabhayādbhūyasā pūrvakāyam ।
darbhairardhāvalīḍhaiḥ śramavivṛtamukhabhraṃśibhiḥ kīrṇavartmā
paśyodagraplutatvādviyati bahutaraṃ stokamurvyāṃ prayāti ।।

{utkṛtyotkṛtya kṛttiṃ prathamamatha pṛthūtsedhabhūyāṃsi māṃsā-
nyaṃsasphikpṛṣṭhapiṇḍyādyavayavasulabhānyugrapūtīni jagdhvā ।
ārttaḥ paryastanetraḥ prakaṭitadaśanaḥ pretaraṅkaḥ karaṅkā-
daṅkasthādasthisaṃsthaṃ sthapuṭagatamapi kravyamavyagramatti ।।

{citraṃ mahāneṣa batāvatāraḥ kva kāntireṣābhinavaiva bhaṅgiḥ ।
lokottaraṃ dhairyamaho prabhāvaḥ kāpyākṛtirnūtana eṣa sargaḥ ।।

eṣāṃ sthāyibhāvānāha

ratirhāsaśca śokaśca krodhotsāhau bhayaṃ tathā ।
jugupsā vismayaśceti sthāyibhāvāḥ prakīrtitāḥ ।।

spaṣṭam ।।

vyabhicāriṇo brūte 

nirvedaglāniśaṅkākhyāstathāsūyā madaśramāḥ ।
ālasyaṃ caiva dainyaṃ ca cintā mohaḥ smṛtirdhṛtiḥ ।।

vrīḍā capalatā harṣa āvego jaḍatā tathā ।
garvo viṣāda autsukyaṃ nidrāpasmāra eva ca ।।

suptaṃ prabodhomarṣaścāpyavahitthamathogratā ।
matirvyādhistathonmādastathā maraṇameva ca ।।

trāsaścaiva vitarkaśca vijñeyā vyabhicāriṇaḥ ।
triṃstriśadamī bhāvāḥ samākhyātāstu nāmataḥ ।।

nirvedasyāmaṅgalaprāyasya prathamamanupādeyatve apyupādānaṃ vyabhicāritve api sthāyitābhidhānārtham । tena

nirvedasthāyibhāvo asti śānto api navamo rasaḥ ।

yathā

{ahau vā hāre vā kusumaśayane vā dṛṣadi vā
maṇau vā loṣṭe vā balavati ripau vā suhṛdi vā ।
tṛṇe vā straiṇe vā mama samadṛśo yānti divasāḥ
kvacitpuṇyāraṇye śiva śiva śiveti pralapataḥ ।।

ratirdevādiviṣayā vyabhicārī tathāñjitaḥ ।।

bhāvaḥ proktaḥ 

ādiśabdānmunigurunṛpaputrādiviṣayā । kāntāviṣayā tu vyaktā śṛṅgāraḥ ।
udāharaṇam

{kaṇṭhakoṇaviniviṣṭamīśa te kālakūṭamapi me mahāmṛtam ।
apyupāttamamṛtaṃ bhavadvapurbhedavṛtti yadi me na rocate ।।

{haratyaghaṃ saṃprati hetureṣyataḥ śubhasya pūrvācaritaiḥ kṛtaṃ śubhaiḥ ।
śarīrabhājāṃ bhavadīyadarśanaṃ vyanakti kālatritaye api yogyatām ।।

evamanyadapyudāhāryam । añjitavyabhicārī yathā

{jāne kopaparāṅmukhī priyatamā svapnedya dṛṣṭā mayā
mā māṃ saṃspṛśa pāṇineti rudatī gantuṃ pravṛttā puraḥ ।
no yāvatparirabhya cāṭuśatakairāśvāsayāmi priyāṃ
bhrātastāvadahaṃ śaṭhena vidhinā nidrādaridrīkṛtaḥ ।।

atra vidhiṃ pratyasūyā ।

tadābhāsā anaucityapravarttitāḥ ।

tadābhāsā rasābhāsā bhāvābhāsāśca । tatra rasābhāso yathā

{stumaḥ kaṃ vāmākṣi kṣaṇamapi vinā yaṃ na ramase
vilebhe kaḥ prāṇān raṇamakhamukhe yaṃ mṛgayase ।
sulagne ko jātaḥ śaśimukhi yamāliṅgasi balāt
tapaḥśrīḥ kasyaiṣā madananagari dhyāyasi tu yam ।।

atrānekakāmukaviṣayamabhilāpaṃ tasyāḥ stuma ityādyanugataṃ bahuvyāpāropādānaṃ vyanakti । bhāvābhāso yathā

{rākāsudhākaramukhī taralāyatākṣī
sā smerayauvanataraṅgitavibhramāṅgī ।
tat kiṃ karomi vidadhe kathamatra maitrīṃ
tatsvīkṛtivyatikare ka ivābhyupāyaḥ ।।

atra cintā anaucityapravartitā । evamanye apyudāhāryāḥ ।।

bhāvasya śāntirudayaḥ sandhiḥ śabalatā tathā ।।

karameṇodāharaṇam

{tasyāḥ sāndravilepanastanataṭapraśleṣamudrāṅkitaṃ
kiṃ vakṣaścaraṇānativyatikaravyājena gopāyyate ।
ityukte kva tadityudīrya sahasā tat saṃpramārṣṭuṃ mayā
sāśliṣṭā rabhasena tatsukhavaśāttanvyā ca tadvismṛtam ।।

atra kopasya ।

{ekasmiñ śayane vipakṣaramaṇīnāmagrahe mugdhayā
sadyo mānaparigrahaglapitayā cāṭūni kurvannapi ।
āvegādavadhīritaḥ priyatamastūṣṇīṃ sthitastatkṣaṇaṃ
mā bhūtsupta ivetyamandavalitagrīvaṃ punarvīkṣitaḥ ।।

atrautsukyasya ।

{utsiktasya tapaḥparākramanidherabhyāgamādekataḥ
satsaṃgapriyatā ca vīrarabhasotphālaśca māṃ karṣataḥ ।
vaidaihīparirambha eṣa ca muhurścaitanyamāmīlayan
ānandī haricandanenduśiśirasnigdho ruṇaddhyanyataḥ ।।

atrāvegaharṣayoḥ ।

{kvākāryaṃ śaśalakṣaṇaḥ kva ca kulaṃ bhūyo api dṛśyeta sā
doṣāṇāṃ praśamāya na śrutamaho kope api kāntaṃ mukham ।
kiṃ vakṣyantyapakalmaṣāḥ kṛtadhiyaḥ svapne api sā durlabhā
cetaḥ svāsthyamupaihi kaḥ khalu yuvā dhanyo adharaṃ dhāsyati ।।

atra vitarkautsukyamatismaraṇaśaṅkādainyadhṛticintānāṃ śabalatā ।
bhāvasthitistūktā udāhṛtā ca ।।

mukhye rase api te aṅgitvaṃ prāpnuvanti kadācana ।

te bhāvaśāntyādayaḥ । aṅgitvaṃ rājānugatavivāhapravṛttabhṛtyavat ।।

anusvānābhasaṃlakṣyakramavyaṅgyasthitistu yaḥ ।।

śabdārthobhayaśaktyutthastridhā sa kathito dhvaniḥ ।

śabdaśaktimūlānuraṇanarūpavyaṅgyaḥ, arthaśaktimūlānuraṇanarūpavyaṅgyaḥ,
ubhayaśaktimūlānuraṇanarūpavyaṅgyaśceti trividhaḥ ।।

tatra

alaṅkāro atha vastveva śabdādyatrāvabhāsate ।।

pradhānatvena sa jñeyaḥ śabdaśaktyudbhavo dvidhā ।

vastveti, analaṅkāraṃ vastumātram । ādyo yathā

{ullāsya kālakaravālamahāmbuvāhaṃ
devena yena jaraṭhorjitagarjitena ।
nirvāpitaḥ sakala eva raṇe ripūṇāṃ
dhārājalaistrijagati jvalitaḥ pratāpaḥ ।।

atra vākyasyāsaṃbaddhārthābhidhāyakatvaṃ mā prasāṅkṣīditi prākaraṇikāprākaraṇikayorupamānopameyabhāvaḥ kalpanīya ityatropamālaṅkāro vyaṅgyaḥ ।

{tigmarucirapratāpo vidhuraniśākṛdvibho madhuralīlaḥ ।
matimānatattvavṛttiḥpratipadapakṣāgraṇīrvibhāti bhavān ।।

atraikaikasya padasya dvipadatve virodhābhāsaḥ ।

{amitaḥ samitaḥ prāptairutkarṣairharṣada prabho ।
ahitaḥ sahitaḥ sādhuyaśobhirasatāmasi ।।

atrāpi virodhābhāsaḥ ।

{nirupādānasaṃbhāramabhittāveva tanvate ।
jagaccitraṃ namastasmai kalāślādhyāya śūline ।।

atra vyatirekaḥ ।
alaṅkāryasyāpi brāhmaṇaśramaṇanyāyenālaṅkāratā । vastumātraṃ yathā

{panthia ṇa ettha sattharamaitthi maṇaṃ pattharatthale gāme ।
uṇṇaapaoharaṃ pekhkhiūṇa jai vasasi tā vasasu ।।
[pathika nātra srastaramasti manāk prastarasthale grāme ।
unnatapayodharaṃ praksya yadi vasasi tadā vasa ।।]

atra yadyupabhogakṣamosi tadā āssvetiṃ vyajyate ।

{śaniraśaniśca tamuccairnihanti kupyasi narendra yasmai tvam ।
yatra prasīdasi punaḥ sa bhātyudāronudāraśca ।।

aviruddhāvapi tvadanuvartanārthamekaṃ kārya kuruta iti dhvanyate ।

arthaśaktyudbhavo apyartho vyañjakaḥ saṃbhavī svataḥ ।।

prauḍhoktimātrātsiddho vā kavestenombhitasya vā ।
vastu vālaṅkṛtirvety ṣaḍbhedo asau vyanakti yat ।।

vastvalaṅkāramathavā tenāyaṃ dvādaśātmakaḥ ।

svataḥsaṃbhavī na kevalaṃ bhaṇitamātraniṣpanno yāvadbahirapyaucityena saṃbhāvyamānaḥ । kavinā pratibhāmātreṇa bahirasannapi nirmitaḥ kavinibaddhena vaktreti vā dvividhopara iti trividhaḥ । vastu vālaṅkāro vāsāviti ṣoḍhā vyañjakaḥ । tasya vastu vālaṅkāro vā vyaṅgya iti dvādaśabhedo arthaśaktyudbhavo dhvaniḥ । krameṇodāharaṇam 

{alasaśiromaṇi dhuttāṇaṃ aggimo putti dhaṇasamiddhimao ।
ia bhaṇieṇa ṇaaṅgī papphullaviloaṇā jāā ।।
[alasaśiromaṇirdhūrtānāmagrimaḥ putri dhanasamṛddhimayaḥ ।
iti bhaṇitenanatāṅgī praphullavilocanā jātā ।।]

atra mamaivopabhogya iti vastunā vastu vyajyate ।

{dhanyāsi yā kathayasi priyasaṃgame api
viśrabdhacāṭukaśatāni ratāntareṣu ।
nīvīṃ prati praṇihite tu kare priyeṇa
sakhyaḥ śapāmi yadi kiñcidapi smarāmi ।।

atra tvamadhanyā ahaṃ tu dhanyeti vyatirekālaṅkāraḥ ।

{darpāndhagandhagajakumbhakapāṭakūṭa-
saṃkrāntinighnaghanaśoṇitaśoṇaśociḥ ।
vīrairvyaloki yudhi kopakaṣāyakāntiḥ
kālīkaṭākṣa iva yasya kare kṛpāṇaḥ ।।

atropamālaṅkāreṇa sakalaripubalakṣayaḥ kṣaṇāt kariṣyate iti vastu ।

{gāḍhakāntadaśanakṣatavyathāsaṃkaṭādarivadhūjanasya yaḥ ।
oṣṭhavidrumadalānyamocayannirdaśan yudhi ruṣā nijādharam ।।

atra virodhālaṅkāreṇādharanirdaśanasamakālameva śatravo vyāpāditā iti tulyayogitā mama kṣatyāpyanyasya kṣatirnivartatāmiti tadbuddhirutprekṣyate ityutprekṣā ca ।
eṣūdāharaṇeṣu svataḥsaṃbhavī vyañjakaḥ ।

{kailāsasya prathamaśikhare veṇusaṃmūrchanābhiḥ
śrutvā kīrtiṃ vibudharamaṇīgīyamānāṃ yadīyām ।
srastāpāṅgāḥ sarasabisinīkāṇḍasaṃjātaśaṅkāḥ
diṅmātaṅgāḥ śravaṇapuline hastamāvartayanti ।।

atra vastunā yeṣāmapyarthādhigamo nāsti teṣāmapyevamādibuddhijananena camatkāraṃ karoti tvatkīrtiriti vastu dhvanyate ।

{kesesu balāmoḍia teṇa a samarammi jaasirī gahiā ।
jaha kandarāṃhi vihurā tassa daḍhaṃ kaṇṭhaammi saṃṭhaviā ।।
[keśeṣu balātkāreṇa tena ca samare jayaśrīrgṛhītā ।
yathā kandarābhirvidhurāstasya dṛḍhaṃ kaṇṭhe saṃsthāpitā ।।]

atra keśagrahaṇāvalokanoddīpitamadanā iva kandarāstadvidhurān kaṇṭhe gṛhṇanti ityutprekṣā । ekatra saṃgrāme vijayadarśanāttasyārayaḥ palāyya guhāsu tiṣṭhantīti kāvyaheturalaṅkāraḥ । na palāyya gatāstadvairiṇo api tu tataḥ parābhavaṃ saṃbhāvya tān kandarā na tyajantītyapahnutiśca ।

{gāḍhāliṅgaṇarahasujja-ammi da-i-e lahu samosara-i ।
māṇaṃsiṇīṇa māṇo pīlaṇabhī-a vva hi-a-āhiṃ ।।
[gāḍhāliṅganarabhasodyate dayite laghu samapasarati ।
manasvinyāḥ mānaḥ pīḍanabhīta iva hṛdayāt ।।]

atrotprekṣayā pratyāliṅganādi tatra vijṛmbhate iti vastu ।

{jā ṭheraṃvva hasantī ka-iva-aṇaṃburuhavaddhaviṇivesā ।
dāve-i bhu-aṇamaṇḍalamaṇṇaṃ vi-a ja-a-i sā vāṇī ।।
[yā sthaviramiva hasantī kavivadanāmburuhabaddhaviniveśā ।
darśayati bhuvanamaṇḍalamanyadiva jayati sā vāṇī ।।]

atrotprekṣayā camatkāraikakāraṇaṃ navaṃ navaṃ jagat ajaḍāsanasthā nirmimīte iti vyatirekaḥ । eṣu kaviprauḍhoktimātraniṣpanno vyañjakaḥ ।

{je laṅkāgirimehalāse khali-ā saṃbhogakhiṇṇora-i-
phārupphullaphaṇāvalīkavalaṇe pattā dariddattaṇaṃ ।
te ehṇiṃ mala-ānilā virahiṇīṇīsāsasaṃpakkiṇo
jādā jhatti sisuttaṇe vi bahalā tāruṇṇapuṇṇā vi-a ।।
[ye laṅkāgirimekhalāsu skhalitāḥ saṃbhogakhinnoragī-
sphārotphullaphaṇāvalīkavalane prāptā daridratvam ।
ta idānīṃ malayānilā virahiṇīniḥśvāsasaṃparkiṇaḥ
jātā jhaṭiti śiśutve api bahalāstāruṇyapūrṇā iva ।।]

atra niḥśvāsaiḥ prāptaiśvaryā vāyavaḥ kiṃ kiṃ na kurvantīti vastunā vastu vyajyate ।

{sahi vira-i-ūṇa māṇassa majjha dhīrattaṇeṇa āsāsaṃ ।
pi-adaṃsaṇavihaṅkhalelakkhaṇammi sahasatti teṇa osari-aṃ ।।
[sakhi viracayya mānasya mama dhīratvenāśvāsam ।
priyadarśanaviśṛṅkhalakṣaṇe sahaseti tenāpasṛtam ।।]

atra vastunākṛte api prārthane prasanneti vibhāvanā priyadarśanasya saubhāgyabalaṃ dhairyeṇa soḍhuṃ na śakyate ityutprekṣā vā ।

{ollollakara-ara-akhkha-ehi tuha lo-aṇesu maha diṇṇaṃ ।
rattaṃsu-aṃ pasā-o koveṇa puṇo ime ṇa akkami-ā ।।
[ārdrārdrakarajaradanakṣataistava locanayormama dattam ।
raktāṃśukaṃ prasādaḥ kopena punarime nākrānte ।।]

atra kimiti locane kupite vahasi iti uttarālaṅkāreṇa na kevalamārdranakhakṣatāni gopāyasi yāvatteṣāmahaṃ prasādapātraṃ jāteti vastu ।

{mahilāsahassabhari-e tuha hi-a-e suha-a sā amā-antī ।
aṇudiṇamaṇaṇṇakammā aṅgaṃ taṇu-aṃ vi taṇu-e-i ।।
[mahilāsahasrabharite tava hṛdaye subhaga sā amāntī ।
anudinamananyakarmā aṅgaṃ tanukamapi tanayati ।।]

atra hetvalaṅkāreṇa tanostanūkaraṇepi tava hṛdaye na vartate iti viśeṣoktiḥ । eṣu kavinibaddhavaktṛprauḍhoktimātraniṣpannaśarīro vyañjakaḥ । evaṃ dvādaśa bhedāḥ ।।

śabdārthobhayabhūreko 

{atandracandrābharaṇā samuddīpitamanmathā ।
tārakātaralā śyāmā sānandaṃ na karoti kam ।।

atropamā vyaṅgyā ।।

bhedā aṣṭādaśāsya tat ।।

asyeti dhvaneḥ ।।

nanu rasādīnāṃ bahubhedatvena kathamaṣṭādaśetyata āha ।

rasādīnāmanantatvādbheda eko hi gaṇyate ।

anantatvāditi । tathāhi nava rasāḥ । tatra śṛṅgārasya dvau bhedau । saṃbhogo vipralambhaśca । saṃbhogasyāpi parasparāvalokanāliṅganaparicumbanādikusumoccayajalakelisūryāstamayacandrodayaṣaḍṛtuvarṇanādayo bahavo bhedāḥ । vipralambhasyābhilāṣādaya uktāḥ । tayorapi vibhāvānubhāvavyabhicārivaicitryam । tatrāpi nāyakayoruttamamadhyamādhamaprakṛtitvam । tatrāpi deśakālāvasthādibhedā ityekasyaiva rasasyānantyam ।
kā gaṇanā tvanyeṣāṃ । kramatvaṃ tu sāmānyamāśritya rasādidhvanibheda eka eva gaṇyate ।।

vākye dvyutthaḥ 

dvyuttha iti śabdārthobhayaśaktimūlaḥ ।।

pade apyanye 

apiśabdādvākyepi । ekāvayavasthitena bhūṣaṇena kāminīva padadyotyena vyaṅgyena vākyavyaṅgyāpi bhāratī bhāsate । tatra padaprakāśyatve krameṇodāharaṇāni 

{yasya mitrāṇi mitrāṇi śatravaḥ śatravastathā ।
anukampyonukampyaśca sa jātaḥ sa ca jīvati ।। 

atra dvitīyamitrādiśabdā āśvastatvaniyantraṇīyatvasnehapātratvādisaṃkramitavācyāḥ ।

{khalavavahārā dīsanti dāruṇā jahavi tahavi dhīrāṇaṃ ।
hiaavaassavahumaā ṇa hu vavasāā vimujjhanti ।। 
[khalavyavahārāḥ dṛśyante dāruṇāḥ yadyapi tathāpi dhīrāṇām ।
hṛdayavayasyabahumatāḥ na khalu vyavasāyāḥ vimuhyanti ।।]

atra vimuhyantīti ।

{lāvaṇyaṃ tadasau kāntistadrūpaṃ sa vacaḥkramaḥ ।
tadā sudhāspadamabhūdadhunā tu jvaro mahān ।।

atra tadādipadairanubhavaikagocarā arthāḥ prakāśyante । yathā vā

{mugdhe mugdhatayaiva netumakhilaḥ kālaḥ kimārabhyate
mānaṃ dhatsva dhṛtiṃ badhāna ṛjutāṃ dūre kuru preyasi ।
sakhyaivaṃ pratibodhitā prativacastāmāha bhītānanā
nīcaiḥśaṃsa hṛdi sthito hi nanu me prāṇeśvaraḥ śroṣyati ।। 

atra bhītānaneti । etena hi nīcaiḥśaṃsanavidhānasya yuktatā gamyate । bhāvādīnāṃ padaprakāśyatve adhikaṃ na vaicitryamiti na tadudāhriyate ।

{rudhiravisaraprasādhitakaravālakarālarucirabhujaparighaḥ ।
jhaṭiti bhrukuṭiviṭaṅkitalalāṭapaṭṭo vibhāsi nṛpa bhīma ।। 

atra bhīṣaṇīyasya bhīmasena upamānam ।

{bhuktimuktikṛdekāntasamādeśanatatparaḥ ।
kasya nānandanisyandaṃ vidadhāti sadāgamaḥ ।। 

kācit saṃketadāyinamevaṃ mukhyayā vṛttyā śaṃsati ।

{sāyaṃ snānamupāsitaṃ malayajenāṅgaṃ samālepitaṃ
yāto astācalamaulimambaramaṇirvisrabdhamatrāgatiḥ ।
āścaryaṃ tava saukumāryamabhitaḥ klāntāsi yenādhunā
netradvandvamamīlanavyatikaraṃ śaknoti tenāsitum ।। 

atra vastunā kṛtapuruṣaparicayā klāntāsīti vastu adhunāpadadyotyaṃ vyajyate ।

{tadprāptimahāduḥkhavilīnāśeṣapātakā ।
taccintāvipulāhlādakṣīṇapuṇyacayā tathā ।।
cintayantī jagatsūtiṃ parabrahmasvarūpiṇam ।
nirucchvāsatayā muktiṃ gatānyā gopakanyakā ।। 

atra janmasahastairupabhoktavyāni duṣkṛtasukṛtaphalāni viyogaduḥkhacintanāhlādābhyāmanubhūtānītyuktam ।
evaṃ cāśeṣacayapadadyotye atiśayoktī ।

{kṣaṇadāsāvakṣaṇadā vanamavanaṃ vyasanamavyasanam ।
bata vīra tava dviṣatāṃ parāṅmukhe tvayi parāṃṅmukhaṃ sarvam ।। 

atra śabdaśaktimūlavirodhāṅgenārthāntaranyāsena {vidhirapi tvāmanuvartate iti sarvapadadyotyaṃ vastu ।

{tuha vallahassa gosammi āsi aharo milāṇakamaladalo ।
i-a ṇavavahu-ā so-ūṇa kuṇa-i va-aṇaṃ mahisaṃmuhaṃ ।। 
[tava vallabhasya prabhāta āsīdadharo mlānakamaladalam ।
iti navavadhūḥ śrutvā karoti vadanaṃ mahīsaṃmukham ।।]

atra rūpakeṇa tvayāsya muhurmuhuḥ paricumbanaṃ tathā kṛtaṃ yena mlānatvamiti milāṇādipadadyotyaṃ kāvyaliṅgam । eṣu svataḥ- saṃbhavī vyañjakaḥ ।

{rā-īsu candadhavalāsu lali-amapphāli-ūṇa jo cāvaṃ ।
ekacchattaṃ vi-a kuṇa-i bhu-aṇarajjaṃ vijaṃbhanto ।। 
[rātrīṣu candradhavalāsu lalitamāsphālya yaścāpam ।
ekacchatramiva karoti bhuvanarājyaṃ vijṛmbhamāṇaḥ ।।]

atra vastunā yeṣāṃ kāmināmasau rājā smarastebhyo na kaścidapi tadādeśaparāṅmukha iti jāgradbhirupabhogaparaireva tairniśātivāhyate iti bhuaṇarajjapadadyotyaṃ vastu prakāśyate ।

{niśitaśaradhiyārpayatyanaṅgo
dṛśi sudṛśaḥ svabalaṃ vayasyarāle ।
diśi nipatati yatra sā ca tatra
vyatikarametya samunmiṣantyavasthāḥ ।। 

atra vastunā yugapadavasthāḥ prasparaviruddhā api prabhavantīti vyatikarapadadyotyo virodhaḥ ।

{vārijjanto vi puṇo saṃdāvakadatthi-eṇa hi-a-eṇa ।
thaṇaharava-asma-eṇa visuddhajā-ī ṇa cala-i se hāro ।। 
[vāryamāṇo api punaḥ saṃtāpakadarthitena hṛdayena ।
stanabharavayasyena viśuddhajātirna calatyasyā hāraḥ ।।]

atra viśuddhajātitvalakṣaṇahetvalaṅkāreṇa hāro anavarataṃ kampamāna evāste iti ṇa cala-i-padadyotyaṃ vastu ।

{so muddhasāmalaṅgo dhammillo kali-alaliaṇi-adeho ।
tī-e khandhāhi balaṃ gahi-a saṃro sura-asaṃgare ja-a-i ।। 
[sa mugdhaśyāmalāṅgaḥ dhammillaḥ kalitalalitanijadehaḥ ।
tasyāḥ skandhādbalaṃ gṛhītvā smaraḥ suratasaṃgare jayati ।।]

atra rūpakeṇa muhurmuhurākarṣaṇena tathā keśapāśaḥ skandhayoḥ prāpto yathā rativiratāvapyanivṛttābhilāṣaḥ kāmko abhūditi khandha-padadyotyā vibhāvanā ।। eṣu kaviprauḍhoktimātraniṣpannaśarīraḥ ।।

{ṇavapuṇṇimāmi-aṅkassa suha-a ko taṃ si bhaṇasu maha saccaṃ ।
kā sohaggasamaggā pa-osara-aṇivva tuha ajja ।। 
[navapūrṇimāmṛgāṅkasya subhaga kastvamasi bhaṇa mama satyam ।
kā saubhāgyasamagrā pradoṣarajanīva tavādya ।।]

atra vastunā mayīvānyasyāmapi prathamamanuraktastvaṃ na tata iti ṇavetyādi - pa-osetyādipadadyotyaṃ vastu vyajyate ।।

{sahi ṇavaṇihuvaṇasamarammi aṅkavālīsahī-e ṇiviḍā-e ।
hāro ṇivāri-o vi-a uccheranto tado kahaṃ rami-aṃ ।। 
[sakhi navanidhuvanasamare aṅkapālīsakhyā nibiḍayā ।
hāro nivārita evocchriyamāṇastataḥ kathaṃ ramitam ।।]

atra vastunā hāracchedānantaramanyadeva ratamavaśyamabhūt tatkathaya kīdṛgiti vyatirekaḥ kahaṃpadagamyaḥ ।।

{pravisaṃtī gharavāraṃ vivali-ava-aṇā vilo-i-ūṇa pahaṃ ।
khandhe ghettūṇa ghaḍaṃ hā hā ṇaṭṭhotti ru-asi sahi kinti ।।
[praviśantī gṛhadvāraṃ vivalitavadanā vilokya panthānam ।
skandhe gṛhītvā ghaṭaṃ hā hā naṣṭa iti rodiṣi sakhi kimiti ।।]

atra hetvalaṅkāreṇa saṃketaniketanaṃ gacchantaṃ dṛṣṭvā yadi tatra gantumicchasi tadā aparaṃ ghaṭaṃ gṛhītvā gaccheti vastu kinti-pada-dyotyam । yathā vā

{vihalaṅkhalaṃ tumaṃ sahi daṭṭhūṇa kuḍeṇa taralataradiṭṭhiṃ ।
vārapphaṃsamiseṇa a appā guru-otti pāḍi-a vihiṇṇo ।। 
[viśṛṅkhalāṃ tvāṃ sakhi dṛṣṭvā kuṭena taralataradṛṣṭim ।
dvārasparśamiṣeṇa cātmā guruka iti pātayitvā vibhinnaḥ ।।]

atra nadīkūle latāgahane kṛtasaṃketamaprāptaṃ gṛhapraveśāvasare paścādāgataṃ dṛṣṭvā punarnadīgamanāya dvāropaghātavyājena buddhipūrvaṃ vyākulatayā tvayā ghaṭaḥ sphoṭita iti mayā cintitaṃ tatkimiti nāśvasiṣi tatsamīhitasiddhaye vraja ahaṃ te śvaśrūnikaṭe sarvaṃ samarthayiṣye iti dvārasparśanavyājenetyapahnutyā vastu ।

{johṇā-iṃ mahuraseṇa a vi-iṇṇatāruṇcchu-amaṇā sā ।
vuḍḍhāvi ṇavoḍhavvi-a paravahu-ā ahaha hara-ituha hi-a-aṃ ।। 
[jyotsnayā madhurasena ca vitīrṇatāruṇyotsukamanāḥ sā ।
vṛddhāpi navoḍheva paravadhūrahaha harati tava hṛdayam ।।]

atra kāvyaliṅgena vṛddhāṃ paravadhūṃ tvamasmānujjhitvābhilaṣasīti tvadīyamācaritaṃ vaktuṃ na śaktyamityākṣepaḥ paravahūpadaprakāśyaḥ ।

eṣu kavinibaddhavaktṛprauḍhoktimātraniṣpannaśarīraḥ ।।
vākyaprakāśye tu pūrvamudāhṛtam ।।
śabdārthobhayaśaktyudbhavastu padaprakāśyo na bhavatīti
pañcatriṃśadbhedāḥ ।।

prabandhe apyarthaśaktibhūḥ ।।

yathā gṛdhragomāyusaṃvādādau ।

{alaṃ sthitvā śmaśāne asmin gṛdhragomāyusaṃkule ।
kaṅkālabahale ghore sarvaprāṇibhayaṅkare ।।

{na ceha jīvitaḥ kaścit kāladharmamupāgataḥ ।
priyo vā yadi vā dveṣyaḥ prāṇināṃ gatirīdṛśī ।।

iti divā prabhavato gṛdhrasya puruṣavisarjanaparamidaṃ vacanam ।।

{ādityo ayaṃ sthito mūḍhāḥ snehaṃ kuruta sāṃpratam ।
bahuvighno muhūrto ayaṃ jīvedapi kadācana ।।

{amuṃ kanakavarṇābhaṃ bālamaprāptayauvanam ।
gṛdhravākyātkathaṃ mūḍhāstyajadhvamaviśaṅkitāḥ ।।

iti niśi vijṛmbhamāṇasya gomāyorjanavyāvartananiṣṭhaṃ ca vacanamiti prabandha eva prathate ।।
anye tvekādaśa bhedā granthavistarabhayānnodāhṛtāḥ svayaṃ tu lakṣaṇatonusartavyāḥ ।।

apiśabdātpadavākyayoḥ ।।

padaikadeśaracanāvarṇeṣvapi rasādayaḥ ।

tatra prakṛtyā yathā

{ra-ikelihi-aṇivasaṇakarakisala-aruddhaṇa-aṇaju-alassa ।
ruddhassa ta-i-aṇa-aṇaṃ pavva-īparicuṃbi-aṃ ja-a-i ।।
[ratikelibṛtanivasanakarakisalayaruddhanayanayugalasya ।
rudrasya tṛtīyanayanaṃ pārvatīparicumbitañjayati ।।]

atha jayatīti na tu śobhate ityādi । samāne api hi sthaganavyāpāre lokottareṇaiva vyāpāreṇāsya pidhānamiti
tadevotkṛṣṭam । yathā vā

{preyān so ayamapākṛtaḥ saśapathaṃ pādānataḥ kāntayā
dvitrāṇyeva padāni vāsabhavanādyāvanna yātyunmanāḥ ।
tāvatpratyuta pāṇisaṃpuṭagalannīvīnibandhaṃ dhṛto
dhāvitveva kṛtapraṇāmakamaho premṇo vicitrā gatiḥ ।।

atra padānīti na tu dvārāṇīti ।।
tiṅsuporyathā

{pathi pathi śukacañcūcārurābhāṅkurāṇāṃ
diśi diśi pavamāno vīrudhāṃ lāsakaśca ।
nari nari kirati drāk sāyakān puṣpadhanvā
puri puri vinivṛttā māninīmānacarcā ।।

atra kiratīti kiraṇasya sādhyamānatvaṃ nivṛtteti nivartanasya siddhatvaṃ tiṅā supā ca tatrāpi ktapratyayenātītatvaṃ dyotyate । yathā vā

{likhannāste bhūmiṃ bahiravanataḥ prāṇadayito
nirāhārāḥ sakhyaḥ satataruditocchūnanayanāḥ ।
parityaktaṃ sarvaṃ hasitapaṭhitaṃ pañjaraśukaiḥ
tavāvasthā ceyaṃ visṛja kaṭhine mānamadhhunā ।।

atra likhanniti na tu likhatīti tathā āste iti na tu āsīta iti api tu prasādaparyantamāste iti bhūmimiti na tu
bhūmāviti na hi buddhipūrvakamaparaṃ kiñcillikhatīti tiṅsubvibhaktīnāṃ vyaṅgyam ।
saṃbandhasya yathā

{gāmāruhamhi hāme vasāmi ṇa-araṭṭhi-iṃ ṇa jāṇāmi ।
ṇā-ari-āṇaṃ pa-iṇo haremi jā homi sā homi ।।
[grāmaruhāsmi grāme vasāmi nagarasthitiṃ na jānāmi ।
nāgarikāṇāṃ patīn harāmi yā bhavāmi sā bhavāmi ।।]

atra nāgarikāṇāmiti ṣaṣṭhyāḥ ।
ramaṇīyaḥ kṣatriyakumāra āsīt iti kālasya । eṣā hi bhagnamaheśvarakārmukaṃ dāśarathiṃ pratikupitasya bhārgavasyokti । vacanasya yathā ।

{tāṇaṃ guṇaggaaṇāṇaṃ tāṇukkaṇṭhāṇaṃ tassa pemmassa ।
tāṇaṃ bhaṇi-āṇaṃ suṃdara erisi-aṃ jā-amavasāṇaṃ ।।
[teṣāṃ guṇagrahaṇānāṃ tāsāmutkaṇṭhānāṃ tasya premnaḥ ।
tāsāṃ bhaṇitīnāṃ sundara īdṛśaṃ jātamavasānam ।।]

atra guṇagrahaṇādīnāṃ bahutvaṃ premṇaścaikatvaṃ dyotyate ।।
puruṣavyatyayasya yathā

{re re cañcalalocanāñcitaruce cetaḥ pramucya sthira-
premāṇaṃ mahimānameṇayanāmālokya kiṃ nṛtyasi ।
kiṃ manye vihariṣyase bata hatāṃ muñcāntarāśāmimām
eṣā kaṇṭhataṭe kṛtā khalu śilā saṃsāravārāṃnidhau ।।

atra prahāsaḥ ।
pūrvanipātasya yathā

{yeṣāṃ dorbalameva durbalatayā te saṃmatāstairapi
prāyaḥ kevalanītirītiśaraṇaiḥ kāryaṃ kimurvīśvaraiḥ ।
ye kṣmāśakra punaḥ parākramanayasvīkārakāntakramās 
te syurnaiva bhavādṛśāstrijagati dvitrāḥ pavitrāḥ param ।।

atra parākramasya prādhānyamavagamyate ।
vibhaktiviśeṣasya yathā

{pradhanādhvani dhīradhanurdhvanibhṛti vidhurairayodhi tava divasam ।
divasena tu narapa bhavānayuddha vidhisiddhasādhuvādapadam ।।

atra divasenetyapavargatṛtīyā phalaprāptiṃ dyotayati ।

{bhūyo bhūyaḥ savidhanagarīrathyayā paryaṭantaṃ
dṛṣṭvā dṛṣṭvā bhavanavalabhītuṅgavātāyanasthā ।
sākṣātkāmaṃ navamiva ratirmālatī mādhavaṃ yat
gāḍhotkaṇṭhālulitalulitairaṅgakaistāmyatīti ।।

atrānukampāvṛtteḥ karūpataddhitasya ।

{paricchedātītaḥ sakalavacanānāmaviṣayaḥ
punarjanmanyasminnanubhavapathaṃ yo na gatavān ।
vivekapradhvaṃsādupacitamahāmohagahano
vikāraḥ ko apyantarjaḍayati ca tāpaṃ ca kurute ।।

atra praśabdasyopasargasya ।

{kṛtaṃ ca garvābhimukhaṃ manastvayā
kimanyadevaṃ nihatāśca no dviṣaḥ ।
tamāṃsi tiṣṭhanti hi tāvadaṃśumān
na yāvadāyātyudayādrimaulitām ।।

atra tulyayogitādyotakasya [ca] iti nipātasya ।

{rāmosau bhuvaneṣu vikramaguṇaiḥ prāptaḥ prasiddhiṃ parā-
masmadbhāgyaviparyayādyadi paraṃ devo na jānāti tam ।
bandīvaiṣa yaśāṃsi gāyati marudyasyaikabāṇāhati-
śreṇībhūtaviśālatālavivarodgīrṇaiḥsvaraiḥsaptabhiḥ ।।

atrāsāviti bhuvaneṣviti guṇairiti sarvanāmaprātipadikavacanānāṃ na tvaditi na maditi api asmadityasya sarvākṣepiṇaḥ bhāgyaviparyayādityanyathāsaṃpattimukhena na tvabhāvamukhenābhidhānasya ।

{taruṇimani kalayati kalāmanumadanadhanurbhruvoḥ paṭhatyagre ।
adhivasati sakalalalanāmaulimiyaṃ cakitaṃhariṇacalanayanā ।।

atra imanijavyayībhāvakarmabhūtādhārāṇāṃ svarūpasya taruṇatve, iti dhanuṣaḥ samīpe, iti maulau vasatīti tvādibhistulye, eṣāṃ vācakatve, asti kaścit svarūpasya viśeṣo yaścamatkārakārī sa eva vyañjakatvaṃ prāpnoti ।
evamanyeṣāmapi boddhavyam ।
varṇaracanānāṃ vyañjakatvaṃ guṇasvarūpanirūpaṇe udāhariṣyate apiśabdāt prabandheṣu nāṭakādiṣu ।
evaṃ rasādīnāṃ pūrvagaṇitabhedābhyāṃ saha ṣaḍ bhedāḥ ।

bhedāstadekapañcāśat 

vyākhyātāḥ ।।

teṣāṃ cānyonyayojane ।।

saṃkareṇa trirūpeṇa saṃsṛṣṭyā caikarūpayā ।

na kevalaṃ śuddhā evaikapañcāśadbhedā bhavanti । yāvatteṣāṃ svaprabhedairekapañcāśatā saṃśayāspadatvenānugrāhakatayaikavyañjakānupraveśena ceti trividhena saṃkareṇa parasparanirapekṣarūpayaikaprakārayā saṃsṛṣṭyā ceti catur[bhir]guṇane ।

vedakhābdhiviyaccandrāḥ 

śuddhabhedaiḥ saha

śareṣuyugakhendavaḥ ।।

tatra diṅmātramudāhṇiyate ।

{kkhaṇapāhuṇi-ā de-ara jā-ā-e suha-a kiṃpi de bhaṇi-ā ।
ru-a-i paḍoharavalahīgharammi aṇuṇiñja-u varā-ī ।।
[kṣaṇaprāghuṇikā devara jāyayā subhaga kimapi te bhaṇitā ।
roditi gṛhapaścādbhāgavalanbhīgṛhe anunīyatāṃ varākī ।।]

atrānunayaḥ kimupabhogalakṣaṇe arthāntare saṃkramitaḥ kimanuraṇananyāyenopabhoge eva vyaṅgye vyañjakaḥ iti saṃdehaḥ ।

{snigdhaśyāmalakāntiliptaviyato velladbalākā ghanāḥ
vātāḥ śīkariṇaḥ payodasuhṛdāmānandakekāḥ kalāḥ ।
kāmaṃ santu dṛḍhaṃ kaṭhorahṛdayo rāmo asmi sarvaṃ sahe
vaidehī tu kathaṃ bhaviṣyati ha hā hā devi dhīrā bhava ।।

atra lipteti payodasuhṛdāmiti ca atyantatiraskṛtavācyayoḥ saṃsṛṣṭiḥ । tābhyāṃ saha rāmo asmītyarthāntarasaṃkramitavācyasyānugrāhakabhāvena rāmapadalakṣaṇaikavyañjakānupraveśena cārthāntarasaṃkramitavācyarasadhvanyoḥ saṃkaraḥ । evamanyadapyudāhāryam ।।

iti kāvyaprakāśe dhvaninirṇayo nāma caturtha ullāsaḥ ।।

atha pañcama ullāsaḥ

evaṃ dhvanau nirṇīte guṇībhūtavyaṅgyaprabhedānāha ।

agūḍhamaparasyāṅgaṃ vācyasiddhyaṅgamasphuṭam ।
sandigdhatulyaprādhānye kākvākṣiptamasundaram ।।

vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ ।

kāminīkucakalaśavat gūḍhaṃ camatkaroti । agūḍhaṃ tu sphuṭatayā vācyāyamānamiti guṇībhūtameva । agūḍhaṃ yathā

{yasyāsuhṛtkṛtatiraskṛtiretya tapta-
sūcīvyadhavyatikareṇa yunakti karṇau ।
kāñcīguṇagrathanabhājanameṣa so asmi
jīvanna saṃprati bhavāmi kimāvahāmi ।।

atra jīvannityarthāntarasaṃkramitavācyasya ।

{unnidrakokanadareṇupiśaṅgitāngā
gāyanti mañju madhupā gṛhadīrghikāsu ।
etaccakāsti ca ravernavabandhujīva-
puṣpacchadābhamudayācalacumbi bimbam ।।

atra cumbanasyātyantatiraskṛtavācyasya ।

{atrāsīt phaṇipāśabandhanavidhiḥ śaktyā bhavaddevare
gāḍhaṃ vakṣasi tāḍite hanumatā droṇādriratrāhṛtaḥ ।
divyairindrajidatra lakṣmaṇaśarairlokāntaraṃ prāpitaḥ
kenāpyatra mṛgākṣi rākṣasapateḥ kṛttā ca kaṇṭhāṭavī ।। 

atra kenāpyatretyarthaśaktimūlānuraṇanarūpasya । {tasyāpyatra iti yuktaḥ pāṭhaḥ ।
aparasya rasādervācyasya vā aṅgaṃ rasādi anuraṇanarūpaṃ vā । yathā

{ayaṃ sa raśanotkarṣī pīnastanavimardanaḥ ।
nābhyūrujaghanasparśī nīvīvisraṃsanaḥ karaḥ ।।

atra śṛṅgāraḥ karuṇasya ।

{kailāsālayabhālalocanarucā nirvartitālaktaka-
vyaktiḥ pādanakhadyutirgiribhuvaḥ sā vaḥ sadā trāyatām ।
spardhābandhasamṛddhayeva sudṛḍhaṃ rūḍhā yayā netrayoḥ
kāntiḥ kokanadānukārasarasā sadyaḥ samutsāryate ।।

atra bhāvasya rasaḥ ।

{atyuccāḥ paritaḥ sphuranti girayaḥ sphārāstathābhyodhaya-
stānetānapi bibhratī kimapi na klāntāsi tubhyaṃ namaḥ ।
āścaryeṇa muhurmuhuḥ stutimiti prastaumi yāvadbhuva-
stāvadbibhradimāṃ smṛtastava bhujo vācastato mudritāḥ ।।

atra bhūviṣayo ratyākhyo bhāvo rājaviṣayasya ratibhāvasya ।

{bandīkṛtya nṛpa dviṣāṃ mṛgadṛśastāḥ paśyatāṃ preyasāṃ
śliṣyanti praṇamanti lānti paritaścumbanti te sainikāḥ ।
asmākaṃ sukṛtairdṛśornipatitosyaucityavārāṃnidhe
vidhvastā vipadokhilāstaditi taiḥ pratyarthibhiḥ stūyase ।।

atra bhāvasya rasābhāsabhāvābhāsau prathamārdhadvitīyārdhadyotyau ।

{aviralakaravālakampanairbhrukuṭītarjanagarjanairmuhuḥ ।
dadṛśe tava vairiṇāṃ madaḥ sa gataḥ kvāpi tavekṣaṇe kṣaṇāt ।।

atra bhāvasya bhāvapraśamaḥ ।

{sākaṃ kuraṅgakadṛśā madhupānalīlāṃ
kartuṃ suhṛdbhirapi vairiṇi te pravṛtte ।
anyābhidhāyi tava nāma vibho gṛhītaṃ
kenāpi tatra viṣamāmakarodavasthām ।।

atra trāsodayaḥ ।

{asoḍhā tatkālollasadasahabhāvasya tapasaḥ
kathānāṃ viśrambheṣvatha ca rasikaḥ śailaduhituḥ ।
pramodaṃ vo diśyāt kapaṭabaṭuveṣāpanayane
tvarāśaithilyābhyāṃ yugapadabhiyuktaḥ smaraharaḥ ।।

atrāvegadhairyayoḥ saṃdhiḥ ।।

{paśyetkaściccala capala re kā tvarāhaṃ kumārī
hastālambaṃ vitara ha ha hā vyutkramaḥ kvāsi yāsi ।
itthaṃ pṛthvīparivṛḍha bhavadvidviṣoraṇyavṛtteḥ
kanyā kañcit phalakisalayānyādadānābhidhatte ।।

atra śaṅkāsūyādhṛtismṛtiśramadainyavibodhautsukyānāṃ śabalatā । ete ca rasavadādyalaṅkārāḥ । yadyapi bhāvodayabhāvasaṃdhibhāvaśabalatvāni nālaṅkāratayā uktāni tathāpi kaścit brūyādityevamuktam । yadyapi sa nāsti kaścidviṣayaḥ yatra dhvaniguṇībhūtavyaṅgyayoḥ svaprabhedādibhiḥ saha saṃkaraḥ saṃsṛṣṭirvā nāsti tathāpi prādhānyena vyapadeśā bhavantīti kvacitkenacidvyavahāraḥ ।

{janasthāne bhrāntaṃ kanakamṛgatṛṣṇāndhitadhiyā
vaco vaidehīti pratipadamudaśru pralapitam ।
kṛtālaṅkābharturvadanaparipāṭīṣughaṭanā
mayāptaṃ rāmatvaṃ kuśalavasutā na tvadhigatā ।।

atra śabdaśaktimūlānuraṇanarūpo rāmeṇa sahopamānopameyabhāvo
vācyāṅgatāṃ nītaḥ ।

{āgatya saṃprati viyogavisaṃṣṭhulāṅgī
mambhojinīṃ kvacidapi kṣapitatriyāmaḥ ।
etāṃ prasādayati paśya śanaiḥ prabhāte
tanvaṅgi pādapatanena sahasraraśmiḥ ।। 

atra nāyakavṛttānto arthaśaktimūlo vasturūpo nirapekṣaravikamalinīvṛttāntādhyāropeṇaiva sthitaḥ ।।
vācyasiddhyaṅgaṃ yathā

{bhramimaratimalasahṛdayatāṃ pralayaṃ mūrchā tamaḥ śarīrasādam ।
maraṇaṃ jaladabhujagajaṃ prasahya kurute viṣaṃ viyoginīnām ।।

atra hālāhalaṃ vyaṅgyaṃ bhujagarūpasya vācyasya siddhikṛt । yathā vā

{gacchāmyacyuta darśanena bhavataḥ kiṃ tṛptirutpadyate
kiṃ tvevaṃ vijanasthayorhatajanaḥsaṃbhāvayatyanyathā ।
ityāmantraṇabhaṅgisūcitavṛthāvasthānakhedālasām
āśliṣyan pulakotkarāñcitatanurgopīṃ hariḥ pātu vaḥ ।। 

atrācyutādipadavyaṅgyamāmantraṇetyādivācyasya । etaccaikatra ekavaktṛgatatvena aparatra bhinnavaktṛgatatvenetyanayorbhedaḥ ।।
asphuṭaṃ yathā

{adṛṣṭe darśanotkaṇṭhā dṛṣṭe vicchedabhīrutā ।
nādṛṣṭena na dṛṣṭena bhavatā labhyate sukham ।। 

atrādṛṣṭo yathā na bhavasi viyogabhayaṃ ca yathā notpadyate tathā kuryā iti kliṣṭam ।।
saṃdigdhaprādhānyaṃ yathā

{harastu kiñcitparivṛttadhairyaścandrodayārambha ivāmburāśiḥ ।
umāmukhe bimbaphalādharoṣṭhe vyāpārayāmāsa vilocanāni ।। 

atra paricumbitumaicchaditi kiṃ pratīyamānaṃ kiṃ vā vilocanavyāpāraṇaṃ vācyaṃ pradhānamiti saṃdehaḥ ।।
tulyaprādhānyaṃ yathā

{brāhmaṇātikramatyāgo bhavatāmeva bhūtaye ।
jāmadagnyastathā mitramanyathā durmanāyate ।। 

atra jāmadagnyaḥ sarveṣāṃ kṣatriyāṇāmiva rakṣasāṃ kṣaṇāt kṣayaṃ kariṣyatīti vyaṅgyasya vācyasya ca samaṃ prādhānyam ।।
kākvākṣiptaṃ yathā

{mathnāmi kauravaśataṃ samare na kopāt
duḥśāsanasya rudhiraṃ na pbāmyurastaḥ ।।
saṃcūrṇayāmi gadayā na suyodhanorū
saṃdhiṃ karotu bhavatāṃ nṛpatiḥ paṇena ।। 

atra mathnāmyevetyādi vyaṅgyaṃ vācyaniṣedhasahabhāvena sthitam ।।
asundaraṃ yathā

{vāṇīrakuñjuḍḍīṇasa-uṇikolāhalaṃ suṇantī-e ।
gharakammavāvaḍā-e bahu-e sī-anti aṅgā-iṃ ।। 
[vānīrakuñjoḍḍīnaśakunikolāhalaṃ śṛṇvantyāḥ ।
gṛhakarmavyāpṛtāyā vadhvāḥ sīdantyaṅgāni ।।]

atra dattasaṃketaḥ kaścillatāgahanaṃ praviṣṭa iti vyaṅgyāt sīdantyaṅgānīti vācyaṃ sacamatkāram ।।

eṣāṃ bhedā yathāyogaṃ veditavyāśca pūrvavat ।।

yathāyogamiti
{vyajyante vastumātreṇa yadālaṅkṛtayastadā ।
dhruvaṃ dhvanyaṅgatā tāsāṃ kāvyavṛttestadāśrayāt ।।
iti dhvanikāroktadiśā vastumātreṇa yatrālaṅkāro vyajyate na tatra guṇībhūtavyaṅgyatvam ।

sālaṅkārairdhvanestaiśca yogaḥ saṃsṛṣṭisaṅkaraiḥ ।

sālaṅkārairiti tairevālaṅkāraiḥ alaṅkārayuktaiśca taiḥ । taduktaṃ dhvanikṛtā
{sa guṇībhūtavyaṅgyaiḥ sālaṅkāraiḥ saha prabhedaiḥ svaiḥ ।
saṃkarasaṃsṛṣṭibhyāṃ punarapyuddyotate bahudhā ।।
iti ।

anyonyayogādevaṃ syādbhedasaṃkhyātibhūyasī ।।

evamanena prakāreṇa avāntarabhedagaṇanetiprabhūtatarā gaṇanā । tathāhiśṛṅgasyaiva bhedaprabhedagaṇanāyāmānantyam । kā gaṇanā tu sarveṣām ।

saṃkalanena punarasya dhvanestrayo bhedāḥ । vyaṅgyasya trirūpatvāt । tathāhikiñcidvācyatāṃ sahate kiñcittvanyathā । tatra vācyatāsaham avicitraṃ vicitraṃ ceti । avicitraṃ vastumātraṃ vicitraṃ tvalaṅkārarūpam ।
yadyapi prādhānyena tadalaṅkāryaṃ tathāpi brāhmaṇaśramaṇanyāyena tathocyate । rasādilakṣaṇastvarthaḥ svapne api na vācyaḥ । sa hi rasādiśabdena śṛṅgārādiśabdena vābhidhīyeta । na cābhidhīyate tatprayoge api vibhāvādyaprayoge tasyāpratipattestadaprayoge api vibhāvādiprayoge tasya pratipatteścetyanvayavyatirekābhyāṃ vibhāvādyabhidhānadvāreṇaiva pratīyate iti niścīyate ।

tenāsau vyaṅgya eva । mukhyārthabādhādyabhāvānna punarlakṣaṇīyaḥ । arthāntarasaṃkramitātyantatiraskṛtavācyayorvastumātrarūpaṃ vyaṅgyaṃ vinā lakṣaṇaiva na bhavatīti prāk pratipāditam । śabdaśaktimūle tu abhidhāyā niyantraṇenānabhidheyasyārthāntarasya tena sahopamādera[raṃ]laṅkārasya ca nirvivādaṃ vyaṅgatvam । 

arthaśaktimūle api viśeṣe saṃketaḥ kartu[ṃ] na yujyate iti sāmānyarūpāṇāṃ padārthānāmākāṅkṣā-saṃnidhi-yogyatāvaśātparasparasaṃsargo yatrāpadārtho api viśeṣarūpo vākyārthastatrābhihitānvayavāde
kā vārt[t]ā vyaṅgyasyābhidheyatāyām ।

yaṃapyāhuḥ
{śabdavṛddhābhidheyāṃśca pratyakṣeṇātra paśyati ।
śrotuśca pratipannatvamanumānena ceṣṭayā ।।
anyathānupapattyā tu bodhecchaktiṃ dvayātmikām ।
arthāpattyāvabodheta saṃbandhaṃ tripramāṇakam ।।

iti pratipāditadiśā devadatta gāmānaya ityādyuttamavṛddhavākyaprayogāddeśāntaraṃ sāsnādimantamarthaṃ madhyamavṛddhe nayati sati anenāsmādvākyādevaṃvidho arthaḥ pratipannaḥ iti tacceṣṭayānumāya tayorakhaṇḍavākyavākyārthayorarthāpattyā vācyavācakabhāvalakṣaṇaṃ saṃbandhamavadhārya bālastatra vyutpadyate । parataḥ caitra gāmānaya devadatta aśvamānaya devadatta gāṃ naya ityādivākyaprayoge tasya tasya
śabdasya taṃ tamarthamavadhārayatīti anvayavyatirekābhyāṃ pravṛttinivṛttikāri vākyameva prayogayogyamiti vākyasthitānāmeva padānāmanvitaiḥ padā[r]thairanvitānāmeva saṃketo gṛhyate iti viśiṣṭā eva padārthā vākyārthāḥ ।
na tu padārthānāṃ vaiśiṣṭyam ।

yadyapi vākyāntaraprayujyamānānyapi pratyabhijñāpratyayena tānyevaitāni padāni niścīyanta iti padārthāntaramātreṇānvitaḥ padārthaḥ saṃketagocaraḥ । tathāpi sāmānyāvacchādito viśeṣarūpa evāsau
pratipadyate vyatiṣaktānāṃ padārthānāṃ tathābhūtatvādityanvitābhidhānavādinaḥ ।

teṣāmapi mate sāmānyaviśeṣarūpaḥ padārhaḥ saṃketaviṣaya ityativiśeṣabhūto vākyārthāntargatosaṃketitatvādavācya eva yatra padārthaḥ pratipadyate tatra dūre arthāntarabhūtasya niḥśeṣacyutetyādau vidhyādeścarcā ।
ananvito artho abhihitānvaye padārthāntaramātreṇānvitastvanvitābhidhāne anvitaviśeṣastvavācya eva ityubhayanaye apyapadārtha eva vākyārthaḥ ।
yadapyucyate naimittikānusāreṇa nimittāni kalpyante iti ।
tatra nimittatvaṃ kārakatvaṃ jñāpakatvaṃ vā śabdasya । prakāśakatvānna kārakatvam । jñāpakatvaṃ tu ajñātasya katham । jñātatvañca saṃketenaiva sa cānvitamātre evaṃ ca nimittasya niyatanimittatvaṃ
yāvanna niścitaṃ tāvannaimittikasya pratītireva katham iti anaimittikānusāreṇa nimittāni kalpyante a; ityavicāritābhidhānam ।

ye tvabhidadhati so ayamiṣoriva dīrghadīrghataro vyāpāraḥ iti yatparaḥ śabdaḥ sa śabdārthaḥ iti vidhirevātra vācya iti । te apyatātparyajñāstātparyavācoyukterdevānāṃpriyāḥ । tathāhi {bhūtavyasamuccāraṇe bhūtaṃ bhavyāyopadiśyate iti kārakapadārthāḥ kriyābhisaṇbandhāt sādhyāmānatāṃ prāpnuvanti । tataścādagdhadahananyāyena yāvadaprāptaṃ tāvadvidhīyate । yathā ṛtvikpracaraṇe pramāṇāntarāt siddhe
{lohitoṣṇīṣā ṛtvijaḥ pracaranti ityatra lohitoṣṇīṣatvamātraṃ vidheyaṃ havanasyānyataḥ siddheḥ {dadhnā juhoti ityādau dadhyādeḥ karaṇatvamātraṃ vidheyam ।।
kvacidubhayavidhiḥ kvacittrividhirapi yathā {raktaṃ paṭaṃ vayaḥ ityādau ekavidhirdvividhistrividhirvā । tataśca {yadeva vidheyaṃ tatraiva tātparyam ityupāttasyava śabdasyārthe tātparya na tu pratītamātre evaṃ hi {pūrvo dhāvati ityādāvaparādyathapi kvacittātparyaṃ syāt ।

yattu {viṣaṃ bhakṣaya mā cānya gṛhe bhuṅkthāḥ ityatra {etadgṛhe na bhoktavyam ityatra tātparyamiti sa eva vākyārtha iti, ucyate tatra cakāra ekavākyatāsūcanārthaḥ na cākhyātavākyayor dvayoraṅgāṅgibhāva iti viṣabhakṣaṇavākyasya suhṛdvākyatvenāṅgatā kalpanīyeti {viṣabhakṣaṇādapi duṣṭametadgṛhe bhojanamiti sarvathā māsya gṛhe bhuṅkthāḥ iti, upāttaśabdārthe eva tātparyam ।

yadi śabdaśruterantaraṃ yāvānartho labhyate tāvati śabdasyābhidhaiva vyāpāraḥ tataḥ kathaṃ abrāhmaṇa putraste jātaḥ brāhmaṇa kanyā te garbhiṇī'; ityādau harṣaśokādīnāmapi na vācyatvam । kasmācca lakṣaṇā lakṣaṇīye apyarthe dīrghadīrghatarābhidhāvyaāpāreṇaiva pratītisiddheḥ । kimiti ca śrutiliṅgavākyaprakaraṇasthānasamākhyānāṃ pūrvapūrvabalīyastvam ityanvitābhidhānavāde api vidherapi siddhaṃ vyaṅgyatvam ।।

kiṃ ca {kuru rucim iti padayorvaiparītye kāvyāntarvartini kathaṃ duṣṭatvam । na hmatrāsabhyo arthaḥ padārthāntarairanvitaḥ ityanabhidheya eveti evamādi aparityājyaṃ syāt ।

yadi ca vācyavācakatvavyatirekeṇa vyaṅgyavyañjakabhāvo nābhyupeyate tadāsādhutvādīnāṃ nityadoṣatvaṃ kaṣṭatvādīnāmanityadoṣatvamiti
vibhāgakaraṇamanupapannaṃ syāt । na cānupapannaṃ sarvasyaiva vibhaktatayā pratibhāsāt । vācyavācakabhāvavyatirekeṇa vyaṅgyavyañjakatāśrayaṇe tu vyaṅgyasya bahuvidhatvāt kvacideva kasyacidevaucityenopapadyata eva vibhāgavyavasthā ।।
{dvayaṃ gataṃ saṃprati śocanīyatāṃ samāgamaprārthanayā kapālinaḥ ।

ityādau pinākyādipadavailakṣaṇyena kimiti kapālyādipadānāṃ kāvyānuguṇatvam ।

api ca vācyo arthaḥ sarvān pratipattṝn prati ekarūpa eveti niyato asau । na hi {gatostamarkaḥ ityādau vācyo arthaḥ kvacidanyathā bhavati । pratīyamānastu tattatprakaraṇavaktṛpratipattrādiviśeṣasahāyatayā nānātvaṃ
bhajate । tathā ca {gato astamarkaḥ ityataḥ sapatnaṃ pratyavaskandanāvasara iti abhisaraṇamupakramyatāmiti prāptaprāyaste preyāniti karmakaraṇānnivartāmaha iti sāṃdhyo vidhirupakramyatāmiti dūraṃ mā gā iti surabhayo gṛhaṃ praveśyantāmiti saṃtāpodhunā na bhavatīti vikreyavastūni saṃhriyantāmiti nāgatodyāpi preyānityādiranavadhirvyaṅgyo arthaḥ tatra tatra pratibhāti ।

vāctavtañjyayoḥ niḥśeṣetyādau niṣedhavidhyātmanā
{mātsaryamutsārya vicārya kāryamāryāḥ samaryādamudāharantu ।
sevyānitambāḥ kimubhūdharāṇāmutasmarasmeravilāsinīnām ।।

ityādau saṃśayaśāntaśṛṅgāryantaragataniścayarūpeṇa,

{kathamavanipa darpo yanniśātāsidhārā-
dalanagalitamūrdhnā vidviṣāṃ svīkṛtā śrīḥ ।
nanu tava nihatārerapyasau kiṃ na nītā
tridivamapagatāṅgairvallabhā kīrtirebhiḥ ।।

ityādau nindāstutivapuṣā svarūpasya ।

pūrvapaścādbhāvena pratīteḥ kālasya śabdāśrayatvena śabdatadekadeśatadarthavarṇaghaṭanāśrayatvena ca āśrayasya śabdānuśāsabajñānena prakaraṇādisahāyapratibhānairmalyasahitena tena cāvagama iti nimittasya boddhṛmātravidagdhavyapadeśayoḥ pratītimātracamatkṛtyośca karaṇāt kāryasya "gato astamarkaḥ" ityādau pradarśitanayena saṃkhyāyāḥ

{kassa va ṇa ho-i roso daṭṭhūṇa pi-ā-i savvaṇaṃ aharaṃ ।
sabhamarapaḍamagdhā-iṇi vāri-avāme sahasu eṇhiṃ ।।
[kasya vā na bhavati roṣo dṛṣṭvā priyāyā savraṇamaṣaram ।
sabhramarapadmāghrāyiṇi vāritavāse sahasvedānīm ।।]

ityādau sakhītatkāntādigatatvena viṣayasya ca bhede api yadyekatvam tat kvacidapi nīlapītādau bhedo na syāt ।
uktaṃ hi {ayameva hi bhedo bhedaheturvā yadviruddhadharmādhyāsaḥ kāraṇabhedaśca iti ।

vācakānāmarthāpekṣā vyañjakānāṃ tu na tadapekṣatvamiti na vācakatvameva vyañjakatvam । kiṃ ca {vāṇīrakuḍaṅgu ityādau pratīyamānamarthamabhivyajya vācyaṃ svarūpa eva yatra viśrāmyati tatra
guṇībhūtavyaṅgyetātparybhūto apyarthaḥ svaśabdānabhidheyaḥ pratītipathamavataran kasya vyāpārasya viṣayatāmavalambatāmiti ।
nanu {rāmo asmi sarvaṃ sahe iti {rāmeṇa priyajīvitena tu kṛtaṃ
premṇaḥ priye nocitam iti {rāmo asau bhuvaneṣu vikramaguṇaiḥ prāptaḥ prasiddhiṃ parām ityādau lakṣaṇīyo apyartho nānātvaṃ bhajate viśeṣavyapadeśahetuśca bhavati । tadavagamaśca śabdārthāyattaḥ
prakaraṇādisavyapekṣaśca iti ko ayaṃ nūtanaḥ pratīyamāno nāma ।

ucyate lakṣaṇīyasyārthasya nānātve api anekārthaśabdābhidheyavanniyatatvameva । na khalu mukhyenārthenāniyatasaṃbandho lakṣayituṃ śakyate । pratīyamānastu prakaraṇādiviśeṣavaśena niyata saṃbandhaḥ aniyatasaṃbandhaḥ saṃbaddhasaṃbandhaśca dyotyate ।

na ca

{attā ettha ṇimajja-i ettha ahaṃ di-aha-e palo-ehi ।
mā pahi-a ratti-andha-a sejjā-e maha ṇimajjahisi ।।
[śvaśrūtatra nimajjati atrāhaṃ divasake pralokaya ।
mā pathika rātryandhaka śayyāyāmāvayornimaṅkṣyasi ।।]

ityādu vivakṣitānyaparavācye dhvanau mukhyārthabādhaḥ । tatkathamatra lakṣaṇā । lakṣaṇāyāmapi vyañjanamavaśyamāśrayitavyamiti pratipāditam ।
yathā ca samayasavyapekṣā abhidhā tathā mukhyārthabādhāditrayasamayaviśeṣasavyapekṣā lakṣaṇā । ata evābhidhāpucchabhūtā setyāhuḥ ।
na ca lakṣaṇātmakameva dhvananaṃ tadanugamena tasya darśanāt । na ca tadanugatameva abhidhāvalambanenāpi tasya bhāvāt । na cobhayānusāryeva avācakavarṇānusāreṇāpi tasya dṛṣṭeḥ । na ca śabdānusāryeva aśabdātmakanetratribhāgāvalokanādigatatvenāpi tasya prasiddheḥ iti abhidhātātparyalakṣaṇātmakavyāpāratrayātivartī dhvananādiparyāyo vyāpāronapahnavanīya eva ।।

tatra {attā ettha ityādau niyatasaṃbandhaḥ {kasya va ṇa ho-i roso ityādau, aniyatasaṃbandhaḥ ।

{viparī-ara-e lacchī bamhaṃ daṭaṭhūṇa ṇāhikamalaṭṭhaṃ ।
hariṇo dāhiṇaṇa-aṇaṃ rasā-ulā jhatti ḍhakke-i ।।
[viparītarate lakṣmīrvrahmāṇaṃ dṛṣṭvā nābhikamalastham ।
harerdakṣiṇanayanaṃ rasākulā jhaṭiti sthagayati ।।]

ityādau saṃbaddhasaṃbandhaḥ । atra hi haripadena dakṣiṇanayanasya sūryātmakatā vyajyate tannimīlanena sūryāstamayaḥ । tena padmasya saṃkocaḥ । tato brahmaṇaḥ sthaganam । tatra sati go apyāṅgasyādarśanena aniryantraṇaṃ nidhuvanavilasitamiti ।
{akhaṇḍabuddhinirgrāhyo vākyārtha eva vācyaḥ vākyameva ca vācakam ।।

iti ye apyāhuḥ tairapyavidyāpadapatitaiḥ padapadārthakalpanā kartavyaiveti tatpakṣe apyavaśyamuktodāharaṇādau vidhyādirvyaṅgya eva ।

nanu vācyādasaṃbaddhaṃ tāvanna pratīyate yataḥ kutaścit yasya kasyacidarthasya pratīteḥ prasaṅgāt । evaṃ ca saṃbandhāt vyaṅgyavyañjakabhāvopratibandhevaśyaṃ na bhavatīti vyāptatvena niyatadharminiṣṭhatvena ca trirūpālliṅgālliṅgijñānamanumānaṃ yat tadrūpaḥ paryavasyati । tathāhi

{bhama dhammi-a vīsaddho so suṇa-o ajja māri-o teṇa ।
golāṇa-ikacchakuḍaṅgavāsiṇā dari-asīheṇa ।।
[bhrama dhārmika viśrabdhaḥ sa śūnako adya māritastena ।
godānadīkacchakuñjavāsinā dṛptasiṃhena ।।]
)

atra gṛhe śvanivṛttyā bhramaṇaṃ vihitaṃ godāvarītīre siṃhopalabdherabhramaṇamanumāpayati । yat yata bhīrubhramaṇaṃ tattadbhayakāraṇanivṛttyupalabdhipūrvakaṃ godāvarītīre ca siṃhopalabdhiriti vyāpakaviruddhopalabdhiḥ ।

atrocyate bhīrurapi guroḥ prabhorvā nideśena priyānurāgeṇa anyena caivaṃbhūtena hetunā satyapi bhayakāraṇe bhramatītyanaikāntiko hetuḥśuno bibhyadapi bīratvena siṃhānna bibhetīti viruddho api godāvarītīre
siṃhasadbhāvaḥ pratyakṣādanumānādvā na niścitaḥ । na ca vacanasya prāmāṇyamasti ।
arthenāpratibandhādityaasiddhaśca tatkathamevaṃvidhāddheyoḥ sādhyasiddhiḥ ।
tathā {niḥśeṣacyuta- ityādau gamakatayā yāni candanacyavanādīnyupāttāni tāni kāraṇāntarato api bhavanti । ataścātraiva snānakāryatvenoktānīti nopabhoge eva pratibaddhānītyanaikāntikāni ।
vyaktivādinā cādhamapadasahāyānāmeṣāṃ vyañjakatvamuktam । na cātrādhamatvaṃ pramāṇapratipannamiti kathamanumānam । evaṃvidhādarthādevaṃvidho artha upapattyanapekṣatve api prakāśate iti vyaktivādinaḥ punastat adūṣaṇam ।।

iti kāvyaprakāśe dhvaniguṇībhūtavyaṅgyasaṃkīrṇabhedanirṇayo nāma pañcama ullāsaḥ ।।

atha ṣaṣṭha ullāsaḥ

śabdārthacitraṃ yatpūrvaṃ kāvyadvayamudāhṛtam ।
guṇaprādhānyatastatra sthitiścitrārthaśabdayoḥ ।।

na tu śabdacitre arthasyācitratvamarthacitre vā śabdasya । tathā coktam

{rūpakādiralaṅkārastasyānyairbahudhoditaḥ ।
na kāntamapi nirbhūṣaṃ vibhāti vanitānanam ।।
rūpakādimalaṅkāraṃ bāhyamācakṣate pare ।
supāṃ tiṅāṃ ca vyutpattiṃ vācāṃ vāñchantyalaṅkṛtim ।।
tadetadāhuḥ sauśabdyaṃ nārthavyutpattirīdṛśī ।
śabdābhidheyālaṅkārabhedādiṣṭaṃ dvayaṃ tu naḥ ।।
iti ।।
śabdacitraṃ yathā

{prathamamaruṇacchāyastāvattataḥ kanakaprabha-
stadanu virahottāmyattanvīkapolataladyutiḥ ।
udayati tato dhvāntadhvaṃsakṣamaḥ kṣaṇadāmukhe
sarasabisinīkandacchedacchavirmṛgalāñchanaḥ ।।

arthacitraṃ yathā

{te dṛṣṭimātrapatitā api kasya nātra
kṣobhāya pakṣmaladṛśāmalakāḥ khalāśca ।
nīcāḥ sadaiva savilāsamalīkalagnā
ye kālatāṃ kuṭilatāmiva na tyajanti ।।

yadyapi sarvatra kāvyentataḥ vibhāvādirūpatayaiva paryavasānaṃ tathāpi sphuṭasya rasasyānupalambhādavyaṅgyametatkāvyadvayamuktam । atra ca śabdārthālaṅkārabhedādbahavo bhedāḥ te cālaṅkāranirṇaye nirṇeṣyante ।।

iti kāvyaprakāśe śabdārthacitranirūpaṇaṃ nāma ṣaṣṭha ullāsaḥ ।।

atha saptama ullāsaḥ

kāvyasvarūpaṃ nirūpya doṣāṇāṃ sāmānyalakṣaṇamāha

mukhyārthahatirdoṣo rasaśca mukhyastadāśrayādvācyaḥ ।
ubhayopayoginaḥ syuḥ śabdādyāstena teṣvapi saḥ ।।

hatirapakarṣaḥ । śabdādyāḥ ityādyagrahaṇādvarṇaracane ।
viśeṣalakṣaṇamāha

duṣṭaṃ padaṃ śrutikaṭu cyutasaṃskṛtyaprayuktamasamartham ।
nihatārthamanucitārthaṃ nirarthakamavācakaṃ tridhāślīlam ।।

sandigdhamapratītaṃ grāmyaṃ neyārthamatha bhavet kliṣṭam ।
avimṛṣṭavidheyāṃśaṃ viruddhamatikṛtsamāsagatameva ।।

{śrutikaṭu paruṣavarṇarūpaṃ duṣṭam । yathā

{anaṅgamangalagṛhāpāṅgabhaṅgitaraṅgitaiḥ ।
āliṅgitaḥ sa tanvaṅgyā kārtārthyaṃ labhate kadā ।।

atra kārtārthyamiti ।।

{cyutasaṃskṛti vyākaraṇalakṣaṇahīnam
yathā

{etanmandavipakvatindukaphalaśyāmodarāpāṇḍara-
prāntaṃ hanta pulindasundarakarasparśakṣamaṃ labhyate ।
tat pallīpatiputri kuñjarakulaṃ kumbhābhayābhyarthanā-
dīnaṃ tvāmanunāthate kucayugaṃ patrāvṛtaṃ mā kṛthāḥ ।।

atrānunāthate iti । {sarpiṣo nāthate ityādāvāśiṣyeva nāthaterātmanepadaṃ vihitam । {āśiṣi nāthaḥ iti ।
atra tu yācanamarthaḥ । tasmāt {anunāthati stanayugam iti paṭhanīyam ।

{aprayuktaṃ tathā āmnātamapi kavibhirnādṛtam । yathā

{yathāyaṃ dāruṇācāraḥ sarvadaiva vibhāvyate ।
tathā manye daivato asya piśāco rākṣaso atha vā ।।

atra daivataśabdo {daivatāni puṃsi vā iti puṃsyāmnāto api na kenacitprayujyate ।।

{asamarthaṃ yattadarthaṃ paṭhyate na ca tatrāsya śaktiḥ । yathā

{tīrthāntareṣu snānena samupārjitasatkṛtiḥ ।
surasrotasvinīmeṣa hanti saṃprati sādaram ।।

atra hantīti gamanārtham ।।

{nihatārthaṃ yadubhayārthamaprasiddhe arthe prayuktam । yathā

{yāvakarasārdrapādaprahāraśoṇitakacena dayitena ।
mugdhā sādhvasataralā vilokya paricumbitā sahasā ।।

atra śoṇitaśabdasya rudhiralakṣaṇenārthenojjvalīkṛtatvarūpo artho vyavadhīyate ।।

{anucitārthaṃ yathā

{tapasvibhiryā sucireṇa labhyate prayatnataḥ sattribhiriṣyate ca yā ।
prayānti tāmāśu gatiṃ yaśasvino raṇāśvamedhepaśutāmupāgatāḥ ।।

atra paśupadaṃ kātaratāmabhivyanaktītyanucitārtham ।।

{nirarthakaṃ pādapūraṇamātraprayojanaṃ cādipadam । yathā

{utphullakamalakesaraparāgagauradyute mama hi gauri ।
abhivāñchitaṃ prasiddhyatu bhagavati yuṣmatprasādena ।।

atra hiśabdaḥ ।।

{avācakaṃ yathā

{avandhyakopasya vihanturāpadāṃ bhavanti vaśyāḥ svayameva dehinaḥ ।
amarṣaśūnyena janasya jantunā na jātahārdena na vidviṣādaraḥ ।।

atra jantupadamadātaryarthe vivakṣitaṃ tatra ca nābhidhāyakam । yathā vā

{hādhika sā kila tāmasī śaśimukhī dṛṣṭā mayā yatra sā
tadvicchedarujāndhakāritamidaṃ dagdhaṃ dinaṃ kalpitam ।
kiṃ kurmaḥ kuśale sadaiva vidhuro dhātā na cettatkathaṃ
tādṛgyāmavatīmayo bhavati me no jīvalokodhunā ।।

atra dinamiti prakāśamayamityarthe vācakam ।

yaccopasargasaṃsargādarthāntaragatam
yathā

{jaṅghākāṇḍorunālo nakhakiraṇalasatjesarālīkarālaḥ
pratyagrālaktakābhāprasarakisakayo mañjumañjīrabhṛṅga ।
bharturnṛttānukāre jayati nijatanusvacchalāvaṇyavāpī-
saṃbhūtāmbhojaśobhāṃ vidadhadabhibavo daṇḍapādo bhavānyāḥ ।।

atra dadhadityarthe vidadhaditi ।।

{aślīlam traidheti vrīḍājugupsāmaṅgalavyañjakatvāt । yathā

{sādhanaṃ sumahadyasya yannānyasya vilokyate ।
tasya dhīśālinaḥ ko anyaḥ sahatārālitāṃ bhruvam ।। 

{līlātāmarasāhato anyavanitāniḥśaṅkadaṣṭādharaḥ
kaścvitkesaradūṣitekṣaṇa iva vyāmīlya netre sthitaḥ ।
mugdhā kuḍmalitānanena dadatī vāyuṃ sthitā tatra sā
bhrāntyā dhūrtatayātha vānatimṛtetenāniśañcumbitā ।। 
,or )])

{mṛdupavanavibhinno matptriyāyā vināśād
ghanarucirakalāpo niḥsapatno adya jātaḥ ।
rativigalitabandhe keśapāśe sukeśyāḥ
sati kusumasanāthe kaṃ haredeṣa barhī ।। 

eṣu sādhanavāyuvināśaśabdāḥ vrīḍādivyañjakāḥ ।।

{saṃdigdhaṃ yathā

{āliṅgitastatrabhavān saṃparāye jayaśriyā ।
āśīḥparaṃparāṃ vandyāṃ karṇe kṛtvā kṛpāṃ kuru ।।

atra vandyāṃ kiṃ haṭhahṛtamahilāyāṃ kiṃ vā namasyāmiti saṃdehaḥ ।।

{apratītaṃ yatkevale śāstre prasiddham । yathā

{samyagjñānamahājyotirdalitāśayatājuṣaḥ ।
vidhīyamānamapyetanna bhavetkarmabandhanam ।।

{grāmyaṃ yatkevale loke sthitam । yathā

{rākāvibhāvarīkāntasaṃkrāntadyuti te mukham ।
tapanīyaśilāśobhā kaṭiśca harate manaḥ ।।

atra kaṭiriti ।।

{neyārtham
{nirūḍhā lakṣaṇāḥ kāścit sāmarthyāt abhidhānavat ।
kriyante sāṃprataṃ kāścit kāścinnaiva tvaśaktitaḥ ।।

iti
yanniṣiddhaṃ lākṣaṇikam । yathā

{śaratkālasamullāsipūrṇimāśarvarīpriyam ।
karoti te mukhaṃ tanvi capeṭāpātanātithim ।।

atra capeṭāpātanena nirjitatvaṃ lakṣyate ।
atha samāsagatameva duṣṭamiti saṃbandhaḥ, anyat kevalaṃ samāsagataṃ ca ।।

{kliṣṭaṃ yataḥ arthapratipattirvyavahitā । yathā

{atrilocanasaṃbhūtajyotirudgamabhāsibhiḥ ।
sadṛśaṃ śobhatetyarthaṃ bhūpāla tava ceṣṭitam ।।

atrātrilocanasaṃbhūtasya candrasya jyotirudgamena bhāsibhiḥ kumudairityarthaḥ ।।

{avimṛṣṭavidheyāṃśam avimṛṣṭaḥ prādhānyenānirdiṣṭo vidheyāṃśo yatra tat । yathā

{mūrddhnāmudvṛttakṛttāviralagalagaladraktasaṃsaktadhārā-
dhauteśāṅghriprasādopanatajayajagajjātamithyāmahimnām ।
kailāsollāsanecchāvyatikarapiśunotsarpidarpoddhurāṇāṃ
doṣṇāṃ caiṣāṃ kimetat phalamiha nagarīrakṣaṇe yat prayāsaḥ ।।

atra mithyāmahimatvaṃ nānuvādyam api tu vidheyam । yathā vā

{srastāṃ nitambādavaropayantī punaḥ punaḥ kesaradāmakāñcīm ।
nyāsīkṛtāṃ sthānavidā smareṇa dvitīyamaurvīmiva kārmukasya ।।

atra dvitīyatvamātramutprekṣyam । maurvīṃ dvitīyāmiti yuktaḥ pāṭhaḥ । yathā vā

{vapurvirūpākṣamalakṣyajanmatā digambaratvena niveditaṃ vasu ।
vareṣu yadbālamṛgākṣi mṛgyate tadasti kiṃ vyastamapi trilocane ।।

atra {alakṣitā janiḥ iti vācyam । yathā vā

{ānandasindhuraticāpalaśālicitta-
saṃdānanaikasadanaṃ kṣaṇamapyamuktā ।
yā sarvadaiva bhavatā tadudantacintā
tāntiṃ tanoti tava saṃprati dhigdhigasmān ।।

atra {na muktā iti saṃnaddho ayaṃ vidheyaḥ । yathā

{navajaladharaḥ saṃnaddho ayaṃ na dṛptaniśācaraḥ
suradhanuridaṃ dūrākṛṣṭaṃ na tasya śarāsanam ।
ayamapi paṭurdhārāsāro na bāṇaparaṃparā
kanakanikaṣasnigdhā vidyut priyā na mamorvaśī ।।

ityatra । na tvamuktatānuvādenānyadatra kiñcidvihitam । yathā

{jugopātmānamatrasto bheje dharmamanāturaḥ ।
agṛdhnurādade so arthānasaktaḥ sukhamanvabhūt ।।

ityatra atrastatvādyanuvādenātmano gopanādi ।।

{viruddhamatikṛt yathā

{sudhākarakarākāraviśāradaviceṣṭitaḥ ।
akāryamitrameko asau tasya kiṃ varṇayāmahe ।।

atra {kāryaṃ vinā mitram iti vivakṣitam {akārye mitram iti tu pratītiḥ । yathā vā

{cirakālapariprāptalocanānandadāyinaḥ ।
kāntā kāntasya sahasā vidadhāti galagraham ।।

atra {kaṇṭhagraham iti vācyam । yathā vā

{na trastaṃ yadi nāma bhūtakaruṇāsaṃtānaśāntātmanaḥ
tena vyārujatā dhanurbhagavato devādbhavānīpateḥ ।
tatputrastu madāndhatārakavadhādviśvasya dattotsavaḥ
skandaḥ skanda iva priyo ahamatha vā śiṣyaḥ kathaṃ vismṛtaḥ ।।

atra bhavānīpatisabdo bhavānyāḥ patyantare pratītiṃ karoti । yathā vā

{gorapi yadvāhanatāṃ prāptavataḥ so api girisutāsiṃhaḥ ।
savidhe nirahaṅkāraḥ pāyādvaḥ so ambikāramaṇaḥ ।।

atrāmbikāramaṇa iti viruddhāṃ dhiyamutpādayati ।।

{śrutikaṭu sasāsagataṃ yathā

{sā dūre ca sudhāsāndrataraṅgitavilocanā ।
bahirnirhrādanārho ayaṃ kālaśca samupāgataḥ ।।

evamanyadapi jñeyam ।।

apāsya cyutasaṃskāramasamarthaṃ nirarthakam ।
vākye api doṣāḥ santyete padasyāṃśe api kecana ।।

kecana na punaḥ sarve । krameṇodāharaṇam

[ śrutikaṭu]

{so adhyauṣṭa vedāṃstridaśānayaṣṭa pitṛnatārpsītsamamaṃsta bandhūn ।
vyajeṣṭa ṣaḍavargamaraṃsta nītau samūlaghātaṃ nyavadhīdarīṃśca ।।

[ aprayuktam)]

{sa rātu vo duścyavano bhāvukānāṃ paraṃparām ।
aneḍamūkatādyaiśca dyatu doṣairasaṃmatān ।।

atra duścyavana indraḥ aneḍamūko mūkabadhiraḥ ।।

[ nihata-artham]

{sāyakasahāyabāhormakaradhvajaniyamitakṣamādhipateḥ ।
abjarucibhāsvaraste bhātitarāmavanipa ślokaḥ ।।

atra sāyakādayaḥ śabdaḥ khaḍgābdhibhūcandrayaśaḥparyāyāḥ śarādyarthatayā prasiddhaḥ ।।

[ anucita-artham]

{kuvindastvaṃ tāvatpaṭayasi guṇagrāmamabhito
yaśo gāyantyete diśi diśi ca nagnāstava vibho ।
śarajjyotsnāgaurasphuṭavikaṭasarvāṅgasubhagā
tathāpi tvatkīrtirbhramati vigatācchādanamiha ।।

atra kuvindādiśabdo arthāntaraṃ pratipādayannupaślokyamānasya tiraskāraṃ vyanaktītyanucitārthaḥ ।

[ nirarthakam]

{prābhrabhrāḍviṣṇudhāmāpya viṣamāśvaḥ karotyayam ।
nidrāṃ sahasraparṇānāṃ palāyanaparāyaṇām ।।

atra prābhrabhrāḍviṣṇudhāmacviṣamāśvanidrāparṇaśabdāḥ prakuṣṭajaladagaganasaptāśvasaṃkocadalānāmavācakāḥ ।।

[ aślīlam, vrīḍa]

{bhūpaterupasarpantī kampanā vāmalocanā ।
tattatpraharaṇotsāhavatī mohanamādadhau ।।

atropasarpaṇapraharaṇamohanaśabdā vrīḍādāyitvādaślīlāḥ ।

[jugupsā]

{tenyairvāntaṃ samaśnanti parotsargaṃ ca bhuñjate ।
itarārthagrahe yeṣāṃ kavīnāṃ syātpravartanam ।।

atra vāntotsargapravartanaśabdā jugupsādāyinaḥ ।

[amaṅgala]

{pitṛvasatimahaṃ vrajāmi tāṃ saha parivārajanena yatra me ।
bhavati sapadi pāvakānvaye hṛdayamaśeṣitaśokaśalyakam ।।

atra pitṛgṛhamityādau vivakṣite śmaśānādipratītāvamaṅgalārthatvam ।

[ saṃdigdham]

{surālayollāsaparaḥ prāptaparyāptakampanaḥ ।
mārgaṇapravaṇo bhāsvadbhūtireṣa vilokyatām ।।

atra kiṃ surādiśabdā devasenāśaravibhūtyarthāḥ kiṃ madirādyarthāḥ iti saṃdehaḥ ।।

[ apratītam]

{tasyādhimātropāyasya tīvrasaṃvegatājuṣaḥ ।
dṛḍhabhūmiḥ priyaprāptau yatnaḥ sa phalitaḥ sakhe ।।

atrādhimātropāyādayaḥ śabdā yogaśāstramātraprayuktatvādapratītāḥ ।।

[ Vulgar ]

{tāmbūlabhṛtagalloyaṃ bhallaṃ jalpati mānuṣaḥ ।
karoti khādanaṃ pādaṃ sadaiva tu yathā tathā ।।

atra gallādayaḥ śabdāḥ grāmyāḥ ।।

[ neyārtham]

{vastravaidūryacaraṇaiḥ kṣatasattvarajaḥparā ।
niṣkampā racitā netrayuddhaṃ vedaya sāṃpratam ।।

atrāmbararatnapādaiḥ kṣatatamā acalā bhūḥ kṛtā netradvandvaṃ bodhayeti neyārthatā ।।

[ kliṣṭam]

{dhammillasya na kasya prekṣya nikāmaṃ kuraṅgaśāvākṣyāḥ ।
rajyatyapūrvabandhavyutpattermānasaṃ śobhām ।।

atra dhammillasya śobhāṃ prekṣya kasya mānasaṃ na rajyatīti saṃbandhe kliṣṭatvam ।।

[ avimṛṣṭavidheyāṃśam]

{nyakkāro hyayameva me yadarayastatrāpyasau tāpasaḥ
so apyatraiva nihanti rākṣasakulaṃ jīvatyaho rāvaṇaḥ ।
dhigdhik śakrajitaṃ prabodhitavatā kiṃ kumbhakarṇena vā
svargagāmaṭikāviluṇṭhanavṛthocchūnaiḥ kimebhirbhujaiḥ ।।

atra aayameva nyakkāraḥ'; iti vācyam । ucchūnatvamātraṃ cānuvādyam, na vṛthātvaviśeṣitam । atra ca śabdaracanā viparītā kṛteti vākyasyaiva doṣo na vākyārthasya । yathā vā

{apāṅgasaṃsargi taraṅgitaṃ dṛśorbhruvorarālāntavilāsi vellitam ।
visāri romāñcanakañcukaṃ tanostanoti yo asau subhage tavāgataḥ ।।

atra yo asāviti padadvayamanuvādyamātrapratītikṛt ।

tathāhi prakrāntaprasiddhānubhūtārthaviṣayastacchabdo yacchabdopādānaṃ nāpekṣate ।

{kātaryaṃ kevalā nītiḥ śauryaṃ śvāpadaceṣṭitam ।
ataḥ siddhiṃ sametābhyāmubhābhyāmanviyeṣa saḥ ।।

{dvayaṃ gataṃ saṃprati śocanīyatāṃ samāgamaprārthanayā kapālinaḥ ।
kalā ca sā kāntimatī kalāvatastvamasya lokasya ca netrakaumudī ।।

{utkampinī bhayapariskhalitāṃśukāntā
te locane pratidiśaṃ vidhure kṣipantī ।
krūreṇa dāruṇatayā sahasaiva dagdhā
dhūmāndhitena dahanena na vīkṣitāsi ।।

yacchabdastūttaravākyānugatatvenopāttaḥ sāmarthyātpūrvavākyānugatasya tacchabdasyopādānaṃ nāpekṣate । yathā

{sādhu candramasi puṣkaraiḥ kṛtaṃ mīlitaṃ yadabhirāmatādhike ।
udyatā jayani kāminīmukhe tena sāhasamanuṣṭhitaṃ punaḥ ।।

prāgupāttastu yacchabdastacchabdopādānaṃ vinā sākāṅkṣaḥ । yathā atraiva śloke ādyapādayorvyatyāse । dvayorupādāne tu nirākāṅkṣatvaṃ prasiddham । anupādāne api sāmarthyātkutraciddvayamapi gamyate । yathā

{ye nāma kecidiha naḥ prathayantyavajñāṃ
jānanti te kimapi tān prati naiṣa yatnaḥ ।
utpatsyatesti mama ko api samānadharmā
kālo hyayaṃ niravadhirvipulā ca pṛthvī ।।

atra ya utpatsyate taṃ pratīti । evaṃ ca tacchabdānupādāne atra sākāṅkṣatvam । na cāsāviti
tacchabdārthamāha ।

{asau maruccumbitacārukesaraḥ prasannatārādhipamaṇḍalāgraṇīḥ ।
viyuktarāmāturadṛṣṭivīkṣito vasantakālo hanumānivāgataḥ ।।

atra hi na tacchabdārthapratītiḥ ।

pratītau vā

{karabālakarāladoḥ sahāyo yudhi yosau vijayārjunaikamallaḥ ।
yadi bhūpatinā sa tatra kārye viniyujyeta tataḥ kṛtaṃ kṛtaṃ syāt ।।

atra sa ityasyānarthakyaṃ syāt ।

atha

{yovikalpamidamarthamaṇḍalaṃ paśyatīśa nikhilaṃ bhavadvapuḥ ।
ātmapakṣaparipūrite jagatyasya nityasukhinaḥ kuto bhayam ।।

itīdaṃśabdavadadaḥśabdastacchabdārthamabhidhatte iti ucyate । tarhyatraiva vākyāntare upādānamarhati na tatraiva । yacchabdasya hi nikaṭe sthitaḥ prasiddhiṃ parāmṛśati । yathā

{yattadūrjitamatyugraṃ kṣātraṃ tejosya bhūpateḥ ।
dīvyatākṣaistadānena nūnaṃ tadapiṃ hāritam ।।

ityatra tacchabdaḥ ।
nanu katham

{kalyāṇānāṃ tvamasi mahasāṃ bhājanaṃ viśvamūrte
dhuryāṃ lakṣmīmatha mayi bhṛśaṃ dhehi deva prasīda ।
yadyatpāpaṃ pratijahi jagannātha namrasya tanme
bhadraṃ bhadraṃ vitara bhagavan bhūyase maṅgalāya ।।

atra yadyadityuktvā tanme ityuktam । ucyate yadyaditi yena kenacidrūpeṇa sthitaṃ sarvātmakaṃ vastvākṣiptaṃ tathābhūtameva tacchabdena parāmṛśyate ।
yathā vā

{kiṃ lobheba vilaṅghitaḥ sa bharato yenatadevaṃ kṛtaṃ
mātrā strīlaghutāṃ gatā kimatha vā mātaiva madhyamā ।
mithyaitanmama cintitaṃ dvitayamapyāryānujosau guru-
rmātā tātakalatramityanucitaṃ manye vidhātrā kṛtaṃ ।।

atrāryasyeti tātasyeti ca vācyam । na tvanayoḥ samāse guṇībhāvaḥ kāryaḥ । evaṃ samāsāntare apyudāhāryam ।।

viruddhamatikṛdyathā

[ viruddhamatikṛt)]

{śritakṣamā raktabhuvaḥ śivāliṅgitamūrtayaḥ ।
vigrahakṣapaṇenādya śerate te gatāsukhāḥ ।।

atra kṣamādiguṇayuktāḥ sukhamāsate iti vivakṣite hatā iti viruddhā pratītiḥ ।।
padaikadeśe yathāsaṃbhavaṃ krameṇodāharaṇam

[ śrutikaṭu]

{alamaticapalatvātsvapnamāyopamatvāt
pariṇativirasatvātsaṃgamenāṅganāyāḥ ।
iti yadi śatakṛtvastattvamālocayāma-
stadapi na hariṇākṣīṃ vismaratyantarātmā ।।

atra tvāditi । yathā vā

{tadgaccha siddhyai kuru devakāryamartho ayamarthāntaralabhya eva ।
apekṣate pratyayamaṅgalabdhyai bījāṅkuraḥ prāgudayādivāmbhaḥ ।।

atra ddhyai vdhyai, iti kaṭu ।।

[ ]

{yaścāpsarovibhramamaṇḍanānāṃ saṃpādayitrīṃ śikharairbibharti ।
balāhakacchedavibhaktarāgāmkālasaṃdhyāmiva dhātumattām ।।

atra mattāśabdaḥ kṣībārthe nihatārthaḥ ।।

[ ]

{ādāvañjanapuñjaliptavapuṣāṃ śvāsānillollāsita-
protsarpaddhirahānalena ca tataḥ saṃtāpitānāṃ dṛśām ।
saṃpratyeva niṣekamaśrupayasā devasya cettobhuvo
bhallīnāmiva pānakarma kurute kāmaṃ kuraṅgekṣaṇā ।।

atra dṛśāmiti bahuvacanaṃ nirarthakam kuraṅgekṣaṇāyā ekasyā evopādānāt । na cālasavalitairityādivat vyāpārabhedādbahutvam vyāpārāṇāmanupāttatvāt । na ca vyāpāretra dṛkśabdo vartate । atraiva akurute a; ityātmanepadamapyanarthakam । pradhānakriyāphalasya kartrasaṃbandhe kartrabhiprāyakriyāphalābhāvāt ।।

[ ]

{cāpācāryastripuravijayī kārtikeyo vijeyaḥ
śastravyastaḥ sadanamudadhirbhūriyaṃ hantakāraḥ ।
astyevaitat kimu kṛtavatā reṇukākaṇṭhabādhāṃ
baddhaspardhastava paraśunā lajjate candrahāsaḥ ।।

atra vijeya iti kṛtyapratyayaḥ ktapratyayārthavācakaḥ ।।

[ ]

{atipelavamatiparimitavarṇaṃ laghutaramudāharati śaṭhaḥ ।
paramārthataḥ sa hṛdayaṃ vahati punaḥ kālakūṭaghaṭitamiva ।।

atra pelavaśabdaḥ ।।

{yaḥ pūyate surasarinmukhatīrthasārtha-
snānena śāstrapariśīlanakīlanena ।
saujantyamānyajanirūrjitamūrjitānāṃ
yo ayaṃ dṛśoḥ patati kasyacideva puṃsaḥ ।।

atra pūyaśabdaḥ ।।

{vinayapraṇaaikaketanaṃ satataṃ yobhavadaṅga tādṛśaḥ ।
kathamadya sa tadvadīkṣyataāṃ tadabhipretapadaṃ samāgataḥ ।।

atha pretaśabdaḥ ।।

[ ]

{kasmin karmaṇi sāmarthyamasya nottapatetarām ।
ayaṃ sādhycarastasmādañjalirbadhyatāmiha ।।

atra kiṃ pūrvaṃ sādhuḥ uta sādhuṣu caratīti saṃdehaḥ ।।

[ ]

{kimucyate asya bhūpālamaulimālāmahāmaṇeḥ ।
sudurlabhaṃ vacobāṇaistejo yasya vibhāvyate ।।

atra vacaḥśabdena gīḥśabdo lakṣyate । atra khalu na kevalaṃ pūrvapadam yāvaduttarapadamapi paryāyaparivartanaṃ na kṣamate । jaladhyādāvuttarapadameva vaḍavānalādau pūrvapadameva ।।

yadyapyasamarthasyaivāprayuktādayaḥ kecana bhedāḥ tathāpyanyairālaṅkārikairvibhāgena pradarśitā iti bhedapradarśanenodāhartavyā iti ca vibhajyoktāḥ ।।

[vākyadoṣa]

pratikūlavarṇamupahataluptavisargaṃ visandhi hatavṛttam ।
nyūnādhikakathitapadaṃ patatprakarṣaṃ samāptapunarāttam ।।

ardhāntaraikavācakamabhavanmatayogamanabhihitavācyam ।
apadasthapadasamāsaṃ saṃkīrṇaṃ garbhitaṃ prasiddhihatam ।।

bhagnaprakramamakramamamataparārthaṃ ca vākyameva tathā ।

rasānuguṇatvaṃ varṇānāṃ vakṣyate । tadviparītaṃ pratikūlavarṇam । yathā śṛṅgāre

{akuṇṭhotkaṇṭhayā pūrṇamākaṇṭhaṃ kalakaṇṭhi mām ।
kambukaṇṭhyāḥ kṣaṇaṃ kaṇṭhe kuru kaṇṭhārtimuddhara ।।

raudre yathā

{deśaḥ so ayamarātiśoṇitajalairyasmin hradāḥ pūritāḥ
kṣatrādeva tathāvidhaḥ paribhavastātasya keśagrahaḥ ।
tānyevāhitahetighasmaragurūṇyastrāṇi bhāsvanti me
yadrāmeṇa kṛtaṃ tadeva kurute droṇātmajaḥ krodhanaḥ ।।

atra hi vikaṭavarṇatvaṃ dīrghasamāsatvaṃ cocitam । yathā

{prāgprāptaniśumbhaśāṃbhavadhanurdvedhāvidhāvirbhavat-
krodhapreritabhīmabhārgavabhujastambhāpaviddhaḥ ksaṇāt ।
ujjvālaḥ paraśurbhavatvaśithilastvatkaṇṭhapīṭhātithi-
ryenānena jagatsu khaṇḍaparaśurdevo haraḥ khyāpyate ।।

yatra tu na krodhastatra caturthapādābhidhāne tathaiva śabdaprayogaḥ ।।

upahata utvaṃ prāpto lupto vā visargo yatra tat । yathā

{dhīro vinīto nipuṇo varākāro nṛpo atra saḥ ।
yasya bhṛtyā balotsiktā bhaktā buddhiprabhāvitāḥ ।।

visaṃdhi saṃdhervairūpyam viśleṣoślīlatvaṃ kaṣṭatvaṃ ca । tatrādyaṃ yahtā

{rājanvibhānti bhavataścaritāni tāni
indordyutiṃ dadhati yāni rasātalentaḥ ।
dhīdorbale atitate ucitānuvṛttī
ātanvatī vijayasaṃpadametya bhātaḥ ।।

yathā vā

{tata udita udārahārahāridyutiruccairudayācalādivenduḥ ।
nijavaṃśa udāttakāntakāntirbata muktāmaṇivaccakāstyanarghaḥ ।।

saṃhitāṃ na karomīti svacchayā sakṛdapi doṣaḥ pragṛhyādihetukatve tvasakṛt ।।

{vegāduḍḍīya gagane calaṇḍāmaraceṣṭitaḥ ।
ayamuttapate pastrī tato atraiva ruciṅkuru ।।

atra saṃdhāvaślīlatā ।।

{urvyasāvatra tarvālī marvante cārvavasthitiḥ ।
mātrarju yujyate gantuṃ śiro namaya tanmanāk ।।

hataṃ lakṣaṇānusaraṇe apyaśravyam । aprāptagurubhāvāntalaghu rasānanuguṇaṃ ca vṛttaṃ yatra tat hatavṛttam । krameṇodāharaṇam 

{amṛtamamṛtaṃ kaḥ saṃdeho madhūnyapi nānyathā
madhuramadhikaṃ cūtasyāpi prasannarasaṃ phalam ।
sakṛdapi punarmadhyasthaḥ san rasāntaravijjano
vadatu yadihānyatsvādu syātpriyādaśanacchadāt ।।

atra ayadihānyatsvādu syāt'; ityaśravyam । yathā vā

{jaṃ parihariuṃ tīrai maṇaaṃpi ṇa sundarattaṇaguṇeṇa ।
aha ṇavaraṃ jassa doso paḍipakkhehiṃ pi paḍivaṇṇo ।।
[yat parihartuṃ tīryate manāgapi na sundaratvaguṇena ।
atha kevalaṃ yasya doṣaḥ pratipakṣairapi pratipannaḥ ।।]

atra dvitīyatatīyagaṇau sakārabhakārau ।

{vikasitasahakāratārahāriparimalaguñjitapuñjitadvirephaḥ ।
navakisalayacārucāmaraśrīharati munerapi mānasaṃ vasantaḥ ।।

atra hāriśabdaḥ । hāripramuditasaurabheti pāṭho yuktaḥ । yathā vā

{anyāstā guṇaratnarohaṇabhuvo dhanyā mṛdanyaiva sā
saṃbhārāḥ khalu tenya eva vidhinā yaireṣa sṛṣṭo yuvā ।
śrīmatkāntijuṣāṃ dviṣāṃ karatalāt strīṇāṃ nitambasthalāt
dṛṣṭe yatra patanti mūḍhamanasāmastrāṇi vastrāṇi ca ।।

atra avastrāṇyapi'; iti pāṭhe laghurapi gurutāṃ bhajate ।।

{hā nṛpa hā budha hā kavibandho viprasahasrasamāśraya deva ।
mugdhavidagdhasabhāntararatna kvāsi gataḥ kva vayaṃ ca tavaite ।।

hāsyarasavyañjakametadvṛttam

nyūnapadaṃ yathā

{tathābhūtāṃ dṛṣṭvā nṛpasadasi pāñcālatanayāṃ
vane vyādhaiḥ sārdhaṃ suciramuṣitaṃ valkaladharaiḥ ।
virāṭasyāvāse sthitamanucitārambhanibhṛtaṃ
guruḥ khedaṃ khinne mayi bhajati nādyāpi kuruṣu ।।

atrāsmābhiriti "khinna" ityasmātpūrvamitthamiti ca ।।

adhikaṃ yathā

{sphaṭikākṛtinirmalaḥ prakāmaṃ pratisaṃkrāntaniśātaśāstratattvaḥ ।
aviruddhasamanvitoktiyuktiḥ pratimallāstamayodayaḥ sa ko api ।।

atra ākṛtiśabdaḥ । yathā vā

{idamanucitamakramaśca puṃsāṃ yadiha jarāsvapi mānmathā vikārāḥ ।
yadapi ca na kṛtaṃ nitambinīnāṃ stanapatanāvadhi jīvitaṃ rataṃ vā ।।

atra kṛtamiti । kṛtaṃ pratyuta prakramabhaṅgamāvahati । tathā ca ayadapi ca na kuraṅgalocanānām'; iti pāṭhe nirākāṅkṣaiva pratītiḥ ।।

kathitapadaṃ yathā

{adhikaratalatalpaṃ kalpitasvāpalīlā-
parimilananimīlatpāṇḍimā gaṇḍapālī ।
sutanu kathaya kasya vyañjayatyañjasaiva
smaranarapatilīlāyauvarājyābhiṣekam ।।

atra līleti ।।

patatprakarṣaṃ yathā

{kaḥ kaḥ kutra na ghurghurāyitaghurīghoro ghuretsūkaraḥ
kaḥ kaḥ kaṃ kamalākaraṃ vikamakaṃ kartuṃ karī nodyataḥ ।
ke ke kāni vanānyaraṇyamahiṣā nonmūlayeyuryataḥ
siṃhīsnehavilāsabaddhavasatiḥ pañcānano vartate ।।

samāptapunarāttaṃ yathā

{kreṅkāraḥ smarakārmukasya suratakrīḍāpikīnāṃ ravaḥ
jhaṅkāro ratimañkarīmadhulihāṃ līlācakorīdhvaniḥ ।
tanvyāḥ kañculikāpasāraṇabhujākṣepaskhalatkaṅkaṇa-
kvāṇaḥ prema tanotu vo navavayolāsyāya veṇusvanaḥ ।।

dvitīyārdhagataikavācakaśeṣaprathamārdhaṃ yathā

{masṛṇacaraṇapātaṃ gamyatāṃ bhūḥ sadarbhā
viracaya sicayāntaṃ mūrdhni gharmaḥ kaṭhoraḥ ।
taditi janakaputrī locanairaśrupūrṇaiḥ
pathi pathikavadhūbhirvīkṣitā śikṣitā ca ।।

abhavan mataḥ yogaḥ yatra tat । yathā

{yeṣāṃ tāstridaśebhadānasaritaḥ pītāḥ pratāpoṣmabhi-
rlīlāpānabhuvaśca nandanavanacchāyāsu yaiḥ kalpitāḥ ।
yeṣāṃ huṅkṛtayaḥ kṛtāmarapatikṣobhāḥ kṣapācāriṇāṃ
kiṃ taistvatparitoṣakāri vihitaṃ kiñcitpravādocitam ।।

atra {guṇānāṃ ca parārthatvādasaṃbandhaḥ samatvātsyāt ityuktanayena yacchabdanidaśyānāmarthānāṃ parasparasamanvayena yair ityatra viśeṣasyāpratītiriti । {kṣapācāribhiḥ iti pāṭhe yujyate samanvayaḥ । yathā vā

{tvamevaṃsaundaryā sa ca ruciratāyāḥ paricitaḥ
kalānāṃ sīmānaṃ paramiha yuvāmeva bhajathaḥ ।
api dvandvaṃ diṣṭyā taditi subhage saṃvadati vām
ataḥ śeṣaṃ yatsyājjitamiha tadānīṃ guṇitayā ।।

atra yadityatra taditi tadānīmityatra yadeti vacanaṃ nāsti । {cetsyāt iti yuktaḥ pāṭhaḥ । yathā vā

{saṃgrāmāṅgaṇamāgatena bhavatā cāpe samāropite
devākarṇaya yena yena sahasā yadyatsamāsāditam ।
kodaṇḍena śarāḥ śarairariśirastenāpi bhūmaṇḍalaṃ
tena tvaṃ bhavatā ca kīrtiratulā kīrtyā ca lokatrayam ।।

atrākarṇanakriyākarmatve kodaṇḍaṃ śarānityādi vākyārthasya
karmatve kodaṇḍaḥ śarā iti prāptam । na ca yacchabdārthastadviśeṣaṇaṃ
vā kodaṇḍādi । na ca kena kenetyādi praśnaḥ । yathā vā

{"cāpācāryastripuravijayī kārtikeyo vijeyaḥ
śastravyastaḥ sadanamudadhirbhūriyaṃ hantakāraḥ ।
astyevaitat kimu kṛtavatā reṇukākaṇṭhabādhāṃ
baddhasparddhastava paraśunā lajjate candrahāsaḥ" ।।

ityādau bhārgavasya nindāyāṃ tātparyam । kṛtavateti paraśau sā pratīyate । akṛtavataḥ'; iti tu pāṭhe matayogo bhavati । yathā vā

{catvāro vayamṛtvijaḥ sa bhagavān karmopadeṣṭā hariḥ
saṃgrāmādhvaradīkṣito narapatiḥ patnī gṛhītavratā ।
kauravyāḥ paśavaḥ priyāparirabhavakleśopaśāntiḥ phalaṃ
rājyanyopanimantraṇāya rasati sphītaṃ hato dundubhiḥ ।।

atrādhvaraśabdaḥsamāse guṇībhūta iti na tadarthaḥ sarvaiḥ saṃyujyate । yathā vā

{jaṅghākāṇḍorunālo nakhakiraṇalasatlesarālīkarālaḥ
pratyagrālaktakābhāprasarakisalayo mañjumañjīrabhṛṅgaḥ ।
bharturnṛttānukāra jayati nijatanusvacchalāvaṇyavāpī-
saṃbhūtāmbhojaśobhāṃ vidadhavabhinavo daṇḍapādo bhavānyāḥ ।।

atra daṇḍapādagatā nijatanuḥpratīyate bhavānyāḥ saṃbandhinī tu vivakṣitā ।।

avaśyavaktavyamanuktaṃ yatra । yathā

{aprākṛtasya caritātiśayaiśca dṛṣṭai-
ratyadbhutairapahṛtasya tathāpi nāsthā ।
ko apyeṣa vīraśiśukākṛtiraprameya-
saundaryasārasamudāyamayaḥ padārthaḥ ।।

atra aapahṛto asmi'; ityapahṛtatvasya vidhirvācyaḥ tathāpītyasya dvitīyavākyagatatvenaivopapatteḥ । yathā vā

{eṣo ahamadritanayāmukhapadmajanmā
prāptaḥ surāsuramanorathadūravartī ।
svapneniruddhaghaṭanādhigatābhirūpa-
lakṣmīphalāmasurarājasutāṃ vidhāya ।।

atra manorathānāmapi dūravartītyapyartho vācyaḥ । yathā vā

{tvayi nibaddharateḥ priyavādinaḥ praṇayabhaṅgaparāṅmukhacetasaḥ ।
kamaparādhalavaṃ mama paśyasi tyajasi mānini dāsajanaṃ yataḥ ।।

atra aaparādhasya lavamapi'; iti vācyam ।।

asthānasthapadaṃ yathā

{priyeṇa saṃgrathya vipakṣasaṃnidhā-
vupāhitāṃ vakṣasi pīvarastane ।
srajaṃ na kācidvijahau jalāvilāṃ
vasanti hi premṇi guṇā na vastuṣu ।।

atra akācinna vijahau'; iti vācyam । yathā vā

{lagnaḥ kelikacagrahaślathajaṭālambena nidrāntare
mudrāṅkaḥ śitikandharenduśakalenāntagkappolasthalam ।
pārvatyā nakhalakṣmaśaṅkitasakhīnarmasmitahrītayā
pronmṛṣṭaḥ karapallavena kuṭilātāmracchaviḥ pātu vaḥ ।।

atra nakhalakṣmetyataḥ pūrvaṃ akuṭilatāmra a; iti vācyam ।।

asthānasthasamāsaṃ yathā

{adyāpi stanaśailadurgaviṣame sīmantinīnāṃ hṛdi
sthātuṃ vāñchati māna eṣa dhigiti krodhādivālohitaḥ ।
prodyaddūrataraprasāritakaraḥ karṣatyasau tatkṣaṇāt
phullatkairavakośaniḥsaradaliśreṇīkṛpāṇaṃ śaśī ।।

atra kruddhasyoktau samāso na kṛtaḥ kaveruktau tu kṛtaḥ ।।

saṃkīrṇam yatra vākyāntarasya padāni vākyāntaramanupraviśanti । yathā

{kimiti na paśyasi kopaṃ pādagataṃ bahuguṇaṃ gṛhāṇemam ।
nanu muñca hṛdayanāthaṃ kaṇṭhe manasastamorūpam ।।

atra pādagataṃ bahuguṇaṃ hṛdayanārthaṃ kimiti na paśyasi । imaṃ kaṇṭhe gṛhāṇa manasastamorūpaṃ kopaṃ muñceti । ekavākyatāyāṃ tu kliṣṭamiti bhedaḥ ।।

garbhitam yatra vākyasya madhye vākyāntaramanupraviśati । yathā

{parāpakāraniratairdurjanaiḥ saha saṃgatiḥ ।
vadāmi bhavatastattvaṃ na vidheyā kathañcana ।।

atra tṛtīyapādo vākyāntaramadhye praviṣṭaḥ । yathā vā

{lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
mātaṅgānāmapīhopari parapuruṣairyā ca dṛṣṭā patantī ।
tatsakto ayaṃ na kiñcidgaṇayati viditaṃ te astu tenāsmi dattā
bhṛtyebhyaḥ śrīniyogādgaditumiva gatetyambudhiṃ yasya kīrtiḥ ।।

atra {viditaṃ testu iti etatkṛtam । pratyuta lakṣmīstatopasaratīti viruddhamatikṛt ।।

{mañjīrādiṣu raṇitaprāyaṃ pakṣiṣu ca kūjitaprabhṛti ।
stanitamaṇitādi surate meghādiṣu garjitapramukham ।।
iti prasiddhimatikrāntam । yathā

{mahāpralayamārutakṣubhitapuṣkarāvartaka-
pracaṇḍaghanagarjitapratirutānukārī muhuḥ ।
ravaḥ śravaṇabhairavaḥ sthagitarodasīkandaraḥ
kuto adya samarodadherayambhūtapūrvaḥ puraḥ ।।

atra ravo maṇḍūkādiṣu prasiddho na tūktaviśeṣe siṃhanāde ।।

bhagnaḥ prakramaḥ prastāvaḥ yatra । yathā

{nāthe niśāyā niyaterniyogādastaṃ gate hanta niśāpi yātā ।
kulāṅganānāṃ hi daśānurūpaṃ nātaḥparaṃ bhadrataraṃ samasti ।।

atra {gate iti prakrānte {yātā iti prakṛteḥ । {gatā niśāpi iti tu yuktam ।

nanu {naikaṃ padaṃ dviḥ prayojyaṃ prāyeṇa ityanyatra kathitapadaṃ duṣṭamiti cehaivoktam । tatkathamekasya padasya dviḥprayogaḥ । ucyate । uddeśyapratinirdeśyavyatirikto viṣaya ekapadaprayoganiṣedhasya । tadvati viṣaye pratyuta tasyaiva padasya sarvanāmro vā prayogaṃ vinā doṣaḥ । tathāhi 

{udeti savitā tāmrastāmra evāstameti ca ।
saṃpattau ca vipattau ca mahatāmekarūpatā ।।

atra rakta evāstametīti yadi kriyeta tadā padāntarapratipāditaḥ sa evārtho arthāntaratayeva pratibhāsamānaḥ pratītiṃ sthagayati ।। yathā vā

{yaśodhigantuṃ sukhalipsayā vā manuṣyasaṃkhyāmativartituṃ vā ।
nirutsukānāmabhiyogabhājāṃ samutsukevāṅkamupaiti siddhiḥ ।।

atra pratyayasya । asukhamīhituṃ vā'; iti yuktaḥ pāṭhaḥ ।

{te himālayamāmantrya punaḥ prekṣya ca śūlinam ।
siddhaṃ cāsmai nivedyārthaṃ taddhisṛṣṭā kkhamudyayuḥ ।।

atra sarvanāmnaḥ । aanena visṛṣṭāḥ'; iti tu vācyam ।

{mahībhṛtaḥ putravato api dṛṣṭistasminnapatye na jagāma tṛptim ।
anantapuṣpasya madhorhi cūte dvirephamālā saviśeṣasaṅgā ।।

atra paryāyasya । {mahībhṛtopatyavato api iti yuktam । {atra satyapi putre kanyārūpe apyapatye sneho abhūt iti kecitsamarthayante ।

{vipado abhibhavantyavikramaṃ rahayatyāpadupetamāyatiḥ ।
niyatā laghutā nirāyateragarīyānna padaṃ nṛpaśriyaḥ ।।

atropasargasya paryāyasya ca । {tadabhibhavaḥ kurute nirāyatim । laghutāṃ bhajate nirāyatirlaghutāvānna padaṃ nṛpaśriyaḥ ।। iti yuktam ।

{kācitkīrṇā rajobhirdivamanuvidadhau mandavajtrendulakṣmī-
raśrīkāḥ kāścidantardiśa iva dadhire dāhamudbhrāntasattvāḥ ।
bhremurvātyā ivānyāḥ pratipadamaparā bhūmivatkampamānāḥ
prasthāne pārthivānāmaśivamiti puro bhāvi nāryaḥ śaśaṃsuḥ ।।

atra vacanasya । akāśicitkīrṇā rajobhirdivamanuvidadhurmandavaktrenduśobhā niḥśrīkāḥ'; iti akampamānāḥ'; ityatra akampamāpuḥ'; iti ca paṭhanīyam ।

{gāhantāṃ mahiṣā nipānasalilaṃ śṛṅgairmuhustāḍitaṃ
chāyābaddhakadambakaṃ mṛgakulaṃ romanthamabhyasyatāṃ ।
viśrabdhaiḥ kriyatāṃ varāhapatibhirmustākṣatiḥ palvale
viśrāntiṃ labhatāmidaṃ ca śithilajyābandhamasmaddhanuḥ ।।

atra kārakasya । {viśrabdhā racayantu śūkaravarā mustākṣatim ityaduṣṭam ।

{akalitatapastejovīryaprathimni yaśonidhā-
vavitathamadādhmāte roṣānmunāvabhigacchati ।
abhinavadhanurvidyādarpakṣamāya ca karmaṇe
sphurati rabhasātpāṇiḥ pādopasaṃgrahaṇāya ca ।।

atra kramasya । pādopasaṃgrahaṇāyati pūrvaṃ vācyam । evamanyadapyanusartavyam ।।

avidyamānaḥ kramo yatra । yathā

{dvayaṃ gataṃ saṃprati śocanīyatāṃ
samāgamaprārthanayā kapālinaḥ ।
kalā ca sā kāntimatī kalāvataḥ
tvamasya lokasya ca netrakaumudī ।।

atra tvaṃśabdānantaraṃ cakāro yuktaḥ । yathā vā

{śaktirnistriṃśajeyaṃ tava bhujayugale nātha doṣākaraśrī-
rvaktre pārśve tathaiṣā prativasati mahākuṭṭanī khaḍgayaṣṭiḥ ।
ājñeyaṃ sarvagā te vilasati ca puraḥ kiṃ mayā vṛddhayā te
procyevetthaṃ prakopācchaśikarasitayā yasya kīrtyā prayātam ।।

atra {itthaṃ procyeva iti nyāyyam । tathā

{lagnaṃ rāgāvṛtāṅgyā- ।।

ityadau {iti śrīniyogāt iti vācyam ।।

amataḥ prakṛtaviruddhaḥ parārtho yatra । yathā

{rāmamanmathaśareṇa tāḍitā duḥsahena hṛdaye niśācarī ।
gandhavadrudhiracandanokṣitā jīviteśavasatiṃ jagāma sā ।।

atra prakṛte rase viruddhasya śṛṅgārasya vyañjakoparo arthaḥ ।।

arthadoṣānāha

artho apuṣṭaḥ kaṣṭo vyāhatapunaruktaduṣkramagrāmyāḥ ।।

saṃdigdho nirhetuḥ prasiddhividyāviruddhaśca ।
anavīkṛtaḥ saniyamāniyamaviśeṣā viśeṣaparivṛttāḥ ।।

sākāṅkṣo apadayuktaḥ sahacarabhinnaḥ prakāśitaviruddhaḥ ।
vidhyanuvādāyuktastyaktapunaḥsvīkṛto aślīlaḥ ।।

duṣṭa iti saṃbadhyate । kraṃeṇodāharaṇam 

[apuṣṭa]

{ativitatagaganasaraṇiprasaraṇaparimuktaviśramānandaḥ ।
marudullāsitasaurabhakamalākarahāsakṛdravirjayati ।।

atrātivitatatvādayo anupādāne api pratipādyamānamarthaṃ na bādhanta ityapuṣṭāḥ na tvasaṃgatāḥ punaruktā vā ।।

[kaṣṭa-artha]

{sadā madhye yāsāmiyamamṛtani[ḥ]syandamadhurā
sarasvatyuddāmā vahati bahumārgā parimalam ।
prasādaṃ tā etā ghanaparicitāḥ kena mahatāṃ
mahākāvyavyomni sphuritamadhurā yāntu rucayaḥ ।।

atra yāsāṃ kavirucīnāṃ madhye sukumāravicitramadhyamātmakatrimārgā bhāratī camatkāraṃ vahati tāḥ gambhīrakāvyaparicitāḥ kathamitarakāvyavat prasannā bhavantu । yāsāmādityaprabhāṇāṃ madhye tripathagā vahati tā meghaparicitāḥ kathaṃ prasannā bhavantīti saṃkṣepārthaḥ ।।

[vyāhata-artha]

{jagati jayinaste te bhāvā navendukalādayaḥ
prakṛtimadhurāḥ santyevānye mano madayanti ye ।
mama tu yadiyaṃ yātā loke vilocanacandrikā
nayanaviṣayaṃ janmanyekaḥ sa eva mahotsavaḥ ।।

atrendukalādayo yaṃ prati paspaśaprāyāḥ sa eva candrikātvam utkarṣārthamāropayatīti vyāhatatvam ।।

[punaruktaḥ]

{kṛtamanumatamityādi ।।
[kṛtamanumataṃ dṛṣṭaṃ vā yairidaṃ gurupātakaṃ
manujapaśubhirnirmaryādairbhavadbhirudāyudhaiḥ ।
narakaripuṇā sārdha teṣāṃ sabhīmakirīṭinā-
mayamaha[ma]sṛṅmedomāṃsaiḥ karomi diśāṃ balim ।।]

atrārjunārjuneti bhavadbhiriti cokte sabhīmakirīṭināmiti kirīṭipadārthaḥ punaruktaḥ । yathā vā

{astrajvālāvalīḍhapratibalajaladherantaraurvāyamāṇe
senānāthe sthitesminmama pitari gurau sarvadhanvīśvarāṇām ।
karṇālaṃ saṃbhrameṇa vraja kṛpa samaraṃ muñca hārdikya śaṅkāṃ
tāte cāpaddhitīye vahati raṇadhuraṃ ko bhayasyāvakāśaḥ ।।

atra caturthapādavākyārthaḥ punaruktaḥ ।।

[duṣkramaḥ]

{bhūpālaratna nirdainyapradānaprathitotsava ।
viśrāṇaya turaṅgaṃ me mātaṅgaṃ vā madālasam ।।

atra mātaṅgasya prāṅnirdeśo yuktaḥ ।

[grāmyaḥ]

{svapiti yāvadayaṃ nikaṭe janaḥ svapimi tāvadahaṃ kimapaiti te ।
tadapi sāṃpratamāhara kūrparaṃ tvaritamūrumudañcaya kuñcitam ।।

eṣo avidagdhaḥ ।।

[sandigdhaḥ]

{mātsaryamutsāryetyādi ।।
[mātsaryamutsārya vicārya kāryamāryāḥ samaryādamudāharantu ।
sevyā nitambāḥ kimu bhūdharāṇām uta smarasmeravilāsinīnām ।।]

atra prakaraṇādyabhāve saṃdehaḥ śāntaśṛṅgāryanyatarābhidhāne tu niścayaḥ ।।

[nirhetuḥ]

{gṛhītaṃ yenāsīḥ paribhavabhayānnocitamapi
prabhāvādyasyābhūnna khalu tava kaścinna viṣayaḥ ।
parityaktaṃ tena tvamasi sutaśokānna tu bhayā-
dvimokṣye śastra tvāmahamapi yataḥ svasti bhavate ।।

atra [dvitīya]śastramocane heturnopāttaḥ ।।

[prasiddhivirodhaḥ]

{idaṃ te kenoktaṃ kathaya kamalātaṅkavadane
yadetasmin hemnaḥ kaṭakamiti dhatse khalu dhiyam ।
idaṃ tad duḥsādhākramaṇaparamāstraṃ smṛtibhuvā
tava prītyā cakraṃ karakamalamūle vinihitam ।।

atra kāmasya cakraṃ loke aprasiddham । yathā vā

{upaparisaraṃ godāvaryāḥ parityajatādhvagāḥ
saraṇimaparo mārgastvadbhavadbhirihekṣyatām ।
iha hi vihito raktāśokaḥ kayāpi hatāśayā
caraṇalinanyāsodañcannavāṅkurakañcukaḥ ।।

atra pādāghātenāśokasya puṣpodgamaḥ kaviṣu prasiddho na punaraṅkurodgamaḥ ।

({susitavasanālaṅkārāyāṃ kadācana kaumudī-
mahasi sudṛśi svairaṃ yāntyāṃ gatostamabhūdcidhuḥ ।
tadanu bhavataḥ kīrtiḥ kenāpyagīyata yena sā
priyagṛhamagānmuktāśaṅkā kva nāsi śubhapradaḥ ।।

atrāmūrtāpi kīrtiḥ jyotsnāvatprakāśarūpā kathiteti lokaviruddhamapi kaviprasiddherna duṣṭam ।।)

[vidyāvirodhaḥ]

{sadā snātvā niśīthinyāṃ sakalaṃ vāsaraṃ budhaḥ ।
nānāvidhāni śāstrāṇi vyācaṣṭe ca śṛṇoti ca ।।

grahoparāgādikaṃ vinā rātrau snānaṃ dharmaśāstraṇa viruddham ।

{ananyasadṛśaṃ yasya balaṃ bāhvoḥ samīkṣyate ।
ṣāḍaguṇyānusṛtistasya satyaṃ sā niṣprayojanā ।।

etat arthaśāstreṇa ।

{vidhāya dūre keyūramanaṅgāṅgaṇamaṅganā ।
babhāra kāntena kṛtāṃ karajollekhamālikām ।।

atra keyūrapade nakhaksaṭaṃ na vihitamiti ।

{kaṣṭāṅgayogapariśīlanakīlanena
duḥsādhasiddhisavidhaṃ vidadhadvidūre ।
āsādayannabhimatāmadhunā viveka-
khyātiṃ samādhidhanamaulimarṇirvimuktaḥ ।।

atra vivekakhyātistataḥ saṃprajñātasamādhiḥ paścādasaṃprajñātastato muktirna tu vivekakhyātau ।।

evaṃ vidyāntarairapi viruddhamudāhāryam ।।

[anavīkṛtaḥ]

{prāptāḥ śriyaḥ sakalakāmadughāstataḥ kim
dattaṃ padaṃ śirasi vidviṣatāṃ tataḥ kim ।
saṃtarpitāḥ praṇayino vibhavaistataḥ kim
kalpaṃ sthitaṃ tanubhṛtāṃ tanubhistataḥ kim ।।

atra tataḥ kimiti na navīkṛtam । tattu yathā

{yadi dahatyanalotra kimadbhutaṃ yadi ca gauravamadriṣu kiṃ tataḥ ।
lavaṇamambu sadaiva mahodadheḥ prakṛtireva satāmaviṣāditā ।।

[saniyamaparivṛttaḥ]

{yatrānullikhitārthameva nikhilaṃ nirmāṇametadvidher-
utkarṣapratiyogikalpanamapi nyakkārakoṭiḥ parā ।
yātāḥ prāṇabhṛtāṃ manorathagatīrullaṅghya yatsaṃpadas
tasyābhāsamaṇīkṛtāśmasumaṇeraśmatvamevocitam ।।

atra {chāyāmātramaṇīkṛtāśmasu maṇestasyāśmataivocitā iti saniyamatvaṃ vācyam ।।

[aniyamaparivṛttaḥ]

{vaktrāmbhojaṃ sarasvatyadhivasati sadā śoṇa evādharaste
bāhuḥ kākutsthavīryasmṛtikaraṇapaṭurdakṣiṇaste samudraḥ ।
vāhinyaḥ pārśvametāḥ kṣaṇamapi bhavato naiva muñcantyabhīkṣaṇaṃ
svacchentarmānasesmin kathamavanipate tembupānābhilāṣaḥ ।।

atra {śoṇa eva iti niyamo na vācyaḥ ।।

[viśeṣaparivṛttaḥ]

{śyāmāṃ śyāmalimānamānayata bhoḥ sāndrairmaṣīkūrcakair
mantraṃ tantramatha prayujya harata śvetotpalānāṃ śriyam ।
candraṃ carṇayata kṣaṇācca kaṇaśaḥ kṛtvā śilāpaṭṭake
yena draṣṭumahaṃ kṣame daśa diśastadvaktramudrāṅkitāḥ ।।

atra ajyautsnīm'; iti śyāmāviśeṣo vācyaḥ ।।

[aviśeṣaparivṛttaḥ]

{kallolavellitadṛṣatparuṣaprahārai
ratnānyamūni makarālaya māvamaṃsthāḥ ।
kiṃ kaustubhena vihito bhavato na nāma
yā[ñc]āprasāritakaraḥ puruṣottame api ।।

atra {ekena kiṃ na vihito bhavataḥ sa nāma iti sāmānyaṃ vācyam ।

[sākāṅkṣaḥ]

{arthitve prakaṭīkṛte api na phalaprāptiḥ prabhoḥ pratyuta
druhyan dāśarathirviruddhacarito yuktastayā kanyayā ।
utkarṣaṃ ca parasya mānayaśasorvisraṃsanaṃ cātmanaḥ
strīratnaṃ ca jagatpatirdaśamukho devaḥ kathaṃ mṛṣyate ।।

atra strīratnam aupeksitum'; ityākāṅkṣati । nahi parasyetyanena saṃbandho yogyaḥ ।।

[apadayuktaḥ]

{ājñā śakraśikhāmaṇipraṇayinī śāstrāṇi cakṣurnavaṃ
bhaktirbhūtapatau pinākini padaṃ laṅketi divyā purī ।
utpattirdruhiṇānvaye ca tadaho nedṛgvaro labhyate
syāccedeṣa na rāvaṇaḥ kva nu punaḥ sarvatra sarve guṇāḥ ।।

atra asyāccedeṣa na rāvaṇaḥ'; ityatra eva samāpyam ।।

[sahacarabhinnaḥ]

{śrutena buddhirvyasanena mūrkhatā madena nārī salilena nimnagā ।
niśā śaśāṅkena dhṛtiḥsamādhinā nayena cālaṅkriyate narendratā ।।

atra śrutādibhirutkṛṣṭaiḥ sahacaritairvyasanamūrkhatayornikṛṣṭayorbhinnatvam ।

[prakāśitaviruddhaḥ]

{lagnaṃ rāgāvṛtāṅgyā- ।।
[lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
mātaṅgānāmapīhopari parapuruṣairyā ca dṛṣṭā patantī ।
tatsakto ayaṃ na kiñcidgaṇayati viditaṃ testu tenāsmi dattā
bhṛtyebhyaḥ śrīniyogādgaditumiva gatetyambudhiṃ yasya kīrtiḥ ।।]

ityatra viditaṃ testvityanena śrīstasmādapasaratīti viruddhaṃ prakāśyate ।।

[vidhyayuktaḥ]

{prayatnaparibodhitaḥ stutibhiradya śeṣe niśā-
makeśavamapāṇḍavaṃ bhuvanamadya niḥsomakam ।
iyaṃ parisamāpyate raṇakathādya doḥśālinā-
mapaitu ripukānanātigururadya bhāro bhuvaḥ ।।

atra {śayitaḥ prayatnena bodhyase iti vidheyam । yathā vā

{vātāhāratayā jagadviṣadharairāśvāsya niḥśaṣitaṃ
te grastāḥ punarabhratoyakaṇikātīvravratairbarhibhiḥ ।
te api kruracamūrucarmavasanairnītāḥ kṣayaṃ lubdhakair-
dambhasya sphuritaṃ vidannapi jano jālmo guṇānīhate ।।

atra vātāhārāditrayaṃ vyutkrameṇa vācyam ।।

[anuvādāyuktaḥ]

{are rāmāhastābharaṇa bhasalaśreṇiśaraṇa
smarakrīḍāvrīḍāśamana virahiprāṇadamana ।
sarohaṃsottaṃsa pracaladala nīlotpala sakhe
sakhedo ahaṃ mohaṃ ślathaya kathaya kvenduvadanā ।।

atra avihahiprāṇadamana'; iti nānuvādyam ।।

[tyaktapunaḥsvīkṛtaḥ]

{lagnaṃ rāgāvṛtāṅgyetyādi ।।
[lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
mātaṅgānāmapīhopari parapuruṣairyā ca dṛṣṭā patantī ।
tatsakto ayaṃ na kiñcidgaṇayati viditaṃ testu tenāsmi dattā
bhṛtyebhyaḥ śrīniyogādgaditumiva gatetyambudhiṃ yasya kīrtiḥ ।।]

atra {viditaṃ testu ityupasaṃhṛto api tenetyādinā punarupāttaḥ ।।

[aślīlaḥ]

{hantumeva pravṛttasya stabdhasya vivaraiṣiṇaḥ ।
yathāsya jāyate pāto na tathā punarunnatiḥ ।।

atra puṃvyañjanasyāpi pratītiḥ ।।

yatraiko doṣaḥ pradarśitastatra doṣāntarāṇyapi santi tathāpi teṣāṃ tatrāprakṛtatvātprakāśanaṃ na kṛtam ।।

karṇāvataṃsādipade karṇādidhvaninirmitiḥ ।
saṃnidhānādibodhārthaṃ 

avataṃsādīni karṇādyābharaṇānyevocyante । tatra karṇādiśabdāḥ karṇādisthitipratipattaye । yathā

{asyāḥ karṇāvataṃsena jitaṃ sarvaṃ vibhūṣaṇam ।
tathaiva śobhatetyarthamasyāḥ śravaṇakuṇḍalam ।।

{apūrvamadhurāmodapramoditadiśastataḥ ।
āyayurbhṛṅgamukharāḥ śiraḥśekharaśālinaḥ ।।

atra karṇaśravaṇaśiraḥśabdāḥ saṃnidhānapratītyarthāḥ ।।

{vidīrṇābhimukhārātikarāle saṃgarāntare ।
dhanurjyākiṇacihnena doṣṇā visphuritaṃ tava ।।

atra dhanuḥśabda ārūṭhatvāvagataye ।।
anyatra tu

{jyābandhaniṣpandabhujena yasya viniśvamadvaktraparaṃpareṇa ।
kārāgṛhe nirjitavāsavane laṅkeśvareṇoṣitamā prasādāt ।।

ityatra kevalo jyāśabdaḥ ।

{prāṇeśvarapariṣvaṅgavibhramapratipattibhiḥ ।
muktāhāreṇa lasatā hasatīva stanadvayam ।।

atra muktānāmanyaratnāmiśritatvabodhanāya muktāśabdaḥ ।

{saundaryasaṃpat tāruṇyaṃ yasyāste te ca vibhramāḥ ।
ṣaṭpadān puṣpamāleva kān nākarṣati sā sakhe ।।

atrotkṛṣṭapuṣpaviṣaye puṣpaśabdaḥ । nirupapado hi mālāśabdaḥ puṣpasrajamevābhidhatte ।।

sthiteṣvetatsamarthanam ।।

{na khalu karṇāvataṃsādivajjaghanakāñcītyādi kriyate ।
jagāda madhurāṃ vācaṃ viśadākṣaraśālinīm ।।

ityādau kriyāviśeṣaṇatve api vivakṣitārthapratītisiddhau {gatārthasyāpi viśeṣyasya viśeṣaṇadānārthaṃ kvacitprayogaḥ kāryaḥ iti na yuktam । yuktatve vā

{caraṇatraparitrāṇarahitābhyāmapi drutam ।
pādābhyāṃ dūramadhvānaṃ vrajanneṣa na khidyate ।।

ityudāhāryam ।।

khyāte arthe nirhetoraduṣṭatā- 

yathā

{candraṃ gatā padmaguṇānna bhuṅkte padmāśritā cāndramasīmabhikhyām ।
umāmukhaṃ tu pratipadya lolā dvisaṃśrayāṃ prītimavāpa lakṣmīḥ ।।

atra rātrau padmasya saṃkocaḥ divā candramasaśca niṣprabhatvaṃ lokaprasiddhamiti ana bhuṅkte a; iti hetuṃ nāpekṣate ।।

anukaraṇe tu sarveṣām ।

sarveṣāṃ śrutikaṭuprabhṛtīnāṃ doṣāṇām । yathā

{mṛgacakṣuṣamadrākṣamityādi kathayatyayam ।
paśyaiṣa ca gavityāha sūtrāmāṇaṃ yajeta ca ।।

vaktrādyaucityavaśāddoṣo api guṇaḥ kvacitkvacinnobhau ।।

vakṛpratipādyavyaṅgavācyaprakaraṇādīnāṃ mahimnā doṣo api kvacidaguṇaḥ kvacinna doṣo na guṇaḥ । tatra vyākaraṇādau vaktari pratipādye ca raudrādau ca rase vyaṅge kaṣṭatvaṃ guṇaḥ । krameṇodāharaṇam 

{dīrghīṅvevīṅsamaḥ kaścidguṇavṛddhyorabhājanam ।
kvippratyayanibhaḥ kaścidyatra saṃnihite na te ।।

{yadā tvāmahamadrākṣaṃ padavidyāviśāradam ।
upādhyāyaṃ tadāsmārṣaṃ samasprākṣaṃ ca saṃmadam ।।

{antraprotabṛhatkapālanalakakrūrakvaṇatkaṅkaṇa-
prāyapreṅkhitabhūribhūṣaṇaravairāghoṣayantyambaram ।
pītaccharditaraktakardamaghanaprāgbhāraghorollasa-
dvyālolastanabhārabhairavavapurdarpoddhataṃ dhāvati ।।

vācyavaśādyathā

{mātaṅgāḥ kimu vilgitaiḥ kimaphalairāḍambarairjambukāḥ
sāraṅgā mahiṣā madaṃ vrajatha kiṃ śūnyeṣu śarā na ke ।
kopāṭopasamudbhaṭotkaṭasaṭākoṭeribhāreḥ puraḥ
sindhudhvānini huṅkṛte sphurati yat tadgarjitaṃ garjitam ।।

atra siṃhe vācye paruṣāḥ śabdāḥ ।।
prakaraṇavaśādyathā

{raktāśoka kṛśodarī kka nu gatā tyaktvānuraktaṃ janaṃ
no dṛṣṭeti mudhaiva cālayasi kiṃ vātāvadhūtaṃ śiraḥ ।
utkaṇṭhāghaṭamānaṣaḍpadaghaṭāsaṃghaṭṭadaṣṭacchada-
statpādāhatimantareṇa bhavataḥ puṣpodgamo ayaṃ kutaḥ ।।

atra śirodhūnanena kupitasya vacasi ।।
kvacinnīrase na guṇo na doṣaḥ । yathā

{śīrṇaghrāṇāṅghrapāṇīn vraṇibhirapaghanairgharāvyaktaghoṣān
dīrghāghrātānaghaughaiḥ punarapi ghaṭayatyeka ullāghayan yaḥ ।
gharmāṃśostasya vontardviguṇaghanaghṛṇānighnanirvighnavṛtter
dattārghāḥ siddhasaṃghairvidadhatu ghṛṇayaḥ śīghramaṃhovighātam ।।

aprayuktanihatārthau śleṣādāvaduṣṭau । yathā

{yena dhvastamanobhavena balijitkāyaḥ purā strīkṛto
yaścoddhṛttabhujaṅgahāravalayogaṅgāṃ ca yodhārayat ।
yasyāhuḥ śaśimacchirohara iti syutyaṃ ca nāmāmarāḥ
pāyātsa svayamandhakakṣayakarastvāṃ sarvadomādhavaḥ ।।

atra mādhavapakṣe śaśimadandhakakṣayaśabdāprayuktanihatārthau ।।

aślīlaṃ kvacidguṇaḥ । yathā suratārambhagoṣṭhyām {dvyartheḥ
padaiḥ piśunayecca rahasyavastu iti kāmaśāstrasthitau

{karihastena saṃbādhe praviśyāntarviloḍite ।
upasarpan dhvajaḥ puṃsaḥ sādhanāntarvirājate ।।

śamakathāsu

{uttānocchanamaṇḍūkapāṭitodarasaṃnibhe ।
kledini strīvraṇe saktirakṛmeḥ kasya jāyate ।।

{nirvāṇavairadahanāḥ praśamādarīṇāṃ
nandantu pāṇḍutanayā saha mādhavena ।
raktaprasādhitabhuvaḥ kṣatavigrahāśca
svasthā bhavantu kururājasutāḥ sabhṛtyāḥ ।।

atra bhāvyamaṅgakasūcakam ।।

saṃdigdhamapi vācyamahimnā kvacinniyatārthapratītikṛttvena vyājastutiparyavasāyitve guṇaḥ । yathā

{pṛthukārtasvarapātraṃ bhūṣitaniḥśeṣaparijanaṃ deva ।
vilasatkareṇugahanaṃ saṃprati samamāvayoḥ sadanam ।।

pratipādyapratipādakayorjñatve satyapratītaṃ guṇaḥ । yathā

{ātmārāmā vihitaratayo nirvikalpe samādau
jñānodrekādvighaṭitatamogranthayaḥ sattvaniṣṭhāḥ ।
yaṃ vīkṣante kamapi tamasāṃ jyotiṣāṃ vā parastāt
taṃ mohāndhaḥ kathamayamamuṃ vetti devaṃ purāṇaṃ ।।

svayaṃ vā parāmarśe । yathā

{ṣaḍadhikadaśanāḍīcakramadhyasthitātmā
hṛdi vinihitarūpaḥ siddhidastaddhitāṃ yaḥ ।
avicalitamanobhiḥ sādhakairmṛgyamāṇaḥ
sa jayati pariṇaddhaḥ śaktibhiḥ śaktināthaḥ ।।

adhamaprakṛtyuktiṣu grāmyo guṇaḥ । yathā

{phullukkaraṃ kalamakūraṇihaṃ vahanti
je sindhuvāraviḍavā maha vallahā de ।
je gālidassa mahisīdahiṇo saricchā
de kiṃ ca muddhaviaillapasūṇapuñjā ।।
[puṣpotkaraṃ kalamabhaktanibhaṃ vahanti
ye sindhuvāraviṭapā mama vallabhāste ।
ye gālitasya mahiṣīdaghnaḥ sadṛkṣā
stekiṃ ca mugdhavicakilaprasūnapuñjāḥ ।।]

atra kalamabhaktamahiṣīdadhiśabdā grāmyā api vidūṣakoktau ।।
nyūnapadaṃ kvacidguṇaḥ । yathā

{gāḍhāliṅganavāmanīkṛtakucaprodbhūtaromodgamā
sāndrasneharasātirekavigalacchrīmannitambāmbarā ।
mā mā mānada māti māmalamiti kṣāmākṣarollāpinī
suptā kiṃ nu mṛtā nu kiṃ manasi me līnā vilīnā nu kim ।।

kvacinna guṇo na doṣaḥ । yathā

{tiṣṭhetkopavaśātprabhāvapihitā dīrghaṃ na sā kupyati
svargāyotpatitā bhavenmayi punarbhāvādramasyā manaḥ ।
tāṃ hartuṃ vibudhadviṣo api na ca me śaktāḥ purovartinīṃ
sā cātyantamagocaraṃ nayanayoryāteti ko ayaṃ vidhiḥ ।।

atra pihitā ityatonantaraṃ anaitadyataḥ'; ityetairnyūnaiḥ padairviśeṣabuddherakaraṇānna guṇaḥ । uttarā pratipattiḥ pūrvāṃ pratipattiṃ bādhate iti na doṣaḥ ।।

adhikapadaṃ kvacidguṇaḥ । yathā

{yadvañcanāhitamatirbahucāṭugarbhaṃ
kāryonmukhaḥ khalajanaḥ krṭakaṃ bravīti ।
tatsādhavo na na vidanti vidanti kintu
kartuṃ vṛthā praṇayamasya na pārayanti ।।

atra {vidanti iti dvitīyamanyayogavyavacchedaparam । yathā vā

{vada vada jitaḥ sa śatrurna hato jalpaṃśca tava tavāsmīti ।
citraṃ citramarodīddhā heti paraṃ mṛte putre ।।

ityevamādau harṣabhayādiyukte vaktari ।।

kathitapadaṃ kvacidguṇaḥ lāṭānuprāse arthāntarasaṃkramitavācye vihitasyānuvādyatve ca । krameṇodāharaṇam 

{sitakarakararuciravibhā vibhākarākāra dharaṇidhara kīrtiḥ ।
pauruṣakamalā kamalā sāpi tavaivāsti nānyasya ।।

{tālā jāanti guṇā jālā de sahiaeṃhi gheppanti ।
raikiraṇāṇuggahiāiṃ honti kamalāiṃ kamalāiṃ ।।
[tadā jāyante guṇāḥ yadā te sahṛdayairgṛhyante ।
ravikiraṇānugṛhītāni bhavanti kamalāni kamalāni ।।]

{jitendriyatvaṃ vinayasya kāraṇaṃ guṇaprakarṣo vinayādavāpyate ।
guṇaprakarṣeṇa janonurajyate janānurāgaprabhavā hi saṃpadaḥ ।।

{patatprakarṣamapi kvacidguṇaḥ । yathā udāhṛte prāgaprāpta-ityādau ।।

samāptapunarāttaṃ kvacinna guṇo na doṣaḥ । yatra na viśeṣaṇamātradānārthaḥ punargrahaṇam api tu vākyāntarameva kriyate । yathā

{atraiva prāgaprāpta ityādau ।।

apadasthasamāsaṃ kvacid guṇaḥ । yathā

{udāhṛte raktāśokaityādau ।।

garbhitaṃ tathaiva । yathā 

{humi avahatthiareho ṇiraṅkuso aha vivearahio vi ।
siviṇe vi tumammi puṇo pattihi bhattiṃ ṇa pasumarāmi ।।
[bhavāmyapahastitarekho niraṅguśo atha vivekarahito api ।
svapne api tvayi punaḥ pratīhi bhaktiṃ na prasmarāmi ।।]

atra pratīhīti madhye dṛḍhapratyayotpādanāya । evamanyadapi lakṣyāllakṣyam ।।

vyabhicārirasasthāyibhāvānāṃ śabdavācyatā ।
kaṣṭakalpanayā vyaktiranubhāvavibhāvayoḥ ।।

pratikūlavibhāvādigraho dīptiḥ punaḥ punaḥ ।
akāṇḍe prathanacchedāvaṅgasyāpyativistṛtiḥ ।।

aṅgino ananusaṃdhānaṃ prakṛtīnāṃ viparyayaḥ ।
anaṅgasyābhidhānaṃ ca rase doṣāḥ syurīdṛśāḥ ।।

svaśabdopādānaṃ vyabhicāriṇo yathā
{savrīḍā dayitānane sakaruṇā mātaṅgacarmāmbare
satrāsā bhujage savismayarasā candre amṛtasyandini ।
serṣyā jahnusutāvalokanavidhau dīnā kapālodare
pārvatyā navasaṃgamapraṇayinī dṛṣṭiḥ śivāyāstu vaḥ ।।

atra vrīḍādīnām ।

{vyānamrā dayitānane mukulitā mātaṅgacarmāmbare
sotkampā bhujage nimeṣarahitā candremṛtasyandini ।
mīladbhūḥ surasindhudarśanavidhau mlānā kapālodare

ityādi tu yuktam ।।

rasasya svaśabdena śṛṅgārādiśabdena vā vācyatvam । krameṇodāharaṇam 

{tāmanaṅgajayamaṅgalaśriyaṃ kiñciduccabhujamūlalokitām ।
netrayoḥ kṛtavato asya gocare ko apyajāyata raso nirantaraḥ ।।

{ālokya komalakapolatalābhiṣikta
vyaktānurāgasubhagāmabhirāmamūrtim ।
paśyaiṣa bālyamativṛtya vivartamānaḥ
śṛṅgārasīmani taraṅgitamātanoti ।।

sthāyino yathā

{saṃprahāre praharaṇaiḥ prahārāṇāṃ parasparam ।
ṭhaṇatkāraiḥ śrutigatairutsāhastasya ko apyabhūt ।।

atrotsāhasya ।।

{karpūradhūlidhavaladyutipūradhauta-
diṅmaṇḍale śiśirarociṣi tasya yūnaḥ ।
līlāśiro aṃśukaniveśaviśeṣakḷpti-
vyaktastanonnatirabhūnnayanāvanau sā ।।

atroddīpanālambanarūpāḥ śṛṅgārayogyā vibhāvā anubhāvaparyavasāyinaḥ sthitā iti kaṣṭakalpanā ।।

{pariharati ratiṃ matiṃ lunīte skhalati bhṛśaṃ parivartate ca bhūyaḥ ।
iti bata viṣamā daśāsya dehaṃ paribhavati prasabhaṃ kimatra kurmaḥ ।।

atra ratiparihārādīnāmanubhāvānāṃ karuṇādāvapi saṃbhavātkāminīrūpo vibhāvo yatnataḥ pratipādyaḥ ।।

{prasāde vartasva prakaṭaya mudaṃ saṃtyaja ruṣaṃ
priye śuṣyantyaṅgānyamṛtamiva te siñcatu vacaḥ ।
nidhānaṃ saukhyānāṃ kṣaṇamabhimukhaṃ sthāpaya mukhaṃ
na mugdhe pratyetuṃ prabhavati gataḥ kālahariṇaḥ ।।

atra śṛṅgāre pratikūlasya śāntasyānityatāprakāśanarūpo vibhāvastatprakāśito nirvedaśca vyabhicārī upāttaḥ ।।

{ṇihuaramaṇammi loaṇapahammi paḍie guruaṇamajjhammi ।
saalaparihārahiaā vaṇagamaṇaṃ evva mahai vahū ।।
[nibhṛtaramaṇe locanapathe patite gurujanamadhye ।
sakalaparihārahṛdayā vanamanamevecchati vadhūḥ ।।]

atra sakalaparihāravanagamane śāntānubhāvau । indhanādyānayanavyājenopabhogārthaṃ vanagamanaṃ cet na doṣaḥ ।।

dīptiḥ punaḥ punaryathā kumārasaṃbhave rativilāpe ।।

akāṇḍe prathanaṃ yathā veṇīsaṃhāre dvitīyeṅkenekavīrakṣaye pravṛtte bhānumatyā saha duryodhanasya śṛṅgāravarṇanam ।

akāṇḍe chedo yathā vīracarite dvitīyeṅke rāghavabhārgavayordhārādhirūḍhe vīrarase {kaṅkaṇamocanāya gacchāmi iti rāghavasyoktau ।।

aṅgasyāpradhānasyātivistareṇa varṇanam । yathā hayagrīvavadhe hayagrīvasya ।।

aṅgino ananusaṃdhānam । yathā ratnāvalyāṃ caturtheṅke bābhravyāgamane sāgarikāyā vismṛtiḥ ।।

prakṛtayo divyā adivyā divyādivyāśca vīraraudraśṛṅgāraśāntarasapradhānā
dhīrodāttadhīroddhatadhīralalitadhīrapraśāntāḥ uttamādhamamadhyamāśca । tatra ratihāsaśokādbhutāni adivyottamaprakṛtivat divyeṣvapi । kiṃ tu ratiḥ saṃbhogaśṛṅgārarūpā uttamadevatāviṣayā na varṇanīyā । tadvarṇanaṃ hi pitroḥ saṃbhogavarṇanamivātyantamanucitam ।

{krodhaṃ prabho saṃhara saṃhareti yāvad giraḥ khe marutāṃ caranti ।
tāvatsa vahnirbhavanetrajanmā bhasmāvaśeṣaṃ madanaṃ cakāra ।।

ityuktavat bhrukuṭyādivikāravarjitaḥ krodhaḥ sadyaḥphaladaḥ svargapātālagagasamudrollaṅghanādyutsāhaśca divyeṣyeva । adhikaṃ tu nibadhyamānamasatyapratibhāsena anāyakavadvartitavyaṃ na pratināyakavat'; ityupadeśe na paryavasyet । divyādivyeṣu ubhayathāpi । evamuktasyaucityasya divyādīnāmiva dhīrodāttādīnāmapyanyathāvarṇanaṃ viparyayaḥ । tatrabhavan bhagavannityuttamena na adhamena muniprabhṛtau na rājādau bhaṭṭāraka-iti nottamena rājādau prakṛtiviparyayāpattervācyam । evaṃ deśakālavayojātyādīnāṃ veṣavyavahārādikamucitamevopanibanddhavyam ।।

anaṅgasya rasānupakārakasya varṇanam । yathā karpūramañjaryā nāyikayā svātmanā ca kṛtaṃ vasantavarṇanamanādṛtya bandivarṇitasya rājñā praśaṃsanam ।।
{īdṛśāḥ iti । nāyikāpādaprahārādinā nāyakakopādivarṇanam । uktaṃ hi dhvanikṛtā

{anaucityādṛtte nānyad rasabhaṅgasya kāraṇam ।
aucityopanibandhastu rasasyopaniṣatparā ।।

idānīṃ kvacidadoṣā apyete ityucyante ।

na doṣaḥ svapadenoktāvapi saṃcāriṇaḥ kvacid ।

yathā

{autsukyena kṛtatvarā sahabhuvā vyāvartamānā hriyā
taistairbandhuvadhūjanasya vacanairnītābhimukhyaṃ punaḥ ।
dṛṣṭvāgre varamāttasādhvasarasā gaurī nave saṃgame
saṃrohatpulakā hareṇa hasatā śliṣṭā śivāyāstu vaḥ ।।

atrautsukyaśabda iva tadanubhāvo na tathā pratītikṛt । ata eva adūrādutsukam'; ityādau vrīḍāpremādyanubhāvānāṃ । vivalitatvādīnāmivotsukatvānubhāvasya sahasā prasaraṇādirūpasya tathā pratipattikāritvābhāvādutsukamiti kṛtam ।।

saṃcāryāderviruddhasya bādhyasyoktirguṇāvahā ।।

bādhyatvenoktirna paramadoṣaḥ yāvat prakṛtarasaparipoṣakṛt । yathā

{'kvākāryaṃ śaśalakṣmaṇaḥ kva ca kulam'; ityādau ।।
[kvākāryaṃ śaśalakṣaṇaḥ kva ca kulaṃ bhūyo api dṛśyeta sā
doṣāṇāṃ praśamāya na śrutamaho kope api kāntaṃ mukham ।
kiṃ vakṣyantyapakalmaṣāḥ kṛtadhiyaḥ svapne api sā durlabhā
cetaḥ svāsthyamupaihi kaḥ khalu yuvā dhanyo adharaṃ dhāsyati ।।]

atra vitarkādiṣu udgateṣvapi cintāyāmeva viśrāntiriti prakṛtarasaparipoṣaḥ ।।

{pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ ।
āvedayati nitāntaṃ kṣetriyarogaṃ sakhi hṛdantaḥ ।।

ityādau sādhāraṇatvaṃ pāṇḍutādīnāmiti na viruddham ।।

{satyaṃ manoramā rāmāḥ satyaṃ ramyā vibhūtayaḥ ।
kiṃ tu mattāṅganāpāṅgabhaṅgalolaṃ hi jīvitam ।।

ityatrādyamardhaṃ bādhyatvenaivokyam । jīvitādapi adhikamapāṅgabhaṅgasyāsthiratvamiti prasiddhabhaṅguropamānatayopāttaṃ śāntameva puṣṇāti na punaḥ śṛṅgārasyātra pratītistadaṅgāpratipatterḥ । na tu vineyonmukhīkaraṇamatra parihāraḥ śāntaśṛṅgārayornairantaryasyābhāvāt । nāpi kāvyaśobhākaraṇaṃ rasāntarādanuprāsamātrādvā tathābhāvāt ।।

āśrayaikye viruddho yaḥ sa kāryo bhinnasaṃśrayaḥ ।
rasāntareṇāntarito nairantaryeṇa yo rasaḥ ।।

vīrabhayānakayorekāśrayatvena virodha iti pratiprakṣagatatvena bhayānako niveśayitavyaḥ । śāntaśṛṅgārayostu nairantaryeṇa virodha iti rasāntaramantare kāryam yathā nāgānande śāntasya jīmūtavāhanasya aaho gītam aho vāditram'; ityadbhūtamantarniveśya
malayavatīṃ prati śṛṅgāro nibaddhaḥ । na paraṃ prabandhe yāvadekasminnapi vākye rasāntaravyavadhinā virodho nivartate । yathā

{bhūreṇudigdhān navapārijāta-
mālārajovāsitabāhumadhyā ।
gāḍhaṃ śivābhiḥ parirabhyamāṇān
surāṅganāśliṣṭabhujāntarālāḥ ।।

{saśoṇitaiḥ kravyabhujāṃ sphuradbhiḥ
pakṣaiḥ khagānāmupavījyamānān ।
saṃvījitāścandanavārisekaiḥ
sugandhibhiḥ kalpalatādukūlaiḥ ।।

{vimānaparyaṅkatale niṣaṇṇāḥ
kutūhalāviṣṭitayā tadānīm ।
nirdiśyamānān lalanāṅgulībhir-
vīrāḥ svadehān patitānapaśyan ।।

atra bībhatsaśṛṅgārayorantarvīraraso niveśitaḥ ।।

smaryamāṇo viruddho api sāmyenātha vivakṣitaḥ ।
aṅginyaṅgatvamāptau yau tau na duṣṭau parasparam ।।

{ayaṃ sa raśanotkarṣī pīnastanavimardanaḥ ।
nābhyūrujaghanasparśī nīvīvisraṃsanaḥ karaḥ ।।

etad bhūriśravasaḥ samarabhuvi patitaṃ hastamālokya tadvadhūrabhidadhau । atra pūrvāvasthāsmaraṇaṃ śṛṅgārāṅgamapi karuṇaṃ paripoṣayati ।।

{dantakṣatāni karajaiśca vipāṭitāni
prodbhinnasāndrapulake bhavataḥ śarīre ।
dattāni raktamanasā mṛgarājavadhvā
jātaspṛhairmunibhirapyavalokitāni ।।

atra kāmukasya dantakṣatādīni yathā camatkārakārīṇi tathā jinasya । yathā vā paraḥ śṛṅgārī tadalokanātsaspṛhastadvat etaddṛśo munaya iti sāmyavivakṣā ।।

{krāmantyaḥ kṣatakomalalāṅguligaladraktaiḥ sadarbhāḥ sthalīḥ
pādaiḥ pātitayāvakairiva galadbāṣpāmbudhautānanā ।
bhītā bhartṛkarāvalambitakarāstvacchatrunāryodhunā
dāvāgniṃ parito bhramanti punarapyudyadvivāhā iva ।।

atra cāṭuke rājaviṣayā ratiḥ pratīyate । tatra karuṇa iva śṛṅgāro apyaṅgamiti tayorna virodhaḥ । yathā

{ehi gaccha patottiṣṭha vada maunaṃ samācara ।
evamāśāgrahagrastaiḥ krīḍanti dhanino arthibhiḥ ।।

ityatra ehīti krīḍanti gaccheti krīḍantīti krīḍanāpekṣayoḥ āgamanagamanayorna virodhaḥ ।

{kṣipto hastāvalagnaḥ prasabhamabhihato apyādadāno aṃśukāntaṃ
gṛhṇan keśeṣvapāstaścaraṇanipatito nekṣitaḥ saṃbhrameṇa ।
āliṅgan yovadhūtastripurayuvatibhiḥ sāśrunetrotpalābhiḥ
kāmīvārdrāparādhaḥ sa dahatu duritaṃ śābhavo vaḥ śarāgniḥ ।।

ityatra tripuraripuprabhāvātiśayasya karuṇo aṅgam । tathāpi na karuṇe viśrāntiriti tasyāṅgataiva । athavā prāk yathā kāmuka ācarati sma tathā śarāgniriti śṛṅgārapoṣitena karuṇeṇa mukhya evārtha upodbalyate ।
uktāṃ hi

{guṇaḥ kṛtātmasaṃskāraḥ pradhānaṃ pratimadyate ।
pradhānasyopakāre hi tathā bhūyasi vartate ।।

prākpratipāditasya rasasya rasāntareṇa na virodhaḥ nāpyaṅgāṅgibhāvo bhavati iti rasaśabdenātra sthāyibhāva upalakṣyate ।।

iti kāvyaprakāśe doṣadarśano nāma saptama ullāsaḥ ।।

atha aṣṭama ullāsaḥ

evaṃ doṣānuktvā guṇālaṅkāravivekamāha 

ye rasasyāṅgino dharmāḥ śauryādaya ivātmanaḥ ।
utkarṣahetavaste syuracalasthitayo guṇāḥ ।।

ātmana eva hi yathā śauryādayo nākārasya tathā rasasyaiva mādhuryādayo guṇā na varṇānām ।।
kvacittu śauryādisamucitasyākāramahattvāderdarśanāt aākāra evāsya śūraḥ'; ityādervyavahārādanyatrāśūre api vitatākṛtitvamātreṇa {śūraḥ'; iti kvāpi śūre api mūrtilāghavamātreṇa aaśūraḥ iti aviśrāntapratītayo yathā vyavaharanti tadvanmadhurādivyañjakasukumārādivarṇānāṃ madhurādivyavahārapravṛtteramadhurādirasāṅgānāṃ
varṇānāṃ saukumāryādimātreṇa mādhuryādi madhurādirasopakaraṇānāṃ
teṣāmasaukumāryāderamādhuryādi rasaparyantaviśrāntapratītibandhyā
vyavaharanti । ata eva mādhuryādayo rasadharmāḥ samucitairvarṇairvyajyante na tu
varṇamātrāśrayāḥ । yathaiṣāṃ vyañjakatvam tathodāhariṣyate ।।

upakurvanti taṃ santaṃ ye aṅgadvāreṇa jātucit ।
hārādivadalaṅkārāste anuprāsopamādayaḥ ।।

ye vācakavācyalakṣaṇāṅgātiśayamukhena mukhyaṃ rasaṃ saṃbhavinam upakurvanti te kaṇṭhādyaṅgānāmutkarṣādhānadvāreṇa śarīriṇo api upakārakā hārādaya ivālaṅkārāḥ । yatra tu nāsti rasastatroktivaicitryamātraparyavasāyinaḥ । kvacittu santamapi nopakurvanti ।
yathākramamudāharaṇāni 

{apasāraya ghanasāraṃ kuru hāraṃ dūra eva kiṃ kamalaiḥ ।
alamalamāli mṛṇālairiti vadati divāniśaṃ bālā ।।

ityādau vācakamukhena

{manorāgastīvraṃ viṣamiva visarpatyavirataṃ
pramāthī nirdhūmaṃ jvalati vidhutaḥ pāvaka iva ।
hinasti pratyaṅgaṃ jvara iva garīyānita ito
na māṃ trātuṃ tātaḥ prabhavati na cāmbā na bhavatī ।।

ityādau vācyamukhenālaṅkārau rasamupakurutaḥ ।।

{citte cihutṭadi ṇa ṭuṭṭadi sā guṇesuṃ
sejjāsu loṭṭadi visappadi dimuṃhesuṃ ।
bolammi vaṭṭadi pavaṭṭadi kavvabandhe
jhāṇeṇa ṭuṭṭadi ciraṃ taruṇī taraṭṭī ।।
[citte vighaṭate na truṭyati sā guṇeṣu
śayyāsu luṭhati visarpati diṅmukheṣu ।
vacane vartate pravartate kāvyabandhe
dhyānena truṭyati ciraṃ taruṇī pragalbhā ।।]

ityādau vācakameva ।

{mitre kvāpi gate saroruhavane baddhānane tāmyati
krandatsu bhramareṣu vīkṣya dayitāsannaṃ puraḥ sārasam ।
cakrāhvena viyoginā bisalatā nāsvāditā nojjhitā
kaṇṭhe kevalamargaleva nihitā jīvasya nirgacchataḥ ।।

ityādau vācyameva na tu rasam । atra bisalatā na jīvaṃ roddhuṃ kṣameti prakṛtānanuguṇopamā ।।
eṣa eva ca guṇālaṅkārapravibhāgaḥ । evaṃ ca "samavāyavṛttyā śauryādayaḥ saṃyogavṛttyā tu hārādaya ityastu guṇālaṅkārāṇāṃ bhedaḥ । ojaḥprabhṛtīnāmanuprāsopamādīnāṃ cobhayeṣāmapi samavāyavṛttyā sthitiriti
gaḍḍalikāpravāheṇaivaiṣāṃ bhedaḥ" ityabhidhānamasat ।।

yadapyuktam {kāvyaśobhāyāḥ kartāro dharmā guṇās tadatiśayahetavastvalaṅkārāḥ iti tadapi na yuktam । yataḥ kiṃ samastairguṇaiḥ kāvyavyavahāraḥ uta katipayaiḥ । yadi samastaiḥ tatkathamasamastaguṇā gauḍī pāñcālī ca rītiḥ kāvyasyātmā ।
atha katipayaiḥ tataḥ

{adrāvatra prajvalatyagniruccaiḥ prājyaḥ prodyannullasatyeṣa dhūmaḥ ।।

ityādāvojaḥ prabhṛtiṣu guṇeṣu satsu kāvyavyavahāraprāptiḥ ।

{svargaprāptiranenaiva dehena varavarṇinī ।
asyā radacchadaraso nyakkarotitarāṃ sudhām ।।

ityādau viśeṣoktivyatirekau guṇanirapekṣau kāvyavyavahārasya pravartakau ।।

idānīṃ guṇānāṃ bhedamāha

mādhuryaujaḥprasādākhyāstrayaste na punardaśa ।

eṣāṃ krameṇa lakṣaṇamāha

āhlādakatvaṃ mādhuryaṃ śṛṅgāre drutikāraṇam ।।

śṛṅgāre arthāt saṃbhoge । drutirgalitatvamiva । śravyatvaṃ punarojaḥprasādayorapi ।।

karuṇe vipralambhe tacchānte cātiśayānvitam ।

[atiśayānvitamiti] atyantadrutihetutvāt ।।

dīptyātmavistṛterheturojo vīrarasasthiti ।।

cittasya vistārarūpadīptatvajanakamojaḥ ।।

bībhatsaraudrarasayostasyādhikyaṃ krameṇa ca ।

vīrādvībhatse tato sātiśayamojaḥ ।।

śuṣkendhanāgnivat svacchajalavatsahasaiva yaḥ ।।

vyāpnotyanyat prasādo asau sarvatra vihitasthitiḥ ।

anyaditi । sarveṣu raseṣu sarvāsu racanāsu ca ।।

guṇavṛttyā punasteṣāṃ vṛttiḥ śabdārthayormatā ।।

guṇavṛttyā upacāreṇa ।।

kutastraya eva na daśa ityāha

kecidantarbhavantyeṣu doṣatyāgātpare śritāḥ ।
anye bhajanti doṣatvaṃ kutracinna tato daśa ।।

bahunāmapi padānāmekapadavadbhāsanātmā yaḥ śleṣaḥ yaścārohābarohakramarūpaḥ samādhiḥ yā ca vikaṭatvalakṣaṇā udāratā yaścaujomiśritaśaithilyātmā prasādaḥ
teṣāmojastantarbhāvaḥ । pṛthakpadatvarūpaṃ mādhuryaṃ bhaṅgyā sākṣādupāttam । prasādenārthavyaktirgṛhītā । mārgābhedarūpā samatā kvaciddoṣaḥ । tathāhi {mātaṅgāḥ kimu valgataiḥ ityādau siṃhābhidhāne masṛṇamārgatvāyo guṇaḥ । kaṣṭatvagrāmyatvayorduṣṭābhidhānāttannirākaraṇenāpāruṣyarūpaṃ saukumāryam aujjvalyarūpā kāntiśca svīkṛtā ।।

evaṃ na daśa śabdaguṇāḥ ।।

{padārthe vākyaracanaṃ vākyārthe ca padābhidhā ।
prauḍhirvyāsasamāsau ca sābhiprāyatvamasya ca ।।

iti yā prauḍhiḥ oja ityuktaṃ tad vaicitryamātram na guṇaḥ । tadabhāve api kāvyavyavahārapravṛtteḥ । apuṣṭārthatvādhikapadatvānavīkṛtatvāmaṅgalarūpāślīlagrāmyāṇāṃ nirākaraṇena ca
sābhiprāyatvarūpamojaḥ arthavaimalyātmā prasādaḥ uktivaicitryarūpaṃ mādhuryam apāruṣyarūpaṃ saukumāryam agrāmyatvarūpā udāratā ca svīkṛtāni । abhidhāsyamānasvabhāvoktyalaṅkāreṇa rasadhvaniguṇībhūtavyaṅgyābhyāṃ ca vastusvabhāvasphuṭatvarūpā arthavyaktiḥ, dīptarasatvarūpā kāntiśca svīkṛtā । kramakauṭilyānulbaṇatvopapattiyogarūpaghaṭanātmā śleṣo api vicitratvamātram । avaiṣamyasvarūpā samatā doṣābhāvamātraṃ na punarguṇaḥ । kaḥ khalvanunmattonyasya
prastāvenyadabhidadhyāt । arthasyāyoner'nyacchāyāyonervā yadi na bhavati darśanaṃ tatkathaṃ kāvyam ityarthadṛṣṭirūpaḥ samādhirapi na guṇaḥ ।।

tena nārthaguṇā vācyāḥ 

na vācyāḥ na vaktavyāḥ ।।

proktāḥ śabdaguṇāśca ye ।
varṇāḥ samāso racanā teṣāṃ vyañjakatāmitāḥ ।।

ke kasya ityāha

murdhni vargāntyagāḥ sparśā aṭavargā raṇau laghū ।
āvṛttirmadhyavṛttirvā mādhurye ghaṭanā tathā ।।

ṭaṭhaḍaḍhavarjitāḥ kādayo māntāḥ śirasi nijavargāntyayuktāḥ tathā rephaṇakārau hrasvāntaritāviti varṇāḥ samāsābhāvo madhyamaḥ samāso veti samāsaḥ tathā mādhuryavatī padāntarayogena racanā mādhuryasya vyañjikā ।। udāharaṇam

{anaṅgaraṅgapratiaṃ tadaṅgaṃ
bhaṅgībhraṅgīkṛtamānatāṅgyāḥ ।
kurvanti yūnāṃ sahasā yathaitāḥ
svāntāni śāntāparacintanāni ।।

yoga ādyatṛtīyāmyāmantyayo reṇa tulyayoḥ ।
ṭādiḥ śaṣau vṛttidairghyaṃ gumpha uddhṛta ojasi ।।

vargaprathamatṛtīyābhyāmantyayoḥ dvitīyacaturthayoḥ repheṇa adha upari ubhayatra vā yasya kasyacit tulyayoḥ tena tasyaiva saṃbandhaḥ ṭavargo arthāt ṇakāravarjaḥ śakāraṣakārau dīrghasamāsaḥ vikaṭā saṃghaṭanā ojasaḥ ।
udāharaṇam 

{mūrdhnāmuddhṛttakrṭtaityādi ।।
[mūrddhnāmudvṛttakṛttāviralagalagaladraktasaṃsaktadhārā-
dhauteśāṅghriprasādopanatajayajagajjātamithyāmahimnām ।
kailāsollāsanecchāvyatikarapiśunotsarpidarpoddhurāṇāṃ
doṣṇāṃ caiṣāṃ kimetat phalamiha nagarīrakṣaṇe yat prayāsaḥ ।।]

śrutimātreṇa śabdāttu yenārthapratyayo bhavet ।
sādhāraṇaḥ samagrāṇāṃ sa prasādo guṇo mataḥ ।।

samagrāṇāṃ rasānāṃ saṃghaṭanānāṃ ca । udāharaṇam

{parimlānaṃ pīnastanajaghanasaṃgādubhayatas-
tanormadhyasyāntaḥ parimilanamaprāpya haritam ।
idaṃ vyastanyāsaṃ ślathabhujalatākṣepavalanaiḥ
kṛśāṅgyāḥ saṃtāpaṃ vadati bisinīpatraśayanam ।।

yadyapi guṇaparatantrāḥ saṃghaṭanādayastathāpi

vaktṛvācyaprabandhānāmaucityena kvacitkvacit ।
racanāvṛttivarṇānāmanyathātvamapīṣyate ।।

kvacidvācyaprabandhānapekṣayā vaktraucityādeva racanādayaḥ । yathā

{manthāyastārṇavāmbhaḥplutakuharacalanmandaradhvānadhīraḥ
koṇāghāteṣu garjatpralayaghanaghaṭānyonyasaṃghaṭṭacaṇḍaḥ ।
kṛṣṇākrodhāgradūtaḥ kurukulanidhanotpātanirghātavātaḥ
kenāsmatsiṃhanādapratirasitasakho dundubhistāḍitosau ।।

atra hi na vācyaṃ krodhādivyañjakam । abhineyārthaṃ ca ca kāvyamiti tatpratikūlā uddhatā racanādayaḥ । vaktā cātra bhīmasenaḥ ।।
kvacidvaktṛprabandhānapekṣayā vācyaucityādeva racanādayaḥ ।।
yathā

{prauḍhacchedānurūpocchalanarayabhavatsaiṃhikeyopaghāta-
trāsākṛṣṭāśvatiryagvalitaravirathenāruṇenekṣyamāṇam ।
kurvat kākutsthavīryastutimiva marutāṃ kandharārandhrabhājāṃ
bhāṅkārairbhīmametannipatati viyataḥ kumbhakarṇottamāṅgam ।।

kvacidvaktṛvācyānapekṣāḥ prabandhocitā eva te ।।
tathāhi 
ākhyāyikāyāṃ śṛṅgāre api na masṛṇavarṇādayaḥ । kathāyāṃ raudre api nātyantamuddhatāḥ । nāṭakādau raudre api na dīrghasamāsādayaḥ ।।
evamanyadapuaucityamanusartavyam ।।

iti kāvyaprakāśe guṇālaṅkārabhedaniyataguṇanirṇayo nāma aṣṭama ullāsaḥ ।।

atha navama ullāsaḥ

guṇavivecane kṛte alaṅkārāḥ prāptāvasarāḥ iti saṃprati śabdālaṅkārānāha 

yaduktamanyathā vākyamanyathānyena yojyate ।
śleṣeṇa kākvā vā jñeyā sā vaktroktistathā dvidhā ।।

tatheti śleṣavakroktiḥ kākuvakroktiśca । tara padabhaṅgaśleṣeṇa yathā

{nārīṇāmanukūlamācarasi cejjānāsi kaścetano
vāmānāṃ priyamādadhāti hitakṛnnaivābalānāṃ bhavān ।
yuktaṃ kiṃ hitakartanaṃ nanu balābhāvaprasiddhātmanaḥ
sāmarthyaṃ bhavataḥ purandaramatacchedaṃ vidhātuṃ kutaḥ ।।

abhaṅgaśleṣeṇa yathā

{aho kenedṛśī buddhirdāruṇā tava nirmitā ।
triguṇā śrūyate buddhirna tu dārumayī kvacit ।।

kākvā yathā

{gurujanaparatantratayā dūrataraṃ deśamudyato gantum ।
alikulakokilalalite naiṣyati sakhi surabhisamaye asau ।।

varṇasāmyamanuprāsaś 

svaravaisādṛśye api vyañjanasadṛśatvaṃ varṇasāmyam । rasādyanugataḥ prakṛṣṭo nyāso anuprāsaḥ ।।

chekavṛttigato dvidhā ।

chekāḥ vidagdhāḥ । vṛttirniyatavarṇagato rasaviṣayo vyāpāraḥ । gata iti chekānuprāso vṛttyanuprāsaśca ।।
kiṃ tayoḥ svarūpam ityāha 

so anekasya sakṛtpūrvaḥ 

anekasya arthāt vyañjanasya sakṛdekavāraṃ sādṛśyaṃ chekānuprāsaḥ । udāharaṇam

{tato aruṇaparispandamandīkṛtavapuḥ śaśī ।
dadhre kāmaparikṣāmakāminīgaṇḍapāṇḍutām ।।

ekasyāpyasakṛtparaḥ ।।

ekasya apiśabdādanekasya vyañjanasya dvirbahukṛtvo vā sādṛśyaṃ vṛttyanuprāsaḥ ।।
tatra

mādhuryavyñjakairvarṇairupanāgarikocyate ।
ojaḥprakāśakaistaistu paruṣā 

ubhayatrāpi prāgudāhṛtam ।

komalā paraiḥ ।।

paraiḥ śeṣaiḥ । tāmeva kecit grāmyeti vadanti । udāharaṇam

{apasārasya ghanasāraṃ kuru hāraṃ dūra eva kiṃ kamalaiḥ ।
alamalamāli mṛṇākairiti vadati divāniśaṃ bālā ।।

।।

keṣāṃcidetā vaidarbhīpramukhā rītayo matāḥ ।

etāstisro vṛttayaḥ vāmānādīnāṃ mate vaidarbhīgauḍīpāñcālyākhyā rītayo matāḥ ।।

śābdastu lāṭānuprāso bhede tātparyamātrataḥ ।।

śabdagato anuprāsaḥ śabdārthayorabhede apyanvayamātrabhedāt lāṭajanavallabhatvācca lāṭānuprāsaḥ । eṣa padānuprāsa ityanye ।।

padānāṃ saḥ 

sa iti lāṭānuprāsaḥ । udāharaṇam

{yasya na savidhe dayitā davadahanastuhinadīdhitistasya ।
yasya ca savidhe dayitā davadahanastuhinadīdhitistasya ।।

padasyāpi 

apiśabdena sa iti samuccīyate । udāharaṇam

{vadanaṃ varavarṇinyāstasyāḥ satyaṃ sudhākaraḥ ।
sudhākaraḥ kva nu punaḥ kalaṅkavikalo bhavet ।।

vṛttāvanyatra tatra vā ।
nāmnaḥ sa vṛttyavṛttyośca 

ekasmin samāse bhinne vā samāse samāsāsamāsayorvā nāmnaḥ prātipadikasya na tu padasya sārūpyam । udāharaṇam

{sitakarakararuciravibhā vibhākarākāra dharaṇidhara kīrtiḥ ।
pauruṣakamalā kamalā sāpi tavaivāsti nānyasya ।।

tadevaṃ pañcadhā mataḥ ।।

arthe satyarthabhinnānāṃ varṇānāṃ sā punaḥ śrutiḥ ।
yamakaṃ 

samarasamaraso ayamityādāvekeṣāmarthavattve anyeṣāmanarthakatve bhinnārthānāmiti na yujyate vaktum iti arthe satītyuktam । seti sarorasa ityādivailakṣaṇyena tenaiva krameṇa sthitā ।

pādatadbhāgavṛtti tadyātyanekatām ।।

prathamo dvitīyādau dvitīyastṛtīyādau tṛtīyaścaturthe prathamastriṣvapīti sapta । prathamo dvitīye tṛtīyaścaturthe prathamaścaturthe dvitīyastṛtīye, iti dve । tadevaṃ pādajaṃ navabhedam । ardhāvṛttiḥ ślokāvṛttiśceti dve ।

dvidhā vibhakte pāde prathamādipādādibhāgaḥ pūrvavat dvitīyādipādādibhāgeṣu antabhāgo anantabhāgeṣviti viṃśatirbhedāḥ ślokāntare hi nāsau bhāgāvṛttiḥ । trikhaṇḍe triṃśat catuḥkhaṇḍe catvāriṃśat ।

prathamapādādigatāntyārghādibhāgo dvitīyapādādigate ādyārdhādibhāge yamyate ityādyanvarthatānusaraṇenānekabhedam । madhyādikam । teṣāṃ samuccayaḥ । tathā tasminneva pāde
ādyādibhāgānāṃ madhyādibhāge aniyate ca sthāne āvṛttiriti prabhūtatamabhedam । tadetatkāvyāntargaḍubhūtam iti nāsya bhedalakṣaṇaṃ kṛtam । diṅmātramudāhriyate ।

{sannārībharaṇomāyamārādhya vidhuśekharam ।
sannārībharaṇomāyastatastvaṃ pṛthivīṃ jaya ।।

{vināyameno nayatāsukhādinā vinā yamenonayatā sukhādinā ।
mahājanodīyata mānasādaraṃ mahājanodī yatamānasādaram ।।

{sa tvārambharatovaśyamabalaṃ vitatāravam ।
sarvadā raṇamānaiṣīdavānalasamasthitaḥ ।।

{sattvārambharatovaśyamavalambitatāravam ।
sarvadāraṇamānaiṣī davānalasamasthitaḥ ।।

{anantamahimavyāptaviśvāṃ vedhā na veda yām ।
yā ca māteva bhajate praṇate mānave dayām ।।

{yadānato ayadā nato nayātyayaṃ na yātyayam ।
śivehitāṃ śive hitāṃ smarāmitāṃ smarāmi tām ।।

{sarasvati prasādaṃ me sthitiṃ cittasarasvati ।
sara svati kuru kṣetrakurukṣetrasarasvati ।।

{sasāra sākaṃ darpaṇe kandarpeṇa sasārasā ।
śarannavānā bibhrāṇā nāvibhrāṇā śarannavā ।।

{madhuparājiparājitamānījanamanaḥsumanaḥsurabhi śriyam ।
abhṛta vāritavārijaviplavaṃ sphuṭitatāmratatāmravaṇaṃ jagat ।।

evaṃ vaicitryasahasraiḥ sthitamanyadunneyam ।।

vācyabhedena bhinnā tad yugapadbhāṣaṇaspṛśaḥ ।
śliṣyanti śabdāḥ śleṣo asāvakṣarādibhiraṣṭadhā ।।

{arthabhedena śabdabhedaḥ iti darśane {kāvyamārge svaro na gaṇyate iti ca naye vācyabhedena bhinnā api śabdā yat yugapaduccāraṇena śliṣyanti bhinnaṃ svarūpamapahnuvate sa śleṣaḥ ।
sa ca varṇapadaliṅgabhāṣāprakṛtipratyayavibhaktivacanñanāṃ bhedādaṣṭadhā । krameṇodāharaṇam 

[ varṇa]

{alaṅkāraḥ śaṅkākaranarakapālaṃ parijano
viśīrṇāṅgo bhṛṅgī avsu ca vṛṣa eko bahuvayāḥ ।
avastheyaṃ sthāṇor'pi bhavati sarvāmaraguror-
vidhau vakre mūrdhni sthitavati vayaṃ ke punaramī ।।

[ pada]

{pṛthukārtasvarapātraṃ bhūṣitaniḥśeṣaparijanaṃ deva ।
vilasatkareṇugahanaṃ saṃprati samamāvayoḥ sadanam ।।

[ liṅga, vacana]

{bhaktiprahvavilokanapraṇayinī nīlotpalaspardhinī
dhyānālambanatāṃ samādhiniratairnītehitaprāptaye ।
lāvaṇyasya mahānidhī rasikatāṃ lakṣmīdṛśostanvatī
yuṣmākaṃ kurutāṃ bhavārtiśamanaṃ netre tanurvā hareḥ ।।

eṣa vacanaśleṣo api ।

[ bhāṣā]

{mahadesurasaṃdhamme tamavasamāsaṃgamāgamāharaṇe ।
harabahusaraṇaṃ taṃ cittamohamavasaraume sahasā ।।
[mama dehi rasaṃ dharme tamoaśām āśāṃ gamāgamāt hara naḥ ।
haravadhu śaraṇaṃ tvaṃ cittamoho apasaratu me sahasā ।।]

[ prakṛti]

{ayaṃ sarvāṇi śāstrāṇi hṛdi jñeṣu ca vakṣyati ।
sāmarthyakṛdamitrāṇāṃ mitrāṇāṃ ca nṛpātmajaḥ ।।

[ pratyaya]

{rajaniramaṇamauleḥ pādapadmāvaloka-
kṣaṇasamayaparāptāpūrvasaṃsahasram ।
pramathanivahamadhye jātucittvatprasādād
ahamucitaruciḥ syānnanditā sā tathā me ।।

[ vibhakti]

{sarvasvaṃ hara sarvasya tvaṃ bhavacchedatatparaḥ ।
nayopakārasāṃmukhyamāyāsi tanuvartanam ।।

bhedābhāvātprakṛtyāderbhedo api navamo bhavet ।

navamopītyapirbhinnakramaḥ । udāharaṇam 

{yosakṛtparagotrāṇāṃ pakṣacchedakṣaṇakṣamaḥ ।
śatakoṭidatāṃ bibhradcibudhendraḥ sa rājate ।।

atra prakaraṇādiniyamābhāvāt dvāvapyarthau vācyau ।।

nanu svaritādiguṇabhedād bhinnaprayatnoccāryāṇāṃ tadabhāvādabhinnaprayatnoccāryāṇāṃ ca śabdānāṃ bandhe alaṅkārāntarapratibhotpattihetuḥ śabdaśleṣo arthaśleṣaśceti dvividho apyarthālaṅkāramadhye parigaṇito anyairiti kathamayaṃ śabdālaṅkāraḥ ।

ucyate iha doṣaguṇālaṅkārāṇāṃ śabdārthagatatvena yo vibhāgaḥ saḥ anvayavyatirekābhyāmeva vyavatiṣṭhate । tathāhi kaṣṭavādigāḍhatvādyanuprāsādayaḥ vyarthatvādiprauḍhyādyupamādayastadbhāvatadabhāvānuvidhāyitvādeva śabdārthagatatvena vyavasthāpyante ।

svayaṃ ca pallavātāmrabhāsvatkaravirājitā । ityabhaṅgaḥ
{prabhātasaṃdhyevāsvāpaphalalubdhehitapradā ।।
iti sabhaṅgaḥ iti dvāvapi śabdaikasamāśrayāviti dvayorapi śabdaśleṣatvamupapannaṃ
na tvādyasyārthaśleṣatvam । arthaśleṣasya tu sa viṣayaḥ yatra śabdaparivartane api na śleṣatvakhaṇḍanā । yathā

{stokenonnatimāyāti stokenāyātyadhogatim ।
aho susadṛśī vṛttistulākoṭeḥ khalasya ca ।।

na cāyamupamāpratibhotpattihetuḥ śleṣaḥ api tu śleṣapratibhotpattiheturupamā । tathāpi yathā
{kamalamiva mukhaṃ manojñametatkacatitarām ityādau guṇasāmye kriyāsāmye ubhayasāmye vā upamā । tathā asakalakalaṃ purametajjātaṃ saṃprati sudhāṃśubimbamiva'; ityādau śabdamātrasāmye api sā yuktaiva । tathā hyuktaṃ rudraṭena

{sphuṭamarthālaṅkārāvetāvupamāsamuccayau kiṃ tu ।
āśritya śabdamātraṃ sśmānyamihāpi saṃbhavataḥ ।। iti ।

na ca {kamalamiva mukham ityādiḥ sādhāraṇadharmaprayogaśūnya upamāviṣaya iti vaktaṃ yuktaṃ pūrṇopamāyā nirviṣayatvāpatteḥ ।।

{deva tvameva pātālamāśānāṃ tvaṃ nibandhanam ।
tvaṃ cāmaramarudbhūmireko lokatrayātmakaḥ ।।

ityādiḥ śleṣasya copamādyalaṅkāraviviktosti viṣaya iti । dvayoryoge saṃkara eva । upapattiparyālocane tu upamāyā evāyaṃ yukto viṣayaḥ । anyathā viṣayāpahāra eva pūrṇopamāyāḥ syāt ।
na ca aabindusundarī nityaṃ galallāvaṇyabindukā'; ityādau virodhapratibhotpattihetuḥ śleṣaḥ api tu śleṣapratibhotpattiheturvirodhaḥ । na hyatrārthadvayapratipādakaḥ śabdaśleṣaḥ dvitīyārthasya pratibhātamātrasya prarohābhāvāt । na ca virodhābhāsa iva virodhaḥ śleṣābhāsaḥ śleṣaḥ ।
tadevamādiṣu vākyeṣu śleṣapratibhotpattiheturalaṅkārāntarameva । tathā ca

{ sadvaṃśamuktāmaṇiḥ ।।

{nālpaḥ kaviriva svalpaśloko deva mahān bhavān ।।

{anurāgavatī saṃdhyā divasastatpuraḥsaraḥ ।
aho daivagatiścitrā tathāpi na samāgamaḥ ।।

{ādāya cāpamacalaṃ kṛtvāhīnaṃ guṇaṃ viṣamadṛṣṭiḥ ।
yaścitramacyutaśaro lakṣyamabhāṅkṣīnnamastasmai ।।

ityādāvekadeśavivartirūpakaśleṣavyatirekasamāsoktivirodhatvamucitaṃ na tu śleṣatvam ।।
śabdaśleṣa iti cocyate arthālaṅkāramadhye ca lakṣyate iti ko ayaṃ nayaḥ । kiṃ ca caicitryamalaṅkāra iti ya eva kavipratibhāsaṃrambhagocarastatreva vicitratā iti saivālaṅkārabhūmiḥ । arthamukhaprekṣitvameteṣāṃ śabdānāmiti cet anuprāsādīnāmapi tathaiveti te apyarthālaṅkārāḥ kiṃ nocyante । rasādivyañjakasvarūpavācyaviśeṣasavyapekṣatve api hyanuprāsādīnām
alaṅkāratā । śabdaguṇadoṣāṇāmapyarthāpekṣayaiva guṇadoṣatā । arthaguṇadoṣālaṅkārāṇāṃ śabdāpekṣayaiva vyavasthitiriti te api śabdagatatvenocyantām । {vidhau vakre mūrdhni ityādau ca varṇādiśleṣe ekaprayatnoccāryatve arthaśleṣatvaṃ śabdabhede api prasajyatāmityevamādi svayaṃ
vicāryam ।।

taccitraṃ yatra varṇānāṃ khaḍgādyākṛtihetutā ।।

saṃniveśaviśeṣeṇa yatra nyastā varṇāḥ khaḍgamurajapadmādyākāramullāsayanti taccitraṃ kāvyam । kaṣṭaṃ kāvyametaditi diṅmātraṃ pradarśyate । udāharaṇam 

{mārāriśakrarāmebhamukhairāsāraraṃhasā ।
sārārabdhastavā nityaṃ tadārtiharaṇakṣamā ।।

{mātā natānāṃ saṃghaṭṭaḥśriyāṃ bādhitasaṃbhramā ।
mānyātha sīmā rāmāṇāṃ śaṃ me diśyādumādimā ।।

{saralā bahulārambhataralālibalāravā ।
vāralābahulāmandakaralābahulāmalā ।।

{bhāsate pratibhāsāra rasābhātāhatāvibhā ।
bhāvitātmā śubhā vāde devābhā bata te sabhā ।।

{rasāsāra rasā sārasāyatākṣakṣatāyasā ।
sātāvāta tavātāsā rakṣatastvastvatakṣara ।।

saṃbhavino apyanye prabhedāḥ śaktimātraprakāśakā na tu kāvyarūpatāṃ dadhatīti na pradarśyante ।।

punarektavadābhāso vibhinnākāraśabdagā ।
ekārthateva 

bhinnarūpasārthakānarthakaśabdaniṣṭhamekārthatvena mukhe bhāsanaṃ punaruktavadābhāsaḥ । sa ca

śabdasya 

sabhaṅgābhaṅgarūpakevalaśabdaniṣṭhaḥ । udāharaṇam 

{arivadhadehaśarīraḥ sahasā rathisūtaturagapādātaḥ ।
bhāti sadānatyāgaḥ sthiratāyāmavanitalatilakaḥ ।।

{cakāsatyaṅganārāmāḥ kautukānandahetavaḥ ।
tasya rājñaḥ sumanaso vibudhāḥ pārśvavartinaḥ ।।

tathā śabdārthayorayam ।।

udāharaṇam 

{tanuvapurajaghanyo asau karikuñjararudhiraraktakharanakharaḥ ।
tejodhāma mahaḥpṛthumanasāmindro harirjiṣṇuḥ ।।

atraikasmin pade parivartite nālaṅkāra iti śabdāśrayaḥ aparasmiṃstu parivartite api sa na hīyate ityarthaniṣṭha ityubhayālaṅkāro ayam ।।

iti kāvyaprakāśe śabdālaṅkāranirṇayo nāma navama ullāsaḥ ।।

atha daśama ullāsaḥ

arthālaṅkārānāha

sādharmyamupamā bhede 

upamānopameyayoreva na tu kāryakāraṇādikayoḥ sādharmyaṃ bhavatīti tayoreva samānena dharmeṇa saṃbandha upamā ।

pūrṇā luptā ca 

upamānopameyasādhāraṇadharmopamāpratipādakānāmupādāne pūrṇā । ekasya dvayostrayāṇāṃ vā lope luptā ।।

sāgrimā ।

śrautyārthī ca bhavedvākye samāse taddhite tathā ।।

agrimā pūrṇā ।
yathevādiśabdā yatparāstasyaivopamānatāpratītiriti yadyapyupamānaviśeṣaṇānyete tathāpi śabdaśaktimahimnā śrutyaiva ṣaṣṭhīvat saṃbandhaṃ pratipādayantīti tatsadbhāve śrautī upamā ।
tathaiva {tatra tasyeva ityanenevārthe vihitasya vaterupādāne ।।

{tena tulyaṃ mukham ityādāvupameye eva {tattulyamasya ityādau copamāne eva {idaṃ ca tacca tulyam ityubhayatrāpi tulyādiśabdānāṃ viśrāntiriti sāmyaparyālocanayā tulyatāpratītiriti sādharmyasyārthatvāttulyādiśandopādāne ārthī tadvat atena tulyaṃ kriyā cedvatiḥ'; ityanena
vihitasya vateḥ sthitau ।

{ivena nityasamāso vibhaktyapolaḥ pūrvapadakṛtisvaratvaṃ ca iti nityasamāse ivaśabdayoge samāsagā ।। krameṇodāharaṇam 

{svapne api samareṣu tvāṃ vijayaśrīrna muñchati ।
prabhāvaprabhavaṃ kāntaṃ svādhīnapatikā yathā ।।

{cakitahariṇalolalocanāyāḥ krudhi taruṇāruṇatārahārikānti ।
sarasijamidamānanaṃ ca tasyāḥ samamiti cetasi saṃmadaṃ vidhatte ।।

{atyāyatairniyamakāribhiruddhatānāṃ
divyaiḥ prabhābhiranapāyamayairupāyaiḥ ।
śaurirbhujairiva caturbhiradaḥ sadā yo
lakṣmīvilāsabhavanairbhuvanaṃ babhāra ।।

{avitathamanorathapathaprathaneṣu praguṇa garimagītaśrīḥ ।
suratarusadṛśaḥ sa bhavān abhilaṣaṇīyaḥ kṣitīśvaro na kasya ।।

{gāmbhīryagarimā tasya satyaṅgaṅgābhujaṅgavat ।
durālokaḥ sa samare nidāghāmbararatnavat ।।

svādhīnapatikā kāntaṃ bhajamānā yathāṃ lokottaracamatkārabhūḥ tathā jayaśrīstvadāsevanenetyādinā pratīyamānena vinā yadyapi noktervaicitryam । vaicitryaṃ cālaṅkāraḥ । tathāpi na dhvaniguṇībhūtavyaṅgyavyavahāraḥ । na khalu vyaṅgyasaṃsparśaparāmarśādatra cārutāpratītiḥ । api tu vācya vaicityapratibhāsādeva ।।
rasādistu vyaṅgyor'rthālaṅkārāntaraṃ ca sarvatrāvyabhicārītyagaṇayitvaiva tadalaṅkārā udāhṛtāḥ । tadrahitatvena tu udāhriyamāṇā virasatāmāvahantīti pūrvāparaciruddhābhidhānamiti na codanīyam ।।

tadvad dharmasya lope syānna śrautī taddhite punaḥ ।

dharmaḥ sādhāraṇaḥ । taddhite kalpavādau tvārthyeva ।।
udāharaṇam 

{dhanyasyānanyasāmānyasaujanyotkarṣaśālinaḥ ।
karaṇīyaṃ vacaścetaḥ satyaṃ tasyāmṛtaṃ yathā ।।

{ākṛṣṭakaravālo asau saṃparāye paribhraman ।
pratyarthisenayā dṛṣṭaḥ kṛtāntena samaḥ prabhuḥ ।।

{karavāla ivācārastasya vāgamṛtopamā ।
viṣakalpaṃ mano vetsi yadi jīvasi tatsakhe ।।

upamānānupādāne vākyagātha samāsagā ।।

{saalakaraṇaparavīsāmasiriviaraṇaṃ ṇa sarasakavvassa ।
dīsai aha vā ṇisammai sarisaṃ aṃsaṃsametteṇa ।।
[sakalakaraṇaparaciśrāmaśrīvitaraṇaṃ na sarasakāvyasya ।
dṛśyate atha vā niśamyate sadṛśamaṃśāṃśamātreṇa ।।]

kavvassetryatra kavvasamamiti sarisamityatra ca ṇūṇamiti pāṭhe eṣaiva samāsagā ।।

vāderlope samāse sā karmādhārakyaci kyaṅi ।
karmakartrorṇamuli 

vāśabdaḥ upamādyotaka iti । vāderupamāpratipādakasya lope ṣaṭ samāsena karnṇo adhikaraṇāccotpannena kyacā kartuḥ kyaṅā karmakartrorupapadayorṇamulā ca bhavet ।।
udāharaṇam 

{tataḥ kumudanāthena kāminīgaṇḍapāṇḍunā ।
netrānandena candreṇa māhendrī digalaṅkṛtā ।।

tathā

{asitabhujagabhīṣaṇāsipatro ruharuhikāhitacittatūrṇacāraḥ ।
pulakitatanurutkapolakāntiḥ pratibhaṭavikramadarśaneyamāsīt ।।

{pauraṃ sutīyati janaṃ samarāntaresā-
vantaḥpurīyati vicitracaritracuñcuḥ ।
nārīyate samarasīmni kṛpāṇapāṇer
ālokya tasya caritāni sapatnasenā ।।

{mṛdhe nidāghagharmāṃśudarśaṃ paśyanti taṃ pare ।
sa punaḥ pārthasaṃcāraṃ saṃcaratyavanīpatiḥ ।।

etaddvilope kvipsamāsagā ।।

etayordhrmavādyoḥ । udāharaṇam 

{savitā vidhavati vidhurapi savitarati tathā dinanti yāminyaḥ ।
yāminayanti dināni ca sukhaduḥkhavaśīkṛte manasi ।।

{paripanthimanojyaśatairapi durākramaḥ ।
saṃparāyapravṛttausau rājate rājakuñjaraḥ ।।

।।

dharmopamānayorlope vṛttau vākye ca dṛśyate ।

{ṭuṭuṇṇanto marihisi kaṇṭaakaliāiṃ keaivaṇāiṃ ।
mālaikusumasaricchaṃ bhamara bhamanto ṇa pāvihisi ।।
[ṭuṇṭuṇāyamāno mariṣyasi kaṇṭakakalitāni ketakīvanāni ।
mālatīkusumasadṛkṣaṃ bhramara bhraman na prāpsyasi ।।]

kusumeṇa samamiti pāṭhe vākyagā ।

kyaci vādyupameyāse 

āse nirāse ।

{arātivikramālokavikasvaravilocanaḥ ।
kṛpāṇodagradordaṇḍaḥ sa sahasrāyudhīyati ।।

atrātmā upameyaḥ ।

trilope ca samāsagā ।।

trayāṇāṃ vādidharmopamānānām । udāharaṇam 

{taruṇamani kṛtāvalokanā lalitavilāsavitīrṇavigrahā ।
smaraśaravisarācitāntarā mṛganayanā harate munermanaḥ ।।

atra saptamyupamānetyādinā yadā samāsalopau bhavataḥ ।।

krūrasyācārasyāyaḥśūlatayādhyavasāyād ayaḥśūlenānvicchati {āyaḥśūlikaḥ ityatiśayoktirna tu krūrācāropameyataikṣṇyadharmavādīnāṃ lope trilope ayamupamā ।
evamekonaviṃśatirluptāḥ pūrṇābhiḥ saha pañcaviṃśatiḥ ।।

{anayeneva rājyaśrīrdainyeneva manasvitā ।
mamlau sātha viṣādena padminīva himāmbhasā ।।

ityabhinne sādhāraṇe dharme ।।

{jyotsneva nayanānandaḥ sureva madakāraṇam ।
prabhuteva samākṛṣṭasarvalokā nitambinī ।।

ity bhinne ca tasmin ekasyaiva bahūpamānopādāne mālopamā ।
yathottaramupameyasyopamānatve pūrvavadabhinnadharmatve

{anavaratakanakavitaraṇajalalavabhṛtakarataraṅgitārthitateḥ ।
bhaṇitiriva matirmatiriva ceṣṭā ceṣṭeva kīrtirativimalā ।।

{matiriva mūrtirmadhurā mūrtiriva sabhā prabhāvacitā ।
tasya sabheva jayaśrīḥ śakyā jetuṃ nṛpasya na pareṣām ।।

ityādikā raśanopamā ca na lakṣitā evaṃvidhavaicitryasahasrasaṃbhavāt
uktabhedānatikramācca ।।

upamānopameyatve ekasyaivaikavākyage ।
ananvayaḥ 

upamānāntarasaṃbandhābhāvo ananvayaḥ । udāharaṇam 

{na kevalaṃ bhāti nitāntakāntirnitambanī saiva nitambinīva ।
yāvadvilāsāyudhalāsyavāsāste tadvilāsā iva tadvilāsāḥ ।।

viparyāsa upameyopamā tayoḥ ।।

tayoḥ upamānopameyayoḥ । parivṛttiḥ arthāt vākyadvaye । itaropamānavyavacchedaparā upameyenopamā iti upameyopamā । udāharaṇam 

{kamaleva matirmatiriva kamalā tanuriva vibhā vibheva tanuḥ ।
dharaṇīva dhṛtirdhṛtiriva dharaṇī satataṃ vibhāti bata yasya ।।

।।

saṃbhāvanamathotprekṣā prakṛtasya samena yat ।

samena upamānena । udāharaṇam 

{unmeṣaṃ yo mama na sahate jātivairī niśāyām
indorindīvaradaladṛśā tasya saundaryadarpaḥ ।
nītiḥ śāntiṃ prasabhamanayā vaktrakāntyeti harṣāl
lagnā manye lalitatanu te pādayoḥ padmalakṣmīḥ ।।

{limpatīva tamo aṅgāni varṣatīvāñjanaṃ nabhaḥ ।
asatpuruṣaseveva dṛṣṭirviphalatāṃ gatā ।।

ityādau vyāpanādi lepanādirūpatayā saṃbhāvitam ।।

sasaṃdehastu bhedoktau tadanuktau ca saṃśayaḥ ।।

bhedoktau yathā

{ayaṃ mārtaṇḍaḥ kiṃ sa khalu turagaiḥ saptabhiritaḥ
kṛśānuḥ kiṃ sarvāḥ prasarati diśo naiṣa niyatam ।
kṛtāntaḥ kiṃ sākṣānmahiṣavahano asāviti ciraṃ
samālokyājau tvāṃ vidadhati vikalpān pratibhaṭāḥ ।।

bhedoktāvityanena na kevalamayaṃ niścayagarbho yāvanniścayānto api saṃdehaḥ svīkrṭaḥ ।
yathā

{induḥ kiṃ kva kalaṅkaḥ sarasijametat kimambu kutra gatam ।
lalitasavilāsavacanairmukhamiti hariṇākṣi niścitaṃ parataḥ ।।

kiṃ tu niścayagarbha iva nātra niścayaḥ pratīyamāna iti upekṣito
bhaṭṭodbhaṭena । tadanuktau yathā

{asyāḥ sargavidhau prajāpatirabhūccandro nu kāntipradaḥ
śṛṅgāraikarasaḥ svayaṃ nu madano māso nu puṣpākaraḥ ।
vedābhyāsajaḍaḥ kathaṃ nu viṣayavyāvṛttakautūhalo
nirmātuṃ prabhavenmanoharamidaṃ rūpaṃ purāṇo muniḥ ।।

।।

tadrūpakamabhedo ya upamānopameyayoḥ ।

atisāmyād anapahnutabhedayoḥ abhedaḥ ।

samastavastuciṣyaṃ śrautā āropitā yadā ।।

āropaviṣayā iva āropyamāṇāḥ yadā śabdopāttāḥ tadā samastāni vastūni viṣayosyeti samastavastuviṣayam । āropitā iti bahuvacanamavivakṣitam । yathā

{jyotsnābhasmacchuraṇadhavalā bibhratī tārakāsthī-
nyantardhānavyasanarasikā rātrikāpālikīyam ।
dvīpād dvīpaṃ bhramati dadhatī candramudrākapāle
nyastaṃ siddhāñjanaparimalaṃ lāñchanasyacchalena ।।

atra pādatraye, antardhānavyasanarasikatvamāropitadharma eveti rūpakaparigrahe sādhakamastītitatsaṃkarāśaṅkā na kāryā ।।

śrautā ārthaśca te yasminnekadeśavivarti tat ।

kevidāropyamāṇāḥ śabdo apāttāḥ kecidarthasāmarthyādavaseyāḥ ityekadeśavivartanāt ekadeśavivarti । yathā

{jassa raṇanteurae kare kuṇantassa maṇḍalaggalaaṃ ।
rasasaṃmuhī vi sahasā paramuhī hoi riuseṇā ।।
[yasya raṇāntaḥpure kare kurvato maṇḍalāgralatām ।
rasasaṃmukhyapi sahasā parāñmukhī bhavati ripusenā ।।]

atra raṇasyāntaḥpuratvamāropyamāṇaṃ śabdo apāttam maṇḍalāgralatāyāḥ nāyikātvam ripusenāyāśca pratināyikātvam arthasāmarthyādavasīyate iti ekadeśe viśeṣeṇa vartanādekadeśavivarti ।

sāṅgametat 

uktadvibhedaṃ sāvayavam ।।

niraṅgaṃ tu śuddhaṃ 

yathā

{kuraṅgīvāṅgāni stimitayati gītadhvaniṣu yat
sakhīṃ kāntodantaṃ śrutamapi punaḥ praśnayati yat ।
anidraṃ yaccāntaḥ svapiti tadaho vedmyabhinavāṃ
pravṛtto asyāḥ sektuṃ hṛdi manasijaḥ premalatikām ।।

mālā tu pūrvavat ।।

mālopamāyāmivaikasmin bahava āropitāḥ । yathā

{saundaryasya taraṅgiṇī taruṇimotkarṣasya harṣodgamaḥ
kānteḥ kārmaṇakarma narmarahasāmullāsanāvāsabhūḥ ।
vidyā vakragirāṃ vidheranavadhiprāvīṇyasākṣātkriyā
vāṇāḥ pañcaśilīmukhasya lalanācūḍāmaṇiḥ sā priyā ।।

।।

niyatāropaṇopāyaḥ syādāropaḥ parasya yaḥ ।
tatparaṃparitaṃ śliṣṭe vācake bhedabhāji vā ।।

yathā

{vidvanmānasahaṃsa vairikamalāsaṃkocadīptadyute
durgāmārgaṇanīlalohita samitsvīkāravaiśvānara ।
satyaprītividhānadakṣa vijayaprāgbhāvabhīma prabho
sāmrājyaṃ varavīra vatsaraśataṃ vairiñcamuccaiḥ kriyāḥ ।।

atra mānasameva mānasam kamalāyāḥ saṃkoca eva kamalānāmasaṃkocaḥ durgāṇāmamārgaṇameva durgāyāḥ mārgaṇam samitāṃ svīkāra eva samidhāṃ svīkāraḥ satye pratītireva satyāmaprītiḥ vijayaḥ paraparābhava eva vijayorjunaḥ evamāropaṇanimitto haṃsāderāropaḥ ।
yadyapi śabdārthālaṅkāro ayamityuktaṃ vakṣyate ca tathāpi prasiddhyanurodhādatroktaḥ । ekadeśavivarti hīdamanyairabhidhīyate ।।

bhedabhāji yathā

{ālānaṃ jayakuñjarasya dṛṣadāṃ seturvipadvāridheḥ
pūrvādriḥ karavālacaṇḍamahaso līlopadhānaṃ śriyaḥ ।
saṃgrāmāmṛtasāgarapramathanakrīḍāvidhau mandaro
rājan rājati vīravairivanitāvaidhavyadaste bhujaḥ ।।

atra jayāderbhinnaśabdavācyasya kuñjaratvādyārope bhujasya ālānatvādyāropo yujyate ।

{alaukikamahālokaprakāśitajagattrayaḥ ।
stūyate deva sadvaṃśamuktāratnaṃ na kairbhavān ।।

{niravadhi ca nirāśrayaṃ ca yasya sthitamanivartitakautukaprapñcam ।
prathama iha bhavān sa kūrmamūrtirjayati caturdaśalokavallikandaḥ ।।

iti ca amālārūpoakamapi paraṃparitaṃ draṣṭavyam ।।

{kisalayakarairlatānāṃ karakamalaiḥ kāmināṃ mano jayati ।
nalinīnāṃ kamalamukhaiḥ mukhendubhiryoṣitāṃ madanaḥ ।।

ityādi raśanārūpakaṃ na vaicitryavaditi na lakṣitam ।।

prakṛtaṃ yanniṣidhyānyat sādhyate sā tvapahnutiḥ ।

upameyam asatyaṃ kṛtvopamānaṃ satyatayā yat sthāpyate sā tu apahnutiḥ udāharaṇam 

{avāptaḥ prāgalbhyaṃ pariṇatarucaḥ śailatanaye
kalaṅko naivāyaṃ vilasati śaśāṅkasya vapuṣi ।
amuṣyeyaṃ manye vigaladamṛtasyandaśiśire
ratiśrāntā śete rajaniramaṇī gāḍhamurasi ।।

itthaṃ vā

{bata sakhi kiyadetat paśya vairaṃ smarasya
priyavirahakṛśesmin rāgiloke tathā hi ।
upavanasahakārodbhāsibhṛṅgacchalena
prativiśikhamanenoṭṭaṅkitaṃ kālakūṭam ।।

atra hi na sabhṛṅgāṇi sahakārāṇi api tu sakālakūṭā śarā iti pratītiḥ । evaṃ vā

{amuṣmiṃllāvaṇyāmṛtasarasi nūnaṃ mṛgadṛśaḥ
smaraḥ śarvapluṣṭaḥ pṛthujaghanabhāge nipatitaḥ ।
yadaṅgāṅgāraṇāṃ prathamapiśunā nābhikuhare
śikhā dhūmasyeyaṃ pariṇaṃmati romāvalivapuḥ ।।

atra na romāvaliḥ dhūmaśikheyamiti pratipattiḥ ।।
evamiyaṃ bhaṅgyantarairapyūhyā ।।

śleṣaḥ sa vākya ekasmin yatrānekārthatā bhavet ।।

ekārthapratipādakānāmeva śabdānāṃ yatrāneko arthaḥ sa śleṣaḥ । udāharaṇam 

{udayamayate diṅmālinyaṃ nirākurutetarāṃ
nayati nidhanaṃ nidrāmudrāṃ pravartayati kriyāḥ ।
racayatitarāṃ svairācārapravartanakartanaṃ
bata bata lasattejaḥpuñjo vibhāti vibhākaraḥ ।।

atrābhidhāyā aniyantraṇāt dvāvapyarkabhūpau vācyau ।।

paroktirbhedakaiḥ śliṣṭaiḥ samāsoktir 

prakṛtārthapratipādakavākyena śliṣṭaviśeṣaṇamāhātmyāt na tu viśeṣyasya sāmarthyādapi yat aprakṛtasyārthasyābhidhānam sā samāsena saṃkṣepeṇārthadvayakathanāt samāsoktiḥ । udāharaṇam 

{lahiūṇa tujjha bāhupphaṃsaṃ jīe sa ko vi ullāso ।
jaalacchī tuba virahe ṇa hujjalā dubbalā ṇaṃ sā ।।
[labdhvā tava bāhusparśa yasyāḥ sa ko apyullāsaḥ ।
jayalakṣmīstava virahe na khalūjjvalā durbalā nanu sā ।।]

atra jayalakṣmīśabdasya kevalaṃ kāntāvācakatvaṃ nāsti ।।

nidarśanā ।
abhavanvastusaṃbandha upamāparikalpakaḥ ।।

nidarśanaṃ dṛṣṭāntakaraṇam । udāharaṇam 

{kva sūryaprabhāvo vaṃśaḥ kva cālpaviṣayā matiḥ ।
titīrṣurdustaraṃ mohāduḍupenāsmi sāgaram ।।

atra uḍupena sāgarataraṇamiva manmatyā sūryavaṃśavarṇanamityupamāyāṃ paryavasyati ।

yathā vā

{udayati vitatordhvaraśmirajjāvahimarucau himadhāmni yāti cāstam ।
vahati girirayaṃ vilambighaṇṭādvayaparivāritavāraṇendralīlām ।।

atra kathmanyasya līlāmanyo vahatīti tatsadṛśīmityupamāyāṃ paryavasānam ।

{dorbhyāṃ titīrṣati taraṅgavatībhujaṅgam
ādātumicchati kare hariṇāṅkabimbam ।
meruṃlilaṅghayiṣati dhruvameṣa deva
yaste guṇān gaditumudyamamādadhati ।।

ityādau mālārūpāpyeṣā draṣṭavyā ।।

svasvahetvanvayasyoktiḥ kriyayaiva ca sāparā ।

kriyayaiva svasvarūpasvakāraṇayoḥ saṃbandho yadavagamyate sā aparā nidarśanā । yathā

{unnataṃ padamavāpya yo laghuhelayaiva patediti bruvan ।
śailaśekharagato dṛṣatkaṇaścārumārutadhutaḥ patatyadhaḥ ।।

atra pātakriyayā patanasya lāghave sati unnatapadaprāptirūpasya ca saṃbandhaḥ khyāpyate ।।

aprastutapraśaṃsā yā sā saiva prastutāśrayā ।।

aprākaraṇikasyābhidhānena prākaraṇikasyākṣepo aprastutapraśaṃsā ।।

kārye nimitte sāmānye viśeṣe prastute sati ।
tadanyasya vacastulye tulyasyeti ca pañcadhā ।।

tadanyasya kāraṇādeḥ । krameṇodāhyaṇam 

{yātā kiṃ na milanti sundari punaścintā tvayā matkṛte
no kāryā nitarāṃ kṛśāsi kathayatyevaṃ sabāṣpe mayi ।
lajjāmantharatārakeṇa nipatatpītāśruṇā cakṣuṣā
dṛṣṭvā māṃ hasitena bhāvimaraṇotsāhastayā sūcitaḥ ।।

atra prasthānātkimiti nivṛtto asīti kārye pṛṣṭe kāraṇamabhihitam ।

{rājanrājasutā na pāṭhayati māṃ devyo api tūṣṇīṃ sthitāḥ
kubje bhojaya māṃ kumārasacivairnādyāpi kiṃ bhujyate ।
itthaṃ nātha śukastavāribhavane muktodhvagaiḥ pañjarāc
citrasthānavalokya śūnyavalabhāvekaikamābhāṣate ।।

atra prasthānodyataṃ bhavantaṃ jñātvā sahasaiva tvadarayaḥ palāyya gatāḥ iti kāraṇe prastute kāryamuktam ।

{etattasya mukhātkiyat kamalinīpatre kaṇaṃ vāriṇo
yanmuktāmaṇirityamaṃsta sa jaḍaḥśṛṇvanyadasmādapi ।
aṅgulyagralaghukriyāpravilayinyādīyamāne śanaiḥ
kutroḍḍīya gato mametyanudinaṃ nidrāti nāntaḥśucā ।।

atrāsthāne jaḍānāṃ mamatvasaṃbhāvanā bhavatīti sāmānye prastute viśeṣaḥ kathitaḥ ।

{suhṛdvadhūbāṣpajalapramārjanaṃ karoti vairapratiyātanena yaḥ ।
sa eva pūjyaḥ sa pumānsa nītimānsujīvitaṃ tasya sa bhājanaṃ śriyaḥ ।।

atra akṛṣṇaṃ nihatya narakāsuravadhūnāṃ yadi duḥkham praśamayasi tat tvameva ślāghyaḥ'; iti viśeṣe prakṛte sāmānyamabhihitam । tuye prastute tulyābhidhāne trayaḥ prakārāḥ । śleṣaḥ samāsoktiḥ sādṛśyamātraṃ vā tulyāt tulyasya hyākṣepe hetuḥ । krameṇodāharaṇam 

{puṃstvādapi pravicalet yadi yadyadho api
yāyād yadi praṇayane na mahānapi syāt ।
abhyuddharettadapi viśvamitīdṛśīyaṃ
kenāpi dik orakaṭitā puruṣottamena ।।

{yeñāsyabhyuditena candra gamitaḥ klāntiṃ ravau tatra te
yujyeta pratikartumeva na punastasyaiva pādagrahaḥ ।
kṣīṇenaitadanuṣṭhitaṃ yadi tataḥ kiṃ lajjase no manāg
astvevaṃ jaḍadhāmatā tu bhavato yad vyomni visphūrjase ।।

{ādāya vāri paritaḥ saritāṃ mukhebhyaḥ
kiṃ tāvadarjitamanena durarṇavena ।
kṣārīkṛtaṃ ca vaḍavādahane hutaṃ ca
pātālakukṣikuhare viniveśitaṃ ca ।।

iyaṃ ca kācit vācye pratīyamānārthānadhyāropeṇaiva bhavati । yathā

{abdherambhaḥ sthagitabhuvanābhogapātālakukṣeḥ
potopāyā iha hi bahavo laṅghane api kṣamante ।
āho riktaḥ kathamapi bhavedeṣa daivāt tadānīṃ
ko nāma syādavaṭakuharālokane apyasya kalpaḥ ।।

kvacidadhyāropeṇaiva । yathā

{kastvaṃ bhoḥ kathayāmi daivahatakaṃ māṃ viddhi śākhoṭakaṃ
vairāgyādiva vakṣi sādhu viditaṃ kasmādidaṃ kathyate ।
vāmenātra vaṭastamadhvagajanaḥ sarvātmanā sevate
na cchāyāpi paropakārakaraṇe mārgasthitasyāpi me।।

kvacidaṃśeṣvadhyāropeṇa । yathā

{so apūrvo rasanāviparyayavidhiḥ tat karṇayoścāpalaṃ
dṛṣṭiḥ sā madavismṛtasvaparadik kiṃ bhūyasoktena vā ।
sarvaṃ vismṛtavānasi bhramara he yadvāraṇo adyāpyasau
antaḥśūnyakaro niṣevyata iti bhrātaḥ ka eṣa grahaḥ ।।

atra rasanāvaparyāsaḥ śūnyakartvaṃ ca bhramarasyāsevane na hetuḥ karṇacāpalaṃ tu hetuḥ madaḥ pratyuta sevate nimittam ।।

nigīryādhyavasānaṃ tu prakṛtasya pareṇa yat ।
prastutasya yadanyatvaṃ yadyarthoktau ca kalpanam ।।

kāryakāraṇayoryaśca paurvāparyaviparyayaḥ ।
vijñeyātiśayoktiḥ sā 

upamānenāntarnigīrṇasyopameyasya yadadhyavasānaṃ saikā । yathā

{kamalamanambhasi kamale ca kubalaye tāni kanakalatikāyām ।
sā ca sukumārasubhagetyutpātaparaṃparā keyam ।।

atra mukhādi kamalādirūpatayādhyavasitam । yacca tadevānyatvenādhyavasīyate sā aparā । yathā

{aṇṇaṃ laḍahattaṇaaṃ aṇṇā via kā vi vattaṇacchāā ।
sāmā sāmaṇṇapaāvaiṇo rehaccia ṇa hoi ।।
[anyatsaukumāryam anyaiva ca kāpi vartanacchāyā ।
śyāmā sāmānyaprajāpateḥ rekṣaiva ca na bhavati ।।]

sā tṛtīyā । yathā

{rākāyāmakalaṅkaṃ cedamṛtāṃśorbhavedvapuḥ ।
tasyā mukhaṃ tadā sāmyaparābhavamavāpnuyāt ।।

kāraṇasya śīghrakāritāṃ vaktuṃ kāryasya pūrvamuktau caturthī । yathā

{hṛdayamadhiṣṭhitamādau mālatyāḥ kusumacāpabāṇena ।
caramaṃ ramaṇīvallabha locanaviṣayaṃ tvayā bhajatā ।।

prativastūpamā tu sā ।।

sāmānyasya dvirekasya yatra vākyadvaye sthitiḥ ।

sādhāraṇo dharmaḥ upameyavākye upamānavākye ca kathitapadasya duṣṭatayābhihitatvāt śabdabhedena yat upādīyate sā vastūno vākyārthasyopamānatvāt prativastūpamā । yathā

{devībhāvaṃ gamitā parivārapadaṃ kathaṃ bhajatveṣā ।
na khalu paribhogayogyaṃ daivatarūpāṅkitaṃ ratnam ।।

{yadi dahatyanalo atra kimadbhutaṃ yadi ca gauravamadriṣu kiṃ tataḥ ।
lavaṇamambu sadaiva mahodadheḥ prakṛtireva satāmaviṣāditā ।।

ityādikā mālāprativastūpamā draṣṭavyā । evamanyatrāpyanusartavyam ।।

dṛṣṭāntaḥ punareteṣāṃ sarveṣāṃ pratibimbanam ।।

eteṣāṃ sādhāraṇadharmādīnāṃ dṛṣṭo anto niścayo yatra sa dṛṣṭāntaḥ ।

{tvayi dṛṣṭa eva tasyā nirvāti mano manobhavajvalitam ।
āloke hi himāṃśorvikasati kusumaṃ kumudvatyāḥ ।।

eṣa sādharmyeṇa । vaidharmyeṇa tu

{tavāhave sāhasakarmaśarmaṇaḥ karaṃ kṛpāṇāntikamāninīṣataḥ ।
bhaṭaḥ pareṣāṃ viśarārutāmaguḥ dadhatyavāte sthiratāṃ hi pāṃsavaḥ ।।

।।

sakṛdvṛttistu dharmasya prakṛtāprakṛtātmanām ।
saiva kriyāsu bahvīṣu kārakasyeti dīpakam ।।

prākaraṇikāprākaraṇikānām arthāt upamānopameyānāṃ dharmaḥ kriyādiḥ ekavārameva yat upādīyate tat ekasthasyaiva samastavākyadīpanād dīpakam । yathā

{kivaṇāṇaṃ dhaṇaṃ ṇāgāṇaṃ phaṇamaṇī keśarāiṃ sīhāṇaṃ ।
kulabāliāṇaṃ tthaṇaā kutto chippanti amuāṇaṃ ।।
[kṛpaṇānāṃ dhanaṃ nāgānāṃ phaṇamaṇiḥ kesarā siṃhānām ।
kulabālikānāṃ stanāḥ kutaḥ spṛśyante amṛtānām ।।]

kārakasya ca bahvīṣu kriyāsu sakṛdvṛttidīrpakam । yathā

{svidya[t]i kūṇati vellati vicalati nimiṣati vilokayati tiryak ।
antarnandati cumbatumicchati navapariṇayā vadhūḥ śayane ।।

।।

mālādīpakamādyaṃ cetyathottaraguṇāvaham ।

pūrveṇa pūrveṇa vastunā uttaramuttaraṃ cedupakriyate tat mālādīpakam । yathā

{saṃgrāmāṅgaṇamāgatena bhavatā cāpe samāropite
devākraṇaya yena yena sahasā yadyatsamāsāditam ।
kodaṇḍena śarāḥ śarairariśirastenāpi bhūmaṇḍalaṃ
tena tvaṃ bhavatā ca kīrtiratulā kīrtyā ca lokatrayam ।।

niyatānāṃ sakṛddharmaḥ sā punastulyayogitā ।।

niyatānāṃ prākaraṇikānāmeva aprākaraṇikānāmeva vā । krameṇodāharaṇam 

{pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ ।
āvedayati nitāntaṃ kṣetriyarogaṃ sakhi hṛdantaḥ ।।

{kumudakamalanīlanīrajālirlalitavilāsajuṣordṛśoḥ puraḥ kā ।
amṛtamamṛtaraśmirambujanma pratihatamekapade tavānanasya ।।

।।

upamānādyadanyasya vyatirekaḥ sa eva saḥ ।

anyasyopameyasya vyatireka ādhikyam ।

{kṣīṇaḥ kṣīṇo api śaśī bhūyo bhūyo vivardhate satyam ।
virama prasīda sundari yauvanamanivarti yātaṃ tu ।।

tadyuktam । atra yauvanagatāstairyādhikyaṃ hi vivakṣitam ।।

hetvoruktāvanuktīnāṃ traye sāmye nivedite ।।

śabdārthābhyāmathākṣipte śliṣṭe tadvattriraṣṭa tat ।

vyatirekasya hetuḥ upameyagatamutkarṣanimittam । upamānagatamapakarṣakāraṇam । tayordvayoruktiḥ, ekatarasya dvayorvā anuktirityanuktitrayam । etadbhedacatuṣṭayamupamānopameyabhāve śabdena pratipādite ārthena ca krameṇoktāścatvāra eva bhedāḥ । ākṣipte caupamye tāvanta eva ।। ete śleṣe api bhavantīti caturviśatirbhedāḥ । krameṇodāharaṇam 

{asimātrasahāyasya prabhūtāriparābhave ।
anyatucchajanasyeva na smayo asya mahādhṛteḥ ।।

atraiva tuccheti mahādhṛterityanayoḥ paryāyeṇa yugapadvānapādānenyat bhedatrayam । evamanyeṣvapi draṣṭavyam । atra ivaśabdasya sadbhāvācchābdamaupamyam ।

{asimātrasahāyo api prabhūtāriparābhave ।
naivānyatucchajanavatsagarvo ayaṃ mahādhṛtiḥ ।।

atr trulyārthe vatirityārthamaupamyam ।

{iyaṃ sunayanā dāsīkṛtatāmarasaśriyā ।
ānanenākalaṅkena jayatīnduṃ kalaṅkinam ।।

atrevāditulyādipadaviraheṇa ākṣiptaivopamā ।

{jitendriyatayā samyagvidyāvṛddhaniṣeviṇaḥ ।
atigāḍhaguṇasyāsya nābjavadbhaṅgurā guṇāḥ ।।

atrevārthe vatiḥ । guṇaśabdaḥ śliṣṭaḥ । śābdamaupamyam ।।

{akhaṇḍamaṇḍalaḥ śrīmān paśyaiṣa pṛthivīpatiḥ ।
na niśākaravajjātu kalāvaikalyamāgataḥ ।।

atra tulyārthe vatiḥ । kalāśabdaḥ śliṣṭaḥ ।

mālāprativastūpamāvat mālāvyatireko api saṃbhavati । tasyāpi bhedā evamūhyāḥ । diṅmātramudāhriyate । yathā

{haravanna viṣamadṛṣṭirharivanna vibho vidhūtavitatavṛṣaḥ ।
rativanna cātiduḥsahakaratāpitabhūḥ kadācidasi ।।

atra tulyārthe vatiḥ । viṣamādayaśca śabdāḥ śliṣṭāḥ ।

{nityoditapratāpena triyāmāmīlitaorabhaḥ ।
bhāsvatānena bhūpena bhāsvāneṣa vinirjitaḥ ।।

atra hyākṣiptaivopamā bhāsvatetiśliṣṭaḥ । yathā vā

{svacchātmatāguṇasamullasitendubimbaṃ
bimbaprabhādharamakṛtrimahṛdyagandham ।
yūnāmatīva pibatāṃ rajanīṣu yatra
tṛṣṇāṃ jahāra madhu nānanamaṅganānām ।।

atrevādīnāṃ tulyādīnāṃ ca padānāmabhāve api śliṣṭaviśeṣaṇairākṣiptaivopamā pratīyate । evañjātīyakāḥ śliṣṭoktiyogyasya padasya pṛthagpādāne anyepi bhedāḥ saṃbhavanti । te api anayaiva diśā draṣṭavyāḥ ।।

niṣedho vaktumiṣṭasya yo viśeṣābhidhitsayā ।।

vakṣyamāṇoktaviṣayaḥ sa ākṣepo dvidhā mataḥ ।

vivakṣitasya prākaraṇikatvādanupasarjanīkāryasya aśakyavaktavyatvam atiprasiddhatvaṃ vā viśeṣaṃ vaktuṃ niṣedho niṣedha iva yaḥ sa vakṣyamāṇaviṣaya uktaviṣayaśceti dvidhā ākṣepaḥ ।
krameṇodāharaṇam 

{e ehi kiṃapi kīevi aeṇa ṇikkiva bhaṇāmi alamaha vā ।
aviāriakajjārambhaāriṇī marau ṇa bhaṇissaṃ ।।
[e ehi kimapi kasyā api kṛte niṣkṛpa bhaṇāmi alamatha vā ।
avicāritakāryārambhakāriṇī mriyatāṃ na bhaniṣyāmi ।।]

{jyotsnā mauktikadāma candanarasaḥ śītāṃśukāntadravaḥ
karpūraṃ kadalī mṛṇālavalayānyambhojinīpallavāḥ ।
antarmānasamāstvayā prabhavatā tasyāḥ sphuliṅgotkara-
vyāpārāya bhavanti hanta kimanenoktena na brūmahe ।।

kriyāyāḥ pratiṣedhe api phalavyaktirvibhāvanā ।।

heturūpakriyāyāḥ niṣedhe api tatphalaprakāśanaṃ vibhāvanā । yathā

{kusumitalatābhirahatāpyadhatta rujamalikulairadaṣṭāpi ।
parivartate sma nalinīlaharībhiralolitāpyaghūrṇata sā ।।

।।

viśeṣoktirakhaṇḍeṣu kāraṇeṣu phalāvacaḥ ।

militeṣvapi kāraṇeṣu kāryasyākathanaṃ viśeṣoktiḥ । anuktanimittā uktanimittā acintyanimittā ca । krameṇodāharaṇam 

{nidrānivṛttāvudite dyuratne sakhījane dvārapadaṃ parāpte ।
ślathīkṛtāśleṣarase bhujaṅge cacāla nāliṅganatoṅganā sā ।।

{karpūra iva dagdho api śaktimān yo jane jane ।
namo astvavāryavīryāya tasmai makaraketave ।।

{sa ekastrīṇi jayati jaganti kusumāyudhaḥ ।
haratāpi tanuṃ yasya śambhunā na balaṃ hṛtam ।।

yathāsaṃkhyaṃ krameṇaiva kramikāṇāṃ samanvayaḥ ।।

yathā

{ekastridhā vasasi cetasi citramatra
deva dviṣāṃ ca viduṣāṃ ca mṛgīdṛśāṃ ca ।
tāpaṃ ca saṃmadarasaṃ ca ratiṃ ca puṣṇan
śauryoṣmaṇā ca vinayena ca līlayā ca ।।

।।

sāmānyaṃ vā viśeṣo vā tadanyena samarthyate ।
yattu so arthāntaranyāsaḥ sādharmyeṇetareṇa vā ।।

sādharmyeṇa vaidharmyeṇa vā sāmānyaṃ viśeṣeṇa yat samarthyate viśeṣo vā sāmānyena so arthāntaranyāsaḥ । krameṇodāharaṇam 

{nijadoṣāvṛtamanasāmatisundarameva bhāti viparītam ।
paśyati pittopahataḥ śaśiśubhraṃ śaṅkhamapi pītam ।।

{susitavasanālaṅkārāyāṃ kadācana kaumudī-
mahasi sudṛśi svairaṃ yāntyāṃ gato astamabhūdvidhuḥ ।
tadanu bhavataḥ kīrtiḥ kenāpyagīyata yena sā
priyagṛhamagānmuktāśaṅkā kva nāsi śubhapradaḥ ।।

{guṇānāmeva daurātmyād dhuri dhuryo niyujyate ।
asaṃjātakiṇaskandhaḥ sukhaṃ svapiti gaurgaliḥ ।।

{aho hi me bahvaparāddhamāyuṣā yadapriyaṃ vācyamidaṃ mayedṛśam ।
ta eva dhanyāḥ suhṛdaḥ parābhavaṃ jagatyadṛṣṭvaiva hi ye kṣayaṃ gatāḥ ।।

।।

virodhaḥ sovirodhe api viruddhatvena yadvacaḥ ।

vastuvṛttenāvirodhe api viruddhayoriva yadabhidhānaṃ sa virodhaḥ ।

jātiścaturbhijātyādyairviruddhā syādguṇaistribhiḥ ।।

kriyā dvābhyāmapi dravyaṃ dravyeṇaiveti te daśa ।

krameṇodāharaṇam 

{abhinavanalinīkisalayamṛṇālavalayādi davadahanarāśiḥ ।
subhaga kuraṅgadṛśosyā vidhivaśatastvadviyogapavipāte ।।

{girayo apyanunnatiyujo marudapyacalobdhayo apyagambhīrāḥ ।
viśvaṃbharāpyatilaghurnaranātha tavāntike niyatam ।।

{yeṣāṃ kaṇṭhaparigrahapraṇayitāṃ saṃprāpya dhārādharas
tīkṣṇaḥ so apyanurajyate ca kamapi snehaṃ parāpnoti ca ।
teṣāṃ saṃgarasaṅgasaktamanasāṃ rājñāṃ tvayā bhūpate
pāṃsūnāṃ paṭalaiḥ prasādhanavidhirnirvartyate kautukam ।।

{sṛjati ca jagadidamavati ca saṃharati ca helayaiva yo niyatam ।
avasaravaśataḥ śapharo janārdanaḥ so api citramidam ।।

{satataṃ musalāsaktā bahutaragṛhakarmaghaṭanayā nṛpate ।
dvijapatnīnāṃ kaṭhināḥ sati bhavati karāḥ sarojasukumārāḥ ।।

{peśalamapi khalavacanaṃ dahatitarāṃ mānasaṃ sattattvavidām ।
paruṣamapi sujanavākyaṃ malayajarasavat pramodayati ।।

{kauñcādriruddāmadṛṣaddṛḍhosau yanmārgaṇānargalaśātapāte ।
abhūnnavāmbhojadalābhijātaḥ sa bhārgavaḥ satyamapūrvasargaḥ ।।

{paricchedātītaḥ sakalavacanānāmaviṣayaḥ
punarjanmanyasminnanubhavapathaṃ yo na gatavān ।
vivekapradhvaṃsādupacitamahāmohagahano
vikāraḥ ko apyantarjaḍayati ca tāpaṃ ca kurute ।।

{ayaṃ vārāmeko nilaya ita ratnākara iti
śritosmābhistṛṣṇātaralitamanobhirjalanidhiḥ ।
ka evaṃ jānīte nijakarapuṭīkoṭaragataṃ
kṣaṇādenaṃ tāmyattimimakaramāpāsyati muniḥ ।।

{samadamataṅgajamadajalanisyandataraṅgiṇīpariṣvaṅgāt ।
kṣititilaka tvayi taṭajuṣi śaṅkaracūḍāpagāpi kālindī ।।

svabhāvoktistu ḍimbhādeḥ svakriyārūpavarṇanam ।।

svayostadekāśrayoḥ । rūpaṃ varṇaḥ saṃsthānaṃ ca । udāharaṇam 

{paścādaṅghrī prasārya trikanativitataṃ drāghayitvāṅgamuccair
āsajyābhugnakaṇṭho mukhamurasi saṭāṃ dhūlidhūbhrāṃ vidhūya ।
ghāsagrāsābhilāṣādanavaratacalatprothatuṇḍasturaṅgo
mandaṃ śabdāyamāno vilikhati śayanādutthitaḥ kṣmāṃ khureṇa ।।

।।

vyājastutirmukhe nindā stutirvā rūḍhiranyathā ।

vyājarūpā vyājena vā stutiḥ । krameṇodāharaṇam 

{hitvā tvāmuparodhabandhyamanasāṃ manye na mauliḥ paro
lajjāvarjanamantareṇa na ramāmanyatra saṃdṛśyate ।
yastyāgaṃ tanutetarāṃ mukhaśatairetyāśritāyāḥ śriyaḥ
prāpya tyāgakṛtāvamānanamapi tvayyeva yasyāḥ sthitiḥ ।।

{he helājitabodhisattva vacasāṃ kiṃ vistaraistoyadhe
nāsti tvatsadṛśaḥ paraḥ parahitādhāne gṛhītavrataḥ ।
tṛṣyatpānthajanopakāraghaṭanāvaimukhyalabdhāyaśo-
bhāraprodvahane karoṣi kṛpayā sāhāyakaṃ yanmaroḥ ।।

sā sahoktiḥ sahārthasya balādekaṃ dvivācakam ।।

ekārthābhidhāyakamapi sahārthabalāt yat ubhayasyāpyavagamakaṃ sā sahoktiḥ । yathā

{saha diahaṇisāṃhi dīharā sāsadaṇḍā
saha maṇivalayeṃhi bāhadhārā galanti ।
tuha suhaa vioe tīa ubbiggirīe
saha a taṇuladāe dubbalā jīvidāsā ।।
[saha divasaniśābhirdīrghāḥ śvāsadaṇḍāḥ
saha maṇibalayairvāṣpadhārā galanti ।
tava subhaga viyoge tasyā udvignāyāḥ
saha ca tanulatayā durbalā jīvitāśā ।।]

śvāsadaṇḍādigataṃ dīrghatvādi śābdam divasaniśādigataṃ tu sahārthasāmarthyātpratipadyate ।।

vinoktiḥ sā vinānyena yatrānyaḥ sanna netaraḥ ।

kvacidaśobhanaḥ kvacicchobhanaḥ । krameṇodāharaṇam 

{arucirniśayā vinā śaśī śaśinā sāpi vinā mahattamaḥ ।
ubhayena vinā manobhavasphuritaṃ naiva cakāsti kāminoḥ ।।

{mṛgalocanayā vinā vicitracvyavahārapratibhāprabhāpragalbhaḥ ।
amṛtadyutisundarāśayo ayaṃ suhṛdā tena vinā narendrasūnuḥ ।।

parivṛttirvinimayo yo arthānāṃ syātsamāsamaiḥ ।।

parivṛttiralaṅkāraḥ । udāharaṇam 

{latānāmetāsāmuditakusumānāṃ marudayaṃ
mataṃ lāsyaṃ dattvā śrayati bhṛśamāmodamasamam ।
latāstvadhvanyānāmahaha dṛśamādaya sahasā
dadatyādhivyādhibhramiruditamohavyatikaram ।।

atra prathamerghe samena samasya dvitīye uttamene nyūnasya ।

{nānāvidhapraharaṇairnṛpa saṃprahāre
svīkṛtya dāruṇaninādavataḥ prahārān ।
dṛptārivīravisareṇa vasuṃdhareyaṃ
nirvipralambhaparirambhavidhirvitīrṇā ।।

atra nyūnenottamasya ।।

pratyakṣā iva yadbhāvāḥ kriyante bhūtabhāvinaḥ ।
tadbhāvikaṃ 

bhūtāśca bhāvinaśceti dvandvaḥ । bhāvaḥ kaverabhiprāyo atrāstīti bhāvikam । udāharaṇam 

{āsīdañjanamatreti paśyāmi tava locane ।
bhāvibhūṣaṇasaṃbhārāṃ sākṣātkurve tavākṛtim ।।

ādye bhūtasya dvitīye bhāvino darśanam ।।

kāvyaliṅgaṃ hetorvākyapadārthatā ।।

vākyārthatā yathā

{vapuḥprādurbhāvādanumitamidaṃ janmani purā
purāre na prāyaḥ kvacidapi bhavantaṃ praṇatavān ।
naman muktaḥ saṃpratyahamatanuragre apyanatibhāṅ
maheśa kṣantavyaṃ tadidamaparādhadvayamapi ।।

anekapadārthatā yathā

{praṇayisakhī salīlaparihāsarasādhigatair
lalitaśirīṣapuṣpahananairapi tāmyati yat ।
vapuṣi vadhāya tatra tava śastramupakṣipataḥ
patatu śirasyakāṇḍayamadaṇḍa ivaiṣa bhujaḥ ।।

ekapadārthatā yathā

{bhasmoddhūlana bhadramastu bhavate rudrākṣamāle śubhaṃ
hā sopānaparaṃparāṃ girisutākāntālayālaṅkṛtiṃ ।
adyārādhanatoṣitena vibhunā yuṣmatsaparyāsukhā-
lokocchedini mokṣanāmani mahāmohe nidhīyāmahe ।।

eṣu aparādhadvaye pūrvāparajanmanoranamanam bhujapāte śastropakṣepaḥ mahāmohe sukhāvalokoccheditvaṃ ca yathākramamuktarūpo hetuḥ ।।

paryāyoktaṃ vinā vācyavācakatvena yadvacaḥ ।

vācyavācakabhāvavyatiriktenāvagamanavyāpāreṇa yat pratipādanaṃ tat paryāyeṇa bhaṅgyantareṇa kathanāt paryāyoktam । udāharaṇam 

{yaṃ prekṣya cirarūḍhāpi nivāsaprītirujjhatā ।
madenairāvaṇamukhe mānena hṛdaye hareḥ ।।

atra airāvaṇaśakrau madamānamuktau jātāviti vyaṅgyamapi śabdenocyate । tena yadevocyate tadeva vyaṅgyam । yathā tu vyaṅgyaṃ na tathocyate । yathā gavi śukle calati dṛṣṭe {gauḥ śuklaścalati iti vikalpaḥ । yadeva dṛṣṭaṃ tadeva vikalpayati na tu yathā dṛṣṭaṃ tathā ।
yato abhinnāsaṃsṛṣṭatvena dṛṣṭam bhedasaṃsargābhyāṃ vikalpayati ।।

udāttaṃ vastunaḥ saṃpat 

saṃpat samṛddhiyogaḥ । yathā

{muktāḥ kelivisūtrahāragalitāḥ saṃmārjanībhirhṛtāḥ
prātaḥ prāṅgaṇasīmni mantharacaladbālāṅghrilākṣāruṇāḥ ।
dūrāddāḍimabījaśaṅkitadhiṃyaḥ karṣanti kelīśukāḥ
yadvidvadbhavaneṣu bhojanṛpatestat tyāgalīlāyitam ।।

mahatāṃ copalakṣaṇam ।।

upalakṣaṇamaṅgabhāvaḥ arthādupalakṣaṇīye arthe । udāharaṇam 

{tadidamaraṇyaṃ yasmin daśarathavacanānupālanavyasanī ।
nivasan bāhusahāyaścakāra rakṣaḥkṣayaṃ rāmaḥ ।।

na cātra vīro rasaḥ tasyehāṅgatvāt ।।

tatsiddhihetāvekasmin yatrānyattatkaraṃ bhavet ।
samuccayo asau 

tasya prastutasya kāryasya ekasmin sādhake sthite sādhakāntarāṇi yatra saṃbhavanti sa samuccayaḥ । udāharaṇam 

{durvārāḥ smaramārgaṇāḥ priyatamo dūre manotyutsukaṃ
gāḍhaṃ prema navaṃ vayotikaṭhināḥ prāṇāḥ kulaṃ nirmalam ।
strītvaṃ dhairyavirodhi manmathasuhṛt kālaḥ kṛtāntokṣamo
no sakhyaścaturāḥ kathaṃ nu virahaḥ soḍhavya itthaṃ śaṭhaḥ ।।

atra virahāsahatvaṃ smaramārgaṇā eva kurvanti । tadupari priyatamadūrasthityādi upāttam ।।
eṣa eva samuccayaḥ sadyoge asadyoge sadasadyoge ca paryavasyatīti na pṛthak lakṣyate । tathāhi 

{kulamamalinaṃ bhadrā mūrtirmatiḥ śrutiśālinī
bhujabalamalaṃ sphītā lakṣmīḥ prabhutvamakhaṇḍitam ।
prakṛtisubhagā hyete bhāvā amībhirayaṃ jano
vrajati sutarāṃ darpaṃ rājan ta eva tavāṅkuśāḥ ।।

atra satāṃ yogaḥ । uktodāharaṇe tvasatāṃ yogaḥ ।

{śaśī divasadhūsaro galitayauvanā kāminī
saro vigatavārikaṃ mukhamanakṣaraṃ svākṛteḥ ।
prabhurdhanaparāyaṇaḥ satatadurgataḥ sajjano
nṛpāṅgaṇagataḥ khalo manasi sapta śalyāni me ।।

atra śaśini dhūsare śalye śalyāntarāṇīti śobhanāśobhanayogaḥ ।।

sa tvanyo yugapad yā guṇakriyāḥ ।।

guṇau ca kriye ca guṇakriye ca guṇakriyāḥ । krameṇodāharaṇam 

{vidalitasakalārikulaṃ tava balamidamabhavadā‘u vimalaṃ ca ।
prakhalamukhāni narādhipa malināni ca tāni jātāni ।।

{ayamekapade tayā viyogaḥ prayayā copanataḥ suduḥsaho me ।
navavāridharodayādahobhirbhavitavyaṃ ca nirātapatvaramyaiḥ ।।

{kaluṣaṃ ca tavāhiteṣvakasmātsitapaṅkeruhasodaraśri cakṣuḥ ।
patitaṃ ca mahīpatīndra teṣāṃ vapuṣi prasphuṭamāpadāṃ kaṭākṣaiḥ ।।

{dhunoti cāsiṃ tanute ca kīrtim ityādeḥ {kṛpāṇapāṇiśca bhavān raṇakṣitau sasādhuvādāśca surāḥ surālaye ityādeśca darśanāt {vyadhikaraṇe iti {ekasmin deśe iti ca na vācyam ।।

ekaṃ krameṇānekasmin paryāyaḥ 

ekaṃ vastu krameṇānekasmin bhavati kriyate vā sa paryāyaḥ । krameṇodāharaṇam 

{nanvāśrayasthitiriyaṃ tava kālakūṭa
kenottarottaraviśiṣṭapadopadiṣṭā ।
prāgarṇavasya hṛdaye vṛṣalakṣmaṇo atha
kaṇṭhedhunā vasasi vāci punaḥ khalānām ।।

yathā vā

{bimboṣṭa eva rāgaste tanvi pūrvamadṛśyata ।
adhunā hṛdaye apyeṣa mṛgaśāvākṣi lakṣyate ।।

rāgasya vastuto bhede apyekatayādhyavasitatvādekatvamaviruddham ।

{taṃ tāṇa sirisahoararaaṇāharaṇammi hiaamekkarasaṃ ।
bimbāhare piāṇaṃ ṇivesiaṃ kusumabāṇeṇa ।।
[tatteṣāṃ śrīsahodararatnābharaṇe hṛdayamekarasam ।
vimbādhare priyāṇāṃ niveśitaṃ kusumabāṇena ।।]

anyastato anyathā ।

anekamekasmin krameṇa bhavati kriyate vā so anyaḥ ।।
krameṇodāharaṇam 

{madhurimaruciraṃ vacaḥ khalānāmamṛtamaho prathamaṃ pṛthu vyanakti ।
atha kathayati mohahetumantargatamiva hālahalaṃ viṣaṃ tadeva ।।

{tadgehaṃ natabhitti mandiramidaṃ labdhāvakāśaṃ divaḥ
sā dhenurjaratī nadamti kariṇāmetā ghanābhā ghaṭāḥ ।
sa kṣudro musaladhvaniḥ kalamidaṃ saṃgītakaṃ yoṣitām
āścaryaṃ divasairdvijoyamiyatīṃ bhūmiṃ samāropitaḥ ।।

atra ekasyaiva hānopādānayoravivakṣitatvāt na parivṛttiḥ ।।

anumānaṃ taduktaṃ yat sādhyasādhanayorvacaḥ ।।

pakṣadharmānvayavyatirekitvena trirūpo hetuḥ sādhanam । dharmiṇi ayogavyavacchedo vyāpakasya sādhyatvam । yathā

{yatraitā laharīcalācaladṛśo vyāpārayanti bhruvaṃ
yat tatraiva patanti saṃtatamamī marmaspṛśo mārgaṇāḥ ।
taccakrīkṛtacāpamañcitaśarapreṅkhatkaraḥ krodhano
dhāvatyagrata eva śāsanadharaḥ satyaṃ sadāsāṃ smaraḥ ।।

sādhyasādhanyoḥ paurvāparyavikalpe ne kiñcidvaicitryamiti na tathā darśitam ।।

viśeṣaṇairyatsākūtairuktiḥ parikarastu saḥ ।

arthādviśeṣyasya । udāharaṇam 

{mahaujaso mānadhanā dhanārcitā
dhanurbhṛtaḥ saṃyati labdhakīrtayaḥ ।
na saṃhatāstasya na bhedavṛttayah
priyāṇi vāñchantyasubhiḥ samīhitum ।।

yadyapyuṣṭārthasya doṣatābhidhānāttannirākaraṇena puṣṭārthasvīkāraḥ kṛtaḥ tathāpyekaniṣṭhatvena bahunāṃ viśeṣaṇānāmevamupanyāse vaicitryam ityalaṅkāramadhye gaṇitaḥ ।।

vyājoktiśchadmanodbhinnavasturūpanigūhanam ।।

nigūḍhamapi vastuno rūpaṃ kathamapi prabhinnaṃ kenāpi vyapadeśena yadapahnūyate sā vyājoktiḥ ।
na caiṣāpahnutiḥ prakṛtāprakṛto abhayaniṣṭhasya sāmyasyehāsaṃbhavāt । udāharaṇam 

{śailendrapratipādyamānagirijāhastopagūḍhollasad-
romāñcādivisaṃṣṭhulākhilavidhivyāsaṅgabhaṅgākulaḥ ।
hā śaityaṃ tuhinācalasya karayorityūcivān sasmitaṃ
śailāntaḥpuramātṛmaṇḍalagaṇairdṛṣṭo avatādvaḥ śivaḥ ।।

kiñcit pṛṣṭamapṛṣṭaṃ vā kathitaṃ yat prakalpate ।
tādṛganyavyapohāya parisaṃkhyā tu sā smṛtā ।।

pramānāntarāvagatamapi vastu śabdena pratipāditaṃ prayojanāntarābhāvāt sadṛśavastvanataravyavacchedāya yat paryavasyati sā bhavetparisaṃkhyā । atra ca kathanaṃ praśnapūrvakaṃ tadanyathā ca paridṛṣṭam ।
tathā ubhayatra vyapohyamānasya pratīyamānatā vācyatvaṃ ceti catvāro bhedāḥ ।। krameṇodāharaṇam 

{kimāsevyaṃ puṃsāṃ savidhamanavadyaṃ dyusaritaḥ
kimekānte dhyeyaṃ caraṇayugalaṃ kaustubhabhṛtaḥ ।
kimārādhyaṃ puṇyaṃ kiṃabhilaṣaṇīyaṃ ca karuṇā
yadāsaktyā ceto niravadhivimuktyai prabha[v]ati ।।

{kiṃ bhūṣaṇaṃ sudṛḍhamatra yaśo na ratnaṃ
kiṃ kāryamāryacaritaṃ sukṛtaṃ na doṣaḥ ।
kiṃ cakṣurapratihataṃ dhiṣaṇā na netraṃ
jānāti kastvadadaparaḥ sadasadvivekam ।।

{kauṭilyaṃ kacanicaye karacaraṇādharadaleṣu rāgaste ।
kāṭhinyaṃ kucayugale taralatvaṃ nayanayorvasati ।।

{bhaktirbhave na vibhave vyasanaṃ śāstre na yuvatikāmāstre ।
cintā yaśasi na vapuṣi prāyaḥ paridṛśyate mahatām ।।

।।

yathottaraṃ cet pūrvasya pūrvasyārthasya hetutā ।
tadā kāraṇamālā syāt 

uttaramuttaraṃ prati yathottaram । udāharaṇam 

{jitendriyatvaṃ vinayasya kāraṇaṃ guṇaprakarṣo vinayādavāpyate ।
guṇaprakarṣeṇa jano anurajyate janānurāgaprabhavā hi saṃpadaḥ ।।

{hetumatā saha hetoravhidhānamabhedayo hetuḥ ।
iti hetvalaṅkāro na lakṣitaḥ । āyurdhṛtamityādirūpo hyeṣa na bhūṣaṇatāṃ kadācidarhati vaicitryābhāvāt ।

{aviralakamalavikāsaḥ sakalālimadaśca kokilānandaḥ ।
ramyo ayameti saṃprati lokotkaṇṭhākaraḥ kālaḥ ।।

ityatra kāvyarūpatāṃ komalānuprāsamahimnaiva samāmnāsiṣurna punarhetvalaṅkārakalpanayeti pūrvoktakāvyaliṅgameva hetuḥ ।।

kriyayā tu parasparam ।।

vastunorjanane anyonyam 

arthayorekakriyāmukhena parasparaṃ kāraṇatve sati anyonyanāmā alaṅkāraḥ । udāharaṇam 

{haṃsāṇaṃ sarehiṃ sirī sārijjai aha sarāṇa haṃsehiṃ ।
aṇṇoṇṇaṃ via ee appāṇṇaṃ ṇavara garuanti ।।
[haṃsānāṃ sarobhiḥ śrīḥ sāryate atha sarasāṃ haṃsaiḥ ।
anyonyameva ete ātmānaṃ kevalaṃ garayanti ।।]

atrobhayeṣānapi parasparajanakatā mithaḥ śrīsāratāsaṃpādanadvāreṇa ।।

uttaraśrutimātrataḥ ।
praśnasyonnayanaṃ yatra kriyate tatra vā sati ।।

asakṛd yadasaṃbhāvyamuttaraṃ syāt taduttaram ।

prativacanopalambhādeva pūrvavākyaṃ yatra kalpyate tadekaṃ tāvaduttaram । udāharaṇam 

{vāṇiaa hatthidantā kutto amhāṇa vagdhakittī a ।
jāva luliālaamuhī dharammi parisakkae soṇhā ।।
[vāṇijaka hastidantāḥ kuto asmākaṃ vyāghrakṛtayaśca ।
yāvat lulitālakamukhī gṛhe pariṣvakkate snuṣā ।।]

hastidantavyāghrakṛttīnāmahamarthī tāḥ mūlyena prayaccheti kreturvacanam amunā vākyena samunnīyata ।।
na caitat kāvyaliṅgam uttarasya tādrūpyānupapatteḥ । nahi praśnasya prativacanaṃ janako hetuḥ । nāpīdamanumānam ekadharminiṣṭhatayā sādyasādhanayoranirdeśādityalaṅkārāntaramevottaraṃ sādhīyaḥ ।
praśnādanantaraṃ lokātikrāntagocaratayā yat asaṃbhāvyarūpaṃ prativacanaṃ syāt tat aparamuttaram । anayośca sakṛdupādāne na cārutāpratītirityasakṛdityuktam । udāharaṇam 

{kā visamā devvagari kiṃ labdhaṃ jaṃ jaṇo guṇggāhī ।
kiṃ sokkhaṃ sukalattaṃ kiṃ dukkhaṃ jaṃ khalo loo ।।
[kā viṣamā daivagatiḥ kiṃ labdhavyaṃ yat jano guṇagrāhī ।
kiṃ saukhyaṃ sukalatraṃ kiṃ duḥkhaṃ yat khalo lokaḥ ।।]

praśnaparisaṃkhyāyāmanyavyapohe eva tātparyam । iha tu vācye eva viśrāntirityanayorvivekaḥ ।।

kuto api lakṣitaḥ sūkṣmo apyartho anyasmai prakāśyate ।।

dharmeṇa kenacid yatra tat sūkṣmaṃ paricakṣate ।

kuto api ākārādiṅgitādvā sūkṣmastīkṣṇamatisaṃvedyaḥ ।।
udāharaṇam 

{vaktrasyandisvedabinduprabandhairdṛṣṭvā bhinnaṃ kuṅkumaṃ kāpi kaṇṭhe ।
puṃstvaṃ tanvyā vyañjayantī vayasyā smitvā pāṇau khaḍgalekhāṃ lilekha ।।

atra ākṛtimavalokya kayāpi vitarkitaṃ puruṣāyitam asilatālekhanena vaidagdhyādabhivyaktimupanītam puṃsāmeva kṛpāṇapāṇitā yogyatvāt ।।
yathā vā

{saṃketakālamanasaṃ viṭam jñātvā vidagdhayā ।
īṣannetrārpitākūtaṃ līlāpadmaṃ nimīlitam ।।

atra jijñāsitaḥ saṃketakālaḥ kayācidiṅgitamātreṇa vidito niśāsamayaśaṃsinā kamalanimīlanena līlayā pratipāditaḥ ।।

uttarottaramutkarṣo bhavetsāraḥ parāvadhiḥ ।।

paraḥ paryantabhāgaḥ avadhiryasya dhārādhirohitayā tatraivotkarṣasya viśrānteḥ । udāharaṇam 

{rājye sāraṃ vasudhā vasudhāyāṃ puraṃ pure saudham ।
saudhe talpaṃ talpe varāṅganānaṅgasarvasvam ।।

।।

bhinnadeśatayātyantaṃ kāryakāraṇabhūtayoḥ ।
yugapaddharmayoryatra khyātiḥ sā syādasaṃgatiḥ ।।

iha yaddeśaṃ karaṇaṃ taddeśameva kāryamutpadyamānaṃ dṛṣṭam yathā dhūmādi । yatra tu hetuphalarūpayorapi dharmayoḥ kenāpyatiśayena nānādeśatayā yugapadavabhāsanaṃ sā tayoḥ svabhāvotpannaparasparasaṃgatityāgāt asaṃgatiḥ । udāharaṇam 

{jassea vaṇo tassea veaṇā bhaṇai taṃ jaṇo aliaṃ ।
dantakkhaaṃ kavole bahue veaṇā savattīṇaṃ ।।
[yasyaiva vraṇastasyaiva vedanā bhaṇati tajjano alīkam ।
dantakṣataṃ kapole vadhvāḥ vedanā sapatnīnām ।।]

eṣā ca virodhabādhinī na virodhaḥ bhinnādharatayaiva dvayoriha virodhitāyāḥ pratibhāsāt । virodhe tu virodhitvam ekāśrayaniṣṭamanuktamapi paryavasitam apavādaviṣayaparihāreṇotsargasya vyavasthiteḥ । tathā caivaṃ nidarśitam ।।

samādhiḥ sukaraṃ kāryaṃ kāraṇāntarayogataḥ ।

sādhanāntaropakṛtena kartrā yat akleśena kāryamārabdhaṃ samādhīyate sa samādhirnāma । udāharaṇam 

{mānamasyā nirākartuṃ pādayorme patiṣyataḥ ।
upakārāya diṣṭyedamudīrṇaṃ ghanagarjitam ।।

samaṃ yogyatayā yogo yadi saṃbhāvitaḥ kvacit ।।

idamanayoḥ ślāghyamiti yogyatayā saṃbandhasya niyataviṣayamadhyavasānaṃ cettadā samam tat sadyoge asadyoge ca ।।
udāharaṇam 

{dhātuḥ śilpātiśayanikaṣasthānameṣā mṛgākṣī
rūpe devo apyayamanupamo dattapatraḥ smarasya ।
jātaṃ daivātsadṛśamanayoḥ saṃgataṃ yat tadeta-
cchṛṅgārasyopanatamadhunā rājyamekātapatram ।।

{citraṃ citraṃ bata bata mahaccitrametadvicitraṃ
jāto daivāducitaracanāsaṃvidhātā vidhātā ।
yannimbānāṃ pariṇataphalasphītirāsvādanīyā
yaccaitasyāḥ kavalanakalākovidaḥ kākalokaḥ ।।

kvacidyadativaidharmyānna śleṣo ghaṭanāmiyāt ।
kartuḥ kriyāphalāvāptirnaivānarthaśca yadbhavet ।।

guṇakriyābhyāṃ kāryasya kāraṇasya guṇakriye ।
krameṇa ca viruddhe yat sa eṣa viṣamo mataḥ ।।

dvayoratyantavilakṣaṇatayā yat anupapadyamānatayaiva yogaḥ pratīyate yacca kiñcidārabhamāṇaḥ kartā kriyāyāḥ praṇāśāt na kevalamabhīṣṭaṃ yat phalaṃ na labhet yāvadaprārthitamapyanarthaṃ viṣayamāsādayet tathā satyapi kāryasya kāraṇarūpānukāre tat tayorguṇau kriye ca parasparaṃ viruddhatāṃ vrajataḥ sa samaviparyayātmā catūrūpo viṣamaḥ ।।
krameṇodāharaṇam 

{śirīṣādapi mṛdvaṅgī kveyamāyatalocanā ।
ayaṃ kva ca kukūlāgnikarkaśo madanānalaḥ ।।

{siṃhikāsutasaṃtrastaḥ śaśaḥ śītāṃśumāśritaḥ ।
jagrase sāśrayaṃ tatra tamanyaḥ siṃhikāsutaḥ ।।

{sadyaḥkarasparśamavāpya citraṃ raṇe raṇe yasya kṛpāṇalekhā ।
tamālanīlā śaradindupāṇḍu yaśastrilokyābharaṇaṃ prasūte ।।

{ānandamamandamimaṃ kuvalayadalalocane dadāsi tvam ।
virahastvayaiva janitastāpayatitarāṃ śarīraṃ me ।।

atrānandadānaṃ śarīratāpena virudhyate ।
evam

{vipulena sāgaraśayasya kukṣiṇā bhuvanāni yasya papire yugakṣaye ।
madavibhramāsakalayā pape punaḥ sa purastriyaikatamayaikayā dṛśā ।।

ityādāvapi viṣamatvaṃ yathāyogabhavagantavyam ।।

mahatoryanmahīyāṃsāvāśritāśrayayoḥ kramāt ।
āśrayāśrayiṇau syātāṃ tanutve apyadhikaṃ tu tat ।।

āśritam ādheyam āśrayastadādhāraḥ । tayormahatorapi viṣaye tadapekṣayā tanū apyāśrayāśrayiṇau prastutavastuprakarṣaviavkṣayā yathākramaṃ yat adhikataratāṃ vrajataḥ । tadidaṃ dvividham adhikaṃ nāma ।
krameṇodāharaṇam 

{aho viśālaṃ bhūpāla bhuvanatritayodaram ।
māti mātumaśakyo api yaśorāśiryadatra te ।।

{yugāntakālapratisaṃhṛtātmano jaganti yasyāṃ savikāśamāsata ।
tanau manustatra na kaiṭabhadviṣastapodhanābhyāgamasaṃbhavā mudaḥ ।।

।।

pratipakṣamaśaktena pratikartuṃ tiraskriyā ।
yā tadīyasya tatstutyai pratyanīkaṃ taducyate ।।

nyakkṛtiparamapi vipakṣaṃ sākṣānnirasitumaśaktena kenāpi yat tameva pratipakṣamutkarṣayituṃ tadāśritasya tiraskaraṇam tat anīkapratinidhitulyatvāt pratyanīkamabhidhīyate । yathā anīke abhiyojye tatpratinidhībhūtamaparaṃ mūḍhatayā kenacidabhiyujyate tatheha pratiyogini vijeye tadīyonyo vijīyate ityarthaḥ । udāharaṇam 

{tvaṃ vinirjitamanobhavarūpaḥ sā ca sundara bhavatyanuraktā ।
pañcabhiryugapadeva śaraistāṃ tāpayatyanuśayādiva kāmaḥ ।।

yathā vā

{yasya kiñcidapakartumakṣamaḥ kāyanigrahagṛhītavigrahaḥ ।
kāntavaktrasadṛśākṛtiṃ kṛtī rāhurindumadhunāpi bādhate ।।

indoratra tadīyatā saṃbandhisaṃbandhāt ।।

samena lakṣmaṇā vastu vastunā yannigūhyate ।
nijenāgantunā vāpi tanmīlitamiti smṛtam ।।

sahajam āgantukaṃ vā kimapi sādhāraṇaṃ yat lakṣaṇam taddvāreṇa yat kiñcit kenacidvastu vastusthityaiva valīyastayā tirodhīyate tat mīlitamiti dvidhā smaranti ।।

{apāṅgatarale dṛśau madhuravakravarṇāgiro
vilāsabharamantharā gatiratīva kāntaṃ mukham ।
iti sphuritamaṅgake mṛgadṛśaḥsvato līlayā
tadatra na madodayaḥ kṛtapado api saṃlakṣyate ।।

atra dṛktaralatādikamaṅgasya liṅgaṃ svābhāvikaṃ sādhāraṇaṃ ca mahodayena tatrāpyetasya darśanāt ।

{ye kandarāsu nivasanti sadā himādres
tvatpātaśaṅkitadhiyo vivaśā dviṣaste ।
apyaṅgamutpulakamudvahatāṃ sakampaṃ
teṣāmaho bata bhiyāṃ na budho apyabhijñaḥ ।।

atra tu sāmarthyādavasitasya śaityasya āgantukatvāttatprabhavayorapi kampapulakayostādrūpyaṃ samānatā ca bhayeṣvapi tayorupalakṣitatvāt ।।

sthāpyatepohyate vāpi yathāpūrvaṃ paraṃ param ।
viśeṣaṇatayā yatra vastu saikāvalī dvidhā ।।

pūrvaṃ pūrvaṃ prati yathottarasya vastuno vīpsayā viśeṣaṇabhāvena yat sthāpanaṃ niṣedho vā saṃbhavati sā dvidhā budhairekāvalī bhaṇyate । krameṇodāharaṇam 

{purāṇi yasyāṃ savarāṅganāni varāṅganā rūpapuraskṛtāṅgyaḥ ।
rūpaṃ samunmīlitasadvilāsamastraṃ vilāsaḥ kusumāyudhasya ।।

{na tajjalaṃ yanna sucārupaṅkajaṃ
napaṅkajaṃ tad yadalīnaṣaṭpadam ।
ca ṣaṭpado asau kalaguñjito na yo
na guñjitaṃ tanna jahāra yanmanaḥ ।।

pūrvatra purāṇāṃ varāṅganāḥ tāsāmaṅgaviśeṣaṇamukhena rūpam tasya vilāsāḥ teṣāmapyastramityamunā krameṇa viśeṣaṇaṃ vidhīyate । uttaratra pratiṣedhe apyevaṃ yojyam ।।

yathānubhavamarthasya dṛṣṭe tatsadṛśe smṛtiḥ ।
smaraṇaṃ 

yaḥ padārthaḥ kenacidākāreṇa niyataḥ yadā kadācit anubhūto abhūt sa kālāntare smṛtipratibodhādhāyini tatsamāne vastuni dṛṣṭe sati yat tathaiva smaryate tat bhavet smaraṇam । udāharaṇam 

{nimnanābhikuhareṣu yadambhaḥ plāvitaṃ caladṛśāṃ laharībhiḥ ।
tadbhavaiḥ kuharutaiḥ suranāryaḥ smāritā suratakaṇṭharutānām ।।

yathā vā

{karajuagahiajasoātthaṇamuhaviṇivesiāharapuḍassa ।
samariapañcajaṇṇassa ṇamaha kaṇhassa romāñcaṃ ।।
[karayugagṛhītayaśodāstanamukhaviniveśitādharapuṭasya ।
saṃsmṛtapāñcajanyasya namata kṛṣṇasya romāñcam ।।]

bhrāntimānanyasaṃvittattulyadarśane ।।

taditi anyat aprākaraṇikaṃ nirdiśyate । tena samānam arthādiha prākaraṇikam āśrīyate । tasya tathāvidhasya dṛṣṭau satyāṃ yat aprākaraṇikatayā saṃvedanaṃ sa bhrāntimān ।
na caiṣa rūpakaṃ prathamātiśayoktirvā tatra vastuto bhramasyābhāvāt iha ca, arthānugamanena saṃjñāyāḥ pravṛtteḥ tasya spaṣṭameva pratipannatvāt । udāharaṇam 

{kapāle mārjāraḥ paya iti karān leḍhi śaśinas
tarucchidraprotān bisamiti karī saṃkalayati ।
ratānte talpasthān harati vanitāpyaṃśukamiti
prabhāmattaścandro jagadidamaho viplavayati ।।

ākṣepa upamānasya pratīpamupameyatā ।
tasyaiva yadi vā kalpyā tiraskāranibandhanam ।।

asya dhuraṃ sutarāmupameyameva voḍhuṃ prauḍhamiti kaimarthyena yat upamānamākṣipyate yadapi tasyaivopamānatayā prasiddhasya upamānāntaravivakṣayānādarārthamupameyabhāvaḥ kalpyate tat upameyasyopamānapratikūlavartitvāt ubhyarūpaṃ pratīpam । krameṇodāharaṇam 

{lāvaṇyaukasi sapratāpagarimaṇyagresare tyāgināṃ
deva tvayyavanībharakṣamabhuje niṣpādite vedhasā ।
induḥ kiṃ ghaṭitaḥ kimeṣa vihitaḥ pūṣā kimutpāditaṃ
cintāratnamado mudhaiva kimamī sṛṣṭāḥ kulakṣmābhṛtaḥ ।।

{e ehi dāva sundari kaṇṇaṃ dāūṇa suṇasu vaaṇijjaṃ ।
tujjha muheṇa kisoari cando uamijjai jaṇeṇa ।।
[ayi ehi tāvat sundari karṇandattvā śṛṇuṣva vacanīyam ।
tava mukhena kṛśodari candra upamīyate janena ।।]

atra mukhenopamīyamānasya śaśinaḥ svalpataraguṇatvāt upamityaniṣpattyā avaaṇijjaṃ'; iti vacanīyapadābhivyaṅgyastiraskāraḥ ।

kkacittu niṣpannaivopamitikriyā anādaranibandhanam । yathā

{garvamasaṃvāhyamimaṃ locranayugalena kiṃ vahasi mugdhe ।
santīdṛśāni diśi diśi sarassu nanu nīlanalināni ।।

ihopameyīkaraṇamevotpalānāmanādaraḥ ।
anayaiva rītyā yat asāmānyaguṇayogāt nopamānabhāvamapi anubhūtapūrvi tasya tatkalpanāyāmapi bhavati pratīpamiti pratyetavyam । yathā

{ahameva guruḥ sudāruṇānām
iti hālāhala tāta mā sma dṛpyaḥ ।
nanu santi bhavādṛśāni bhūyo
bhuvanesmin vacanāni durjanānām ।।

atra hālāhalasyopamānatvamasaṃbhāvyamevopanibaddham ।।

prastutasya yadanyena guṇasāmyavivakṣayā ।
aikātmyaṃ badhyate yogāttatsāmānyamiti smṛtam ।।

atādṛśamapi tādṛśatayā vivakṣituṃ yat aprastutārthena saṃpṛktamaparityaktanijaguṇameva tadekātmatayā nibadhyate tat samānaguṇanibandhanāt sāmānyam । udāharaṇam 

{malayajarasaviliptanavo navahāralatāvibhūṣitāḥ
sitataradantapatra kṛtavaktraruco rucirāmalāṃśukāḥ ।
śaśabhṛti vitatadhāmni dhavalayati dharāmavibhāvyatāṃ gatāḥ ।
priyavasatiṃ prayānti sukhameva nirastabhiyo abhisārikāḥ ।।

atra prastutatadanyayoranyūnānatiriktatayā nibaddhaṃ dhavalatvamekātmatāhetuḥ । ata eva pṛthagbhāvena na tayorupalakṣaṇam । yathā vā

{vetratvacā tulyarucāṃ cadhūnāṃ karṇāgrato gaṇḍatalāgatāni ।
bhṛṅgā sahelaṃ yadi nāpatiṣyan kovedayiṣyannavacampakāni ।।

atra nimittāntarajanitāpi nānātvapratītiḥ prathamapratipannamabhedaṃ na vyudsitumutsahate pratītatvāttasya pratīteśca bādhāyogāt ।।

vinā prasiddhamādhāramādheyasya vyavasthitiḥ ।
ekātmā yagapaddṛttirekasyānekagocarā ।।

anyat prakurvataḥ kāryamaśakyasyānyavastunaḥ ।
tathaiva karaṇaṃ ceti viśeṣastrividhaḥ smṛtaḥ ।।

prasiddhārdhaparihāreṇa yat ādheyasya viśiṣṭā sthitirabhidhīyate sa prathamo viśeṣaḥ ।
udāharaṇam 

{divamapyupayātānāmākalpamanalpaguṇagaṇā yeṣām ।
ramayanti jaganti giraḥ kathamiha kavayo na te vandyāḥ ।।

evamapi vastu yat ekenaiva svabhāvena yugapadanekatra vartate sa dvitīyaḥ । udāharaṇam 

{sā vasai tujjha hiae sā ccia acchīsu sā a vaaṇesu ।
ahmārisāṇa sundara osāso kattha pāvāṇaṃ ।।
[sā vasati tava hṛdaye saivākṣiṣu sā ca vacaneṣu ।
asmādṛśīnāṃ sundara avakāśaḥ kutra pāpānām ।।]

yadyapi kiñcidrabhasena ārabhamāṇastenaiva yatnenāśakyamapi kāryāntaramārabhate soparo viśeṣaḥ । udāharaṇam 

{sphuradadbhutarūpamutpratāpajvalanaṃ tvāṃ sṛjatānavadyavidyam ।
vidhinā sasṛje navo manobhūrbhuvisatyaṃ savitā vṛhaspatiśca ।।

yathā vā

{gṛhiṇī sacivaḥ sakhī mithaḥ priyaśiṣyā lalite kalāvidhau ।
karuṇāvimukhena mṛtyunā haratā tvāṃ bata kiṃ na me hṛtam ।।

sarvatra evaṃvidhaviṣaye atiśayoktireva prāṇatvenāvatiṣṭhate tāṃ vinā prāueṇālaṅkāratvāyogāt । ata evoktam
{saiṣā sarvatra vakroktiranayārtho vibhāvyate ।
yatnosyāṃ kavinā kāryaḥ ko alaṅkāro anayā vinā ।।

svamutsṛjya guṇaṃ yogādatyujjvalaguṇasya yat ।
vastu tadguṇatāmeti bhaṇyate sa tu tadguṇaḥ ।।

vastu tiraskṛtanijarūpaṃ kenāpi samīpagatena praguṇayā svaguṇasaṃpadoparaktaṃ tatpratibhāsameva yatsamāsādayati sa tadguṇaḥ । tasyāprakṛtasya guṇotrāstīti । udāharaṇam 

{vibhinnavarṇā garuḍāgrajena sūryasya rathyāḥ paritaḥ sphurantyā ।
ratnaiḥ punaryatra rucā rucaṃ svāmāninyire vaṃśakarīranīlaiḥ ।।

atra ravituragāpekṣayā garuḍāgrajasya tadapekṣayā ca harinmaṇīnāṃ praguṇavarṇatā ।।

tadrūpānanuhāraścedasya tat syādatadguṇaḥ ।

yadi tu tadīyaṃ varṇaṃ saṃbhavantyāmapi yogyatāyām idaṃ nyūnaguṇaṃ na gṛhaṇīyāt tadā bhavedatadguṇo nāma । udāharaṇam 

{dhavalosi jahavi sundara taha vi tue majjha rañjiaṃ hiaaṃ ।
rāabharievi hiae suhaa ṇihitto ṇa rattosi ।।
[dhvalo asi yadyapi sundara tathāpi tvayā mama rañjitaṃ hṛdayam ।
rāgabharite api hṛdaye subhaga nihito na rakto asi ।।]

atrātiraktenāpi manasā saṃyukto na raktatāmupagata ityatadguṇaḥ ।

kiñca taditi aprakṛtam asyeti ca prakṛtamatra nirdiśyate । tena yat aprakṛtasya rūpaṃ prakṛtena kutp'pi nimittāt nānuvidhīyate so atadaguṇa ityapi pratipattavyam । yathā

{gāṅgamambu sitamambu yāmunaṃ kajjalābhamubhayatra majjataḥ ।
rājahaṃsa tava saiva śubhratā cīyate na ca na cāpacīyate ।।

yadyathā sādhitaṃ kenāpyapareṇa tadanyathā ।।

tathaiva yadvidhīyeta sa vyāghāta iti smṛtiḥ ।

yenopāyena yat ekenopakalpitam tasyānyena jigīṣutayā tadupāyakameva yat anyathākaraṇam sa sādhitavastuvyāhatitetutvāt vyāghātaḥ । udāharaṇam 

{dṛśā dagdhaṃ manasijaṃ jīvayanti dṛśaiva yāḥ ।
virūpākṣasya jayinīstāḥ stuve vāmalocanāḥ ।।

seṣṭā saṃsṛṣṭireteṣāṃ bhedena yadiha sthitiḥ ।।

eteṣāṃ samanantaramevoktasvarūpāṇāṃ yathāsaṃbhavananyonyanirapekṣatayā yat ekatra śabdabhāge eva arthaviṣaye eva ubhayatrāpi vā avasthānam sā ekārthasamavāyasvabhāvā saṃsṛṣṭiḥ ।
tatra śabdālaṅkārasaṃsṛṣṭiryathā

{vadanasaurabhalobhaparibhramadbhramarasaṃbhramasaṃbhṛtaśobhayā ।
calitayā vidadhe kalamekhalākalakalolakaloladṛśānyayā ।।

arthālaṅkārasaṃsṛṣṭistu

{limpatīva tamoṅgāni varṣatīvāñjanaṃ nabhaḥ ।
asatpuruṣaseveva dṛṣṭirviphalatāṃ gatā ।।

pūrvatra parasparanirapekṣau yamakānuprāsau saṃsṛṣṭiṃ prayojayataḥ uttaratra tu tathāvidhe upamotprekṣe ।
śabdārthālaṅkārayostu saṃsṛṣṭiḥ ।

{so ṇatthi ettha gāme jo eaṃ mahamahantalāaṇṇaṃ ।
taruṇāṇa hiaalūḍiṃ parisakkantīṃ ṇivārei ।।
[sa nāstyatra grāme ya enāṃ mahamahāyamānalāvaṇyām ।
taruṇānāṃ hṛdayaluṇṭhākiṃ pariṣvakkamāṇāṃ nivārayati ।]

atrānuprāso rūpakaṃ cānyonyānapekṣe । saṃsargaśca tayorekatra vākye chandasi vā samavetatvāt ।।

aviśrāntijuṣāmātmanyaṅgāṅgitvaṃ tu saṃkaraḥ ।

ete eva yatrātmani anāsāditasvatantrabhāvāḥ prasparam anugrāhyānugrāhakatāṃ dadhati sa eṣāṃ saṃkīryamāṇasvarūpatvāt saṃkaraḥ । udāharaṇam 

{ātte sīmantaratne marakatini hṛte hematāṭaṅkapatre
luptāyāṃ mekhalāyāṃ jhaṭiti maṇitulākoṭiyugme gṛhīte ।
śoṇaṃ bimboṣṭhakāntyā tvadarimṛgadṛśāmitvarīṇāmaraṇye
rājan guñjāphalānāṃ sraja iti śabarā naiva hāraṃ haranti ।।

atra tadguṇamapekṣya bhrāntimatā prādurbhūtam tadāśrayeṇa ca tadguṇaḥ sacetasāṃ prabhūtacamatkṛtinimittamityanayoraṅgāṅgibhāvaḥ । yathā vā

{jaṭābhābhirbhābhiḥ karadhṛtakalaṅkākṣavalayo
viyogivyāpatteriva kalitavairāgyaviśadaḥ ।
paripreṅkhattārāparikarakapālāṅkitatale
śaśī bhasmāpāṇḍuḥ pitṛvana iva vyomni carati ।।

upamā rūpakam utprekṣā śleṣaśceti catvāro atra pūrvavat aṅgāṅgitayā pratīyante ।
kalaṅka evākṣavalayamiti rūpakaparigrahe karadhṛtatvameva sādhakapramāṇatāṃ pratipadyate । asya hi rūpakatve tirohitakalaṅkarūpam akṣavalayameva mukhyatayāvagamyate tasyaiva ca karagrahaṇayogyatāyāṃ sārvatrikī prasiddhiḥ । śleṣacchāyayā tu kalaṅgasya kalaṅkasya mūrtyaiva udvahanāt । kalaṅko akṣavalayamiveti tu, upamāyāṃ
kalaṅkasya, utkaṭatayā pratipattiḥ । na cāsya karadhṛtatvaṃ tattvatostīti mukhye apyupacāra eva śaraṇaṃ syāt ।
evaṃrūpaśca saṃkaraḥ śabdālaṅkārayorapi paridṛśyate । yathā

{rājati taṭīyamabhihatadānavarāsātipātisārāvanadā ।
gajatā ca yūthamviratadānavarā sātipāti sārā vanadā ।।

atra yamakāmanulomapratilomaśca citrabhedaḥ pādadvayagate parasparāpekṣe ।

ekasya ca grahe nyāyadoṣābhāvādaniścayaḥ ।।

dvayorbahūnāṃ vā alaṅkārāṇāmekatra samāveśe api virodhāt na yatra yugapadavasthānam na caikatarasya parigrahe sādhakam taditarasya vā parihāre bādhakamasti yenaikatara eva parigṛhyate sa niścayābhāvārūpo
dvitīyaḥ saṃkaraḥ samuccayena saṃkarasyaivākṣepāt । udāharaṇam 

{jaha gahiro jaha raaṇaṇivbharo jaha a ṇimmalacchāo ।
taha kiṃ vihiṇā eso sarasavāṇīo jalaṇihī ṇa kio ।।
[yathā gabhīro yathā ratnanirbharo yathā ca nirmalacchāyaḥ ।
tathā kiṃ vidhinā eṣa sarasapānīyo jalanidhirna krṭaḥ ।।]

atra samudre prastute viśeṣaṇasāmyādaprastutārthapratīteḥ kimasau samāsoktiḥ kim abdheraprastutasya mukhena kasyāpi tatsamaguṇatayā prastutasya pratīteḥ iyamaprastutapraśaṃsā iti saṃdehaḥ । yathā vā

{nayanānandadāyīndorbimbametatprasīdati ।
adhunāpi niruddhāśamaviśīrṇamidaṃ tamaḥ ।।

atra kiṃ kāmasyoddīpalaḥ kālo vartate iti bhaṅgyantareṇābhidhānāt paryāyoktam । uta vadanasyendubimbatayā adhyavasānāt atiśayoktiḥ kiṃ vā । etaditi vaktraṃ nirdiśya tadrūpāropavaśāt rūpakam । athavā tayoḥ samuccayavivakṣāyāṃ dīpakam ।athavā tulyayogitā । kimu pradoṣasamaye viśeṣaṇasāmyādānanasyāvagatau samāsoktiḥ । āhosvit mukhanairmalyaprastāvāt aprastutapraśaṃsā iti bahūnāṃ saṃdehādayameva saṃkaraḥ ।
yatra tu nyāyadoṣayoranyarasyāvatāraḥ tatra ekatarasya niścayāt na saṃśayaḥ ।।
nyāyaśca sādhakatvam anukūlatā doṣo api bādhakatvaṃ pratikūlatā । tatra

{saubhāgyaṃ vitanoti vaktraśaśino jyotsneva hāsadyutiḥ ।।

ityatra mukhyatayā avagamyamānā hāsadyutirvaktre evānukūlyaṃ bhajate ityupamāyāḥ sādhakam । śaśinā tu na tathā pratikūleti rūpakaṃ prati tasyā abādhakatā ।

{vaktrendau tava satyayaṃ yadaparaḥ śītāṃśurabhyudyataḥ ।।

ityatrāparatvamindoranuguṇaṃ na tu vaktrasya pratikūlamiti rūpakasya sādhakatāṃ pratipadyate na tūpamāyā bādhakatām ।

{rājanārāyaṇaṃ lakṣmīstvāmāliṅgati nirbharam ।।

ityatra punarāliṅganamupamāṃ nirasyati sadṛśaṃ prati parapreyasīprayuktasyāloṅganasyāsaṃbhavāt ।

{pādāmbujaṃ bhavatu no vijayāya mañju-
mañjīraśijjitamanoharamambikāyāḥ ।।

ityatra mañjīraśiñjitam ambuje pratikūlam asaṃbhavāditi rūpakasyabādhakam na tu pāde anukūlamityupamāyāḥ sādhakamabhidhayate vidhyupamardino bādhakasya tadapekṣayotkaṭatvena pratipatteḥ ।।

evamanyatrāpi sudhībhiḥ parīkṣyam ।।

sphuṭamekatra viṣaye śabdārthālaṅkṛtidvayam ।
vyavasthitaṃ ca 

abhinne eva pade sphuṭatayā, yat ubhāvapi śabdārthālaṅkārau vyavasthāṃ samāsādayataḥ so apyaparaḥ saṃkaraḥ । udāharaṇam 

{spaṣṭollasatkiraṇakesarasūryabimba-
vistīrṇakaṇikamatho divasāravindam ।
śliṣṭāṣṭadigdalakalāpamukhāvatāra-
baddhāndhakāramadhapāvali saṃcakoca ।।

atra ekāpadānupraviṣṭau rūpakānuprāsau ।।

tenāsau trirūpaḥ parikīrtitaḥ ।।

tadayamanugrāhyānugrāhakatayā saṃdehena ekapadapratipādyatayā ca vyavasthitatvāttriprakāra eva saṃkaro vyākṛtaḥ । prakārāntareṇa tu na śakyo vyākartum ānantyāttatprabhedānāmiti pratipāditāḥ
śabdārthobhayagatatvena trividhyajuṣo alaṅkārāḥ ।।

kutaḥ punareṣa niyamo yadeteṣāṃ tulye api kāvyaśobhātiśayahetutve kaścidalaṅkāraḥ śabdasya kaścidarthasya kaściccobhayasya iti cet । uktamtra yathā kāvye doṣaguṇāḷaṅkārāṇāṃ śabdārthobhayagatatvena
vyavasthāyāmanvayavyatirekāveva prabhavataḥ nimittāntarasyābhāvāt । tataśca yo alaṅkāro yadīyānvayavyatirekāvanuvidhatte sa tadalaṅkāro vyavasthāpyate iti ।

evaṃ ca yathā punaruktavadābhāsaḥ paraṃparitarūpakaṃ cobhayor bhāvānuvidhāyitayā, ubhayālaṅkārau tathā śabdahetukārthāntaranyāsaprabhṛtayo api draṣṭavyāḥ । arthasya tu tatra vaivitryam utkaṭatayā pratibhāsate, iti vācyālaṅkāramadhye vastusthitimanapekṣyaiva lakṣitāḥ ।।

yo alaṅkāro yadāśritaḥ sa tadalaṅkāra ityapi kalpanāyām anvayavyatirelāveva samāśrayitavyau tadāśrayaṇamantareṇa viśiṣṭasyāśrayibhāvasyābhāvādityalaṅkārāṇāṃ yathoktanimitta eva parasparavyatireko jyāyān ।।

eṣāṃ doṣā yathāyogaṃ saṃbhavanto api kecana ।
ukteṣvantarbhavantīti na pṛthak pratipāditāḥ ।।

tathāhi anuprāsasya prasiddhyabhāvo vaiphalyaṃ vṛttivirodha iti ye trayo doṣāḥ । te prasiddhiviruddhatām apuṣṭāthatvam pratikūlavarṇatāṃ ca yathākramaṃ na vyatikrāmanti tatsvabhāvatvāt । krameṇodāharaṇam 

{cakrī cakrārapaṅktiṃ harirapi ca harīn dhūrjaṭirdhūrdhvajāgrān
akṣaṃ nakṣatranāthoruṇamapi varuṇaḥ kūbarāgraṃ kuberaḥ ।
raṃhaḥ saṃghaḥ surāṇāṃ jagadupakṛtaye nityayuktasya yasya
stauti prītiprasannonvahamahimaruceḥ sovatātsyandano vaḥ ।।

atra kartṛkarmapratiniyamena stutiḥ anuprāsānurodhenaiva kṛtā na purāṇetihāsādiṣu tathā pratīteti prasiddhivirodhaḥ ।।

{bhaṇa taruṇi ramaṇamandiramānandasyandisundarendumukhi ।
yadi sallīlollāpini gacchasi tat kiṃ tvadīyaṃ me ।।

{anuṇuraṇanmaṇimekhalamavirataśiñjānamañjumañjīram ।
parisaraṇamaruṇacaraṇe raṇaraṇakamakāraṇaṃ kurute ।।

atra vāvyasya vicintyamānaṃ na kiñcidapi cārutvaṃ pratīyate, ityapuṣṭārthataivānuprāsasya vaiphalyam ।।
akuṇṭhotkaṇṭhayā iti atra śṛṅgāre paruṣavarṇāḍambaraḥ pūrvoktarītyā virudhyate iti paruṣānuprāso atra pratikūlavarṇataiva vṛttivirodhaḥ ।।
yamakasya pādatrayagatatvena yamanamaprayutatvaṃ doṣaḥ ।। yathā

{bhujaṅgamasyeva maṇiḥ sadambhā grāhāvakīrṇeva nadī sadambhāḥ ।
durantatāṃ nirṇayato api jantoḥ karṣanti cetaḥ prasabhaṃ sadambhāḥ ।।

upamāyām upamānasya jātipramāṇagatanyūnatvam adhikatā vā tādṛśī anucitārthatvaṃ doṣaḥ । dharmāśraye tu nyūnādhikatve yathākramaṃ hīnapadatvamadhikapadatvaṃ ca na vyabhicarataḥ ।। krameṇodāharaṇam 

{caṇḍālairiva yuṣmābhiḥ sāhasaṃ paramaṃ kṛtam ।।

{vahnisphuliṅga iva bhānurayaṃ cakāsti ।।

{ayaṃ padmāsanāsīnaścakravāko virājate ।
yugādau bhagavān vedhā vinirmitsuriva prajāḥ ।।

{pātālamiva te nābhiḥ stanau kṣitidharopamau ।
veṇīdaṇḍaḥ punarayaṃ kālindīpātasaṃnibhaḥ ।।

atra caṇḍālādibhirupamānaḥ prastuto artho atyarthameva kadarthita ityanucitāthantā ।।

{sa munirlāñchito mauñjyā kṛṣṇājinapaṭaṃ vahan ।
vyarājannīlajīmūtabhāgāśliṣṭa ivāṃśumān ।।

atropamānasya mauñjīsthānīyastaḍillakṣaṇo dharmaḥ kenāpi padena na pratipādita iti hīnapadatvam ।।

{sa pītavāsāḥ pragṛhītaśārṅgo manojñabhīmaṃ vapurāpa kṛṣṇaḥ ।
śatahradendrāyudhavānniśāyāṃ saṃsṛjyamānaḥ śaśineva meghaḥ ।।

atropameyasya śaṅkhāderanirdeśe śaśino grahaṇamatiricyate ityadhikapadatvam ।।

liṅgavacanabhedo api upamānopameyayoḥ sādhāraṇaṃ cet dharmamanyarūpaṃ kuryāt । tadā ekatarasyaiva taddharmasamanvayāvagateḥ saviśeṣaṇasyaiva tasyopamānatvamupameyatvaṃ vā pratīyamānena dharmeṇa
pratīyate iti prakāntasyārthasya sphuṭamanirvāhādasya bhagnaprakramarūpatvam । yathā 

{cintāratnamiva cyutosi karato dhiṅmandabhāgyasya me ।।

{saktavo bhakṣitā deva śuddhāḥ kulavadhūriva ।।

yatra tu nānātve api liṅggavacanayoḥ sāmānyābhidhāyi padaṃ dvarūpabhedaṃ nāpadyate na tatraitaddūṣaṇāvatāraḥ ubhayathāpi asya anugamakṣamasvabhāvatvāt । yathā

{guṇairanarghyaiḥ prathito ratnairiva mahārṇavaḥ ।।

{tadveṣosadṛśonyābhiḥ strībhirmadhuratābhṛtaḥ ।
dadhate sma parāṃ śobhāṃ tadīyā vibhramā iva ।।

kālapuruṣavidhyādibhede api na tathā pratītiraskhalitarūpatayā viśrāntimāsādayatītyasāvapi bhagnaprakramatayaiva vyāptaḥ । yathā

{atithiṃ nāma kākutsthāt putramāpa kumudvatī ।
paścimād yāminīyāmāt prasādamiva cetanā ।।

atra cetanā prasādamāpnoti na punarāpeti kālabhedaḥ ।

{pratyagramajjanaviśeṣaviviktamūrtiḥ
kausumbharāgarucirasphuradaṃśukāntāḥ ।
vibhrājase makaraketanamarcayantī
bālaprabālaviṭapaprabhavā lateva ।।

atra latā vibhrājate na tu vibhrājase iti saṃbodhyamānaniṣṭhasya parabhāgasya asaṃbodhyamānaviṣayatayā vyatyāsāt puruṣabhedaḥ ।

{gaṅgeva pravahatu te sadaiva kīrtiḥ ।।

ityādau ca gaṅgā pravahati na tu pravahatu iti apravṛttapravartanātmano vidheḥ । evañjātīyakasya cānyasyārthasya upamānagatasyāsaṃbhavādvidhyādibhedaḥ ।।

nanu samānam uccāritaṃ pratīyamānaṃ vā dharmāntaramupādāya paryavasitāyām upamāyām upameyasya prakṛtadharmāmisaṃbandhānna kaścitkālādibhedo asti । yatrāpyupāttenaiva sāmānyadharmeṇa upamā
avagamyate yathā {yudhiṣṭhira ivāyaṃ satyaṃ vadati iti tatra yudhiṣthira iva satyavādyayaṃ satyaṃ vadatīti pratipatsyāmahe । satyavādī satyaṃ vadatīti ca na paunaruktyam āśaṅkanīyam raipoṣaṃ puṣṇātītivat
yudhiṣthira iva satyavadanena satyavādyayamityarthāvagamāt । satyametat kiṃ tu sthiteṣu prayogeṣu samarthanamidaṃ na tu sarvathā niravadyam prastutavastupratītivyādhātāditi savetasa evātra pramāṇam ।।
asādṛśyāsaṃbhavāvapyupamāyām anucitārthatāyāmeva paryavasyataḥ । yathā

{grathnāmi kāvyaśaśinaṃ vitatārtharaśmim ।।

atra kāvyasya śaśinā arthānāṃ ca raśmibhiḥ sādharmyaṃ kutrāpi na pratītamityanucitārthatvam ।

{nipeturāsyādiva tasya dīptāḥ
śarā dhanurmaṇḍalamadhyabhājaḥ ।
jājvalyamānā iva vāridhārā
dinārdhabhājaḥ pariveṣiṇorkāt ।।

atrāpi jvalantyombudhārāḥ sūryamaṇḍalāt niṣpatantyo na saṃbhavantītyupanibadhyamāno artho anaucityameva puṣṇāti ।।
utprekṣāyāmapi saṃbhāvanaṃ dhruvevādaya eva śabdā vaktuṃ sahante na yathāśabdo api kevalasyāsya sādhārmyameva pratipādayituṃ paryāptatvāt tasya cāsyāmavivakṣitatvāditi tatrāśaktirasyāvācakatvaṃ doṣaḥ ।
yathā

{udyayau dīrghikāgarbhānmukulaṃ mecakotpalam ।
nārīlocanacāturyaśaṅkāsaṃkucitaṃya thā ।।

utprekṣitamapi tāttvikena rūpeṇa parivarjitatvāt nirupākhyaprakhyam । tatsamarthanāya yat arthāntaranyāsopādānam tat ālekhyamiva gaganataletyantamasamīcīnamiti nirviṣayatvametasya । anucitārthataiva doṣaḥ । yathā

{divākarādrakṣati yo guhāsu līnaṃ divā bhītamivāndhakāram ।
kṣudre api nūnaṃ prapanne mamatvamuccaiḥ śirasāmatīva ।।

atrācetanasya tamaso divākarāttrāsa eva na saṃbhavatīti kuta eva tatprayojitamadriṇā paritrāṇam । saṃbhāvitena tu rūpeṇa pratibhāsamānasyāsya na kācidanupapattiravataratīti vyartha eva tatsamarthanāyāṃ yatnaḥ ।
sādhāraṇaviśeṣaṇavaśādeva samāsoktiranuktamapi upamānaviśeṣaṃ prakāśayatīti tasyātra punarupādāne prayojanābhāvāt anupādeyatvaṃ yat tat apuṣṭārthatvaṃ punaruktaṃ vā doṣaḥ । yathā

{spṛśati tigmarucau kakubhaḥ karairdayitayeva vijṛmbhitatāpayā ।
atanumānaparigrahayā sthitaṃ rucirayā cirayāpi dinaśriyā ।।

atra tigmaruceḥ kakubhāṃ ca yathā sadṛśaviśeṣaṇavaśena vyaktiviśeṣaparigraheṇa ca nāyakatayā nāyikātvena ca vyaktiḥ, tathā grīṣmadivasaśriyo api pratināyikātvena bhaviṣyatīti kiṃ dayitayeti svaśabdopādānena ।।
śleṣopamāyāstu sa viṣayaḥ yatropamānasyopādānamantareṇa sādhāraṇeṣvapi viśeṣaṇeṣu na tathā pratītiḥ । yathā

{svayaṃ ca pallavātāmra bhāsvatkaravirājitā ।
prabhātasaṃdhyevāsvāpaphalalubdhehitapradā ।।

aprastutapraśaṃsāyāmapi upameyam anayaiva rītyā pratītaṃ na punaḥ prayogeṇa kadarthatāṃ neyam । yathā

{āhūteṣu vihaṅgameṣu maśako nāyān puro vāryate
madhyevāridhi vāvasaṃstṛṇamaṇirdhatte maṇīnāṃ rucam ।
khadyoto api na kampate pracalituṃ madhye api tejasvināṃ
dhik sāmānyamacetanaṃ prabhumivānāmṛṣṭatattvāntaram ।।

atra acetanasya prabhoraprastutaviśiṣṭasāmānyadvāreṇābhivyaktau na yuktameva punaḥ kathanam ।।
tadeta alaṅkāradoṣāḥ yathāsaṃbhāvinonye apyevañjātīyakāḥ pūrvoktayaiva doṣajātyā antarbhāvitāḥ na pṛthag pratipādanamarhantīti saṃpūrṇamidaṃ kāvyalakṣaṇam ।।

{ityeṣa mārgo viduṣāṃ vibhinno apyabhinnarūpaḥ pratibhāsate yat ।
na tadvicitraṃ yadamutra samyagvinirmitā saṃghaṭanaiva hetuḥ ।।

iti kāvyaprakāśe arthālaṅkāranirṇayo nāma daśama ullāsaḥ ।।

।। samāptaścāyaṃ kāvyaprakāśaḥ ।।

।। samāpto ayaṃ granthaḥ ।।
