

śrīrāmajayam

paribhāṣendu śekharaḥ।।
। anubanda catuṣṭaya nirūpaṇam।
natvāsāmbaṃ śivaṃ bramha nāgeśaḥ kurute sudhīḥ।
bālānāṃ sukhabodhāya paribhaṣendu śekharam।।
prācīna vyakaraṇa tantre vācanikānyatra pāṇinīyatantre jñapakanyāyasiddāni bhaṣyavārtikayorupanibaddāni yāni paribhaṣārūpaṇi tāni vyākhyāsyante।
। śāstratva sampādanoddeśaprakaraṇ ।
nanu laṇ-aiuṇ sūtrayorṇakāradvayasyaivopādānenāṇiṇgrahaṇeṣu sandehādanirṇayo ata āha -

vyākhyānato viśeṣapratipattirnahi sandehādalakṣaṇam ।।

viśeṣasyānyatarādyartharūpasya vyākhyānāt śiṣṭakṛtāt pratipattiḥ niśchayo yataḥ sandehācchāstramalakṣaṇamananuṣṭāpakaṃ lakṣaṇamalakṣaṇaṃ tathā na, śāstrasya nirṇayajanakatvaucityādityarthaḥ। asandigdhānuṣṭhānasidyarthe atra śāstre sandigdhoccāraṇarūpācāryavyavahāreṇasandehanivṛttervyākhyānātiriktanimittānapekṣatvaṃ bodyata iti yāvat ।। tenāṇuditsavarṇasyetatparihārāya pūrveṇāṇ grahaṇam, pareṇeṇ grahaṇamiti laṇ sūtre bhāṣye spaṣṭam ।।
tatra saṃjñā paribhāṣā viṣaye pakṣadvayamāha -

yathoddeśaṃ saṃjñā paribhāṣam । kārya kālaṃ saṃjñā paribhāṣam ।।

uddesamanatikramya yatoddeśam । uddeśa upadeśa deśaḥ । adhikaraṇa sādhanaścāyam । yatra deśe upadiśyate taddeśa eva vākyārtabodhena gṛhīta śaktyā gṛhītaparibhāṣārthena ca sarvatra śāstre vyavahāraḥ। deśaścoccāraṇakāla evātra vyavahriyate। tattadvākyārthabodhe jāte a bhaviṣyati kiñcidanena prayojanam a iti jñānamātreṇa santuṣyad yathāśrutagrāhipratipatrapekṣo ayaṃ pakṣa īdūdetsūtre kaiyaṭaḥ।
kecittu - paribhaṣāviṣaye tasminnityādi vākyārthabodhe saptamīnirdeśādikveti paryālocanāyāṃ sakalatattadvidyupasthitau sakalatattasaṃskārāya guṇabhedaṃ parikalpyaikavākyatayaiva niyamaḥ। kāryakālapakṣetu tripādyamapyupasthiriti viśeṣaḥ। etadevābhipretya aadhikāronāma triprakāraḥ, kaścidekadeśasthaḥ sarvaṃ śāsramabhijvalayati, yathā - apradīpaḥ suprajvalitaḥ sarvaṃ veśmābhijvalayati' iti aṣaṣṭīsthane' iti sūtre bhāṣya uktam। adhikāraśabdena pārārthyātparibhāṣāpyucyate। kaścitparibhāṣārūpa iti kaiyaṭaḥ। dīpo yathā - prabhādvārā sarvagṛhaprakāśaka evametatsvabuddhijananadvārā sarvaśāstropakārakamiti tattātparyam। etacca pakṣadvaya sādhāraṇaṃ bhāṣyam, pakṣadvaye api pradeśaikavākyatayā itaḥ pratīteḥ।।
tatraitāvān viśeṣaḥ - yatoddeśe parbhāṣādeśe sarvavidhisūtrabuddhāvātmabhedaṃ parikalpya tairekavākyatayā paribhāṣāṇām। taduktam - akiṅiti ca' iti sūtre kaiyaṭe। ayatoddeśe pradhānānyātmasaṃskārāya sannidhīyamānāni guṇabhedaṃ prayuñjata'iti। kāryakāle tu tattadvidhipradeśe paribhāṣābuddhyaikavākyateti। atra ekadeśastha ityanena tatra tatra buddhāvapi taddeśasthatvaṃ vārayati, yathā - vyavaharttṝṇāṃ kāryārthamanekadeśagamane api na tattaddeśīyatvavyavahāraḥ, kintvabhijanadeśīyatva vyavahāra eva, tadvanniṣedhavākyānāmapi niṣedhyaviśeṣākāṅkṣatvādvidhyekavākyatayaivānvaya iti paribhāṣāsādṛśyātparibhāṣātvena vyavahāraḥ akiṅiti ca' ityatra bhāṣye। tatraikavākyatā paryudāsena prasajya pratiṣedhe api tena saha vākyārthabodhamātreṇaikavākyatā vyavahāraḥ।।
saṃjñāśāstrasya tu kāryakālapakṣe na pṛthakvākyārthabodhaḥ, kintu pradeśavākyena sahaiva। ata evāṇo apragṛhyasyetyetadekavākyatāpannādasomādityetatprati na mutvādyasiddham, asiddhatvasya kāryārthatayā kāryajñānottarameva tatpravṛttiḥ, kāryajñānaṃ ca pradeśa eveti taddeśasthāsiddhatvātpūrvagrahaṇenāgrahāt। evaṃ tadbodhottarameva virodhapratisandhānañceti tatratyaparatvena vipratiṣedhasūtrapravṛttau bījam। ata eva kāryakālapakṣe"ayādibhyaḥ paraiva pragṛhya saṃjñā"iti aadasomāt'
iti sūtre bhāṣya uktam।।
ākaḍārādhikārasthabhapadasaṃjñāviśaye tu yathoddeśapakṣa eveti tatratyaparatvenaiva bādhyabhādhakabhāvaḥ। padādisaṃjñanāṃ tatra
jātaśaktigrahaṇeva tripādyamapi vyavahāraḥ। ata eva pūrvatrāsiddhamiti sūtre paribhāṣāṇāmevatripādyāmapravṛttimāśaṅkya, kāryakālapakṣāśrayeṇa samāhitamityāhuḥ। yathoddeśapakṣaḥ pragṛhyasaṃjñāprakaraṇe bhāṣye।।
kāryakālamityasya ca kāryeṇa kālyate svasannidhiṃ prāpyata ityarthaḥ। kāryeṇa svasaṃskārāya svavṛttiliṅgacinhitaparibhāṣāṇāmākṣepa iti yāvat।
ata eva apūrvatrāsiddham' iti sūtre bhāṣye tripādyā asiddhatvāttatra sapādasaptādyāyīstha paribhāṣāṇāṃ apravṛttimāśaṅkya yadyapīdaṃ tatrāsiddhaṃ tatviha siddhamityuktvā, tāvatāpyasiddhirityabhiprāyake kathamiti praśne-'kāryakālaṃ saṃjñāparibhāṣam' yatra kāryaṃ tatropasthitaṃ draṣṭavyamityuktam।
na ca kāryakāla pakṣe aṅamo hrasvāt' ityadau a tasmādityuttarasya' atasminnitinirdiṣṭe pūrvasya' iti paribhāṣādvayopasthitau paratvāt aubhayanirdeśe pañcamīnirdeśo balīyān' iti tasminniti sūtrasthabhāṣyāsaṅgatiḥ, ubhayorekadeśasthatvena paratvādityasyāsaṅgatyāratteḥ, spaṣṭaṃ cedam aikoguṇa' ityatra kaiyaṭa iti vācyam; vipratiṣedhasūtre aṣṭādhyāyīsthapāṭhakṛtaparatvasya''śrayaṇenādoṣāt। nahi kāryakālapakṣa ityetāvatā tadapaiti। pakṣadvaye api pradeśeṣu svabuddhijananenāviśeṣāt। nahi tatpakṣe apyacetanasya śāstrasya svadeśaṃ vihāya taddeśagamanaṃ sambhavati। nāpyasmadādibuddhijananena svadeśatyāgo bhavati। ata eva bhāṣye tasminniti sūtre kaiyaṭaḥ - sūtra pāṭhāpekṣayā paratvasya vyavasathāpakatvamiti। ikoguṇeti sūtrastha kaiyaṭastu tintya eva; anyathā sarvaśāstrāṇāṃ prayogārthatvena prayogarūpaikadeśastvena kvāpi paratvaṃ nasyāt। kiñca kiṅiti ceti sūtrastha kaiyaṭarītyā vidhisūtrāṇāṃ yathoddeśa pakṣe paribhāṣādeśe sannidhānena teṣāṃ paratvaṃ vyāhanyeta। evañca vṛkṣebhya ityatra supicetyataḥ paratvāt abahuvacane jhalyet' ityetvamityādyucchidyeta, ityalam।।
itsaṃjñakā anubandhāḥ, teṣvavayavānavayavatvasandeha āha-

anekāntāḥ anubandhāḥ ।।

anekāntā anavayavāḥ ityarthaḥ। yo hyanavayava sa kadācittatropalabhyata eva, ayaṃ tu na tathā, tadarthabhūte vidheye kadāpyadarśanāt। śitkidityādau samīpe avayavatvāropeṇa samāso bodhyaḥ। avuṇchaṇkaṭh' ityādau ṇitvaprayuktaṃ kāryaṃ pūrvasayaivetyādi tu vyākhyānate nirṇeyam। ahalantyam' ityatrāntya śabdaḥ parasamīpa bodhakaḥ।।
vastutasttu-

ekāntāḥ ।।

ityeva nyāyyam, śāstre tatropalambhādanyatrānupalambhācca। anavayavo hi kākādirekajātīyasambandhena gṛhavṛkṣādiṣūpalabhyate। naivamayam। evaṃ hi bahuvrīhirapi nyāyata evopapannaḥ, antyādi śabde lakṣaṇā ca na।।
kiñca anavayavatve ṇaśakapratyādau ṇāderitvānāpattiḥ, pratyayāditvābhāvāt, dadhnacaścakārasya vaiyyarthyāpattiśca। idañca atasyalopaḥ' ityatra bhāṣye spaṣṭam। tatra hyuktam,"ekāntāḥ anubandhāḥ"ityeva nyāyyamiti dik।।
nanvekāntatve anekāltvādeva auśādīnāṃ sarvādeśatva siddhyā aanekāl' sūtre śidgrahaṇaṃ vyarthamata āha -

nānubandhakṛtamanekāltvam ।।

śidgrahaṇamevaitadjñāpakam, tena aarvaṇastṛ' ityāderna sarvādeśatvam। ḍādi viṣaye tu sarvādeśatvaṃ vinānubandhatvasyaivābhāvena''nupūrvyātsiddham।।
nanvevamapi aavadātaṃ mukham' ityatra palopottaramātve kṛte adābiti ghusaṃjñāpratiṣedho na syāt, daipaḥ pakārasatve anejantatvāprāptyā palopottaraṃ pakārābhāvenāsya dāptvābhāvādata āha -

nānubandhakṛtamanejamtatvam ।।

audīcāmāṅaḥ' iti nirdeśo asyā jñāpakaḥ। aādeca upajeśe' iti sūtreṇopadiśyamānasyaijantasyātvaṃ kriyate, ṅakārasatvetvejantatvābhāvādātvāprāptestasyāsaṅgatiḥ।।
na cāsyāmavasthāyāṃ tasya dhātutvābhāvātkathamātvam, tatra dhātorityasya nivṛtterityanyatra vistaraḥ। spaṣṭañcedam"dādhāghvadāp"iti sūtre bhāṣye।।
nanvevamapi avāsarūpa' sūtreṇa kaviṣaye aṇopyāpattirityata āha-

nānubandhakṛtamasārūpyam ।।

adadātidadhātyorvibhāṣā' iti ṇabādhakaśasya vikalpavidhāyakamasyāṃ jñāpakam, tena agodaḥ' ityādau nāṇiti avāsarūpa' sūtre bhāṣye spaṣṭam।।
nanu saṃkhyāgrahaṇe bahvādīnāmeva grahaṇaṃ syāt, prakaraṇasyābhidhāniyāmakatvasiddhāt akṛtrimākṛtrimayoḥ kṛtrime
kāryasampratyayaḥ' iti nyāyāt। asti ca prakṛte bahvādīnāṃ saṅkhyāsaṃjñākṛteti jñānarūpaṃ prakaraṇam, natu lokaprasiddhaikadvyādīnāmityata āha -

ubhayagatiriha bhavati ।।
ihauśāstre। asaṅkhyāyāḥ atiśadantāyāḥ' iti niṣedho asyā jñāpakaḥ। na hi kṛtrimā saṅkhyā tyantā śadantā vāsti, tena akartari kartarikarmavyatihāre' akaṇvameghebhyaḥ karaṇe' avipratiṣiddhaṃ cānadhikaraṇe' ityādau laukikakriyādravyādyavagatiḥ। tatra kvobhaya gatiḥ, kvākṛtrimasyaiva, kva kṛtrimasyaivetyatra lakṣyānusāri vyākhyānameva śaraṇam। ata eva āmreḍita śabdena kṛtrimasyaiva grahaṇaṃ na tu dvistrirghuṣṭamātrasya। spaṣṭañcedaṃ saṅkhyā saṃjñā sūtre bhāṣye।
yattu - saṃjñāśāstrāṇāṃ macchāstre anena śabdenaita eveti niyamārthatvaṃ kṛtrimākṛtrima nyāyabījamiti। tanna; teṣāmagṛhītaśaktigrāhakatvena vidhitve sambhavati, niyamatvāyogāt। asarve sarvārtha vācakāḥ' ityabhyupagamo api yogidṛṣṭyā, natvasmaddṛṣṭyā, viśiṣya sarvaśabdārthajñanasyāśakyatvāt। sāmāmyajñānaṃ tubhodhopayogītyanyatra nirūpitam।।
nanu aadhyetā' aśayitā' ityādāviṅśīṅorṅitvād guṇaniṣedhaḥ syādata āha -

kāryamanubhavanhi kāryī nimittatayā nāśrīyate ।।

asthaṇḍilācchayitari' iti nirdeśaścāsyāṃ jñāpakaḥ। aūrṇunaviṣati' ityādi siddhaye kāryamanubhavanniti। atra hi advirvacane aci' iti nu śabdasya dvitvam, anyathā asanyaṅoḥ' ityasya ṣaṣṭyantatvātsannantasya kāryitvena iso dvitvanimittatvābhāvāttatpravṛttirna syāt।
vastutaḥ - samavāyikāraṇa nimittakāraṇayorbhadasya sakalalokatantraprasiddhatayā tasya tatvenā'śrayaṇābhāvena naiṣā jñāpakasādhyā। ata eva haḥ prayuktaḥ। sa hi tatvenānāśrayaṇe hetoḥ prasiddhatvaṃ dyotayatīti tatvam। advirvacane aci' ityatra bhāṣye dhvanitaiṣā।।
nanu apraṇidāpayati' ityādau dārūpasya vidhīyamānā ghusaṃjñā dāpernasyādata āha -

yadāgamāstadguṇībhūtāstadgrahaṇena gṛhyante ।।

yamuddiśyā'gamo vihitaḥ, sa tadguṇībhūtaḥ śāstreṇa tadavayavatvena bodhito atastadgrahaṇena tadgrāhakena tadbodhakena śabdhena gṛhyate bodhyata ityarthaḥ। tatra tadguṇībhūtā ityaṃśo bījakathanam। loke api devadattasyāṅgādhikye tadviśiṣṭasyaiva devadattagrahaṇena grahaṇaṃ dṛśyate।
yamuddiśya vihita ityukteḥ apranidārayati' ityādau na dārityasya ghutvam।
aānemuk' iti mugvidhānasāmarthyādeṣānityā। anyathā apacamānaḥ' ityādāvakārasya muki-anayā paribhāṣayā viśiṣṭasya savarṇadīrge tadvaiyarthyaṃ spaṣṭameva। tena adidīye' ityādau yaṇādi na, ajahāra' ityādau aāta au ṇalaḥ' iti ca na।
na cākārādervarṇasya varṇāntaramavayavaḥ kathamit vācyam, vacanenāvayavatvabodhanāt। tasya cāvayavatvasādṛśye paryavasānaṃ bodhyam।
na coktajñāpakādvarṇagrahaṇe asyā apravṛttiriti vācyam; aāne muk' iti sūtra bhāṣye akārasyāṅgāvayavasya mugityarthe apacamānaḥ' ityatra atāsyanudāttet' iti svaro ma syādityāśaṅkhyādupadeśabhaktastadgrahaṇena grāhiṣyata ityukterasaṅgatyāpatteḥ।
kiñca ṅamantapadāvayavasya hrasvātparasya ṅamo ṅamuḍityarthe akurvannāste' ityādau ṅamo ṅamuḍāgame ṇatvaprāptimāśaṅkya ayadāgamāḥ' iti nyāyenādyanasyāpi padāntagrahaṇena grahaṇāt apadāntasya' iti niṣedha ityanayā

paribhaṣayā aāgamānāmāgamidharmavaiśiṣṭyamapi hodhyate' ityāśayaka aṅamuṭ' sūtrasthabhāṣyāsaṅgateḥ।
kiñca-guṇāde raparatve rephaviśiṣṭa guṇatvādyeṣṭavyam। anyathā aṛkārasya guṇavṛddhī arārāveva' iti niyamo na syāt। tacca avarṇagrahaṇe' etadapravṛttau na saṅgaccate। ata eva aradābhyāṃ' iti sūtre bhāṣyam -"guṇo bhavati, vṛddhirbhavati,
rephaśirā guṇavṛdadhisaṃjñako abhinirvartate"iti। ata eva aneṭi' aṇeraniṭi' ityadi caritārtham।
aanāgamakānāṃ sāgamakāḥ ādeśāḥ' ityasya tvayamarthaḥ - ārdhadhātukasyeḍāgama ityarthe jñāte, nityeṣu śabdeṣvāgamavidhānānupatyā arthāpattimūlakavākyāntarakalpaneneḍrahitabuddhiprasaṅge seḍbuddhiḥ kartavyeti। evañcādeśeṣvivātrāpi buddhivipariṇāma iti na nityatvahāniḥ।
sthānivatsūtre ca nedṛśādeśagrahaṇam। sākṣādaṣṭādyāyībodhitasthānyādeśabhāve cāritārthyāt। kiñcevaṃ sati sthānibuddhyaiva kāryapravṛtyā alāvasthāyāmaḍiti' siddhantāsaṅgatiḥ। sthānivadbhāvaviṣaye anirdiśyamānasya' iti paribhāṣāyāḥ pravṛttau atisṛṇām' itiyatira paratvāttisrādeśe sthānivadbhāvena trayādeśamāśaṅkhya, asakṛdgati' nyāyena samādhānaparabhāṣyāsaṅgatiḥ।
aeruḥ' ityādau sthānaṣaṣṭīnārdeśāttadantaparatayā paṭhitavākyasyaiva samudāyādeśaparatvenā'deśagrahaṇasāmarthyāttasya sthānivatsūtre grahaṇena na doṣaḥ। ānumānika sathānyādeśabhāvakalpane api śrautasthānyādeśabhāvasya na tyāga iti aacaḥ parasmin' ityādernāsaṅgatiḥ।
etena - ayadāgamāḥ' iti paribhāṣā sthānivatsūtreṇa gatārthetyapāstham। etatsarvam adādhāghvadāp' iti sūtre bhāṣye spaṣṭam।।
nanvevam udasthādityādau audaḥsthāstambhoḥ pūrvasya' iti pūrvasavarṇāpattirata āha -

nirdaśyamānasyā'deśā bhavanti।।

aṣaṣṭīsthāne yogā' iti sūtramāvartate। tatra dvitīyasyāyamarthaḥ - ṣaṣṭhyantaṃ nirdiśyamānamuccāryamāṇamuccāryamāṇasajātīyameva, nirdiśyamānāvayavarūpameva vā sthanena sthānanirūpitasambandhena yujyate, na tu pratīyamānamityarthaḥ। tenedaṃ siddham। na ca aasyacvau' ityādau dīrgāṇāmādeśānāpattiḥ, teṣāṃ nirdiśyamānatvābhāvāditi vācyam, jātipakṣe doṣābhāvāt। kiṅca ana bhūsudhiyoḥ' iti niṣedhena grahaṇakaśāstragṛhītānāṃ nirdiśyamākāryabodhānna doṣaḥ।
iyaṅuvaṅorṅitvaṃ tu ivarṇovarṇāntaśnudhātubhruvāmityarthena dhātvādīnāmapi nirdiṣṭatvādantyādeśatvāya। rīriṅorṅitvaṃ tu spaṣṭārthameva।। etenedaṃ ṅitvaṃ varṇagrahaṇe nirdiśyamāna paribhāṣāyā apravṛttijñāpakamityapāstam। ahayavaraṭ' sūtrasthena aayogavahānāmupadeśe alontyavidhiḥ prayojanam, vṛkṣasttatra। naitadasti prayojanam, nirdiśyamānasyetyeva siddham' - iti bhāṣyeṇa virodhāt।
anayā paribhāṣayā ayenavidhiḥ' iti sūtrabodhitatadantasya sathānivatvābhāva bodhanam, yadāgamā iti labdhasya ca।
tena asupadaḥ' audasthāt' ityādi siddhiḥ। anayā ca svasvanimittasannidhāpitānām aalo antyasya' ityādīnāṃ samāveśa eva, na bādhyabādhaka bhāvaḥ, virodhābhāvāt। nāpyetayoraṅgāṅgibhavaḥ, ubhayorapi parārthatvena tadayoghāt। aanekāl śit' iti sūtre sarvaścaitatparibhāṣābodhita eva gṛhyate।
yattu aādeḥ parasya' aalontyasya' ityetāveva tadbādhakāviti tanna; audaḥsthāt' iti sūtraviṣaye asyāḥ apādaḥ pat' iti sūtre bhāṣye sañcāritatvāt। nāpyetayoriyaṃ bādhikā, etayorniviṣayatvaprasaṅgāditi ati viṃśateḥ' iti sūtre kaiyaṭaḥ। akajviṣaye nāyaṃ nyāyaḥ, sthānivadbhāvena tanmadhyapattanyāyena tadbudhāyaiva kāryajanakatvāt। iyañca avayavaṣaṣṭīviṣaye api। ata eva atadoḥ saḥ sāviti' satvam, aatisyaḥ' ityatropasargatakārasya na। nirdiśyamānayuṣmadādyavayavamaparyamtasyaiva yūyādayaḥ, na tu aatiyūyam' ityādau sopasargāvayavamaparyantasyeti bodhyam। apādaḥ pat' iti sūtre aṣaṣṭī sthāne' iti sūtre ca bhāṣye ca spaṣṭaiṣā।।
nanu acetā' ityādau hrasvasyekārasya pramāṇata āntaryādakāro api syādata āha-

yatrānekavidhamāntaryaṃ tatra sthanata āntaryaṃ balīyaḥ ।।

anekavidhamusthānaguṇapramāṇakṛtam। atra mānam aṣaṣṭī sthāne' ityata ekadeśānuvṛtyā sthāne grahaṇe anuvartamāne punaḥ asthānentaratamaḥ' iti sūtre sthāne grahaṇameva। taddhi tṛtīyayā vipariṇamya vākyabhedena sthāninaḥ prasaṅge jāyamānaḥ sati sambhave sthānata evāntaratama ityarthakam।
tamabgrahaṇamevānekavidhāntarya sattāgamakam। sthānataḥusthānenetyarthaḥ। tatra sthānata āntaryam aiko yaṇaci'

ityādau prasiddhameva। arthataḥ apaddanno' ityādau sthānyarthābhidhāna samarthasyaivā'deśateti siddhāntādyadarthābhidhānasamartho yaḥ, sa tasyādeśa iti tatsamānārthatatsamānavarṇapadādīnāṃ te, tṛjvatkroṣṭuriti ca। guṇato avāgghariḥ' ityādau। pramāṇataḥ aadaso aseḥ' ityādau। asthāne antaratamaḥ' sūtre bhāṣye spaṣṭaiṣā।।
nanu aproḍhavān' ityatra aprādūhoḍheti' vṛddhiḥ syādata āha-

arthavadgrahaṇe nānarthakasya ।।

viśiṣṭarūpopādāne। upasthitārthasya śabdaṃ prati viśeṣaṇatayānvayasambhave tyāge mānābhāvo asyā mūlam। atrārthaḥ kalpitānvayavyatirekakalpitaḥ śāstrīyo api gṛhyate iti asaṅkhyāyāḥ' iti sūtre bhāṣye spaṣṭam। iyaṃ varṇa grahaṇeṣu neti alasya' ityatra bhāṣye spaṣṭam। ata eva eṣā viśiṣṭarūpopādāna viṣayeti-vṛddhāḥ। etanmūlakameva ayena vidhiḥ' ityatra bhāṣye paṭhyate aalaivānarthakena tadantavidhiḥ' iti।
kiñca asvaṃ rūpam' iti śāstre svaśabdenā'tmīyavācinār'tho gṛhyate, rūpa śabdena svarūpam, evañca tadubhayaṃ śabdasya saṃjñīti tadarthaḥ। tatrārtho na viśeṣyastatra śastrīyopakāryāsambhavāt, kintu śabdaviśeṣaṇam। evañcārthaviśiṣṭaḥ śabdaḥ saṃjñīti phalitam। tenaiṣā paribhāṣā siddheti bhāṣye spaṣṭam।।
nanvevamapi amahadbhataścandramāḥ' ityatra aānmahataḥ' ityātvāpattirata āha-

gauṇamukhyayormukhye kārya sampratyayaḥ ।।

guṇādāgato gauṇaḥ। yathā-gośabdasya jāḍyādiguṇanimittor'tho vāhīkaḥ। aprasiddhaśca saṃjñādirapi tadguṇāropādeva buddhyate। mukhamiva pradhānatvāt mukhyaḥuprathama ityarthaḥ। gauṇe hyarthe śabdaḥ prayujyamāno mukhārthāropeṇa pravarthate। evaṃ cāprasiddhatvaṃ gauṇalākṣaṇikatvaṃ cātra gauṇatvam। tena apriyatrayāṇām' ityādau trayādeśo bhavatyeva, tatra triśabdārthasyetaraviśeṣaṇatve apyuktagauṇatvābhāvāt। kiñcāyaṃ nyāyo na prātipadikakārye, kintūpāttaṃ viśiṣyārthopasthāpakaṃ viśiṣṭarūpaṃ yatra tādṛśapadakārya eva। pariniṣṭitasya padāntarasambandhe hi agaurvāhīkaḥ' ityādau gauṇatvapratītirnatu prātipadikasamskāravelāyāmityantaraṅgatvājjātasaṃskārabādhāyogaḥ prātipadikakārye pravṛtyabhāve bījam।
śvaśurasadṛśasyāpatyamityarthake aśvāśuriḥ' ityādāvata iñaḥ siddhaye - upāttamityādi। na ca prātipatikapadaṃ tādṛśamiti vācyam, tena hi prātipadikapadavatvenopasthitiriti tasya viśiṣyārthopasthāpakatvābhāvāt। nipātapadaṃ tu cāditvenaiva cādīnāmupasthāpakamiti taduddeśyakakāryanidhāyake aot' ityādāvetatpravṛt agobhavattyā' ityādau doṣo na।
aagnīṣomau māṇavakau' ityatra prasiddhadevatādvandvavācyagnīṣomapadasya tatsadṛśaparatve apyantaraṅgatvādītvaṣatve bhavata eva। sadṛśalākṣaṇikāgnisomapadayordvandve tannāmakāvityarthake ca netvaṣatve, ādye gauṇalākṣaṇikatvāt, antye aprasiddhatvāt। ata eva aagnisomau māṇavako' ityatra gauṇamukhyanyāyena śatvavāraṇaparam,"agneḥ stutstomasomāḥ"iti sūtrasthaṃ bhāṣyaṃ saṅgacchate।
agāṃ pāṭhaya' ityādau mukhya gopadārthasya pāṭhanakarmatvāsambhavena nibhaktyutpattivelāyāṃ prayoktṛbhirgauṇārthatvasya pratītāvapyapadasyāprayogeṇa boddhṛbhiḥ sarvatra padasyaiva gauṇārthakatvasya graheṇa aatvaṃ tvaṃ sampadyate, aamahān mahānbhūtaḥ, atvadbhavatiṭha ityādi bhāśyaprayoge tvādyādeśadīrgādīnāṃ karaṇena cāsya nyāyasya padakāryaviṣayatvamevocitam। anyathā vākyasaṃskāra pakṣe teṣu tadanāpattiḥ।
kiñca"śuklām' ityukte karma nirdiṣṭam kartā kriyācānirdiṣṭe"ityādyuktyā aihedānīṃ gāmabhyāja kṛṣṇāṃ devadattetyādau sarvaṃ nirdiṣṭam, gāmeva karma, devadatta eva karttā, abhyājaiva kriyā' ityarthakenārthavatsūtrasthabhāṣyeṇa kārakādimātraprayoge yogyasarvakriyādhyahāre prasakte niyamārthaḥ kriyāvācakādiprayoga ityetattātparyakeṇa sāmānyataḥ kriyājanyaphalāśrayatvamātravivakṣāyāṃ dvitīyādīnāṃ sādhutvānvākhyānamityarthalābhena pāṭhanakriyānvayakāle padasyaiva gauṇarthatvapratītiḥ prayokturapi।
etanmūlakaḥ"abhivyaktapadārthāḥ ye' iti ślokopi padakāryaviṣayakaḥ। dhvanitaṃ cedam asarvādīni' iti sūtre saṃjñābhūtānāṃ pratiṣedhamārabhatā vārttikakṛtā,"pūrvaparā"iti sūtre aasaṃjñāyām' iti vadatā sūtrakṛtā, anvarthasaṃjñayā tatpratyākhyānaṃ kurvatā bhāṣyakṛtā ca।
arthāśraya etadevaṃ bhavati, śabdāśraye ca vṛddhyātve-iti aot' sūtrastha bhāṣyasya laukikārthavatvayogyapadāśraya

eṣa nyāyaḥ, tadrahitaśabdāśraye ca te ityarthaḥ। agotaḥ' iti yathāśrutasūtre viśiṣṭarūpopādānasatvenoktarītyaivatasya
bhāṣyasya vyākhyeyatvādityalam।।
arthavadgrahaṇe-ityasyāpavādamāha -

aninasmingrahaṇānyarthavatā cānarthakena ca tadantavidhiṃ prayojayanti ।।

ayena vidhiḥ' ityatra bhāṣye vacana rūpeṇa paṭhitaiṣā। tena arājñā' asāmnā' ityādvallopaḥ, adaṇḍī' avāgmī' ityādau ainhan' iti niyamaḥ, asupayāḥ' asusrotāḥ' ityādau aatvasantasya' iti dīrgaḥ, asuśarmā' asuprathimā' ityādau amanaḥ' iti ṅībniṣedhaśca siddhaḥ। anye tu aparivīviṣīdhvam' ityatra ḍhatvavyāvṛttaye kriyamāṇāt aiṇaḥ ṣīdhvam' ityatrāṅgagrahaṇādarthavatparibhāṣānityā, tanmūlakamidamityāhuḥ। avibhāṣeṭaḥ' ityatrānarthakasyaiva ṣīdhvamaḥ sambhavādatrāpi tasyaiva grahaṇamiti bhramavāraṇāya aaṅgāt' iti pare।।
nanu auśca' ityatra aliṅsicau' ityataḥ aātmanepadeṣu' ityeva sambadhyeta, anantaratvādata āha -

ekayoganirdiṣṭānāṃ saha vā pravṛttiḥ saha vā nivṛttiḥ ।।

vā-śabda evārthe। parasparānvitārthakapadānām-sahaivānuvṛttinivṛttī ityarthaḥ। ekakārya niyuktānāṃ bahūnāṃ loke tathaiva darśanāditi bhāvaḥ। yattu-atra jñāpakam aneḍvaśi' ityata iḍityanuvartamāne aārdhadhātukasyeḍ' ityatra punariḍgrahaṇam। taddhi netyasyāsambamdhārthamiti। tanna; adīdhīvevīṭām' iti sūtre bhāṣye tatratyeḍgrahaṇapratyākhyānāyeḍ grahaṇe anuvartamāne punariḍgrahaṇasyeṭo guṇarūpavikārārthakatvasyoktatvena tadvirodhāt। naño nivṛttistu akvacidekadeśo api anuvartate' iti nyāyena siddhā। vastu tastu adīdhīvevīṭām' iti sūtrastha bhāṣyamekadeśyuktiḥ, aārdhadhātukasya' iti sūtrastheḍgrahaṇasya aneḍvaśi' iti sūtre bhāṣye pratyākhyānāt, tatkaraṇena gurutarayatnamāśrityaitatpratyākhyānasyāyuktatvāt।।
nanu-alugadhikraḥ prāganaṅaḥ, uttarapadādhikāraḥ prāgaṅgādhikārādityanupapannam, ekayoganirdiṣṭatvāt। tathā adāmahāyanāntācca' ityādau asaṅkhyāvyayādeḥ' ityataḥ saṅkhyāderityanuvartate avyayāderiti nivṛttamiti cānupapannamata āha-

ekayoganirdiṣṭānāmedeśo apyanuvartate ।।

ekārthe yogaḥusambandhastena nirdiṣṭayoḥ samudāyābhidhāyidvandvanirdiṣṭayorityartha iti apakṣāttiḥ' iti sūtre kaiyaṭaḥ। tāvanmātrāṃṣe svaritatvapratijñābalāllabhyamidam। spaṣṭā ceyam adāmahāyanāntācca' iti sūtre aauto amśasoḥ' iti sūtre ca bhāṣye pūrvā ca।।
nanu atyadādīnāmaḥ' itiyādinā aimam' ityādāvanunāsikaḥ syādata āha-

bhāvyamānena savarṇānāṃ grahaṇaṃ na ।।

aṇuditsūtre aapratyayaḥ' ityanena sāmartyātsūtraprāptam, jātipakṣeṇaprāptam,guṇābhedakatvenaca prāptam, netyarthaḥ। ata evāṇuditsūtre pratyayā'deśā'gameṣu savarṇagrahaṇābhāvaṃ prakārāntareṇoktvā, aevaṃ tarhi siddhe yadapratyaya iti pratiṣedhaṃ śāsti, tajjñāpayati bhavatyeṣāparibhāṣā abhāvyamānena savarṇānāṃ grahaṇaṃ na' iti। kiñca, ajyāda īyasaḥ' ityevāntaryato dīrghe siddhe ajyādāt' iti dīrgoccāraṇamasyā jñāpakam। aṇuditsūtre ajyādāt' iti sūtre ca bhāṣye spaṣṭaiṣā।
acoḥ kuḥ' ityādau bhāvyamānenāpi savarṇagrahaṇam, vidheye udiduccāraṇasāmarthyāt। etadevābhipretya abhāvyamānāṇ savarṇānna
gṛṇhāti' iti navyāḥ paṭhanti।।
nanvevam aadaso aseḥ' ityādinā aamū' ityādau dīrgavidhānaṃ na syādata āha -

bhāvyamāno apyukāraḥ savarṇān gṛṇahāti ।।

adiva ut' aṛta ut' iti taparakaraṇamasyā jñapakam। atitsvaritam' iti sūtre bhāṣye spaṣṭaiṣā।।
nanu agave hitaṃ gohitam' ityādau pratyayalakṣaṇenāvādyādeśāpattirata āha -

varṇāśraye nāsti pratyayalakṣaṇam।।

varṇaprādhānyaviṣayametat। tatvaṃ ca apratyayalope' iti sūtre sthānivadityanuvṛtyaiva siddhe pratyayalakṣaṇagrahaṇaṃ pratyayetarāviśeṣaṇatvarūpaṃ yatra prādhānyaṃ tatraiva pravṛtyarthametatsiddham। varṇaparādhānyaṃ ca varṇasyetarāviśeṣaṇatvarūpaṃ pratyayanirūpitaniśeṣyatārūpaṃ ca। tena agohitam' ityādau avādi na, acitrāyāṃ jātā citrā' ityādāvaṇyo akārastadantān ṅīp ca na। iyamalvidhau sthānivatvāprāptāvapi prāptapratyayalakṣaṇavidherniṣedhiketi spaṣṭaṃ bhāṣye।।
nanu aataḥ kṛkami' ityatra kami grahaṇe siddhe, kaṃsagrahaṇaṃ vyartham, ata āha -

uṇādayo avyutpannāni prātipadikāni।।

idamevāsyā jñāpakamiti kaiyaṭādayaḥ। kaṃsestu na, kaṃso anabhidhānāt।"pratyayasya luk"ityādau bhāṣye spaṣṭā।"ṇvultṛcau"ityādau bhāṣye vyutpannānītyapi। idaṃ śākaṭāyanarītyā। pāṇinestvavyutpattipakṣa eveti śabdendu śekhare nirūpitam।"āyaneyī"iti sūtre bhāṣye spuṭametat।।
nanu adevadattaccikīrṣati' ityādau devādeḥ sannantatvaprayuktadhātutvādyāpattirata āha -

pratyayagrahaṇe yasmātsa vihitastadādestadantasya grahaṇam।।

"yasmātpratyayavidhiḥ"iti sūtre yasmātpratyayavidhistadādipratyaya iti yogo vibhajyate। gṛhyamāṇa upatiṣṭata iti śeṣaḥ। tena tadādyantāṃśaḥ siddhaḥ। tadantāṃśastu"yenavidhiḥ"ityanena siddhaḥ। sa ca śabdarūpaṃ viśeṣyamādāya viśeṣyāntarāsatve। yattu pratyayena svaprakṛtyavayavakasamudāyākṣepāt tadviśeṣaṇatvena tadantavidhiriti। tat, na; aiyān' ityādau tasya tādṛśasamudāyena vyabhicāreṇākṣepasambhavāt। yatra pratyayo nimittatvenāśrīyate, tatra tadādītyantāṃśamātropasathitiriti"aṅgasya"iti sūtre bhāṣyakaiyaṭayoḥ।।
evaṃ yatrāpi pañcamyantātparaḥ pratyaya ātrīyate, ratrāpi tadādītyantāṃśopasthitiḥ, parantu tatra pañcamyantatā। ata eva"eṅhrasvāt"iti sūtre eṅantādityarthalābhaḥ। asyāḥ paribhāṣāyāḥ prayojanāntaram, ayenavidhiḥ' ityatra, bhāṣya uktam, aparamagārgyāyaṇaḥ' iti। paramagārgyāyaṇasyāpatyamiti vigrahe api gārgyāyaṇaśabdādeva pratyayaḥ, na viśiṣṭāt। niṣkṛṣya tāvanmātreṇaikārthībhāvābhāve api vṛttirbhavatyeva। atra cedaṃ bhāṣyameva mānamityanyatra vistaraḥ। pratyayamātragrahaṇe eṣā, na tu, pratyayāpratyayagrahaṇa iti"ugitaśca"iti sūtre bhāṣye। iyamaṅgasaṃjñā sūtre bhāṣye spaṣṭā।।
yena vidhiriti sūtre bhāṣya etadghaṭakatadantāṃśasyāpavādaḥ paṭhyate -

pratyayagrahaṇe cāpañcamyāḥ ।।
yatra pañcamyantātparaḥ pratyayaḥ kāryāntaravidhānāya parigṛhyate, tatra tadantavidhirnetyarthaḥ। yathā"radābhyāṃ niṣṭātonaḥ"ityatra। tena dṛṣattīrṇetyādau dhātutakārasya na natvam। tadantetyaṃśānupasthitāvapi tadādītyaṃśasyopasthitau repha-dāntātparasya niṣṭātasyetyartha iti na doṣaḥ, tadaṃśānupasthitau mānābhāvāt। tadantāṃśopasthitau tūbhayorekaniṣayatvameva syāditi adṛṣattīrṇaḥ' ityādau doṣaḥ syādeva।"syatāsī ḷluṭoḥ"ityādau ḷluṭoḥ parayorityarthe niyamenāvadhisākāṅkṣatvenopasthitadhātorityasyāvadhitvena
anvayānna tadantavijhiḥ। aṅyābhyaḥ' ityādau tu na doṣaḥ, tatra kasmāditi niyatāvadhyākāṅkṣāyā abhāvena pañcamyantasya pratyayaviśeṣaṇatvābhāvāt। aṅga saṃjñā sūtre tu tadādeḥ pratyaye para ityarthe pañcamyantasya viśeṣaṇatvaṃ spaṣṭameva। ata eva"uttamaikābhyām" ityādi nirdeśāḥ saṅgacchante।।
nanvevam akumārī brāmhaṇīrūpā' ityādau agharūpa' iti hrasvāpattirata āha-

uttarapadādhikāre pratyayagrahaṇe na tadantagrahaṇam ।।

"hṛdayasya hṛllekhayaṇlādeśeṣu"ityatra lekhagrahaṇāt। tatra lekheti na ghañantam, anabhighānāt। iyaṃ ca ahṛdayasya' iti sūtra eva bhāṣye spaṣṭā।।
nanvevam aparamakārīṣagandhīputraḥ' ityatreva aatikārīṣagandhyāputraḥ' ityatra"ṣyaṅaḥ samprasāraṇaṃ putrapatyoḥ"

iti syādata āha-

strīpratyaye cānupasarjane na ।।

viṣayasaptamīyam। yaḥ strīpratyayaḥ striyaṃ prādhānyenā'ha tatra tadādiniyamo na, yastvaprādhānyenā'ha tatra tadādiniyamo astyevetyarthaḥ। pratyāsatyā yasya samudāyastrīpratyayāntatvamāneyaṃ tadarthaṃ pratyanupasarjanatvamevaitatparibhāṣāpravṛttau nimittam। tena aatirājakumāriḥ' ityādau rājakumārīśabdārthasyātiśabdārthaṃ pratyupasarjanatve api tadarthaṃ pratyanupasarjanatvāt tadādāniyamābhāvena hrasva siddhiḥ। ata evātra paribhāṣāyāṃ na śāstrīyamupasarjanatvam, asambhavāt। asyāḥ apratyayagrahaṇe' ityasyāpavādatvāt tadekavākyatvāpannatvāccātrāpi grahaṇapada
sambandhena strīpratyayasāmānyagrahaṇe tadviśeṣagrahaṇe ca pravṛttiḥ, na tu strīpratyayāstrīpratyayagrahaṇe। dhvanitañcedam aarthavat'
sūtre bhāṣye। iyaṃ ca vācanikyeva। aṣyaṅaḥ' iti sūtre bhāṣye spaṣṭā।।
nanvevam"taraptamapau ghaḥ"ityādinā tarabantādeḥ saṃjñā syādata āha-

saṃjñāvidhau pratyayagrahaṇe tadantagrahaṇaṃ nāsti ।।

"sūptiṅantam"ityantagrahaṇamasyāṃ jñāpakam। na ca pratyayayoḥ padasaṃjñāyāmapi pratyayagrahaṇaparibhāṣayā tadantagrahaṇābhāvāt jñāpite api phalābhāva iti vācyam, padasaṃjñāyāḥ asvādiṣu' iti viṣaye prakṛti niṣṭatayā padagrahaṇasya pratyayamātragrahaṇatvābhāvāt।"suptiṅantam"iti sūtre bhāṣye spaṣṭā ।।
nanu aavatapte nakulasthitam' ityādau nakulasthita śabdasya ktāntatvābhāvāt samāso na syādata āha-

kṛdgrahaṇe gatikārakapūrvasyāpi grahaṇam।।

asyāśca karmaṇi ktānta uttarapade anantaro gatiḥ prakṛtisvara ityarthake agatiranantaraḥ' iti sūtre anantara grahaṇaṃ jñāpakam। taddhi aabhyuddhṛtam' ityādāvativyāpti vāraṇārtham। apratyayagrahaṇa' paribhāṣayoddhṛtasya ktāntatvābhāvādeva
aprāptau tadvyarthaṃ sadasyā jñāpakam। na ca aabhyuddhṛtam' ityādau paratvāt agatirgatau' ityanenābhernighāta eveti vācyam, pādādisthatvena, padātparatvābhāvena ca tadaprāpteḥ। anantaragrahaṇe kṛtetu tatsāmartyād gatyākṣiptadhātunirūpitamevenantaryaṃ gṛhyata iti na doṣaḥ। na ca aabhyuddhṛtam' ityādāvabhinā samāse anantarasyodaḥ pūrvapadatvābhāve api svarārthaṃ taditi vācyam। akārakād datta' iti sūtre akārakāt' iti yogaṃ vibhajya tatra gati grahaṇamanuvartya kārakādeva paraṃ gatipūrvapadaṃ
ktāntamantodāttamiti niyamena thāthādisvarāprāptyā kṛtsvareṇoda udāttatvasiddheḥ। tasmādanantaragrahaṇaṃ vyavahitanivṛtyarthameveti jñāpakameva। yatra gatikārakasamabhivyāhṛtaṃ kṛdantaṃ tatra kṛdgrahaṇe tadviśiṣṭasyaiva grahaṇam। aapi'
śabdāt tadasamabhivyāhṛtasya kevalasyāpīti tadarthaḥ। anyathānayā kṛdgrahaṇaviṣaye paratvāt apratyayagrahaṇa' paribhāṣāyā bādha eva syādityapi grahaṇam। ata eva asāṅkūṭinam' iti agatikārakopapadānām' iti akṛdgrahaṇa' iti ca paribhāṣābhyāṃ kṛdantena samāse kṛte viśiṣṭādevāṇi siddhyati, na tu asaṅkauṭinam' iti apuṃyogāt' iti sūtre bhāṣyoktaṃ saṅgacchate anyathā tatra kevalakūṭinnityetasyāpīnuṇantatvāttato aṇi pākṣikadoṣo durvāra eva syāt। spaṣṭaṃ cedaṃ sarvam"samāse anañpūrve"iti sūtre bhāṣyakaiyaṭayoḥ। agatiranantaraḥ' ityatra tu gateḥ pūrvapadasya ktānta uttarapade pare kāryavidhānāttatsamavadhāne api kevalasya ktāntatvena grahaṇaṃ bodhyam। iyaṃ ca kṛdviśeṣagrahaṇe kṛtsāmānyagrahaṇe ca, na tu kṛdakṛdgrahaṇa iti। aanupasarjanāt' iti sūtre bhāṣye spaṣṭam।।

padāṅgādhikāre tasya ca tadantasya ca ।।

padamaṅgaṃ ca viśeṣyaṃ viśeṣaṇena ca tadanta vidhiḥ। tena aiṣṭakacitam, pakveṣṭakacitam' ityādau
"iṣṭakeṣīkāmālānāṃ cita"iti hrasvaḥ, amahān, paramamahān, paramātimahān' ityādau"sāntamahataḥ"iti dīrgaśca siddhaḥ।
ata eva ataduttarapadasya' iti pāṭho ayukta iti bhāṣye spaṣṭam। atra padaśabdenottarapadādhikāraḥ, kevalapadādhikāraśca।
"pādasya padājyāti"ityatra na tadantagrahaṇam, lakṣyānurodhāditi sarvam,"yena vidhiḥ"ityatra bhāṣye spaṣṭam।।
nanvevam aasyāpatyamiḥ' ityādāvadantaprātipadikābhāvādiñ na syāt, ata āha -

vyapadeśivadekasmin ।।

nimittasadbhāvāt viśiṣṭo apadeśo mukhyo vyavahāro yasyāsti sa vyapadeśī। yastu vyapadeśahetvabhāvādavidyamānavyapadeśo asahāyaḥ, sa tena tulyaṃ vartate, kāryaṃ pratītyekasminnasahāye api tatkāryaṃ kartavyamityarthaḥ। tenākārasyāpyadantatvānna kṣatiḥ। ekasminnityukteḥ asabhāsannayane' ākārasya nāditvam, daridrāghātāvikārasya nāntatvam। anyathā asabhāsannayane bhavaḥ' ityarthe"vṛddhācchaḥ"daridrāghāterivarṇāntalakṣaṇo atta syāt। ata eva ahariṣu' ityādau soḥ padatvaṃ na। loke api bahuputrasatve naikasmin jyeṣṭhakaniṣṭhatvādivyavahāro ayaṃ me jyeṣṭhaḥ, kaniṣṭhaḥ, madhyama iti, kintvekaputrasatva eva। anena aśāstrīyasyāpyatideśaḥ। ata eva aiyāya' ityādāvekāctvanibandhana dvitva siddhiḥ। ata eva abhavati' ityādau abhū' ityasyāṅgatvam, aiyān' ityādau kāryakālapakṣe taddhitāntatvanibandhanaprātipadikatvañca siddhyati। anyathā yasmādvihitastadāditvābhāvānna syāt।
yastu yor'thavāṃstatrārthasya tyāgopādānābhyāmekājvyapadeśaḥ, yathā aiyāya' ityādāvarthavato dhātorayaṃ varṇarūpa eko ajiti
kaiyaṭaḥ, tanna; tasya aekapadā ṛk' ityatra bhāṣyoktarītyā mukhyavyavahāra satvāt।"ekapadā ṛk' ityatrārthena yukto
vyapadeśaḥ"iti bhāṣye uktam। ṛktvāderarthaśabdobhayavṛttitvena tasyāḥ śabdamātrarūpaṃ padameko avayava ityartha iti tadāśayaḥ।
tasmādekasminstattaddharmāropeṇa yugapat yathā jyeṣṭatvādivyavahāraḥ, yathā ca aśilāputrakasya śarūram' ityādevekasminnaropitānekakāvasthābhiḥ samudāyarūpatvādyāropeṇaitasya śarūramityādivyavahāraḥ, tathātraikāctvādi vyavahāropapattiriti lokanyāyasiddheyam।
na cāsahāya evaitatpravṛttau bhavatītyatra abhū' ityasyāṅgatvānāpattiḥ, sasahāyatvāditi vācyam, śapamādāyāṅgatve kārye yasmādvihitastadāditvetasya sasahāyatvābhāvālloke vijātīyakanyādisatve apyekaputrasya tasminnevayameva jyeṣṭha ityādivyavahāravat।
na caivam anijau catvāra ekācaḥ' iti bhāṣyāsaṅgatiḥ, ikārasyāsahāyatvābhāvena tatraikāctvānupapādanāditi vācyam, aekasmin' ityasyāparyālocanayā tatpravṛtteḥ।
arthavatā vyapadeśivadbhāva ityatrārthavatpadenāpyasahāyatvamupalakṣyate। arthabodhakena śabdena vyapadeśisadṛśo bhāvaḥ kāryaṃ labhyata iti tadarthaḥ, prāyo asahāya evārthavatvāt। akurute' ityādau taśabdākāro acāmantya iti vyavahāre sa
ādiryasyeti vyavahāre cāsahāya eveti tatra vyapadeśivadbhāvena ṭisaṃjñāsiddhirityanyatra vistaraḥ।।
nanu gargādibhyo vihita yañ tadanta vidhinā paramagargādibhyo api syāt, ata āha-

grahaṇavatā prātipadikena tadantavidhirnāsti ।।

iyaṃ ca asamāsapratyayavidhau pratiṣedha ugidvarṇagrahaṇavarjam' iti vārtikasthapratyayāṃśānuvādaḥ। ata eva
ayena vidhiḥ' iti sūtra bhāṣye pratyayavidhibhinne"aptṛn"ityādau gṛhyamāṇaprātipadikenāpi tadanta vidhipratipādanam asvasā, paramasvasā' ityādyudāharaṇañca saṅgacchate। ata eva ca tadantavidhisūtre bhāṣye samāsetyādiniṣedhasya kathanavadasya na kathanam। so api niṣedho viśiṣya tattadrūpeṇa gṛhītaprātipadikasūtra eva। dhvanitaṃ cedam,"asamāse niṣkādibhyaḥ"iti sūtre bhāṣye।
atra ca jñāpakam"sapūrvācca"iti sūtram। anyathā"pūrvādiniḥ"ityatra tadantavidhinaiva siddhe kiṃ tena।।
nanvevam"sūtrāntāṭṭhak" "daśāntāḍḍaḥ" "ekagopūrvāt"ityādeḥ kevala sūtraśabda daśanśabdaikaśabdādiṣvapi pravṛttirvyapadeśivadbhāvāt syāt, ata āha -

vyapadeśivadbhāvo aprātipadikena ।।

"pūrvātsapūrvādiniḥ"ityekayoga eva kartavye pṛthag yogakaraṇamasyā jñāpakam। na ca"iṣṭādibhyaḥ"iti sūtre anuvṛtyarthaṃ tathā pāṭhaḥ, ata evāniṣṭītyādisiddhiriti vācyam, jñāpakaparabhāṣyaprāmāṇyenāniṣṭītyādiprarayogāṇāṃ
aniṣṭatvāt, ekayoge api tāvata uttaratranuvṛttau bādhakābhavācca।
ata eva"nāntādasaṅkhyādeḥ"iti caritārtham। anyathā apañcamaḥ' ityādāvapi vyapadeśivadbhāvena
saṅkhyāditvāt tadvaiyarthyaṃ spaṣṭameva।

iyaṃ ca prātipadika grahaṇe eva, na tu prātipadikāprātipadikagrahaṇe। tena"ugitaśca"ityatra na doṣa iti tatraiva bhāṣye spaṣṭam। iyam agrahaṇavatā' iti ca paribhāṣā prātyayavidhiviṣayaiveti aasamāse niṣkādibhyaḥ'iti sūtra bhāṣyakaiyaṭayoḥ।
tena aahan' ityādeḥ paramāhanśabde kevalāhanśabde ca pravṛttirityanyatra vistaraḥ।।

nanu avānto yi' ityādau yādau pratyaya ityarthaḥ katham? ata āha -

yasminvidhistadādāvalgrahaṇe ।।

tadantavidherapavāda iyam। vācanikyeṣā"yena vidhiḥ"ityatra bhāṣye paṭhitā। asyāśca svarūpasatī saptamī nimittam। ata eva"neḍvaśi kṛti"ityādau vaśādeḥ kṛta ityādyarthalābhaḥ।
iyaṃ ca"ārdhadhātukasyeḍ"iti sūtre valāderityādigrahaṇasāmarthyād viśeṣyaviśeṣaṇayorubhayoḥ saptamyantatva eva pravartate। tena"ḍaḥ si dhuṭ"ityādau sādeḥ parasyeti nārthaḥ।"tīṣasaha" "se asicī"ityādau yathā tāderityādyarthalābhaḥ, tathā śabdenduśakhare nirūpitam।।
"ghaṭapaṭam, ghaṭapaṭau"ityādi siddhaya āha -

sarvo dvandvo vibhāṣayaikavadbhavati ।।

"dvandvaśca prāṇi"ityādiprakaraṇaviṣayaḥ sarvo dvandva ityarthaḥ।"cārthe dvandvaḥ"iti sūtreṇa samāhāretarayogayoraviśeṣeṇa dvandva vidhānāt nyāyasiddheyam।"tiṣyapunarvasvoḥ"iti sūtrasthaṃ bahuvacanasyeti grahaṇamasyā jñāpakam। taddhīdam"tiṣyapunarvasu"ityatra tadvyāvṛtyartham।
na caivamapyatra"jātiraprāṇinām"iti nityaikavadbhāvena bahuvacanābhāvādidaṃ sūtraṃ vyarthamiti vācyam, tadvaikalpikatvasyāpyanena jñāpanāt। na caite prāṇina iti vācyam,"āpomayaḥ prāṇaḥ"iti śruteradbhirvinā glāyamānaprāṇānāmeva prāṇitvāta। spaṣṭam cedam"tiṣyapunarvasvoḥ"iti sūtre bhāṣye।
ata eva"dvandvaśca prāṇī"ityādeḥ prāṇyaṅgādīnāmeva samāhāra iti viparītaniyamo na ।।

sarve vidhayaśchandasi vikalpyante ।।

"vyatyayo bahulam"iti sūtre bhāṣye bahulamiti yogavibhāgena"ṣaṣṭhīyuktaśchandasi"iti sūtre veti yogavibhāgena caiṣā sādhitā। tena"pratīpamanya ūrmiryudhyati"ityādi siddham। yuddhayata iti prāpnoti।।
nanu kṣiya ityādāviyaṅ katham? ata āha -

prakṛtivadanukaraṇaṃ bhavati ।।

kṣiya itīyaṅ nirdeśo asyā jñāpakaḥ। tatreva prātipadikatva nibandhana vibhaktikaraṇādanityā ceyamiti"kṣiyo dīrghāt"ita sūtre bhāṣye spaṣṭam।।
nanu"rāmau"ityādau vṛddhau kṛtāyāṃ kāryakāla pakṣe kathaṃ padatvam? ubhayata āśrayaṇe antāditvābhāvāt yasmādvahitastadāditadantatvābhāvādata āha -

ekadeśavikṛtamananyavat ।।

ananyavadityasyānyavannetyarthaḥ। tatrānyasādṛśyaniṣedhe anyatvābhāvaḥ sutarām। ata eva tādṛśādarthabodhaḥ, anyathā śaktatāvacchedakaimupūrvyajñānāt tato bodho na syāt।
evañca rāniti māntasya yasmād vihitastatvam, au ityasya parādivatvena suptvamiti tadāditadantatvam
ārthasamājagrastham।
chinnapucche śuni śvatvavyavacahāravanmānte tatvaṃ lokanyāya siddham। ata eva"prāgdīvyata"iti sūtre bhāṣye
dīvyatiśabdaikadeśadīvyacśabdānukaraṇamidamityuktvā, kimarthaṃ vikṛtanirdeśaḥ? etadeva jñāpayatyācāryo bhavatyeṣā paribhāṣā"ekadeśavikṛtamananyavat"ityuktam।
etenāyaṃ nyāyaḥ śāstrīyakārya eva śāstrīvikāra evetyapāstam। vikṛtāvayava nibandhana kārye tu nāyam,

chinnepucche śuni pucchavatvavyavahāravat vikṛtāvayavavyavahārasya durupapādatvāt।
evamaktaparimāṇagrahaṇe api nāyam, uktayukteḥ।
etat"yenavidhiḥ"ityatra bhāṣyakaiyaṭayordhvanitam।
yatra tvardhaṃ tadadhikaṃ vā vikṛtam, tatra jātivyañjakabhūyo avayavadarśanābhāvena tatvāpratītau kāryasidhyarthaṃ vikṛtānalrūpāvayavatvapratītyarthaṃ ca"sathānivat"sūtram। kvacittu lakṣyānurodhānnyāyānāśrayaṇam। tena aābhīyāt ityādi siddhiḥ। spaṣṭaṃ ca kvacinnyāyāpravṛttiḥ"prathamayoḥ pūrvasavarṇaḥ"ityatra kaiyaṭena darśitetyanyatra vistaraḥ।।

iti śrīnāgeśabhaṭṭaviracite paribhāṣenduśekhare śāstratvasampādanoddeśanāmakaṃ
prathamaṃ prakaraṇam।।

atha bādhabījanāmakaṃ dvitīyaṃ prakaraṇam।।

pūrvaparanityāntarajṅgāpavādānāmuttarottaraṃ balīyaḥ ।।

pūrvātparaṃ balavat, vipratiṣedha śāstrāt, pūrvasyaparaṃ bādhakamiti yāvat।।
nanvevam abhindhi' ityatra paratvāt tātaṅā bādhito dhirna syādata āha -

punaḥ prasaṅga vijñānāt siddham ।।
nanvevam atisṛṇām' ityatra paratvāt tisrādeśe punastrayādeśaḥ syādata āha -

sakṛdgatau vipratiṣedhe yad bādhitaṃ tad bādhitameva ।।

tatra kvaciccaritārthayorekasmin yugapadubhayoḥ kāryayorasambhavena bādhakābhāvāt paryāyeṇa tṛjādivacchāstra
dvayaprasaṅge niyamārtham"vipratiṣedha"sūtramiti sakṛdgatinyāyasiddhiḥ।
yathā tulyabalayorekaḥ preṣyo bhavati। sa tayoḥ paryāyeṇa kāryaṃ karoti, yadā tamubhau yugapat preṣayato nānādikṣu ca kārye tadobhayorna karoti, yaugapadyāsambhavāt। tathā śāstrayorlakṣyārthayoḥ kvacillakṣye yaugapadyena pravṛtyasambhavādapratipattau praptāyāmidaṃ paravidhyartham। tatra kṛte yadi pūrvaprāptirasti, tarhi tadapi bhavatyeveti apunaḥ prasaṅgavijñāna' siddhiriti"vipratiṣedha"sūtre bhāṣye spaṣṭam।
yattu kaiyaṭādayo vyaktau padārthe pratilakṣyaṃ lakṣaṇopaplavādubhayorapi śāstrayostattallakṣyayoracaritārthyena paryāyeṇa dvayorapi prāptau parameveti niyamārthamidamiti asakṛdgati' nyāyasiddhiḥ। atra pakṣe etanniyamavaśādetallakṣyaviṣayaka pūrvaśāstrānupaplava eva।
jātipakṣe tūddeśyatāvacchedakākrānte kvacillakṣye caritārthayordvayoḥ śāstrayoḥ satpratipakṣanyāyena yugadubhayāsambhavarūpavirodhasthala ubhayorapyaprāptau paravidhyarthamidamiti punaḥ prasaṅgavijñānasiddhirityāhuḥ, tanna; vyaktipakṣe sarvaṃ lakṣyaṃ śāstraṃ vyāpnoti na jātipakṣa ityatra mānābhāvāt।
ana brāhmaṇaṃ hanyāt' ityādau jātyāśrayasakalavyaktiviṣayatvārthameva jātipakṣāśrayaṇasya bhāṣye darśanāt। ata eva"sarūpa"sūtre bhaṣye jātau padārthe anavayavena sākalyena vidhipravṛtteḥ"gauranubandhyaḥ"ityādau sakala gavānubandhanāsambhavāt karmaṇo vaiguṇyamuktam। dravyavāde cāsarvadravyāvagateḥ agauranubandhyaḥ' ityādāvekaḥ śāstrokto aparo aśāstrokta ityuktam।
kiñca nahi bhāṣyokta tṛjādidṛṣṭāntasya vyaktivakṣa eva sarva viṣayatvam na dātipakṣa ityatra mānamasti।
api ca vyaktipakṣe apyanyavyaktirūpa viṣayalābhena caritārthayoriyaṃ vyaktivirodhāt svaviṣayakatvaṃ na
kalpayatīti vaktuṃ śakyam। jātipakṣe api tajjātyāśrayatadvyaktiviṣayakatvameva; naitadvyaktiviṣayakatvamityatra

niyāmakābhāvaḥ।
tatra lakṣyānusārāt kvacicchāstrīyadṛṣaṭāntāśrayaṇam, kvacillaukikadṛṣṭāntāśrayaṇamiti bhāṣyasammata mārga eva yukta iti bodhyam।
dvayoḥ kāryayoryaugapadyenāsambhava eva vipratiṣedha śāstropayogī। idam"iko guṇa"iti sūtre kaiyaṭe
spaṣṭam।
yathā aśiṣṭāt' ityādau tātaṅśībhāvayoryugapatpravṛttau svasvanimittanantaryāsambhavaḥ। yadyapi tātaṅādeḥ sthānivadbhavenāsthyeva tat, tathāpyādeśapravṛtyuttarameva saḥ, na tu tatpravṛttikāle।
evaṃ numtṛjvatvayoḥ apriyakroṣṭūni' ityādau yugapadasambhavaḥ, yadāgamā ityasya numpravṛtyuttaraṃ pravṛttaḥ। evam abhindhi' ityatra tātaṅdhibhāvayoryugapadekasthānisambandhasyāṅgarūpanimittānantaryasya cāsambhavo bodhyaḥ। numnuṭorapi nuṭyajādivibhaktyānantaryabādhaḥ, numi hrasvantāṅgabādha ityasambhavāt vipratiṣedhaḥ।
kvacidiṣṭānurodhena pūrvaśāstre svaritatvapratijñābalāt svaritenādhikaṃ kāryamityarthāt pūrvameva bhavati। tena sarve pūrva vipratiṣedhāḥ saṅgṛhītā iti"svaritena"iti sūtre bhāṣye। vipratiṣedhasūtrasthaparaśabdhasyeṣṭavācitvāt tatsaṅgraha iti"vipratiṣedha" sūtre bhāṣye।।
nanvevam aedhate' ityādau paratvāt vikaraṇe"anudāttaṅitaḥ"ityādi niyamānupapattiḥ, tena vyavadhānāt,
ata āha -

vikaraṇebhyo niyamo balīyān ।।

atra"vṛdbhyaḥ syasanoḥ"iti sūtreṇa sye vibhāṣātaṅvidhānaṃ jñāpakam। anyathā svavyavadhāne niyamāpravṛttau sāmānya śāstreṇobhayasiddhau vikalpavidhānaṃ vyarthaṃ syāt। atrārthe jñapite tu asya' iti tatra viṣayasaptamī bodyeti"anudāttaṅitaḥ"ityatra bhāṣyakaiyaṭayoḥ spaṣṭam।
vikaraṇavyavadhāne api niyamapravṛtteridaṃ jñapakamiti"śadeḥ śitaḥ"ityatra bhāṣye dhvanitam।
vastuto asmājjñāpakāt"anudāttaṅitaḥ"ityādiprakaraṇaṃ tibādividhyekavākyatayā vidhāyakam। tatra"dhātoḥ"iti vihita pañcamī, tatsāmānādhikaraṇam"anudāttaṅita"ityādi vihitaviśeṣaṇameva।
evañca lāvasthāyāṃ sye api tadvyavadhāne taṅsiddhiḥ। śabādibhyastu pūrvameva niyamaḥ।
yadvā lamātrāpekṣatvādantaraṅgā ādeśāḥ, lakāraviśeṣāpekṣatvāt syādayo bahiraṅgā iti digyogalakṣaṇapañcamyāmapi na doṣaḥ।
atra pakṣe"vṛdbhyaḥ syasanoḥ"iti sūtraṃ syaviṣaya iti vyākhyayam। ātmane pada śabdādau bhavisaṃjñā'śrayaṇīyeti tatvam।
bhinnavākyatayā sāmānya śāstravihitānāṃ niyame tu lugādineva niyamena jātinivṛttiraṅgīkāryā।"bhuktavantaṃ prati mā bhukthā iti brūyāt, kiṃ tena kṛtaṃ syāt"iti nyāyastu nātra śāstra āśrayituṃ yuktaḥ, niyamādi śāstrāṇāṃ vaiyarthyāpatteḥ। dhvanitaṃ cedam"sthane antaratamaḥ"iti sūtre bhāṣye।
śāstrānarthakyaṃ tu vṛddhisaṃjñā sūtre bhāṣyetiraskṛtam। sāmānyaśāstreṇotpattistu sarūpasūtrasttha kaiyaṭa rītyā pradhānānurodhena guṇabhedakalpanā tāvatprakṛti kalpanayā kāryā, pratyayanivṛttau ca tatkalpitaprakṛterapi nivṛttiḥ kalpyeti gauravamityanyatra vistaraḥ।।

parānnityaṃ balavat ।।

kṛtākṛtaprasaṅgitvāt। tatrākḷptābhāvakasyābhāvakalpanāpekṣayā kḷptābhāvakasyaiva tatkalpanamucitamiti, nityasya balavatve bījam।।
tadāha -

kṛtākṛtaprasaṅgi nityam, tadviparītamanityam ।।

ata eva atudati' ityādau parādapi guṇānnityatvāt śapratyayādirbhavati।।

yadvyaktisambhandhitayā pūrvaṃ pravṛttistadvyaktisambhandhitayaiva punaḥ pravṛttau
kṛtākṛtaprasaṅgitvamityāśakhayenāha -

śabdāntarasya prāpnuvanvidhiranityo bhavati ।।

idaṃ aśadeḥ śitaḥ' iti sūtre bhāṣye spaṣṭam। tatra hi anyaviśata' ityatra vikaraṇe kṛte tadantasyāḍ, akṛte vikaraṇe dhātumātratasyetyaḍanitya ityuktam।।
etattulyanyāyenāha -

śabdāntarāt prāpnuvataḥ śabdāntare prāpnuvataścānityatvam ।।

etanmūlakamevāha -

latraṇāntareṇa prāpnuvan vidhiranityaḥ ।।

atideśaviṣaye iyam"asiddhavat"sūtre kaiyaṭenoktā ।।
yadā tu śāstravyatirekeṇa tadvidheyakāryayoreva nityatvādi vicāro yadāpi vyaktiviśeṣāśrayaṇābhāvaḥ, tadāha -

kvacitkṛtākṛtaprasaṅgamātreṇāpi nityatā ।।

kṛte dvitīye nityatvenābhimatasya punaḥ prasaṅgamātraṃ nityatvavyavahāre prayojakam, na tu bādhakābādhita phalopahita prasaṅgo api tatheti bhāvaḥ।।
tadāha -

yasya ca lakṣaṇāntareṇa nimittaṃ vihanyate na tadanityam ।।

kvacittu bādhakābādhita phalopahita prasaṅga eva gṛhyate tadāha -

yasya ca lakṣaṇāntareṇa nimittaṃ vihanyate tadapyanityam ।।

saptame kaiyaṭenaitadupaṣṭambhakaṃ lokavyavahāradvayamudāhṛtam। vālisugrīvayoryudhyamānayorbhagavatā vālini hate api sugrīvasya vālitaḥ prābalyaṃ na vyavaharanti, bhagavatsahāyaiḥ pāṇḍavairjaye labdhepi pāṇḍavānāṃ prābalyaṃ vyavaharanti ceti
sarvaṃ cedaṃ lakṣyānurodhād vyavasthitam।।
"luṭaḥ prathamasya"iti sūtre bhāṣye -

svaribhannasya prāpnuvanvidhiranityo bhavati ।।

iti paṭhyate। yatra tvekasyaiva kāryasya paratvaṃ nityatvaṃ ca, tatrecchayānyatarattadubhayaṃ vā tasya balavatve niyāmakamullekhyam। ata eva tatra paratvānnityatvācceti bhāṣye ucyate।
vastutastatra paratvādityuktirekadeśinaḥ। spaṣṭaṃ cedaṃ vipratiṣedha sūtre kaiyaṭe।"ṇaucaṅi"iti hrasvāpekṣayā nityatvāntaraṅgatvaprayuktadvitvasya prathamataḥ pravṛttau nityatvādityeva bhāṣya uktam। evaṃ nityāntaraṅgayorbalavatvamapi yaugapadyāsambhava eveti bodyam।।
nityādapyantaraṅgaṃ balīyaḥ; antaraṅge bahiraṅgasyāsiddhatvāt। tadāha -

asiddhaṃ bahiraṅgamantaraṅge ।।

antaḥumadhye, bahiraṅga śāstrīya nimittasamudāyamadhye, antarbhūtānyaṅgāni nimittāni yasya tadantaraṅgam। evaṃ tadīyanimittasamudāyād bahirbhatāṅgakaṃ bahiraṅgam। etacca"kharavasānoḥ"iti sūtre"asiddhavat
sūtre ca bhāṣyakaiyaṭayoḥ spaṣṭam। atrāṅga śabdena śabdarūpaṃ nimittameva gṛhyate, śabdaśāstre tasyaiva pradhānatvāt। tena arthanimittakasya na bahiraṅgatvam। ata eva"na tisṛcatasṛ"iti niṣedhaścaritārthaḥ। anyathā
strītvarūpārthanimittakatisrāpekṣayāntaraṅgatvāt trayādeśe tadasaṅgatiḥ spaṣṭaiva।

ata eva atrayādeśe srantasya pratiṣedhaḥ' iti"sthānivat"sūtrastha bhāṣyavārtikādi saṅgacchate।
etena agaudheraḥ, apaceran' ityādāveyādīnāmaṅgasaṃjñāsāpekṣatvena bahiraṅgatayāsiddhatvād valilopo na syāditi parāstam। eyādeśāderaparanimittakatvenāntaraṅgatvācca।
nanu"yenavidhistadantasya"iti sūtre bhāṣye"ikoyaṇaci"ityādāvapi tadantavidhau asyonaḥ' ityatra
antaraṅgatvād yaṇo guṇabādhakatvamiṣyate, tanna sidhyet, ūnaśabdamāśritya yaṇādeśaḥ, na śabdhamāśritya guṇa ityantaraṅgatvād guṇa eva syādityuktam।
atra kaiyaṭaḥ। siverbāhulakādauṇādike na pratyaye guṇavalopoṭhāṃ prasaṅge ūṭhapavādatvād valopaṃ bādhate, guṇaṃ tvantaraṅgatvād bādhate। guṇohyaṅgasambandhinīmiglakṣaṇāṃ laghvīmupadhāmārdhadhātukaṃ cāśrayati। ūṭh tu vakārāntamaṅgamanunāsikādiñca pratyayamityalpāpekṣatvādantaraṅgaḥ। tatra kṛte yaṇ guṇau prapnuta iti।
evañca saṃjñāpekṣasyāpi bahiraṅgatvaṃ spaṣṭamevoktamiticet, na; tadantavidhāvapi bahupadārthāpekṣatvarūpa bahiraṅgatvasya guṇe satvena tatra doṣakathanaparabhāṣyāsaṅgateḥ।
bahiraṅgantaraṅgaśabdābhyāṃ bahvapekṣatvālpāpekṣatvayoḥ śabdamaryādayālābhācca। tathā satyasiddhaṃ bahvapekṣamalpāpekṣa ityeva vadet।
ata eva vipratiṣedhasūtrabhāṣye aguṇādyaṇādeśo antaraṅgatvāt' ityasya asyonaḥ' ityudāharaṇam, na tu guṇādūṭh antaraṅgatvādityuktam।
tvadrītyā tadapi vaktumucitam। prathamyāt tadeva vā vaktumucitam। mama tvantaraṅgaparibhāṣayā tadvāraṇāsambhavt tannoktam।
kiñca siddhānte nityatvād guṇātpūrvamūṭh, guṇastu yaṇā bādhitatvādanityaḥ। ūnaśabdamāśrityetyādi bhāṣyāsaṅgatyā cintyam।
vali lope antaraṅgaparibhāṣā na pravartata iti tu na yuktam। tatsūtre bhāṣya eva vraścādiṣu lopātiprasaṅgamāśaṅkyopadeśasāmarthyānna।
naca avṛścati' ityādau cāritārthayam, bahiraṅgatayā samprasāraṇasyāsiddhatvena pūrvameva tatprāpteriti bhāṣyokteḥ।
yattu nalopasya ṣaṭsaṃjñāyāmasiddhatvāt apañca' ityatra"na ṣaṭ"iti niṣedha iti, taccincyam।
na lopasyahi padasaṃjñāsāpekṣatvena bahiraṅgatvaṃ vācyam, tacca, na; saṃjñākṛta bahiraṅgatvasyānāśrayaṇāt। apañca' ityatra
niṣedhastu striyāṃ yatprāpnoti, tanneti vyākhyānasāmarthyena bhūtapūrvaṣaṭtvamādāyeti bhodhyam।
ata eva kṛtitugrahaṇaṃ caritārtham। avṛtrahabhyām' ityādau padatvanimittakatve api nalopasya bahiraṅgatvābhāvāt। bhyāmaḥ padasaṃjñānimittatve api nalopasya tannimittakatvābhāvāt। paramparayā nimittatvamādāya bahiraṅgatvāśrayaṇaṃ tu na mānam। dhvanitaṃ cedam"nalopaḥ sup"itisūtre bhāṣya iti, tatraiva bhāṣyapradīpodyote nirūpitam।
antaraṅge kartavye jātaṃ tatkālaprāptikaṃ ca bahiraṅgamasiddhamityarthaḥ। vraścādiṣu padasaṃskāra pakṣe samānakālatvameva dvayoriti bodhyam।
etena aantaraṅgaṃ bahiraṅgād balīyaḥ' iti paribhāṣāntaramityapāstam। enāmāśritya avipratiṣedha' sūtre bhāṣye tasyāḥ pratyākhyānācca।
antaraṅga śāstratvamasyāliṅgam।
iye ca tripādyāṃ na pravartate, tripādyā asiddhatvāt। asyāñca"vāha ūṭh"sūtrasthamūṭh grahaṇaṃ jñāpakamityeṣā sapādasaptādyāyīsthā। anyathā samprasāraṇamātravidhānena laghūpadhaguṇe"vṛddhi reci"iti vṛddhau aviśvauhaḥ' ityādisiddhestadvaiyarthyaṃ spaṣṭameva। satyāṃ hyetasyāṃ bahiraṅgasamprasāraṇasyāsiddhatvāllaghūpadhahuṇo na syāt।
na ca"puganta"iti sūtre nimittamiko viśeṣaṇam, ata eva abhinatti' ityādau na guṇaḥ। evaṃ
"nājānantarye"iti niṣedhāt kathaṃ paribhāṣāpravṛttiriti vācyam, pratyayasyāṅgāṃśa utthitākāṅkṣatvena tatravānvayāt,"puganta"ityādau karmadhārayāśrayaṇena pratyayaparāṅgāvayavalaghūpadhārūpeko guṇa iti"ikoguṇavṛddhī"iti sūtra bhāṣya
sammater'the abhinatti' ityādāvadoṣācca।

akārāntopasarge anakārānte copapade vahervāhervāṇvivicāvanabhidhānānnasta eva।
vāryūherityādi tu aūhateḥ' kvipi bodhyam। dhātūnāmanekārthatvānnārthāsaṅgatiḥ। aprauhaḥ' ityādyasādhveva,
vṛddheraprāpteḥ। asyohasyānarthakyānna"prādūhoṭha"ityasyāpi pravṛttiḥ।
na ca kāryakālapakṣe tripādyāmetatpravṛttirdurvāreti vācyam, pūrvaṃ prati parasyāsiddhatvādantaraṅgābhāvena pūrvasya
tannirūpitabahiraṅgatvābhāvāt tayā tasyāsiddhatva pratipādanāsambhavāt।
na cānayā pūrvasyāsiddhatvādabhāvena taṃ prati parāsiddhatvaṃ pūrvatretyanena vaktumaśakyamiti vācyam, evaṃ hi vinigamanāvirahādubhayorapyapravṛttyāpatteḥ।
kiñca pūrvatretyasya pratyakṣatvena tenānumānikyā asyā bādha evocitaḥ। ataḥ kāryakāla pakṣamevopakramyoktayuktīruktvā"ato ayukto ayaṃ parihāro na vā bahiraṅgalakṣaṇatvāt"ityuktaṃ visarjanīyasūtrabhāṣye siddhāntinā। tripādīsthe antaraṅge kartavye parihāro na yukta iti tadarthaḥ। kintu vacanamevārabdhavyamiti tadāśayaḥ।
ata eva"nigālyate"ityādau latvārtham atasya doṣaḥ' iti vacanamevārabdham। anyathāntaraṅgatvāt
ṇilopāt pūrvaṃ vaikalpikalatve tadvaiyarthyaṃ spaṣṭameva।
ye api lakṣyānurodhādānumānikyāpyantaraṅgaparibhāṣayā pratyakṣasiddhasya pūrvatretyasya bādhaṃ vadanti, te api lakṣaṇaikacakṣurbhirnā'dartavyeti dik। ata eva"omāṅośca"ityāṅgrahaṇaṃ caritārtham। taddhi"khaṭvā ā ūḍhaḥ"ityatra paramapi savarṇadīrghaṃ bādhitvāntaraṅgatvād guṇe kṛte vṛddhiprāptau pararūpārtham। sādhanabodhakapratyayotpatyanantaraṃ pūrvaṃ dhātorupasargayoge paścāt akhaṭvā' śabdasya samudāyena yogāt guṇasyāntaraṅgatvamiti"samprasāraṇācca"iti sūtre bhāṣye
spaṣṭam।
aehi' ityanukaraṇasya śivādiśabdasambandhe tu nāsya pravṛttiḥ, jñāpakapara"samprasāraṇācca"iti sūtrasthabhāṣyaprāmāṇyenāmityam, aprakṛtivadanukaraṇam' ityatideśamādāya labdhāṅgatve etadapravṛtteḥ।
yattu"pūrvaṃ dhāturupasargeṇa yujyate paścāt sādhamema। upasargeṇa tatsaṃjñakaśabdena, sādhanena kārakeṇa tatprayuktakāryeṇa ca। ata eva aanubhūyate' ityādau sakarmakatvāt karmaṇi lakāra siddhiḥ' iti tanna, kriyāyāḥ sādhyatvena
bodhāt, sādhyasya ca sādhanākāṅkṣatayā tatsambandhottarameva niścitakriyā bodhena sādhanakāryapravṛtyuttarameva kriyāyoganimittopasargasaṃjñakasya sambandhaucityāt।
ata eva"suṭ kātpūrvaḥ"iti sūtre"pūrvaṃ dhāturupasargeṇa"ityuktvā anaitat sāram,"pūrvaṃ dhātuḥ sādhanena
yujyate, paścādupasargeṇa"ityuktvoktayuktyāsyaiva yuktatvamuktam, asādhanaṃ hi kriyāṃ nirvartayati' ityādinā bhāṣye। upasargadyotyārthāntarbhāveṇa dhātunaivārthābhidhānādukteṣu karmaṇi lakārādi siddhiḥ। paścācchotṛbodhāya dyotakopasarga sambandhaḥ।
evañcāntaraṅgatarārthatopasarganimittaḥ suṭ sam kṛtītyavasthāyāṃ dvitvāditaḥ pūrvaṃ pravartate, tato dvitvādi।
ata eva"praṇidāpayati"ityādau ṇatvam ayadāgamāḥ' iti nyāyena samāhitaṃ bhāṣye। ata eva apratyeti pratyayaḥ' ityādi siddhiḥ।
yadupasarganimittakaṃ kāryamusargārthāśritaṃ viśiṣṭopasarganimittatvāt tadantaraṅgam। yattu na tathā, tatra pūrvāgatasādhananimittakamevāntaraṅgam। ata eva"na dhātu"iti sūtre"preddhaḥ"ityatra"guṇo bahiraṅgaḥ"iti bhāṣye uktam।
kiñca"pūrvamupasargayoge dhātūpasargayoḥ samāse aikasvaryādyāpattiḥ' iti"upapadamatiṅ"iti sūtre bhāṣye spaṣṭam। bhāvārthapratyayasyāpi pūrvamevotpattiḥ। ata eva"ṇeradhyayane"iti nirdeśaḥ saṅgacchate। idaṃ ca sāmānyāpekṣaṃ jñāpakam, bhāvatiṅo'pi pūrvamutpatteḥ। anyathā tatra samāsāpattiḥ। tiṅi tu aatiṅ' iti niṣedhānna tatra doṣaḥ,
yadi bhāvatiṅyupasargayogo astītyalam।
yattu"viśeṣāpekṣāt sāmānyāpekṣamantaraṅgam"viśeṣāpekṣe viśeṣadharmasyādhikasya nimittatvāt। yathā"rudādibhyaḥ sārvadhātuke"ityatra rudāditvaṃ sārvadhātukatvaṃ ca। tatra sārvadhātukajñanāya prakṛterdhātutvajñānaṃ pratyayasya
pratyayatvajñānaṃ cāvaśyakamiti yāsuḍantaraṅgaḥ। etena yat"anudāttaṅitaḥ"iti sūtre kaiyaṭenoktam

"lamātrāpekṣayāntaraṅgastibādayo lakāraviśeṣāpekṣatvādbahiraṅgāḥ syādayaḥ"iti, tatparāstam; viśeṣāpekṣatve api tasya sāmānyadharmanimittakatvābhāvena tatvasya durupapādatvāt, paranimittakatvena syādīnāṃ bahiraṅgatvācceti, tanna; viśeṣasya vyāpyatvena vyāpakasyānumānenopasthitāvapi tasya nimittatve mānābhāvenādhikadharmanimittakatvānupapādanāt, bhāṣye evaṃvidha antaraṅga bahiraṅgabhāvasya, kvāpyanullekhācca।
yattu matupsūtre bhāṣye"pañca gāvo yasya santi, sa apañcaguḥ' ityatra matuprāptimāśaṅkya apratyekamasāmarthyāt, samudāyādaprātipadikatvāt, samāsāt, samāsenoktatvāt' iti siddhāntinokte anaitatsāram, ukte api hi pratyayārthe utpadyate dvigostaddhito yathā apāñcanāpitiḥ' iti pūrvapakṣyuktirbhāṣye।"dvigorluganapatye"iti lugvidhānāt taddhitārthadvigostaddhito bhavati, pañcaguśabdaśca dviguriti tadāśayaṃ kaiyaṭaḥ। tataḥ advaimāturaḥ' apāñcanāpitiḥ' apañcasu kapāleṣu saṃskṛtaḥ' ityādau sāvakāśadvigorbahuvrīhiṇā prakṛte paratvāt bādha ityāśayena"naiṣa dviguḥ, kastarhi? bahuvrīhiḥ"iti siddhāntinokte tamavakāśamajānāno apavādatvād dviguḥ prāpnoti pūrvapakṣī। anyapadārthe subantamātrasya vidhīyamāna bahuvrīheḥ saṅkhyāyāstaddhitārthe vidhīyamāno dvigurviśeṣavihitatvād bādhakaḥ prāpnotīti kaiyaṭaḥ।
tataḥ siddhāntyekadeśeyāha -"antaraṅgatvād bahuvrīhiḥ। kāntaraṅgā? anyapadārthe bahuvrīhiḥ, viśiṣṭe anyapadārthe dviguḥ, tasmiṃścāsya taddhite astigrahaṇaṃ kriyate"iti। adhikāstyarthāpekṣamatvarthanimitto dvigurbahiraṅga iti kaiyaṭa iti।
naiṣā siddhāntyuktiḥ, etāvatāpyapavādatvahāneḥ। acsāmānyāpekṣayaṇo viśiṣṭasavarṇājapekṣadīrdheṇa bādha
darśanāt।
kiñcoktarītyā paratvena bādhasiddheḥ। kiñcātrādhikāpekṣatvenaiva bahiraṅgatvam, na kevalaviśeṣāpekṣatveneti natadbhāṣyārūḍhaṃ viśeṣāpekṣasya bahiraṅgatvam।
ata eva subantasāmānyāpekṣo bahuvrīhiḥ, tadviśeṣāpekṣo dviguriti noktaṃ bhāṣye।
na cārthakṛtabahiraṅgatvasyānāśrayaṇādidamayuktam, ekadeśyuktitvenādoṣāt।
ata evāstigrahaṇaṃ nopādyartham, kintvastiśabdānmatubarthamiti tvadabhimataṃ bahiraṅgatvamapi dvigornāstīti pratipādya siddhāntinā"matvarthe dvigoḥ pratiṣedho vaktavyaḥ"iti vacanenaitatsiddhamityuktam।
ata eva"tadoḥ saḥ sāvanantyayoḥ"iti sūtre anantyayoriti caritārtham। anyathā pratyaya sāmānyāpekṣatvenāntaraṅgatvādantyasyātve anantyasyaiva satve siddhe tadvaiyyarthyaṃ spaṣṭameva।"pādaḥ pat"iti sūtre
bhāṣyakaiyaṭayorapyetadantaraṅgatvābhāva eva sūcita iti sudhiyo vibhāvayantu।
nanvevaṃ aasusravat' ityatralaghūpadhaguṇāduvaṅo'lpanimittatvābhāvāduvaṅ na syaditi cet,na; tatrāntaḥkāryatvarūpāntaraṅgatvasatvāt। antaḥkāryatvaṃ ca pūrvopasthitanimittakatvam, aṅgaśabdasya nimittaparatvāt।
idamantaraṅgatvaṃ lokanyāyasiddhamiti"manuṣyo ayaṃ prātarutthāya śarīrakāryāṇi karoti, tataḥ suhṛdāṃ, tataḥ sambandhinām"। arthānāmapi jātivyaktiliṅgasaṃkhyākārakāṇāṃ bodhakramaḥ śāśtrakṛtkalpitaḥ। tatkrameṇaiva ca tadbodhakaśabdhapradurbhāvaḥ kalpita iti tatkrameṇaiva tatkāryāṇīti apaṭvyā' ityādāvantaraṅgatvāt pūrvaṃ pūrvayaṇādeśaḥ, parayaṇādeśasya bahiraṅgatayāsiddhatvādityanena"acaḥ parasmin"iti sūtre bhāṣye spaṣṭam।
tadapi yugapatprāptau pūrvapravṛttiniyāmakameva। yathā apaṭvyā' ityatra padasya vibhajyānvākhyāne,
na tu jātasya bahiraṅgasya tādṛśe antaraṅge asiddhatāniyāmakam,"prāgukta lokanyāyena tathaiva lābhāt"iti
"vāha ūṭh"sūtre kaiyaṭe spaṣṭam।
ata eva vāyvorityādau valilopo yaṇaḥ sthānivatvena vāritaḥ,"acaḥ parasmin"ityatra bhāṣyakṛtā। krameṇānvākhyāne tūktodāharaṇe pūrvapravṛttikatvamantaraṅgatvaṃ bahiraṅgasyāsiddhatvamapi nimittabhāvādaprāptirūpaṃ bodhyam।
yattu evaṃ rītyā pūrvasthānikamapyantaraṅgamiti, taccintyam, asrajiṣṭhaḥ' ityādau vinmatorluki
ṭilopasyāpavādavinmatorlukpravṛtyā jātipakṣāśrayaṇena vāraṇaprayāsasya"prakṛtyaikāc"iti sūtra prayojanakhaṇḍanāvasare
bhāṣyakṛtkṛtasya naiṣphalyāpatteḥ। tvadukta rītyā vinmatorluko bahiraṅgāsiddhatvenānāyāsatastadvāraṇāt, bhāṣya

īdṛśarītyā bahiraṅgāsiddhatvasya kvāpyanāśrayaṇācca, paribhāṣāyāmaṅgaśabdasya nimittaparatvācca।
iyaṃ cottarapadādhikārasthabahiraṅgasya nāsiddhatvabodhiketi"ica ekāco am"iti sūtre bhāṣye
pūrvapakṣyuktiriti sā nādartavyā।"parantapaḥ"ityādāvanusvāre nāsiddhatvaṃ mumastripādyāṃ tadapravṛtteḥ।
navya mate api yathoddeśapakṣāśrayaṇenānyathāsiddhodāharaṇadānena tasya taduktitvamāvaśyakamityāhuḥ। ābhīye antaraṅge ābhīyasya bahiraṅgasya samānāśrayasya nānenāsiddhatvam, antaraṅgasyāsiddhatvādityasiddhavat sūtre bhāṣye spaṣṭam।
evam sici vṛddheḥ"yena nāprapti"nyāyenāntaraṅgabādhakatvamūlakam"na sicyantaraṅgamasti"
iti"ikoguṇa"iti sūtre bhāṣye spaṣṭam।।
nanvevam aakṣadyūḥ' ityādau bahiraṅgasyoṭho asiddhatvādantaraṅgo yaṇ na syāt, ata āha -

nājānantarye bahiṣṭvaprakḷptiḥ ।।

atra"ṣatvatukoḥ"iti sūtrasthaṃ tuggrahaṇaṃ jñāpakam। anyathā aadhītya apretya' ityādau samāsottaraṃ lyappravṛtyā pūrvaṃ samāse jāte tatra saṃhitāyā nityatvād lyabutpattiparyantamapyasaṃhitaya'vasthānāsambhavena ekādeśe lyapi tugapekṣayā padadvayasambandhivarṇadvayāpekṣaikādeśasya bahiraṅgatayāsiddhatvena tadvaiyarthyaṃ spaṣṭameva।
"padadvayasambandhivarṇadvayāpekṣaṃ bahiraṅgam"iti apreddhaḥ' ityādau guṇo bahiraṅga iti granthena"na dhātu lopa"iti sūtre"saṃyogāntasya lopaḥ"iti sūtre ca bhāṣye spaṣṭam।
yattu ṣatvagrahaṇamapi jñāpakam, anyathā"ko asicat"ityādau padadvayasambandhivarṇadvayāpekṣatvena
bahiraṅgasyaikādeśasyāsiddhatvena ṣatva pravṛttau kiṃ teneti। tanna, iṇaḥ pūrvapadasambandhitvena ṣatvasyāpi padadvaya sambandhivarṇadvayāpekṣatvenobhayoḥ samatvāt।
ekādeśasyaparāditvena aosicat' ityasya padatvena padāditvābhāvānna"sātpadādyoḥ"ityanena niṣedhaḥ। traipādike antaraṅge kāryakālapakṣepi bahiraṅgaparibhāṣāyā apravṛtteḥ pūrvamupapāditatvācca।
paribhāṣārthastu aco anyānantaryanimittake antaraṅge kartavye jātasya bahiraṅgasya bahiṣṭva prakḷptiḥ। bahiṣpadena bahiraṅgam, tasya bhāvo bahiraṅgatvam। tatprayuktāsiddhatvasya na prakḷptiḥ, na prāptiriti।
aasiddhaṃ bahiraṅgam' ityuktvā anājānantarya iti vakṣyāmi' iti bhāṣyāktyā tatratyasya antaraṅga ityasyānuvṛttisūcanāt। tena apacāvedam' ityādau na doṣaḥ। antaraṅgasyācsthānika kāryasyaitvasya anyanantarya nimittakatvābhāvāt।
ajātasya bahiraṅgasya' ityuktyā aajaye indram' adhiyati' ityādau bahiraṅgadīrgha guṇāderasiddhatvaṃ siddham।
ata eva"iṇṅiśīnāmād guṇaḥ, savarṇadīrghatvācchacaṅantasyāntaraṅgalakṣaṇatvāt"ityādi saṅgacchate। ata eva"omāṅośca"ityāṅgrahaṇaṃ caritārtham। taddhi aśivaaāaiha' iti sthite paramapi savarṇadīrghaṃ bādhitvā dhātūpasargakāryatvenāntaraṅgatvād guṇe vṛddhibādhanārtham।
nanu"akṣadyūḥ"ityatra yaṇi kṛte ūṭho asiddhatvād valilopāpattiriti vācyam, aco anyānantaryanimittake antaraṅge kartavye kṛte ca tasminyadantaraṅgaṃ prapnoti, tatra ca kartavye nāsiddhatvamiti tadarthāt। asiddhaparibhāṣāyā anityatvena tadvāraṇe tvasyā vaiyarthyaṃ tenaiva siddheḥ।
ata eva"na lopaḥ sup"iti sūtre kṛti tuggrahaṇaṃ caritārtham। anyathā avṛtrahabhyām' ityādau bahirbhūtabhyāmnimittakapadatvāśrayatvena bahiraṅgatayā nalopasyāsiddhatvena siddhestadvaiyarthyaṃ spaṣṭameva। mama tu
kyajānantaryasatvānna doṣaḥ।
na caivaṃ sati"hrasvasyapiti"iti sūtrasya bhāṣyavirodhaḥ। tatra hi agrāmaṇi putraḥ' ityatra
"ikohrasvo aṅyaḥ"iti hrasve kṛte tukamāśaṅkya hrasvasyabahiraṅgāsiddhatvena samāhitam।"nājānantaryā"ityasya

satve tatra tadaprapterasaṅgatiḥ spaṣṭameveti vācyam; tena bhāṣyeṇāsyā anavakāśatvabodhanāt। etajjñāpakena antaraṅgaparibhāṣāyā anityatvabodhanasyaiva nyāyyatvāt।
ata eva"acaḥ parasmin"iti sūtre bhāṣye apaṭu ī ā' ityatra parayaṇādeśasya anayāsiddhatvāt pūrvayaṇādeśaḥ sādhitaḥ। ata evaiṣā bhāṣye punaḥ kvāpi nollikhitā। ata eva antaraṅgaparibhāṣāmupakramya vipratiṣedhasūtre asyā bahūni prayojanāni santi, tadarthameṣā paribhāṣākartavyā, pratividheyaṃ
ca doṣeṣu' ityuktam,"samprasāraṇācca"iti sūtre bhāṣye। pratividhānaṃ ca paribhāṣāviṣaye anityatvāśrayaṇameveti
dhvanitamityalam।।
nanvevam agomatpriyaḥ' ityādau padadvayanimittakasamāśritatvena bahiraṅgaṃ lukaṃ bādhitvāntaraṅgatvāddhalṅyādilope numādayaḥ syuḥ, ata āha -

antaraṅgānapi vidhīn bahiraṅgo lug bādhate ।।

atra ca"pratyayottarapadayośca"iti sūtraṃ jñāpakam। atvatkṛtam' ityādau lugapekṣayā antaraṅgatvād vibhaktinimittakena"tvamāvekavacane"ityanena siddha idaṃ vyarthaṃ sattajjñāpakam।
nanu atava putraḥ, tvatputraḥ' ityādau tavamamādibādhamārthaṃ tadāvaśyakamiti cet, evaṃ tarhyatratya
maparyantagrahaṇānuvṛttistajjñāpiketi bhāṣyakṛtaḥ। yuṣmadādibhya ācārakvip tu na, sampūrṇa sūtrasya jñapakatāparabhāṣyaprāmāṇayāt,"hrasvanadyāpaḥ"iti nuḍvidhāyakasūtrasthapramāṇyena halantebhyaḥ ācārakvipabhāvācca।
evamevaikārthakābhyāṃ pratipādikābhyāṃ prātipadikaṇico apyanabhidhānaṃ bodhyam। etena tatrā'deśārthaṃ pratyayagrahaṇaṃ caritārthamityapāstam।
nanu maparyantānuvṛttirapi sarvādeśatvavāraṇāya caritrthā। ana cotsargasamānādeśā apavādāḥ'
iti nyāyenāsiddhavatsūtrasthabhāṣyasammatena maparyantasyaivādeśe siddhe tadanuvṛttirvyattheti vācyam, tasya śnamakajādau vyabhitārāditi cet, na; śnami mitvena, bahuci purastādgrahaṇena, akaci prāk ṭegrahaṇena tasya bādhe apyatrotsargasya
tyāge mānābhāvāt।
ata eva"tasminnaṇi ca"ityanena yuṣmākādyādeśavidhānaṃ caritārtham, anyathā'kaṅādeśameva
vidadyāt। ākaṅi tavakādyādeśayoretadapavādayoruktanyāyenāntyādeśatvāpattiḥ, atastadvidhānam, idamevaca tajjñapakam।
yadyapi virodhe bādhakatvamiti vārtikamate ayaṃ nyāyaḥ, bhāṣyakārastu vināpi virodhaṃ satyapi sambhave bādhakatvamicchati, ityanabhihitasūtrasthakaiyaṭarītyā nāyaṃ niyamaḥ, tathāpi yuṣmakādyā'deśavidhānajñāpita utsargaḥ svīkriyata eveti prakṛte na doṣaḥ। etad bhāṣyamapi tatsvīkāre mānam।
evañca maparyantānuvṛttiḥ atvatkṛtam' ityādau maparyantasyā'deśavidhānārthā। tatra ca antaraṅgatvāt tvamāvityeva siddhe vyarthā saṃtajjñapikā। jñāpite tvasminnetadviṣaye tavādīnāmaprāptyā tadapavādatvābhāvena maparyantasyavā'deśārthaṃ sā caritārtheti tadāśayaḥ।
yattu haradattenāntaraṅgapravṛttau pratyaya uttarapade ca maparyantāsambhavena tadanuvṛttirvyarthā satī jñapiketyuktam, tat, na; antaraṅgāṇāmapyapavādabādhyatvena tadviṣaye tadapravṛtteḥ।
vastuta idaṃ jñāpakaṃ vārtikarītyaiva, bhāṣyarītyā tu vācanika evāyamartha ityāhuḥ।
iyam"supo dhātu"iti lugviṣayaiveti kecit।"eṅhrasvātsambuddheḥ" "na yāsayoḥ"iti sūtrasthākaraprāmāṇyena lugmātra viṣayā। ādye ahe trapu' ityādāvanena nyāyena lopaṃ bādhitvā lug bhavatīti bhāṣye
uktam। antye antaraṅgāṃśca vidhīn sarvo api lugbādhate, na tu sublugeva। ata eva"sanīsraṃsaḥ"ityādau nalopo na bhavati। apañcabhiḥ khaṭvābhiḥ krītaḥ, pañcakhaṭvaḥ' ityādāvekādeśāt prāgeva ṭāpo luk। anyathā
kṛtaikādeśasya lukyakāraśravaṇaṃ na syāditi kaiyaṭe uktam।

etadvirodhād yat"tadrājasya"iti sūtre kaiyaṭenoktam a aṅgānatikrānto atyaṅgaḥ' ityatra
supoluki bahuvacana paratvābhāvāt "tadrājasya"iti lug na syāditi śaṅkāparabhāṣyavyākhyāvasare antaraṅgānapīti nyāyenāyaṃ luk subluko bādhakaḥ syādityāśaṅkya subluka evānena balavatvaṃ bodhyata iti tatprauḍhyeti draṣṭavyam। lugapekṣayā luko balavatvasya vaktumaśakyatvāditi tadā śaṅkā samādhānaṃ vaktuṃ yuktam।
anena nyāyenāntaraṅganimittavināśakalukastatprayojakasamāsādīnāṃ ca prābalyaṃ bodhyata ityanyatra vistaraḥ।।
nanvevam saumendre antaraṅgatvādādguṇe pūrvapadātparendraśabdābhāvena"nendrasyapaparasya"iti vṛddhiniṣedho vyarthaḥ। antādivadbhāvastūbhayata āśrayaṇe niṣiddhaḥ।
kiñca vṛddhirapyatra na prāpnoti, antādivatvobhayābhāve api pūrvāntavatvenaikādeśaviśiṣṭe pūrvapadatvenendraśabdasya aekadeśavikṛta' nyāyena aubhayata āśrayaṇe nāntādivat' ityasyābhāvena tadāśrayaṇena vottarapadatve api tasyānackatvādekasyaikādeśena parasya nityena"yasyeti"lopenāpahārāt।
na ca parādivadbhāvenaikādeśaviśiṣṭasyottarapadatvamevāstviti tatsambhava iti vācyam; uttarapadādyacsthānikatvād vṛddhestadabhāvenāprāptestādrūpyānatideśāt।
anyathā akhaṭvābhiḥ' ityādāvapi pūrvāntavatvenādantatve bhisa aisāpattiriti bhāṣye spaṣṭam।
ata eva apūrveṣukāmaśamaḥ' ityādāvantaraṅgatvād guṇe vṛddhirnasyādityāśaṅkitam। tadekadeśamātrasya vikārābhāvācca। taduktaṃ bhāṣye aindredvavacau, ekaḥ"yasyeti"lopenāpahṛto apara ekādeśena, tato anacka indra śabdaḥ
sampannastatra kaḥ prasaṅgo vṛddheriti।
marudādibhirindrasya dvandve indrasyaiva pūrva nipātaḥ, ata āha -

pūrvottarapadanimittakāryāt pūrvamantaraṅge apyekādeśo na ।।

atra ca"nendrasya"iti niṣedha eva jñāpaka iti"antādivacca" "vipratiṣedhe param"iti
sūtrayorbhāṣye spaṣṭam।।
nanvevamapi apradhāya, prasthāya' ityādāvantaraṅgatvādvitvādiṣu kṛteṣu lyap syādata āha -

antaraṅgānapi vidhīn bahiraṅgo lyabbādhate ।।

"ado jagdhiḥ"iti sūtre ti kitītyeva siddhe lyabgrahaṇamasyā jñapakamiti"ado jagdhiḥ"ityatra bhāṣye spaṣṭam।।
nanvevamapi"iyāya"ityādau dvitve kṛte antaraṅgatvāt savarṇadīrghatve tadasiddhirata āha -

vārṇādāṅgaṃ balīyo bhavati ।।

tenāntaraṅgamapi savatṇadīrghaṃ bādhitvā vṛddhiriti tatsiddhiḥ।"abhyāsasyāsavarṇe"itīyaṅ
vidhāyaka sūtrasthamasavarṇagrahaṇamasyā jñāpakam। taddhi aīṣatuḥ' ityādāviyaṅādivyāvṛtyartham। etatparibhāṣābhāve tu aīṣatuḥ' ityādāvantaraṅgeṇa savarṇadīrgheṇa bādhāttadvyartham। iyaṅuvaṅau hyabhyāsasambandhanimittakatvād bahiraṅgau।
na ceyaṅādirapavādaḥ, ayenanāprāpti' nyāyena aiyati' ityādisakalalakṣya prāpta yaṇapavādatvasyaiva nirṇayāditi prāñcaḥ।
pare tu - etatparibhāṣābhāve"abhyāsasya"iti sūtrameva vyartham।
na ca aiyāya' aiyeṣa' ityādau caritārtham, tayorapi pūrvapravṛttaguṇasya pūrvapravṛttavṛddheśca
"dvirvacaneci"iti rūpātideśenāpahāre dvitve kṛte punaḥ prāpte guṇavṛddhī bādhitvāntaraṅgatvāt savarṇadīrdhāpatteḥ। na ca aiyati' ityādau taccaritārtham, tāvanmātraprayojakatve auḥ' ityeva brūyāt। yvorityanuvartate,"iṇo yaṇ"iti
sāhacaryād vyākhyānācca ṛdhātoreva grahaṇam। ataḥ ivarṇasyeyaṅityarthaḥ। "abhyāsasyātau"iti

"abhyāsasyārteḥ"iti vā gurutvānna yuktam।
na ca"e,ai,o,au"śabdebhya ācārakvibantebhyo liṭīyaṅādyarthaṃ tatsūtranāvaśyakam, tathā"uvoṇakīyiṣati"ityādyarthamāvaśyakamiti vācyam, ṣāṣṭhaprathamānhikāntastha bhāṣya prāmāṇyena teṣāmanabhidhānāt।
antye dvitīyadvirvacanasyaiva satvena tvadukta prayogasyaiva durlabhatvāt। evañca sampūrṇa sūtrasya jñāpakatā yuktā।
yadyapi bhāṣye ayadayamabhyāsasyāsavarṇa ityasavarṇagrahaṇaṃ karoti' iti granthenāsavarṇagrahaṇasyaiva
jñāpakatā labhyate, tathāpi ana hyantareṇa guṇavṛddhī asavarṇaparābhyāso bhavati' iti tadupapādana granthena sampūrṇa sūtrasyaiva jñāpakatā labhyate।
agre api anaitadasti jñāpakam, atyarthametat syāt' ityanena sūtra sārthakyameva darśitam। asavarṇagrahaṇasyaiva jñāpakatve tu tadvyāvartyapradarśanena tat sārthakyameva darśitaṃ syāt।
na ca aakṛtavyūha' paribhāṣayā aiyeṣa' ityādau savarṇadīrdhāprāptiḥ, yadi dīrdhonasyāt, tarhi
guṇaḥ syāditi sambhāvanāyāḥ satvena paribhāṣāpravṛtteḥ sūpapādatvāditi kathaṃ sampūrṇa sūtrasya jñāpakateti vācyam, tasyā asatvāt। satve vaitadbhāṣyaprāmāṇyena yatrāntaraṅgakāryapravṛttiyogyakālottarameva tannimittavināśaka bahiraṅgavidheḥ praptiḥ, tatraiva tatparibhāṣāpravṛttisvīkārācca।
na cāntaraṅgatvād dīrdhopi aiyāya' ityādau pūrvāntavatvenābhyāsatvādivarṇatvācca ṇalyasavarṇa iyaṅvidhānena sūtraṃ caritārtham।
na ca"aci śnu"ityanena siddhiḥ, vṛddhibādhanārthatvāditi vācyam। pratyāsatyāsavarṇa padena abhyāsottarakhaṇḍasambandhyasavarṇāca eva grahaṇāt, śāstrabādhakalpanāpekṣayā paribhāṣājñāpakatvasyaivaucityāccetyāhuḥ।
sā ceyaṃ dharmigrāhakamānādāṅgavārṇayoḥ samānakāryitva eva।
yattu samānanimittakatvarūpasamānāśrayatva evaiṣeti, tat, na; jñāpite api"iyāya""iyeṣa"ityādyasiddheḥ, sūtravaiyarthyasya tadavasthātvācca।
"syonaḥ"ityatra tu vakṣyamāṇarītyāsyā anityatvādapravṛttau guṇādantaraṅgatvād yaṇādeśaḥ।
na caivamapi aiyāya' ityādāviyaṅ durlabhaḥ, tatra kartavye vṛddhyādeḥ sthānivatvena aasavarṇe' iti pratiṣedhāditi vācyam, sūtrārambhasāmarthyādeva stthānivatvāpravṛtteḥ। tacca sāmānyāpekṣam। abhyāsakārye taduttarakhaṇḍādeśasya tatkāryapratibandhakībhūtaṃ sthānivatvaṃ neti।
ata eva aārati' ityādau yaṇādeśasya sthānivatvādabhyāsasya"ḍhralope"iti dīrdho durlabha ityapāstam। dīrghavidhau tanniṣedhācca।
"ariyiyāt"ityatra sthānivatveneyaṅ bhavatyeva, tasya sthānivatvasyābhyāsakārya pratibandhakatvābhāvāt।
aiyañcāṅgasambandhinyāṅga eva' iti"svarito vā"iti sūtre bhāṣye। tatra hi akumāryai' ityādo yaṇuttaramāḍuktaḥ।
iyañcānityā achvoḥ' iti satugnirdeśāt। anyathāntaraṅgatvāt pūrvaṃ tukaḥ śādeśe tuko aprāptyā tadvaiyarthyaṃ spaṣṭamevetyanyatra vistaraḥ।।
nanvevam aseduṣaḥ' ityādau kvasontaraṅgatvādiṭi, tataḥ samprasāraṇe apīṭaḥ śravaṇāpattiriti cet, atra kecit

akṛtavyūhāḥ pāṇinīyāḥ ।।

na kṛto viśiṣṭa ūhaḥ niścayaḥ, śāstrapravṛttiviṣayo yairityarthaḥ। bhāvi nimittavināśa ityadyāhāraḥ। bahiraṅgeṇāntaraṅgasya nimittavināśe paścāt sambhāvite antaraṅgaṃ neti yāvat।
atra ca - jñāpakam,"samarthānāṃ prathamāt"iti sūtre samarthānāmiti। taddhi sūtthitādibhyaḥ

kṛtadīrghebhyaḥ pratyayotpatyartham। anyathāntaraṅgatvād dīrdhe kṛta eva pratyayaprāptyā tadvyarthatā spaṣṭa eva।
na cātraikādeśapravṛtti samaye vṛddhyaprāptyaikādeśe kṛta ādeśe vṛddheḥ praptāvapi tannimittavināśābhāva iti vācyam, taddavāraiva tannimittavināśasatvenākṣateḥ।
na ca sautthitau bahiraṅgatayā vṛddherasiddhatvānna tannimittavināśa iti vācyam, samarthagrahaṇenaitad
viṣaye tasyā apravṛtterapi jñāpanāt।
yattu samarthagrahaṇenāntaraṅgaparibhāṣāyā anityatvameva jñāpyata iti। tanna, asiddha paribhāṣāyā samakālaprāpta bahiraṅgasya pūrvaṃ jātabahiraṅgasya cāntaraṅge kartavye asiddhatvaṃ bodhyate, na tu jāte antaraṅge tasya tatva bodhyate, mānābhāvāt, phalābhāvācca।
evañca sūtthitāvekādeśasya paribhāṣāsādhyatvābhāvena tadanityatvajñāpanāsambhavāt।"antaraṅgānapi vidhīn"ityāderapyasyāmevāntarbhāvaḥ।
etat pravṛttau ca nimittavināśasambhāvanāpi nimittam। ata eva agomaddaṇḍī' ityādau halṅyādi lopo na।
anyathā halṅyādi lopa kāle sāmāsika luko aprāptyā taduttaraṃ cāpahāryābhāvādaprāptyā lopasyaivāpatteḥ। asti cātrāpi ayadi lopo na syāt, tarhi luk syāt' iti sambhāvanā।
"alloponaḥ"iti sūtrastha taparakaraṇaṃ tu paribhānityatvajñāpanenacaritārtham। taddhi aāna' ityādo lopavāraṇāya। anyathā dīrīghābhāve lopasambhāvanayaitatparibhāṣābalāt dīrghāprāptau tadvaiyarthyaṃ spaṣṭamevetyāhuḥ।
"samarthānām"iti sūtre kaiyaṭastu samarthavacaneneyaṃ paribhāṣā jñāpyate"akṛtavyūhāḥ pāṇinīyāḥ"iti। tena apapuṣaḥ' itiyādāvantaraṅgātpūrvaṃ kṛto apīḍāgamo nivartata iti vadan ana kṛto vyūhaḥ viśiṣṭastarko nimittakāraṇavināśe api kāryasthitirūpo yaiḥ' ityarthamabhipraiti। animittāpāye naimittikasyāpyapāyaḥ' iti yāvat। sūtthitādiñi vṛddhau dīrghanivṛttau sāvuttthitirmābhūditi samarthānāmiti।
lokanyāya siddhaścāyamarthaḥ। tathā hi loke nimittaṃ dvividhaṃ dṛṣṭamkāryasthito niyāmakaṃ tadaniyāmakaṃ ca।
ādyaṃ yathā nyāyanaye apekṣā buddhiḥ, tannāśe dvitvanāśābhyupagamāt। vedānti naye prārabdhasya vikṣepasthiti niyāmakatvaṃ ca prasiddhameva।
dvitīyaṃ yathā daṇḍādi, tannāśe api ghaṭanāśadarśanāt। śāstre lakṣyānurodhād vyavasthā।
bhāvinimittavināśe pūrvamanutpattau tu na kaścinnyāyaḥnāpi sampratipanno dṛṣṭāntaḥ। samarthānāmityasyāpi lokasiddhārthajñāpanena cartārthyasambhave lokasiddhāpūrvatādṛśārthajñapakatve mānābhāva iti tadāśaya iti bodhyam।
pare tu aseduṣaḥ' ityādau padāvadhike anvākhyāne ased vas as' iti sthite iṭ samprasāraṇayoḥ praptau pratipadavidhitvāt pūrvaṃ samprasāraṇe valāditvābhādiṭaḥ prāptireva neti tatsiddhiriti spaṣṭam"samarthānām"iti sūtre kaiyaṭe,"asiddhavat"sūtre kaiyaṭe ca spaṣṭametat।
yadyapi pratipadavidhitvamanavakāśatve satyeva bādhakatve bījam, tathāpi pūrvapravṛttau sāvakāśatve api niyāmakaṃ bhavatyeveti tadāśayaḥ। nirūpitaṃ caitad bahuśaḥ śabdenduśekharādau।
"samarthānām"iti sūtrasthasamarthagrahaṇaṃ tu aviṣuṇaḥ' ityādāvakṛtasandheḥ pratyayadarśanena sarvatra tathā bhramavāraṇāya nyāyasiddhārthānuvāda eva।
dhvanitaṃ cedam"vipratiṣedha"sūtre bhāṣye। tatra hi avaikṣamaṇiḥ' ityantaraṅga
paribhāṣodāharaṇamuktam।
kiñca vibhajyānvākhyāne asu utthita as i' it sthite avārṇādāṅgaṃ balīyaḥ' iti prāpta vṛddhi
vāraṇāya samarthagrahaṇamityatraiva kaiyaṭe spaṣṭam।

ata eva"asiddhavat"sūtre avasusamprasāraṇamajvidhau siddhaṃ vaktavyam' apapuṣaḥ' ityādau vasoḥ
samprasāraṇe kṛte āto lopo yathā syāt' iti bhāṣye uktam। padasya vibhajyānvākhyāne pūrvoktakaiyaṭarītyā pūrvaṃ samprasāraṇe iṭoprāptāvusnimittaka evā'to lopa iti tadasaṅgatiḥ।
ata eva acaupratyaṅgastapratiṣedhaḥ' iti vacanaṃ vārtikakṛtā'rabdham, bhāṣyakṛtā ca na pratyākhyātam। pratyaṅgaṃ antaraṅgam। asyāṃ paribhāṣāyāṃ satyāṃ tu tadvaiyarthyaṃ spaṣṭameva।
ata eva"chvoḥ"iti sūtre aavaśyamatra tugabhāvārtho yatnaḥ kāryaḥ' antaraṅgatvāddhi tuk prāpnoti' iti bhāṣye uktam। etatsatve tu tuko aprāptyā yatnāvaśyakatvakathanamasaṅgatamiti spaṣṭameva।
na caitadanityatvajñāpanārthameva taditi tadāśayaḥ, avaśyamatretyakṣarasvārasyabhaṅgāpatteḥ।
kiñcānayaiva"pratyayottarapadayośca" "ado jagdhirlyapti kiti"itiyanayoścāritārthyena tajjñāpakavaśālluglyaporantaraṅgabādhakatā bhāṣyoktā bhajyeta।
kiñcaiṣā bhāṣye na dṛśyate। taduktam"asiddhavat"sūtre kaiyaṭena animittāpāye naimittikasyāpyapāyaḥ' iti paribhāṣāyāḥ abhaṣyakṛtānāśrayaṇāt' iti। padasaṃskāra pakṣe ahariḥ' ityādau visarge kṛte
tato gacchatītyādi sambandhe ahariḥ gacchati' ityādyeva sādhu। tadviṣaye padasaṃskārapakṣānāśrayaṇaṃ veti dik।।
"antaraṅgādapyapavādo balīyān"। tatra apavāda padārthamāha 

yena nāprāpte yo vidhirārabhyate sa tasya bādhako bhavati ।।
prāpta iti bhāve ktaḥ, yena nāprāpta ityasya yatkartṛkāvaśyaprāptāvityarthaḥ। nañ dvayasya prakṛtārthadārḍhyabodhakatvāt।
evañca viśeṣaśāstroddeśyaviśeṣadharmāvacchinnavṛttisāmānyadharmāvacchinnoddeśyakaśāstrasya viśeṣaśāstreṇa
bādhaḥ।
tadaprāptiyogye acāritārthyaṃ hyetasya bādhakatve bhījam। ata eva"āyādayaḥ"iti sūtre agopāyiṣyati' ityādāvāyādīn bādhitvā paratvāt syādayaḥ prāpnuvantītyāśaṅkya"anavakāśāḥ āyādayaḥ"'gopāyati' ityādāvapi śap syādiḥ prapnoti।
na ca sati śapyasati vā na viśeṣaḥ। anyādidānīmidamucyatenāsti viśeṣa iti। yaduktam"āyādīnāṃ syādibhiravyāpto avakāśa iti sa nāstyavakāśa"iti bhāṣye uktam।
evamatra tatpravṛtyuttaraṃ cāritārthye api tadavyāpto avakśo nāstīti samameva।
kiñca tatpravṛtyuttaramapi cāritārthye tadbādhabodhanam। anyathānavakāśatvenaiva bādhe siddhe etatkathanavaiyarthyāpatteḥ,"takrakauṇḍinya"nyāyapradarśanasyāpi vaiyarthyāpatteśca। tathā prathamadvirvacanasya taduttaraṃ sāvakāśenāpi
dvitīyadvirvacanena bādhaḥ। yathā vā'derapi pravṛtyā caritārthena aādeḥ parasya' ityanena aalo antyasya' ityasya bādhaḥ।
taduktam"midaco antyāt"iti sūtre bhāṣye"satyapi sambhave bādhanaṃ bhavati"iti। anyathā"brāmhaṇebhyo dadhi dīyatām, takraṃ kauṇḍinyāya"ityatra takradānena dadhidānasya bādho na syāt। taddanottaraṃ tatpūrvaṃ vā taddanasya cāritārthyasambhavāt। ata eva viṣayabhede apyapavādatvam।
ata evācirādeśena nuṭo apyapavādatvāt bādhamāśaṅkya ana tisṛ' iti jñāpakena samāhitam"tṛjvat" sūtre bhāṣye। tena viṣayabhede apavādatvābhāva eva bodhyata iti kaścit, tanna; vinmatorlukā ṭilopamātrasya bādhānāpatteḥ।

।katipayasaṃskaraṇe yadyapi"antaraṅgādapyapavādo balīyān"ityapi paribhāṣārūpeṇāṅgīkṛtam, kintu aparanityāntaraṅgāpavādānāmuttarottaraṃ balīyaḥ' ityanena gatārthatvāt, nāgeśalekhanasvarasāt, paribhāṣāpāṭhe paṭhitatvāt,
candrikākāreṇa dhṛtatvāt, siddhānta kaunudyāṃ bhaṭṭoji dīkṣitenāpi svīkṛtatvāt, yenanāprāpte yovidhirārabhyate sa
tasya bādhako bhavati ityevātra paribhāṣārūpeṇa paṭhyate।।

yattu adayaterdigi' iti sūtre dvitvottaraṃ digyādeśasya cāritārthyaṃ kaiyaṭenoktam, tat prauḍhyā।
dhvanitañca tenāpi tasya tathātvaṃ taduttaragranthena।
"asambhava eva bādhakatvam, virodhasya tadbījatvāt"iti vārtikamataṃ tu bhāṣyakṛtā dūṣitatvānna lakṣyasiddhyupayogi।
"takrakauṇḍinya"nyāyopi tadaprāptiyogye acaritārthaviṣayo vidheyaviṣaya eva ceti"taddhiteṣvacāmādeḥ" "dhātorekācaḥ"ityādi sūtreṣu bhāṣye spaṣṭam।
kvacittu sarvathānavakāśatvādeva bādhakatvam। yathā ṅerāmo yāḍādibādhakatvam। na hi yāḍādiṣu kṛteṣu ṅerām prapnoti, nirdiśyamānasya vyavadhānāt। tatra svasya pūrvaṃ pravṛttirityeva teṣāṃ bādhaḥ। tatra bādhake pravṛtte yadyutsargaprāptirbhavati tadā bhavatyeva। yathā tatraiva yāḍāgamaḥ। aprāptau tu na, yathā apaceyuḥ' ityādau dīrghavādhake niravakāśa iyādeśe dīrghābhāvaḥ।।
tadetat paṭhyate 

kvacidapavādaviṣaye apyutsargo abhiniviśata iti ।।

apavādaśabdo atra bādhakaparaḥ। taduktam"guṇo yaṅlukoḥ"ityatra bhāṣye। abhyāsavikāreṣvapavādā utsargānna bādhante। atra gaṇerītvamapavādatvāddhalādiḥśeṣaṃ bādhate। nagaṇerītvamapavādatvāddhalādiḥśeṣaṃ bādhate। kiṃ tarha? anavakāśatvāditi granthena gaṇarūpābhyāsāntyaṇasyetvamityarthe halādiḥśeṣa tannivṛttau tadanavakāśam, ītve tu kṛte tasya praptiḥ, antya halo abhāvāt। abhyāsavikāreṣu bādhyabādhakabhāvābhāvena ca sādhitam। tasmiṃśca sati lope kṛte sāmarthyācchiṣṭasyāntyasyetvamiti na doṣaḥ।
na ca ayena nāprāpti' nyāyenāpavādatvamapyasya suvacam, tasya caritārthaviṣayatāyā uktatvāt।
"iko jhal"ityatra bhāṣyepi dhvanitametat। tatra hi aajjhana' iti dīrdheṇa guṇottaraṃ phalābhāvenānavakāśatvād guṇo bādhite dīrghottaraṃ guṇaḥ syāt, dīrghavidhānaṃ tu minoterdīrdhe kṛte"sani mīmā"ityatra mīgrahaṇena grahaṇer'thavattatra paścāt praptaguṇabādhanārtham,"iko jhal"iti kitvamityuktam। anyathāpavādatvena bādhe tadviṣaye utsargāpravṛtterbhāṣyasya sūtrasya cāsaṅgatiriti spaṣṭameva।
yattu kāñcanītyādāvapavādamayaḍviṣaye ayaṇ bhavati, akvacidapavādaviṣaye api' iti nyāyāditi tanna ;"aṇaḥ karmaṇica"iti sūtrasthabhāṣyavirodhāt। tatra hi aaṇaḥ punarvacanamapavādaviṣaye anivṛtyartham' agodāyo vrajati' ityādyuktam।
akāñcanī' ityādau kāñcanenanirmitetyarthe śaiṣiko aṇ bodhyaḥ।
atredaṃ bodhyam ayenanāprapte' ityatra yenetyasya yadi svetareṇetyarthaḥ, tadā sva viṣaye svataradyadyat prāpnoti tad bādhyam, vidhyantarāprāptaviṣayābhāvāt।
iyameva bādhyasāmānyacinteti vyavahriyate। anavakāśatvena bādhe apyeṣā vaktuṃ śakyā yadyudāharaṇamasti, vinigamanāvirahāt।
yadi tu yenetyasya lakṣaṇenetyarthaḥ, kāryeṇetyartho vā tadā bādhyaviśeṣacintā। anavakāśatvena bādhe apyetadbādhena sārthakyam, uta tadbādhenetyevaṃ viśeṣacintā sambhavati, yadyudāharaṇamasti।।
tatra kāryeṇetyarthe pararūpatvavacchinne kātya ārabhyamāṇāyā vṛddhestadbādhakatve na nirṇīte kiṃ śāstravihitasyetyevaṃ tadviśeṣacintāyāmāha 

purastādapavādāḥ anantarān vidhīn bādhante, nottarān ।।

avaśyaṃ svaparasmin bādhanīye prathamopasthitānantarabādhena cāritārthye paścādupasthitasya tataḥ parasya bādhe mānābhāva ākāṅkṣāyā nivṛttervipratiṣedhaśāstrabādhe mānābhāvāccetyetasya bījam।।
"nāsikodarauṣṭhajaṅghādante"ityauṣṭhādyaṃśe ṅīṣniṣedhatvāvacchinnahādhakatve nirṇīte kiṃ
nihitasyetyākāṅkṣāyāmāha 

madye apavādāḥ pūrvān vidhīn bādhante, nottarān ।।
tenauṣṭhādiṣu pañcasu"asaṃyogopadhāt"iti pratiṣedha eva bādhyate, na tu sahanañvidyamānalakṣaṇa iti
"nāsikodara"itytra bhāṣye spaṣṭam। pūrvopasthita bādhena nairākāṅkṣyamasyā bījam।।
nanu"vā chandasi"ityanena"serhyapicca"ityanantarasyāpitvasyeva herapi vikalapaḥ syāt। tathā"noṭa"iti niṣedho anantarahalantalakṣaṇāyā iva sicivṛddhimṛjivṛddhayorapi syāt, ata uktanyāyamūlakamevāha -

anantarasya vidhirvā bhavati pratiṣedho veti ।।

ata eva"saṃkhyāvyayādeḥ"iti ṅībgrahaṇaṃ caritārtham। taddhyanantasyaṅīṣovidhyabhāvāya।"na ktici"iti sūtre dīrghagrahaṇañca caritārtham। taddhyanantarasyānudāttopadeśetyasyaiva niṣedhābhāvāya।
madhye apavādanyayāpekṣayānantarasyeti nyāyaḥ prabala iti"aṣṭābhyaḥ"iti sūtre kaiyaṭaḥ।
pratyāsattimūlako ayam। lakṣyānurodhātta vyavasthetyapi pakṣāntaram। tatra tatra kvacit svaritatvapratijñānāt, sāmarthyena vā bādhyate ayaṃ nyāyaḥ। yathā"ṭiḍiḍhā"iti sūtreṇa ḍāpāvyavahitasyāpi ṅīpo vidhiḥ।"na ṣaṭ"ityādinā dvayorapi ṭābṅīpoḥ pratiṣedhaḥ। iyañca"śi sarvanāmasthānam"ityādau bhāṣye spaṣṭetyanyatra vistaraḥ।।
nanu dadhatītyādāvantaraṅgatvādantādeśe alvidhau, sthānivatvābhāvādādeśo na syāditi tadvaiyarthyāpattiḥ, ata āha -

pūrvaṃ hyapavādā abhiniviśante paścādutsargāḥ ।।

lakṣaṇaikacakṣuṣako hyapavādaviṣayaṃ paryālocya tadviṣayatvābhāvaniṣcaya utsargeṇa tattallakṣyaṃ saṃskaroti। anyathā vikalpāpattirityarthaḥ।
abhiniviśanta ityasya buddhyārūḍhā bhavantītyarthaḥ। aapavādo yadyanyatra caritārthaḥ' iti nyāyasya tu nātra praptiḥ, antādeśaprāptiviṣaye cāritārthyābhāvāt।।
lakṣyaikacakṣuṣkastu tacchāstra paryālocanaṃ vināpyapavādaviṣayaṃ parityajyotsargeṇa lakṣyaṃ saṃskaroti,
tasyāpi śāstraprakriyāsmaraṇapūrvakaprayoga eva dharmotpatteḥ, tadāha -

prakalpya cāpavādaviṣayaṃ tata utsargo abhiniviśante ।।

tata ityasyāpavādaśāstraparyālocanāt prāgapītyarthaḥ। prakalpyetyasya parityajyetyarthaḥ। ata eva prātipadikārtha sūtre bhāṣye"idaṃ dvayapyuktvā na kadācittāvadutsargo bhavati, apavādaṃ tāvatpratīkṣate"ityarthakamuktam।।
etanmūlakameva navīnāḥ paṭhanti -

upasañjaniṣyamāṇanimittopyapavāda upasañjātanimittamapyutsargaṃ bādhata iti ।।

yattvabhyastasaṃjñāsūtre kaiyaṭena prakalpya ceti pratīkamupādāya yathā ana samprasāraṇa iti parasya yaṇaḥ pūrvaṃ samprasāraṇam, pūrvasya tu tannimittakaḥ pratiṣedhaḥ' ityuktam, tattu tata utsarga ityādyakṣarārthānanuguṇam। yattvapavādavākyārthaṃ vinā notsargavākyārtha iti, tanna, aabhiniviśate apavādaviṣayam' ityādipadasvārasyabhaṅgāpatteḥ।
padajanyapadārthopasthatau vākyārthabodhābhāve kāraṇabhāvācca।
yatra tvapavādo niṣiddhaḥ, tatrāpavādaviṣaye apyutsargaḥ pravartata eva। yathā avṛkṣau' ityatra"nādici"iti pūrvasavarṇadīrghaniṣedhādapravartamānasya vṛddhibādhakatvābhāvāt vṛddhiḥ pravartate। ata eva"tau sat' ityādi saṅgacchate। ata eva nirdeśād bhraṣṭāvasaranyāyasyātra śāstreṇānāśrayaṇam। dhvanitaṃ cedam"ikoguṇa"iti sūtre bhāṣya iti bhāṣyapradīpodyote nirūpitam।
atra adevadattasya hantari hate devadattasyonmajjanaṃ na' iti nyāyasya viṣaya eva nāsti। hate
devadatta unmajjanaṃ na devadattahananodyatasya, hanane tu bhavatyevonmajjanam। prakṛte api na pūrvasavarṇadīrgheṇa vṛddherhananam,

kintu hananodyamasajātīyaṃ prasakti mātram, prasaktasyaiva niṣedhāt।
pratipadoktatvamapi niravakāśatve satyeva bādhaprayojakam। spaṣṭañcadam"śeṣādvibhāṣā"iti sūtre bhāṣye। tatra hi aśeṣagrahaṇamanarthakam, ye pratipadaṃ vidhīyante te bādhakā bhaviṣyanti' ityāśaṅkya, aanavakāśā hi vidhayo bādhakā bhavanti samāsāntāśca kababhāve sāvakāśāḥ' ityuktam।
kvacidanavakāśatvābhāve api paranityādisamavadhāne śīghropasthitikatvena pūrvapravṛttiprayajakaṃ balavatvaṃ pratipadavidhitvenāpi, paranityāntaraṅgapratipadavidhayo virodhisannipāte teṣāṃ mithaḥ parabalīyastvamiti"pratyayottarapadayośca"iti sūtre kaiyaṭena pāṭhāt।
ata eva arame' ityādaupratipadoktatvāt pūrvametva ākārapraśleṣāddhalṅyādilopo na prāpnotītyāśaṅkya"eṅhrasvāt"iti lopena samāhitam।।
nanu aayaje indiram' ityādāvantaraṅgasyāpi guṇasyāpavādena savarṇa dīrghema bādhaḥ syāt, ata āha -

apavādo yadyanyatra caritārthastarhyantaraṅgeṇa bādhyate ।।
niravakāśatvarūpasya bādhakatvabījasyābhāvāt। evañca prakṛte antaraṅgeṇa guṇena savarṇadīrghaḥ samānāśraye caritārtho yaṇguṇayorapavādo api bādhyate। pūrvopasthitinimittatvarūpāntaraṅgatvaviṣaya idam।
yattvāgamādeśayorna bādhyabādhakabhāvaḥ, bhinnaphalatvāt, ata eva abrāmhaṇebhyo dadhi dīyatām, kambalaḥ kauṇḍinyāya' ityādau kambaladānena na dadhidānabādha iti"chvoḥ"iti sūtre kaiyaṭaḥ। tanna, aapavādo nugdīrghatvasya' iti"dīrdho akitaḥ"iti sūtrabhāṣyavirodhāt।।
nanu aajīgaṇat' ityādau gaṇerītvaṃ niravakāśatvāddhalādiḥśeṣaṃ bādheta, tatrāha -

abhyāsavikāreṣu bādhyabādhakabhāvo nāsti ।।

"dīrgho akitaḥ"ityakidgrahaṇamasyā jñāpakam। anyathā ayaṃyayamyate' ityatra nuki kṛte anajantatvād dīrghāprāptyā tadvaiyarthyaṃ spaṣṭameva।
iyaṃ parāntaraṅgādibādhakānāmapyabādhakatvabodhikā। tena aacīkarat' amīmāṃsate' ityādi siddham।
ādye sanvadbhāvasya paratvaddīrgheṇa bādhaḥ prāpnoti। antye"mānbadha"iti dīrgheṇāntaraṅgatvādityasya bādhaḥ prāptaḥ।
yattu yatraikaikapravṛtyuttaramapi sarveṣāṃ pravṛttistatraivedamityataḥ"eka"iti sūtre kaiyaṭaḥ, tanna; nuki kṛte itvāprāptyā"guṇo yaṅlukoḥ"iti sūtrasthabhāṣyoktatadudāharaṇāsaṅgateścetyanyatra vistaraḥ।।
nanu taccholāditṛnviṣaye ṇvulapi syāt। na ca tṛnnapavādaḥ, asarūpāpavādasya vikalpena bādhakatvāt। ata āha -

tācchīlikeṣu vāsarūpavidhirnāsti ।।

ṇvuli siddhe"nindahiṃsa"ādisūtreṇaikājbhyo vuñvidhānamatra jñāpakam। tatra ṇvulvuñoḥ svare viśeṣābhāvāt।
tācchīlikeṣviti viṣayasaptamī। tena tācchīlikairatācchīlikaiśca vāsarūpavidhirneti bodhyam।
nanvevam akamrā, kamanā' ityādyasiddhiḥ"namikampi"iti reṇa"anudāttetaśca halādeḥ"iti yuco bādhāditi cet, na ;"sūdadīpadīkṣaśca"ityanena dīperyujniṣedhenoktārthasyānityatvāt।।
nanvevam ahasitaṃ chātrasya hasanam' ityādau ghañ, aicchati bhoktum' ityatra liṅloṭau,
aīṣatpānaḥ somo bhavatā' ityatra khal prāpnotītyata āha -

ktalyuṭtumunkhalartheṣu vāsarūpavidhirnāsti ।।

idañca vāsarūpavidheranityatvāt siddham। tadanityatve jñapakaṃ ca aarhe kṛtyatṛcaśca' iti।
tatra hi cakārasamuccitaliṅā kṛtyatṛcorbādho mā bhūditi kṛtyatṛjgrahaṇaṃ kriyata ityanyatra vistaraḥ। "vāsarūpa"sūtre bhāṣye spaṣṭā।।
nanu"śvaḥ paktā"ityatra vāsarūpavidhinā lṝḍapi prāpnoti, kṛte ādeśe vairūpyādata āha -

lādeśeṣu vāsarūpavidhirnāsti ।।

ādeśakṛtavairūpyavatsu lakāreṣu sa nāstītyarthaḥ। atra ca"haśaśvatorlaṅca"iti laṅ vidhānaṃ jñāpakam। anyathā"parokṣe liṭ"iti liṭā laṅaḥ samāveśo asārūpyāt siddha iti kiṃ laṅvidhānena? śatrādibhistiṅāṃ samāveśārthaṃ śatṛvidhāyake vibhāṣāgrahaṇānuvṛttiḥ"liṭaḥ kānajvā"iti vāgrahaṇaṃ ca kṛtam। tajjñapayati"vāsarūpa"sūtre apavāda ādeśatvānākrāntaḥ pratyaya eva gṛhyata iti kaiyaṭādau dhvanitam। tatphalaṃ tu sadādibhyo bhūtasāmānye liṭaḥ kvasureva, na tu pakṣe tiṅiti bodhyam।।
nanu"ṅamo hrasvāt"ityādau ṅamaḥ parasyāco aci parato ṅama iti veti sandehaḥ syāt, ata āha -

ubhayanirdeśe pañcamī nirdeśo balīyān ।।

acīti saptamīnirdeśasya"mayauño"ityuttaratra cāritārthyāt pañcamīnirdeśo anavakāśa iti"tasmādityuttarasya"ityasyaiva pravṛttiḥ। yatra tu"ḍaḥ si dhuṭ"ityādāvubhayorapyacāritārthyam, tatra"tasmin"iti sūtrāpekṣayā"tasmādityuttarasya"ityasya paratvāt tenaiva vyavasthā।
evamubhayoścāritārthye api। yathā"āmi sarvanāmnaḥ suṭ"ityādau। tatrā'mīti saptamī"trestrayaḥ"ityatra caritārthā। āditi pañacamī"ājjaserasuk"ityatra caritārtheti spaṣṭam"tasminniti"iti sūtre bhāṣye kaiyaṭe ca।।

iti śrī nāgeśabhaṭṭaviracite paribhāṣenduśekhare
bādhabījanāmakaṃ dvitīyaṃ prakaraṇam।।

।। atha śāstraśeṣa nāmakaṃ tṛtīyaṃ prakaraṇam ।।

nanu"ataḥ kṛkami"iti satvam aayaskumbhī' ityatra na syāt kumbhaśabdasyaivopādānāt, ata āha -

prātipadikagrahaṇe liṅga viśiṣṭasyāpi grahaṇam ।।

sāmānyarūpeṇa viśeṣarūpeṇa vā prātipadikabodhakaśabdagrahaṇe sati liṅgabodhaka pratyaya viśiṣṭasyāpi tena grahaṇaṃ bodhyam। apinā kevalasyāpītyarthaḥ।
asyāśca jñāpakaṃ sāmānādhikaraṇādhikārasthe"kumāra śramaṇādibhiḥ"iti sūtre strīliṅgaśramaṇādiśabdapāṭhaḥ। strīpratyayaviśiṣṭaśramaṇādibhiśca kumārīśabdasyaiva sāmānādhikaraṇyam, na tu kumāraśabdasyeti tadetajjñāpakam।
iyañca"dviṣatparayoḥ"ityādyupapadavidhau, samāsāntavidhau, mahadātve, ñnitsvare, rājasvare brāmhaṇakumārayoḥ"bahornañvaduttarapadabhūmni"ityādau, samāsasaṅghātagrahaṇeṣu ca na pravartata iti ṅyāp sūtre bhāṣye spaṣṭam।
vibhaktinimittakakārye ca netyapi tatraiva।

tatra samāsāntavidhāvayavagrahaṇa eva na, samāsasaṅghātagrahaṇe tu pravartata eva, svaravidhāveva samāsasaṅghātagrahaṇe tatra doṣokteḥ,"bahuvrīherūdhasaḥ"iti sūtrastha bhāṣyācca, aetāvatsvevānityatvādapravṛttiḥ, doṣāḥ khalvapi sākalyena parigaṇitāḥ' iti bhāṣyokteḥ।
nanvevam"bahuvrīherūdhasoṅīṣ"iti sūtrastha bhāṣyāsaṅgatiḥ। tatra hi akuṇḍodhnī' ityatra"nadyṛtaśca"iti kabāpādito nadyantabahuvrīherityarthāt, nadyantasya bahuvrīhitvābhāvāt tadasaṅgatiḥ। nadyantānāṃ yaḥ samāsa ityarthena ca parihṛtam।
nadyantaprakṛtikasubantottarapadakaḥ samāsa iti cet, na; anayā paribhāṣayā strīpratyaya samabhivyāhāre tadrahite dṛṣṭānāṃ prātipadikatva tadvyāpya dharmāṇāṃ viśiṣṭe api paryāptatvamatidiśyata ityāśayāt।।
nanvevam ayūnaḥ paśya' ityatreva ayuvatiḥ paśya' ityatrāpi"śvayuvonām"iti samprasāraṇaṃ syāt,
ata āha 

vibhaktau liṅgaviśiṣṭāgrahaṇam ।।

spaṣṭā ceyam"yuvoranākau"ityatra bhāṣye। ghaṭaghaṭīgrahaṇena liṅgaviśiṣṭaparibhāṣayā anityatvāt tanmūlaiṣetyanye।।
nanu"tasyāpatyam"ityekavacananapuṃsakābhyāṃ nirdeśāt agārgāyo gārgyau' ityādyuktam, ata āha-

sūtre liṅgavacanamatantram ।।

"arddhaṃ napuṃsakam"iti napuṃsakagrahaṇamsyā jñāpakam। nityanapuṃsakatvārthaṃ tu na tadityanyatra nirūpitam।
dhānyapalālanyāyena nāntarīyakatayā tayorupādānamiti"tasyāpatyam"ityatra bhāṣye spaṣṭam। ata eva"ākaḍāra"sūtre eketi caritārthamityanyatra vistaraḥ।।
nanu"bhaśādibhyo bhuvyacveḥ"ityādau vidhīyamānaḥ kyaṅ akva divā bhṛśā bhavanti' ityatrāpi syāt, ata āha 

nañiva yuktamanyasadṛśādhikaraṇe tathā hyarthagatiḥ ।।

nañyuktamiva yuktaṃ ca yat kiñcid dṛśyate tatra tasmād bhinne tatsadṛśe adhikaraṇe dravye kāryaṃ vijñāyate। hi yataḥ tathārthagatirasti। na hi aabrahmaṇamānaya' ityukte loṣṭamānīya kṛtī bhavati। ataścavyantabhinne cvyantasadṛśe abhūtatadbhāvaviṣaye kyaṅiti nokta doṣaḥ।
"oṣadheśca vibhaktāvaprathamāyām"ityādau vibhaktigrahaṇametannyāyasididhārthānuvāda eva। etena vibhaktāvityādyasyānityatve jñāpakamiti vadantaḥ parāstāḥ, anityatve bhāṣyasammata phalābhāvāt। ata eva aakartari ca' iti sūtre kāraka grahaṇaṃ bhāṣye pratyākhyātamiti bodhyam। spaṣṭā ceyam"bhṛśādibhyaḥ"iti sūtre bhāṣye।
atrānyasadṛśetyuktvā sādṛśyasya bhedāghaṭitatvaṃ sūcayati। nirūpitaṃ caitanmañjūṣāyām।।
nanu avyāghrī, kaccapī' ityādau subantena samāsāt tato apyantaraṅgatvāṭṭāp adantatvābhāvājjāti lakṣaṇo ṅīṣ na syāt, ata āha 
gatikārakopapadānāṃ kṛdbhiḥ saha samāsavacanaṃ

prāk subutpatteḥ ।।

"upapadam"iti sūtre atiṅgrahaṇena"kugati"ityatra tadapakarṣaṇenātiṅantaśca samāsa ityarthāt tayoḥ sūtrayoḥ supsupetyasya nivṛtyaikadeśānumatyā kārakāṃśe ca siddheyam। tena aaśvakrītī' iti siddhā। anyathā pūrvaṃ ṭāpyadantatvābhāvāt"krītātkaraṇapūrvāt"iti ṅīṣ na syāt।
asyā anityatvāt kvacit subutpatyanantaramapi samāsaḥ।
yathā sā hi tasya dhanakrīteti।

anye tvanityatve na mānam, tatrājāditvāṭṭābityāhuḥ। ata eva akumbhakāraḥ' ityādau ṣaṣṭhī samāso api subutpatteḥ pūrvameva। ṣaṣṭhīsamāsābhāve copapadasamāsakṛta ekārthībhāva iti na tatra vākyamiti bhāṣye spaṣṭam।
tatra hi aṣaṣṭhīsamāsādupapadasamāso vipratiṣedhena' iti vārttikam। athavā avibhāṣā ṣaṣṭhī samāso yadā na ṣaṣṭhīsamāsastadopapadasamāsaḥ' iti tatpratyākhyānaṃ ca।
yadyapyupapadasamāsasyāntaraṅgatvābhiprāyakam ana vā ṣaṣṭhīsamāsābhāvādupapadasamāsaḥ' iti vārtikakṛtoktam, tathāpi tadubhayapratyākhyānaparam, aathavā' ityādi bhāṣyaṃ paribhāṣāyāṃ sāmānyataḥ kārakopādānena kārakavibhaktyantena kṛdbhiḥ samāsamātrasya subutpatteḥ pūrvameva lābhāt।
etenaiṣā kārakatadviśeṣayorupādāna eveti parāstam। asyā vidhyekavākyatvābhāvena vipratiṣedhādi
śāstravat kāryavyavasthāpakatvenopādāna evetyarthālābhācca।।
nanu"ugidacām"ityatra dhātoścedugitkāryaṃ tarhyañcatereveti niyamenādhātoreva numi siddhe adhātugrahaṇaṃ vyartham, ata āha 

sampratikābhāve bhūtapūrvagatiḥ ।।

tattad vacanasāmarthya nyāyasiddheyam। tatsāmarthyādadhātubhūtapūrvasyāpītyarthena gomatyateḥ kvipi agomān' ityādau num siddhiḥ।"nāmi"ityādisūtreṣu bhāṣye spaṣṭā।।

bahuvrīhau tadguṇasaṃvijñānamapi ।।

apinā atadguṇasaṃvijñānam। teṣāṃ guṇānāmavayavapadārthānāṃ saṃvijñānaṃ viśeṣānvayitvamiti tadarthaḥ।
yatra samavāyasambandhena sambandhyanyapadārthaḥ, tatra prāyastadguṇasaṃvijñānam। anyatra prāyo anyat। alambakarṇacitragū' udāharaṇe।
asarvādīni, jakṣatyādayaḥ' iti codāharaṇe। sarvanāmasaṃjñā sūtre bhāṣye spaṣṭā।।
nanu"vadaḥ supi kyap ca"iti cenānukṛṣṭasya yataḥ"bhuvo bhāve"ityatrāpyanuvṛttiḥ syāt, ata āha 

cānukṛṣṭaṃ nottaratra ।।

ṇamulyanuvartamāne"avyaye ayathābhipreta"iti sūtre punarṇamulgrahaṇanasyā jñāpakam। anyathā aktvā ca' iti vadet।
taddhi uttaratrobhayoḥ sambamdhārtham। udāharaṇāni sphuṭāni।
idamanityam। ata eva"tṛtīyā ca hoḥ"ityatra cānukṛṣṭāyā api dvitīyāyā"antarāntareṇa"ityatra sambandhaḥ।
"luṭi ca kṛpaḥ"iti sūtrasthenānuvṛttyarthakasakalacakārapratyākhyānena viruddheyam। vyākhyānādevānuvṛtti nivṛttyornirvāha iti tadāśayaḥ।"kulijāllukkhau ca"iti sūtrasthabhāṣyaviruddhā ca। tatra hi"dvigoḥ ṣṭhaṃśca"iti sūtrāt ṣṭhanaḥ, tatra acenāpyanukṛṣṭasya kho anyatarasyām' ityasya cānuvṛttiṃ svīkṛtya lukkhau ceti bhāṣye pratyākhyātam।।
nanvanudāttāderantodāttācca yaducyate tadvyañjanādervyañjanāntācca na prāpnotītyata āha 

svaravidhau vyañjanamavidyamānavat ।।

svaroddaśyake vidhāvityarthaḥ।"nottarapade anudāttādāvapṛthivīrudrapūṣamanthiṣu"iti sūtre pṛthivyādiparyudāsosyājñāpakaḥ। anyathā pṛthivyādīnāmanudāttāditvābhāvādaprāptau tadvaiyarthyaṃ spaṣṭameva।
dharmigrāhakamānādeva ca svaroddeśyakaviṣayamidam। ata eva"śaturanumonadyajādī,"acaḥ kartturyaki"
ityādau aca ityādeścāritārthyam। ata eva"rājavatī"ityādau nalopasyāsiddhatvādanvatīśabdatvāt,"anto avatyāḥ"iti svaro na, audaśvitvān' ityatra"hrasvanuḍbhyām"iti matubudāttatvaṃ ca netyākaraḥ। spaṣṭaṃ cedam"samāsasya"iti
sūtre bhāṣye।

"uccairudāttaḥ"iti sūtre kaiyaṭastu aiyamanāvaśyakī, samimavyāhṛtājuparāgeṇa halo apyudāttādivadavabhāsāttadupapatteḥ' ityāha। tatra bhāṣye api dhvanitametat।।
nanvevamapi arājadṛṣat' itiyādau"samāsasya"ityantodāttatvaṃ ṣakārākārasya na syāt, ata āha 

halsvaraprāptai vyañjanamavidyamānavat ।।

asyāśca"yatonāvaḥ"iti sūtre anaupratiṣedho jñāpakaḥ। anāvyam' ityatrādirnakāro na svarayogyaḥ, yaścākārastadyogyo nāsāvādiriti sa pratiṣedho anarthakaḥ।
na cādireva makāra udāttaguṇaviśiṣṭāntaratamājrūpo astviti vācyam, tathā sati nimittabhūtadvayackatvasyavināśādupajīvyavirodhenādyudāttatvāprāpteḥ, ityanyatra vistaraḥ। spaṣṭā ceyam"samāsasya"iti sūtre bhāṣye।।

nanu"pūraṇa guṇa"iti niṣedhastavyatyapi syāt"diva aut"itiyautvaṃ diveḥ kvipyapi syāt, tathā"yato anāvaḥ"iti svaro ṇyatyapi syāt"ṛdṛśo aṅi guṇaḥ"iti caṅyapi syāt; ata āha 

niranubandhaka grahaṇe na sānubandhakasya ।।

tadanubandhaka grahaṇe nātadanubandhakasya ।।

"vāmadevāḍḍayaḍḍyau"iti sūtre ḍyaḍḍtorḍitvamanayorajñāpakam। taddhi"yayatoścātadarthe"
ityatra tayoragrahaṇārtham। nañaḥ parasya yayadantasyottarapadasyānta udātta iti tadarthaḥ। evaṃ cāvāmadevye avyaya
pūrvapadaprakṛtisvara eva bhavati।
tanmātrānubandhakagrahaṇe sa cānyaścānubandho yasya tadgrahaṇaṃ netyantyārthaḥ। ete ca pratyayāpratyayasādhāraṇe, diva aut"ityādau sañcāritatvāt।
varṇagpahaṇe cānayorapravṛttiriti spaṣṭam"auṅa āpaḥ"ityatra bhāṣye। yenānubandhena sānubandhakatvaṃ dvyanubandhakatvādi vā tadanuccāraṇe evaiṣā, dharmigrāhakamānāt। tena"jaśśasoḥ"ityatra naiṣeti niranubandhakatvāt taddhitaśata evātra grahaṇaṃ syāditi na śaṅkyam।
evamantyānyatarānubandhoccāraṇe eva। tena"vano raca"ityādau ṅvanipkvaniporagrahaṇasiddhiḥ।
ekānubandhakagrahaṇe sambhavatīti tvartho na bhāṣyādisammata ityanyatra vistaraḥ।।
nanu akuṭīraḥ' ityādau svārthikatvāt svārthikānāṃ prakṛtito liṅgavatanānuvṛtternyāyaprāptatvāt puṃstvānupapattiḥ, aapkalpam' ityatra napaṃsakaikavacanayoranupapattiścetyata āha 

kvacit svārthikāḥ prakṛtito liṅgavatanānyativartante ।।

"ṇacaḥ striyām"iti sūtre striyāmityuktirasyā jñāpikā। anyathā"karmavyatihāre ṇac striyām"iti striyāmeva vidhānāt kiṃ tena? spaṣṭā ceyaṃ bahujvidhāyake bhāṣye।।
nanu asupathī nagarī' iti"yuvoranākau"iti sūtrabhāṣyodāhṛte"inaḥ striyām"iti kap syāt ata āha 

samāsāntavidhiranityaḥ ।।

"prateraṃśvādayastatpuruṣe"ityantodāttatvāyāṃśvādiṣu rājame śabdapāṭho asyā jñāpakaḥ। anyathā ṭacaṃvāntodāttatve siddhe kiṃ tena?"dvitribhyāṃ pāddanmūrddhasu"iti svara vidhāyake bhāṣye spaṣṭam।।
nanu aśatāni' ityādau numi kṛte ṣaṭsaṃjñā prāpnoti, tataśca luk syāt, tathā aupādāsta'
ityatrātve kṛte"sthaghvoricca"itītvaṃ prāpnotītyata āha 

sannipātalakṣaṇo vidhiranimittaṃ tadvighātasya ।।

sannipātaḥudvayoḥ sambandhaḥ, tannimitto vidhistaṃ sannipātaṃ yo vihanti, tasyānimittam।
upajīvyavirodhasyāyuktatvamiti nyāyamūlaiṣā।
ata evātra sannipātaśabdena na pūrvaparayoḥ sambandha eva, kintu viśeṣyaviśeṣaṇa sannipāto api gṛhyate। ata eva agrāmaṇi kulam' ityādau napuṃsakahrasvatve api"piti kṛti"iti tuk na। prātipadikājantatvasannipātena jātasya hrasvasya tadavidhāyakatvāt। tukyajantatvavighātaḥ spaṣṭa eva।
na cārthāśrayatvena hrasvasya bahiraṅgatayāsiddhatvam, arthakṛtabahiraṅgatvānāśrayaṇasyoktatvāt। kiñca"ṣatvatukorasiddhaḥ"ityetadbalāt kṛtituggrahaṇācca tugvidhau bahiraṅgaparibhāṣāyā apravṛtteḥ।

sarvavidhasannipātagrahaṇādeva avarṇāśrayaḥ pratyayo varṇavicālasyānimittaṃ syāt' ityetatparibhāṣā
doṣanirūpaṇāvasare vārtikakṛtoktam, ana hi pratyayaḥ pūrva para sannipāta nimittakaḥ, sa eva ca sannipāta śabdena gṛhyata iti matvā na pratyayaḥ sannipātanimittakaḥ iti śaṅkāyāṃ tadabhyupetyaivāṅgasaṃjñā tarhyanimittaṃ syādityekadeśinoktam' iti na tadbhāṣyavirodhaḥ।
kiñcaivaṃ aśaivaḥ, gārgāyaḥ, vainateyaḥ' ityādāvapyaṅgasaṃjñāyā lopanimittatvānāpatyā varṇāśraya ityasya vaiyarthayam।
agrāmaṇi kulam' agrāmaṇiputraḥ' ityādāvuttarapadanimittake hrasvatve yathākathañcid bahiraṅgaparibhāṣayāpi vāraṇaṃ sambhavatīti"kṛnmejantaḥ"ityatra"hrasvasya piti"iti sūtrecaikadeśinā tayā paribhāṣāyā tug
vārito bhāṣye।
ata eva paribhāṣāphalatvenedamuktam"kṛnmejantaḥ"iti sūtre vārtikakṛteti kecit।
sannipātalakṣaṇavidhitvamasyā liṅgam। svapravṛtteḥ prāk svanimittabhūto yaḥ sannipātaḥ, tadvighātasya svātiriktaśāstrasya svayamanimittamiti phalati।
nanvevam arāmāya' ityādau"supi ca"iti dīrghānāpattiḥ, adantāṅgasannipātena jātasya yādeśasya tadvighātakatvāt।
na ca yañāditvasāpekṣadīrghasya bahiraṅgatayāsiddhatvānnātra sannipātavighāta iti vācyam, āropitāsiddhatve api vastutastadvighātasya jāyamānatvenaitatpravṛtteḥ।
kiñcāntaraṅge kartavye bahiraṅgasyāsiddhatve api tatra kṛte tasyāsiddhatve mānābhāḥ।
kiñcātideśikasannipātavighātābhāvamādāyaitadapravṛttau agauri' ityādau sambuddhilope api sthānivatvena hrasvanimittasannipātavighātābhāvāt, tatraitasyātivyāptipara"kṛnmejantaḥ"iti sūtrasthabhāṣyāsaṅgatiḥ।
sannipātasyāśāstrīyatvānnātra sthānivatvamiti cet, tarhyatrāsiddhatvamapi kathamiti vibhāvya, aaśāstrīye asiddhatvāpravṛtteḥ'"īdūdet"iti sūtre kaiyaṭena spaṣṭamuktatvāt।
evañca pūrvatrāsiddhīye api kārya etatparibhāṣāpravṛttirbhavatyeveti cet, na; akaṣṭāya' iti nirdeśenaitasyā anityatvāt।
yayoḥ sannipātasya vighātakaṃ śāstram, tayoḥ sannipātanimittakavidhāvupādānamapekṣitamiti tu nāgrahaḥ। ata eva adākṣiḥ' ityatrākārāntaprakṛtīñsannipātanimittāṅgasaṃjñānayā paribhāṣayāllopasya nimittaṃ na syādityāśaṅkyānityatvena samāhitam,"kṛnmejantaḥ"iti sūtre bhāṣye; ana hyaṅgasaṃjñāyāmadantasyāṅgasaṃjñā' ityuktamasti।
na ca akumbhakārebhyaḥ, ādhaye' ityādāvavyayasaṃjñāyā anayā paribhāṣayā vāraṇaparabhāṣyāsaṅga
tiḥ। anayā paribhāṣayā lug mābhūt, avyayatvaṃ tu syādeva। lukā hi tadīyasannipātasya vighātaḥ, nāvyayasaṃjñayā। saṃjñāphalaṃ tvakac syāditi vācyam, etadudāharaṇaparabhāṣyaprāmāṇyena sākṣātparamparayā vā svanimittasannipātavighātakasya svayamanimityamityarthenādoṣāt। etenātrākac syādityapāstam।
na ca kāryakālapakṣe lugekavākyatāpannasaṃjñābādhe apyakajekavākyatāpannāsyāditi vācyam, antaraṅgāyāṃ tadekavākyatāpannasaṃjñāyāṃ bahiraṅgaguṇāderasiddhatvāt, lugekavākyatāpannā tu na guṇādito antaraṅgā, ubhayorapi śabdataḥ subāśrayatvāt।
"nayāsayoḥ"iti nirdeśāścaiṣānityā। spaṣṭā ceyaṃ"kṛnmejantaḥ"iti sūtre bhāṣye। asyā anityatve phalāni bhāṣye parigaṇitāni - varṇāśrayaḥ, pratyayaḥ varṇavicālasyānimittam,
adākṣiḥ'। ātvaṃ pugvidheḥ - krāpayati। pughrasvasya - adītapat। tyadādyakāraṣṭābvidheḥ - yā seti। iḍvidhirākāralopasya - papivān।"hrasvanuḍbhyāṃ matup" "antodāttāduttarapadāt"iti matubvibhaktyudāttatvaṃ pūrvanighātasya - agnimān, paramavācā। nadīhrasvatvaṃ sambuddhilopasya - anadi, kumāri' ityādi। yādeśo dīrghatvasya -

kaṣṭāya। ito anyatra pravṛttireva, adoṣāḥ khalvapi sākalyena parigaṇtāḥ' iti bhāṣyokteranyatravistaraḥ।।
nanu apañcendrāṇyo devatā asya pañcendraḥ' ityādau"dvigorluk"ityaṇo luki"lukstaddhita" iti strīpratyayalukyānukaḥ śravaṇāpattiḥ, ata āha -

sanniyogaśiṣṭānāmanyatarāpāya ubhayorapyapāyaḥ ।।

atra ca"bilvakādibhyaśchasya luk"iti sūtrasthaṃ chagrahaṇaṃ jñāpakam। taddhi chamātrasya lugbodhana dvārā kuko anivṛttiryathā syādityartham। kṛta kugāgamānaḍādyantargatā bilvādaya eva tatra nirdiṣṭā bilvakādiśabdena।
nacaivamapi chagrahaṇaṃ vyartham, kṛta kugāgamānuvādasāmarthyādeva tadanivṛttisiddheḥ, anyathā"bilvādibhyaḥ"ityeva vadet। lakṣaṇapratipadoktaparibhāṣayā bilvādipuraskāreṇa vihitapratyayasyaiva lugvidhānānnātiprasaṅga iti vācyam, tato api pratipadoktatvena"bilvādibhyoṇ"iti vikārādyarthasya lugāpattivāraṇārthaṃ kuganuvādacāritārthyāt। samuccayārthakacaśabdayoge tu vidheyayorekakālikatvaikadeśatvaniyamānnyāyasiddhapīyam।
yattu"ṇāviṣṭavat"ityanena puṃvatvavidhānametadanityatvajñāpanārtham। anyathā aetayati' ityādau
ṭilopenaiva ṅīpi nivṛtte asanniyogaśiṣṭa' paribhāṣayā tasyāpi nivṛtyā aetayati' ityādisiddhau puṃvatvavaiyarthyaṃ spaṣṭameveti"ṭeḥ"iti sūtre kaiyaṭaḥ, tat, na; aiḍabiḍamācaṣṭa aiḍabiḍayati' ityādau puṃvatvasyāvaśyakatvāt। aaineyaḥ śyaineyaḥ' ityādi tu sthānivatvena siddhamityanyatra vistaraḥ।।
nanu acurā śīlamasyāḥ sā caurī'ityādau śīlam"chatrādibhyo ṇaḥ"iti ṇe ṅīp na prāpnotītyata
āha 

tācchīlike ṇe aṇkṛtāni bhavanti ।।

"an"ityaṇi vihitaprakṛtibhāvabādhanārtham"kārmastācchīlye"iti nipātanamasyā jñāpakam।
tācchīlikaṇāntāt"aṇodvyacaḥ"iti phiñsiddhirapyasyāḥ prayojanamiti navyāḥ। tācchīlika ityukteḥ"tadasyāṃ
praharaṇam"iti ṇe adāṇḍā' ityeva।"kārmaḥ"iti sūtre bhāṣye spaṣṭā।।
nanu"kasaparimṛḍbhyām"ityādau"mṛjervṛddhiḥ"durivārā, ityata āha 

dhātoḥ kāryamucyamānaṃ tatpratyaye bhavati ।।
bhrauṇahatye tatvanipātanamasyā jñāpakam।
adhātoḥ svarūpagrahaṇe tatpratyaye kāryavijñānam' iti pāṭhastu aprasṛḍbhiḥ' ityādau"anudāttasya cardupadhasya"ityāmāpādanena bhāṣye dūṣitaḥ।
yatkāryaṃ pratyayanimittaṃ tatreyaṃ vyavasthāpikā। tena padāntatvanibandhanam"naśervā"iti kutvam apraṇagbhyām' ityādau bhavatyeva। iyaṅādividhau tu naiṣā,"na bhūsudhiyoḥ"iti niṣedhenānityatvāt। "mṛjervṛddhiḥ"ityatra bhāṣye spaṣṭā।।
nanu asarvake, iccakaiḥ' ityādau sarvanāvyayasaṃjñe na syātām, ata āha 

tanmadhyapatitastadgrahaṇena gṛhyate ।।

"nedamadasorakoḥ"iti sūtre aakoḥ' iti niṣedho asyā jñāpakaḥ। atadekadeśabhūtaṃ tadgrahaṇena gṛhyate' iti"yena vidhiḥ"iti sūtre bhāṣye pāṭhaḥ।।
nanu"gātisthāghupābhūbhyaḥ"iti sico luk aapāsīta' ityādau pāterapi syāt, ata āha 

lugvikaraṇālugvikaraṇayoralugvikaraṇasya ।।

asyāñca jñāpakaḥ"svarati sūti"iti sūtre sūṅiti vaktavye sūtisūyatyoḥ pṛthaṅnirdeśa iti

kaiyaṭaḥ। tanna, sāhacaryādalugvikaraṇasyaiva grahaṇe prāpte pṛthaṅnirdeśasya tajjñāpakatvāsambhavāt।
dhvanitā ceyaṃ paribhāṣā"yasya vibhāṣā"ityatra bhāṣye। tatra hi aviditaḥ' iti prayoge niṣedhamāśaṅkya ayadupādervibhāṣā, tadupāderniṣedhaḥ"vibhāṣā gamahanavidaviśām"iti sūtre aśavikaraṇasya gpahaṇaṃ lugvikaraṇaścāyam' ityuktam। tatra co hetau, yato ayaṃlugvikaraṇaḥ, ato viśisāhacaryācchavikaraṇasya grahaṇam, na tu hanisāhacaryādasyāpi, etatparibhāṣāvirodhāditi tadāśayaḥ।
ata eva paribhāṣāyāṃ lugvikaraṇasyaiveti noktam। kaṇṭhatastu bhāṣye eṣā kvāpi na paṭhitā। agātisthā' iti sūtre apibatergrahaṇam kartavyam' iti vārtikakṛtā asarvatraiva pāgrahaṇe alugvikaraṇasya gpahaṇam' iti bhāṣyakṛtā coktam। "svarati sūti"iti sūtre kaiyaṭena ca spaṣṭamuktā।।
nanu aprajighāyayiṣati' ityādau"heracaṅi"iti vidhīyamānaṃ kutvaṃ na syāt ata āha 

prakṛtigrahaṇe ṇyadhikasyāpi grahaṇam ।।

acaṅīti pratiṣedha evāsyā jñāpakaḥ। iyaṃ ca kutva viṣayaiva।"heracaṅi"iti sūtre bhāṣye
spaṣṭeyam।।
nanu ayuṣmabhyam' ityādau abhyasaḥ' ityatra bhyamiti cchede bhyaso bhyami kṛte antyalope etvaṃ syāt, ata āha 

aṅga vṛtte punarvṛttāvavidhiḥ ।।

aṅge aṅgādhikāre vṛttamuniṣpannaṃ yatkāryam, tasmin sati punaranyasyāṅgakāryasya vṛttau pravṛttāvavidhānaṃ bhavatītyarthaḥ।
eṣā ca"jyādādīyasaḥ"ityādvidhānena jñāpitā। anyathekāralopena"akṛsārva"iti dīrgheṇa ca siddhe tadvaiyarthyaṃ spaṣṭameva। ata eva"jñājanorjā" "jyādādīyasaḥ"iti sūtrayorenāṃ jñāpayitvā kiṃ prayojanamiti praśne pibaterguṇapratiṣedha uktaḥ, sa na vaktavyaḥ, ityeva prayojanamuktam, na tu lakṣyasiddhirūpam। taduktam"bhyaso bhyam"ityatra aabhyam' iti cchedaḥ,"śeṣe lopaḥ"cāntyalopa eva"ato guṇe"iti pararūpeṇa siddham ayuṣmabhyam' ityanyatra nirūpitam।
evañca sūtradvayasthametajjñāpanaparaṃ bhāṣyam"bhyaso bhyam"iti sūtrasthaṃ ca bhāṣyamekadeśyuktirityāhuḥ।।
yattu aorot' iti vācye"orguṇaḥ"iti guṇagrahaṇāt 

saṃjñāpūrvakavidheranityatvam ।।

idañca vidheyakoṭau saṃjñāpūrvakatva eva। atena svāyambhuvam' ityādi siddham।।
tathā niloḍityeva siddhe ānigrahaṇāt 

āgamaśāstramanityam ।।

tena sāgaraṃ tarttukāmasyetyādi siddham।।
tathā tanādipāṭhādeva siddhe"tanādikṛñbhyaḥ"iti sūtre kṛñ grahaṇāt 

gaṇakāryamanityam ।।

tena ana viśvasedaviśvastam' ityādi siddham।।
tathā cakṣiṅo ṅitkaraṇāt 

anudāttettvalakṣaṇamātmanepadamanityam ।।

tena asphāyannirmokaḥ' ityādi siddham।।
tathā vinārtha nañā samāsena"anudāttam padamanekam"ityeva siddhe varjagrahaṇāt 

nañghaṭitamanityam ।।

tena"neyaṅuvaṅ"ityasyānityatvāt ahe subhru' iti siddhamiti, tat, na; bhāṣye adarśanāt, bhāṣyānuktajñāpitārthasya sādhutāniyāmakatve mānābhāvāt, bhāṣyāvicāritaprayojanānāṃ sautrākṣarāṇāṃ pārāyaṇādāvadṛṣṭamātrārthakatvakalpanāyā evaucityāt।
kiñca jñāpite apyānītyasya na sārthakyam, āḍāgamaśūnyaprayogasyāprasiddheḥ।
āḍgrahaṇaṃ tu loḍgrahaṇavaditi bodhyam। ata eva"ghorlopo liṭi vā"it sūtre veti pratyākhyātam। lope apyāṭpakṣe āṭaḥ śravaṇaṃ bhaviṣyati adadhāt' iti, aṭi adadhat' iti। āgamaśāstrasyānityatve tvāṭyasati adadhāt' ityasiddhyā vāgrahaṇasyāvaśyakatvena tatpratyākhyānāsaṅgatiḥ spaṣṭaiva।
etena yatkaiyaṭena kecidityādināsyaiva vāgrahaṇasya tadanityatvatrāpakatoktā, sāpi cintyā,pratyākhyānaparabhāṣyavirodhāt, tanādi sūtre kṛñgrahaṇasya bhāṣye pratyākhyānācca। cakṣiṅo ṅakārasyānteditvābhāvasampādanena cāritārthyācca।।
evameva 

ātideśikamanityam ।।

sarvavidhibhyo lopavidhiriḍvidhiśca balavān ।।

ityādi bhāṣyānuktaṃ bodhyam। asvāyamabhuvam' ityādi loke asādhveva, ityanyatra vistaraḥ।।
yadapi nanu hanterayaṅlukyāśīrliṅi vadhādeśo na syāt, ata āha 

prakṛtigrahaṇe yaṅlugantasyāpi grahaṇam ।।

ṣāṣṭadvitvasya dviḥprayogasiddhāntena prayogadvayarūpe samudāye prakṛtirūpatvabodhanenedaṃ nyāyasiddham।
ata eva juhudhītyadau dvitve kṛte dhitvasiddhiriti। tadapi na, bhāṣye adarśanāt। kiñca tena siddhantena pratyekaṃ dvayostatvabodhane api samudāyasya tatvabodhane mānābhāvaḥ।
ata eva"dayaderdigi"iti sūtre asteḥ paratvād dvitve kṛte parasyāsterbhūbhāve pūrvasya śravaṇaṃ prāpnotītyāśaṅkya viṣayasapmyāśrayaṇena parihṛtaṃ bhāṣye।
anyathā tvaduktarītyā aekājdvirvacana' nyāyena samudāyasyaivādeśāpattau tadasaṅgatiḥ spaṣṭaiva।
tasmāduttarakhaṇḍamādāyaiva yathāyogaṃ tattatkāryapravṛttirbodhyā।
"bhūsuvoḥ"ityasya tadantāṅgasyetyarthāt prāptasya guṇaniṣedhasya bobhūtviti niyama iti na tadvirodhaḥ। tasmāddhanteryaṅluki avadhyāt' ityādi mādhavādyudāhṛtaṃ cintyamevetyanyatra vistaraḥ।।

yadapi nanu"vṛddhiryasyācāmādiḥ"ityatrekparibhāṣopasthitau śālīyādyasiddhiḥ, ata āha 

vidhau paribhāṣopatiṣṭate nānuvāde ।।

anūdyamāna viśeṣaṇeṣu tanniyāmikā paribhāṣā nopatiṣṭata ati tadarthaḥ।
vidhyaṅgabhūtānāṃ paribhāṣāṇāṃ vidheyenāsiddhatayā sambandhāsambhave api tadviśeṣeṇavyavasthāpakatvena
caritārthānāṃ tadviśeṣeṇavyavasthāpakatve mānābhāva iti tarkamūleyam।
kiñca"udīcāmātaḥ sthāne"iti sūtre sthāne grahaṇamasyā liṅgam। anyathā"ṣaṣṭī sthāne"
iti paribhāṣayaiva tallābhe tadvaiyarthyaṃ spaṣṭameveti, tat, na;"udāttasvaritayoryaṇaḥ"ityādau"ṣyaṅaḥ samprasāraṇam"iti sūtrabhāṣyoktarītyā"allopo anaḥ"ityādau caitasyā vyabhicaritatvāt, bhāṣyānuktatvācca। sthāna sambandho na

paribhāṣālabhya ityarthasya"ṣaṣṭī sthāne"iti sūtre bhāṣye spaṣṭamuktatvena tvaduktajñapakāvambhavācca। tatra sthānegrahaṇaṃ tu spaṣṭārthameva।
kiñca"vidhauparibhāṣā"iti pravādaḥ"ikoguṇavṛddhī""acaśca"ityanayorvidhīyata ityadhyāhāramūlakaḥ, anyatra tu nāsyā phalamityanyatra vistaraḥ।।
nanu anamaskaroti devān' anamasyati devān' ityādau"namaḥ svasti"it caturthī durvārā, ityata āha 

upapadavibhakteḥ kārakavibhaktirbalīyasī ।।

kārakavibhaktitvañca kriyājanakārthakavibhaktitvam। tacca prathamāyā apyastīti sāpi kārakavibhaktiriti"sahayukte"ityādisūtreṣu bhāṣye dhvanitam।
iyaṃ ca vācanikyeva। ata eva"yasyaca bhāvena"iti saptamyapekṣayādhikaraṇasaptamyā balavatvamanena nyāyena,"tatra ca dīyate"iti sūtre bhāṣye dhvanitam, kaiyaṭena ca spaṣṭamuktam। etena akriyānvayitvaṃ kārakatvam' ityapāstam, "yasyaca bhāvena"iti saptamyā api kriyānvayitvāt।
ye tu pradhānībhūtakriyāsambandhanimittakāryatvena kārakavibhaktīnāṃ balavatvaṃ vadanti; teṣāmubhayorapi kriyāsambandhanimittakatvena tadasaṅgatiḥ spaṣṭaiva।"namo variva"itisūtre anamasyati devān' ityādau caturthī vāraṇāya bhāṣye upanyāsasyāsaṅgateśca।।
etena akriyākārakasambandhontaraṅgaḥ' iti tannimittā vibhaktirantaraṅgā, upapadārthena tu yatkiñcit ktiyākārakamūlakaḥ sambandha iti tannimittā vibhaktirbahiraṅgetyapāstam, anamasyati' ityatra namaḥ padārthe api kriyākārakābhāve naivānvayāt। atra ca namaḥ padārthasyāpi kriyātvaṃ muṇḍayatau muṇḍasyeva।
"sahayukte"ityādau ca pradhāne prathamā sādhanārthamiyaṃ bhāṣya upanyastetyanyatra vistaraḥ।।
nanu aadamuyaṅ' ityādau pūrvasyāpi muktvāpattiḥ, ata āha 

anantyavikāro antyasadeśasya ।।

anantyasadeśānanyasadeśayorekaprayoge yugapatprāptavantyasadeśasyaveti tadarthaḥ। anyathā dhātvādernatvasatve'netā' asotā' ityādāveva syātām, na tu anamati' asiñcati' ityādau।
antyavikāra iti ca liṅgam।
antyena samāno deśo yasya so antyasadeśaḥ। tatvaṃ cāntyavarṇatadvarṇayoritarāvyavadhānena bodhyam।
ata eva vidhdha ityādyartham"na samprasāraṇe"iti caritārtham।
"allopo anaḥ"ityādeḥ aanastakṣṇā'ityādāvādakārādāvapravṛttirapyasyāḥ phalam, yajādi svādiparānnantāṅgasyākārasya lopa ityarthasyaivāṅgāṃśe pratyayasyottthitākāṅkṣatayaucityādaṅgāvayava yajādisvādiparasyān ityādikrameṇānekatrānekakliṣṭakalpanāpekṣayāsyā ucitatvāt।
na caiṣā"ṣyaṅaḥ samprasāraṇam"iti sūtre bhāṣye pratyākhyāteti bhramitavyam, vārtikoktaphalānāmanekakliṣṭakalpanābhiranyathāsiddhiṃ pradarśyāpi yānyetasyāḥ paribhāṣāyāḥ prayojanāni, tadarthameṣā kartavyā pratividheyaṃ doṣeṣu, pratividhānaṃ codattanirdeśāt siddhamityupasaṃhārāt। amimārjiṣati' ityarthaṃ caiṣā। tatra vṛddheḥ pūrvamantaraṅgatvāt dvitve paratvādabhyāsakārye tato abhyāsekārasya vṛddhivāraṇāyāvaśyakī। na ca vṛddhau punarabhyāsahrasvatvena
siddhiḥ, alakṣye lakṣaṇasya' iti nyāyena punarapravṛtteḥ।
yattu"na samprasāraṇe"iti sūtre bhāṣye anaitasyāḥ paribhāṣāyāḥ prayojanāni' ityuktam। tasyāyamarthaḥ 
etatsūtre prayojanānyetasyāḥ paribhāṣāyā na bhavanti, vyadhādāvanatyasamānādeśayaṇo abhāvāditi। anaitāni
etasyāḥ prayojanāni' iti pāṭho api kvacid dṛśyate।

vācanikyevaiṣā। spaṣṭā ca"ṣyaṅaḥ"iti sūtre"adaso aseḥ"iti sūtre ca akecidantyasadeśasya' ityanena bhāṣya ityanyatra vistaraḥ।।
nanu"avyaktānukaraṇasyātaḥ"iti pararūpam, apaṭat' iti apaṭiti' ityadau"alontyasya"
ityantyasya prāpnotītyata āha 

nānarthake alo antyavidhiranabhyāsavikāre ।।

anabhyāsetyukte avibharti' ityādau"bhṛñāmit"ityādyantyasyaiva। abhyāso anarthakaḥ, arthavṛtyabhāvāt, kintūttarakhaṇḍa evārthavānityanyatra nirūpitam।
eṣā"alontyāt"sūtre bhāṣye spaṣṭā। phalānāmanyathāsiddhikaraṇepratyākhyātā ceti tata evāvadhāryatām।।
nanu abrāhmaṇavatsā ca brāhnaṇīvatsaśca' ityādau"pumān striyā"ityekaśeṣāpattiḥ, strītvapuṃstvātiriktakṛtaviśeṣābhāvāt, ata āha 

pradhānāpradhānayoḥ pradhāne kāryasampratyayaḥ ।।

tena pradhānastrītvapuṃstvātiriktāpradhānastrītvapuṃstvakṛtaviśeṣasyāpi satvena na doṣaḥ। spaṣṭā ceyam"napuṃsakamanapuṃsakena"ityanayorbhāṣye।
"antaraṅgopajīvyādapi pradhānaṃ prabalam' iti"hetumati ca"ityatra bhāṣyakaiyaṭayoḥ।।

nanu svasrāditvaprayukto mātṛ śabdasya ṅībniṣedhaḥ paricchettṛvācakamātṛśabde api syāt,

ata āha 

avayavaprasiddheḥ samudāyaprasiddhirbalīyasī ।।

tena śuddha rūḍhasya jananīvācakasyaiva grahaṇam, na paricchattṛvācakasya। ayogajabodhe tadanāliṅgitaśuddharūḍhajopasthitiḥ pratibandhikā' iti vyutpattireva tadbījam। rathakārādhikaraṇanyāyasiddho ayamarthaḥ।
kaścittu"dīdhīvevīṭām"ityatrānayā paribhāṣayā dīdhīvevīṅoreva grahaṇam, na dīṅdhīṅveñ
vīnāmiti, tat, na; tathā sati adīvedhīvīṭām' ityeva vadediteyanye।।
nanu vātāyanārthe gavākṣe avaṅo vaikalpikatvāt agokṣaḥ' ityādyapi syāt, ata āha 

vyavasthitavibhāṣayāpi kāryāṇi kriyante ।।

lakṣyānusārād vyavasthā bodhyā।"śācchoḥ"iti sūtre"laṭaḥ śatṛ"ityādi sūtreṣu ca bhāṣye spaṣṭā।।

vidhiniyamasambhave vidhireva jyāyān ।।

niyame hyaśrutāyā anyanivṛtteḥ sāmarthyāt parikalpanamuktānuvādadoṣaśceti lāghavād vidhireveti bodhyam।"yasya halaḥ"ityatra"ijādeḥ sanumaḥ"ityādau ca bhāṣye spaṣṭeyam।।
nanu"āśaṃsāyāṃ bhūtavacca"ityanena luṅa iva laṅliṭorapyatideśaḥ syāt, ata āha 

sāmānyātideśe viśeṣānatideśaḥ ।।

sāmānyopasthitikāle niyamena viśeṣopasthāpakasāmagryabhāvo asyā bījam। tenānadyatanabhūtarūpe viśeṣe vihitayostayornātideśaḥ। iyamanityā,"na lyapi"iti liṅgāt। tena sthānivatsūtreṇa viśeṣātideśo api। spaṣṭaṃ caitatsarvaṃ"sthānivat"sūtre bhāṣye।।
nanu"titsvaritam"iti svaritatvam acikīrṣati' ityādau syāt, ata āha 

pratyayāpratyayayoḥ pratyayasya grahaṇam ।।

iyaṃ ca"aṅgasya"iti sūtr bhāṣye paṭhitā। varṇagrahaṇe ca na pravartata iti tatraiva
kaiyaṭe spaṣṭam। ata eva"sanāṃśabhikṣa uḥ""vale"ityatra sanvalayoḥ pratyayayorgrahaṇam।
pare tu"titsvaritam"iti sūtra eṣā paribhāṣā lakṣyasaṃskārāya bhāṣye kvāpi nāśriteti kaiyaṭenoktam।"aṅgasya"iti sūtre tatpratyākhyānāyaiṣā bhāṣya ekadeśinoktā। ata eva"titi pratyayagrahaṇaṃ
kartavyam"iti vārtikakṛtoktam uktasūtrayorvyākhyānāt pratyayoreva grahaṇamityāhuḥ।।
nanu"viparābhyāṃ jeḥ"ityātmanepadaṃ aparāsenā jayati' ityarthake aparājayati senā' ityatra
prapnotītyata āha 

sahacaritāsahacaritayoḥ sahacaritasyaiva grahaṇam ।।

tena viśabdasāhacaryādupasargasyaiva parāśabdasya grahaṇamiti tatraiva bhāṣye spaṣṭam। sahacaraṇaṃ sadṛśayoreveti sahacaritaśabdena sādṛśyavānucyate। arāmalakṣmaṇau' ityādāvapi sādṛśyameva niyāmakam। sadṛśayoreva sahavivakṣā, tayoreva sahaprayoga ityutsargācca। dhvanitaṃ cedam"karmapravacanīyayukterdvitīyā"iti sūtre bhāṣye।
tatra hi"pañcamyapāṅparibhiḥ"iti sūtreṇa lakṣaṇādidyotakapariyoge pañcamīmāśaṅkya ayadyapyayaṃ parirdṛṣṭāpacāro varjane cāvarjane ca, ayaṃ khalvapaśabdo adṛṣṭāpacāro varjanārtha eva karmapravacanīyaḥ, tasya ko anyaḥ sahāyo bhavitumarhatyanyo varjanārthāt, yathāsya goḥ sahāyenārtha iti gaurevānīyate, nāśvaḥ, na gardabhaḥ' ityuktam। tena hi sadṛśānāmeva prayoge sahāyabhāvo bādhitaḥ।
"dvistriścatuḥ"iti sūtre sāhacaryeṇaiva kṛtvor'thasya grahaṇe siddhe kṛtvorthagrahaṇādeṣānityā। tena"dīdhīvevīṭām"ityatra dhātusāhacarye apyāgamasyeṭo grahaṇamityanyatra vistaraḥ।।
nanu"asthi"ityanaṅ apriyasakthanā brāhmaṇena' ityatra na syāt, aṅgasya napuṃsakatvābhāvāt, ata āha 

śrutānumitayoḥ śrutasambandho balavān ।।

śrutenaiva sambandhaḥ, nānumitena prakaraṇādiprāptenetyarthaḥ। prakaraṇāditaḥ śruterbalavatvāditi bhāvaḥ।
evaṃ ca tatra liṅgamasthyādīnāmeva viśeṣaṇam, nāṅgasya śiśīlugnumvidhiṣu tu gṛhyamāṇasyābhāvāt prakaraṇaprāptaṅgasyaiva viśeṣaṇam।
ata eva"vā napuṃsakasya"iti sūtre"vā śau"iti na kṛtam। tatra napuṃsakagrahaṇaṃ hi gṛhyamāṇasya śatrantasyaiva napuṃsakatve yathā syāt, abahavo dadato yeṣu tāni kulāni bahudadati' ityatra mā bhūt; abahūni dadanti yeṣu te bahudadantaḥ' ityatra yathā syādityevamartham। spaṣṭaṃ cedam"svamornapuṃsakāt"ityatra bhāṣye।
kecittu"aco rahābhyaṃ dve"ityatra śrutena rephasya nimittatvena yarantarbhāvādanumitena kāryitvaṃ bādhyata ityetadudāharaṇamāhuḥ, tat, na; takrakauṇḍinyanyāyena siddherityanyatra vistaraḥ।।
nanu"tatpuruṣe tulyārthaḥ"iti svaraḥ aparameṇa, kārakeṇa, paramakārakeṇa' ityādau syāt, tathā"gātisthāghupābhūbhyaḥ"iti luk apai ovai śeṣaṇe' ityataḥ kṛtātvāt parasyāpi syāt, ata āha 

lakṣaṇa pratipadoktayoḥ pratipadoktasyaiva grahaṇam ।।

tattadvibhaktiviśeṣādyanuvādena vihito hi samāsādiḥ pratipadoktaḥ, tasyaiva grahaṇam, śīgropasthitikatvāt। dvitīyo hi vilambopasthitikaḥ। apai' ityasya apā' iti rūpaṃ lakṣaṇānusandhānapūrvakaṃ

vilambopasthitikam। pibatestu tacchīghropasthitikam। idameva hyetat paribhāṣābījam। iyaṃ varṇagrahaṇe api"ot"sūtre bhāṣye sañcāritatvāt।
yattu varṇagrahaṇe naiṣā"ādecaḥ"ityatropadeśagrahaṇāditi, tattu tasminneva sūtre śabdenduśekhare dūṣitamiti tata eva draṣṭavyam।
anityā ceyam"bhuvaśca mahāvyāhṛteḥ"iti mahāvyahṛtigrahaṇādityanyatra vistaraḥ।।
nanvevaṃ deṅo dodhātośca kṛtātvasya ghusaṃjñā na syāt, tathā meṅa ātve apraṇimātā' ityādau"nergadanada"iti ṇatvaṃ na syāt, tathā agai' ityasyātve"ghumāsthā"itītvaṃ na syāt, ata āha 

gāmādāgrahaṇeṣvaviśeṣaḥ ।।

atra ca jñāpakaṃ daipaḥ pitvam। taddhi aadāp' iti sāmānyagrahaṇārtham। anyathā lākṣaṇikatvādeva vidhau tadgrahaṇe siddhe kiṃ niṣedhe sāmānyagrahaṇārthena pitvena? tena caikadeśānumatidvārā sampūrṇā paribhāṣā jñāpyate। iyaṃ ca lakṣaṇapratipadoktaparibhāṣāniranubandhakaparibhāṣālugvikaraṇaparibhāṣāṇāṃ bādhikā।"dādhā ghu"iti sūtre bhāṣye spaṣṭā।
"gātisthā"iti sūtre iṇādeśagāgrahaṇameveṣyata iti na doṣa ityanyatra vistaraḥ।।

pratyekaṃ vākyaparisamāptiḥ ।।

adevadattādayo bhojyantām' ityatra bhujivat।।
nanvevaṃ saṃyogasaṃjñāsamāsasaṃjñābhyastasaṃjñā api pratyekaṃ syuḥ, ā āha 

kvacitsamudāye api ।।

agargāḥ śataṃ daṇḍyantām, arthinaśca rājāno hiraṇyāna bhavanti' ityādau daṇḍanavat। lakṣyānurodhena ca vyavasthā।।
nanu"yūstriyākhyau"ityatra vyaktipakṣe dīrghanirdeśādanaṇtvena grāhakasūtrāprāptyodāttādyanyatamoccāraṇe anyasvarakasya saṃjñā na syāt, ata āha 

abhedakāḥ guṇāḥ ।।

asati yatne svarūpeṇoccārito guṇo na bhedakaḥ, na vivakṣita ityarthaḥ।
jātipakṣe tu nāsyopayoga iti bodhyam। ayū' ityādau dīrghamātravṛttijātinirdeśānna kṣatirityanyatra vistaraḥ।।
nanu asarvanāmāni' ityatra ṇatvābhāvanipātane api loke saṇatvaprayogasya sādhutvaṃ syāt, ata āha 

bādhakānyeva nipātanāni ।।

tattatkārye nāprāpte nipātanārambhāt।"purāṇaprokteṣu"iti nipātitapurāṇaśabdena purātana śabdasya bādhaḥ prāpto api pṛṣodarāditvānneti bodhyam।
purāṇeti pṛṣotarādiḥ purātaneti cetyanye। iyam"sarvādi"sūtra bhāṣye spaṣṭā।
na caivamasthayādīnāṃ"nabviṣayasya"ityādyudāttatayāntyādeśasyānaṅaḥ sthānyanurūpe anudātta evoccāraṇīya udāttoccāraṇaṃ vivakṣārthaṃ bhaviṣyatīti kathamasya jñāpatvamiti vācyam, paramāsthiśabdādābantodātta udāttaguṇakasyāpi sthānivatvena vivakṣāyāṃ mānābhāvāt।
"catasaryādyudāttanipātanaṃ kariṣayate, vadhādeśe ādyudāttanipātanaṃ kariṣayate, padādayo antādāttā nipātyante, sahasya sa udātto nipātyate"ityādi bhāṣyaṃ tvekaśrutyāṣṭādhyāyīpāṭhe kvacidudāttādyu

ccāraṇaṃ vivakṣārthamityāśayena।
"traisvaryeṇa pāṭhaḥ"iti pakṣe tu jñāpakaparaṃ bhāṣyāmiti kaiyaṭādayaḥ।
pare tu, nipātanaṃ nāmānyādṛśe prayoge prāpte anyādṛśaprayogakaraṇam, tattadrūpād yatnāt tatra tatrodāttādivivakṣā।"tisṛcatasṛ"ityatra dvandvaprayukte antodātte uccāraṇīye ādyudāttoccāraṇam - anyatra
sthānyarūpe svara uccāraṇīye tattaduccāraṇaṃ vivakṣārtham।
atra vikārakṛto lakṣyabhedo neti"sici vṛddhiḥ"iti bhāṣyāt pratīyate।
atra ca"asthidadhi"ityādāvanaṅāderudāttasyaivoccāraṇena siddhe udāttagrahaṇaṃ jñāpakam। svarūpeṇoccārita ityukteranudāttāderantodāttādityudāttādiśabdoccāraṇe vivakṣaiva।
"uña oṃ"ityatrānanunāsika evoccāraṇīye yatnādhkyenānunāsikoccāraṇād vivakṣā bodhyā।"pathimathyṛbhukṣām"ityādau sthānyanurūpatayānunāsika evoccāraṇīye niranunāsikoccāraṇāt tadvivakṣā। etadarthamevāsati yatna ityuktam।
aabādhakānyapi nipātanāni' iti tu bhāṣyaviruddham।।
nanūkhadhātordvitve svata eva hrasvatvāt pūrvamabhyāsahrasvāprāptau halādiḥ śeṣe savarṇa dīrghe hrasvāpattiḥ, ata āha 

parjanyavallakṣaṇapravṛttiḥ ।।

evaṃ ca hrasvasyāpi hrasve kṛte alakṣye lakṣaṇasya' iti nyāyena na punarhrasvaḥ। taduktam
"iko jhal"iti sūtre bhāṣye akṛtakāri khalvapi śāstraṃ parjanyavat' iti। siddhe api hrasvādhikārītyarthaḥ।
na ca alakṣye lakṣaṇasya sakṛdeva pravṛttiḥ' ityatra na mānamiti vācyam,"samovālopameke"iti lopenaikasakārasya dvitvena dvisakārasya punardvitvena ca trisakārasya siddhau"samaḥ suṭi"iti sūtrasyaiva mānatvāt,"samprasāraṇācca" "sici vṛddhiḥ"ityadau bhāṣye spaṣṭamuktatvācca।
sampūrṇāṣṭādhyāyyācāryeṇaikaśrutyā paṭhitetyatra na mānam। kvacitpadasyaikaśrutyāpi pāṭhaḥ, yathā dāṇḍināyanādisūtre aikṣvāketi। yadyapyadhyetāra ekaśrutyaivāṅgāni paṭhanti brahmaṇavat, tathāpi vyākhyānato anunāsikatvādivadudāttanipātanādijñānamityāhuḥ।
vidheyāṇ viṣaye tu"apratyayaḥ"iti niṣedhānna guṇābhedakatvena savarṇagrahaṇam, ata eva aghaṭavat' ityādau matormasya nānunāsiko vakāraḥ। ata eva"tadvānāsām"iti sūtranirdeśaḥ। anyathā"pratyaye bhāṣāyām"iti nityamanunāsikaḥ syāt, ityanyatra vistaraḥ।।
nanu syandūdhātoḥ asyantsyati' ityādāvātmanepadanimittatvābhāvanimittatvāt"na vṛdbhyaścaturbhyaḥ"iti niṣedhasya bahiraṅgatvenāntaraṅgatvādūdillakṣaṇasyeḍvikalpasyāpattiḥ, ata āha 

niṣedhāśca balīyāṃsaḥ ।।

antaraṅgādupajīvyādapi balīyāṃsa ityarthaḥ।
acaturbhyaḥ' iti tu spaṣṭārthameva। ata eva tatpratyakhyānaṃ bhāṣyoktaṃ saṅgacchate।
ata eva savarṇasaṃjñāderniṣedhaviṣaye na vikalpaḥ। anyathā mīmāṃsakarītyā vidherupajīvyatvena prabalyāt tasya sarvathā bādhānupapatyā durvāraḥ sa iti mañjūṣāyāṃ vistaraḥ। ata eva"dvandve ca" "vibhāṣā jasi"iti caritārtham।
vidhyunmūlanāya pravṛttirasyā bījam।"na lumatā'"kamerṇiṅ"ityanayorbhāṣye spaṣṭaiṣā।।
nanvatyantasvārthikānāmarthapratyāyakatvarūpapratyayatvānupapattiḥ, ata āha 

anirdiṣṭārthāḥ pratyayāḥ svārthe ।।

yasyārthaḥ prakṛtyā pratyāyyate, so api pratyaya ityasyāpyaṅgīkārāt tasya pratyayatvamiti na doṣaḥ।
svārtha ityasya svīyaprakṛtyartha ityarthaḥ। mahāsaṃjñābalādarthākāṅkṣāyāmanyānupasthitirasyā bījam।"supi sthaḥ"ityādi sūtreṣu bhāṣye spaṣṭaiṣā।।

yogavibhāgādiṣṭa siddhiḥ ।।

iṣṭasiddhireva, na tvaniṣaṭāpādanaṃ kāryamityarthaḥ। tattatsamānavidhikadvitīyayogena vibhaktasyānityatvajñāpanametadbījam।।

paryāyaśabdānāṃ lāghavagauravacarcā nā'driyate ।।

tatra tatrānyatarasyām"vibhāṣā vā"iti sūtranirdeśajñāpitamidam ।।

jñāpakasiddhaṃ na sarvatra ।।

spaṣṭameva paṭhitavye anumānād bodhanamasārvatrikatvārthamityarthaḥ। tena jñāpakasiddhaparibhāṣāyāniṣṭaṃ nāpādanīyamiti tātparyam। bhāṣye api dhvanitametat"ṅyāp"sūtrādau।
jñāpaketi nyāyasyāpyupalakṣaṇam। nyāyajñāpakasiddhānāmapi keṣāñcit kathanamanyāṣāmanityatvabodhanāyeti bhāvaḥ। yathā atatsthānāpanne taddharnalābhaḥ' iti nyāyasiddhaṃ sthānivatsūtram, jñāpakasiddhaṃ ca tatra"analvidhau"iti।।
nanu adrogdhā drogdhā, droḍhā droḍhā' ityādau ghatvādīnāmasiddhatvāt pūrvaṃ dvitve ekatra ghatvam, aparatra ḍhatvamityasyāpyāpattirata āga 

pūrvatrāsiddhamadvitve ।।

dvitvabhinne pūrvatra kartavye paramasiddhamityarthaḥ।"pūrivatrāsiddham"ityadhikārabhavaṃ śāstramasyā liṅgam।
yatra ca siddhatvāsiddhatvayoḥ phale viśeṣaḥ, tatraiveyam। akṛṣṇarddhiḥ' ityādau jaśtvātpūrvamanantaraṃ vā dvitve rūpe viśeṣābhāvena nāsyāḥ pravṛttirityanyatra vistaraḥ।"sarvasya dve"iti sūtre bhāṣye spaṣṭeyam।।
nanu agoṣvaśveṣu ca svāmī' ityādivat agoṣvaśvānāṃ ca svāmī' ityapi syāt"svāmīśvara"iti sūtreṇa ṣaṣṭhīsapmyorvidhānāt, ata āha 

ekasyā ākṛteścaritaḥ prayoge dvitīyasyāstṛtīyasyāśca na bhaviṣyati ।।

yatrānyākṛtikaraṇe bhinnārthatvasambhāvanā tadviṣayo ayaṃ nyāya ityantra vistaraḥ।"kṛñcānuprayujyate"iti sūtre bhāṣye spaṣṭeyam।।
nanu avivyādha' ityādau paratvāddhalādiḥśeṣe vasya samprasāraṇaṃ syāt, ata āha 

samprasāraṇaṃ tadāśrayaṃ ca kāryaṃ balavat ।।

tadāśrayam"samprasāraṇācca"iti pūrvarūpam। vastutaḥ"liṭyabhyāsasya"iti sūtre aubhayeṣāṃ grahaṇasyobhayeṣāṃ samprasāraṇameva yathā syādityarthakatvenedaṃ siddhamityeṣā vyarthā,"liṭyabhyāsasya"iti sūtre bhāṣye spaṣṭam। phalāntarānyathāsiddhirapi tatraiva bhāṣye spaṣṭā।"ṇau ca saṃścaṅoḥ"ityādau saṃścaṅoḥ ityādi viṣayasaptamīti tatrāpi na doṣa ityanyatra vistaraḥ।।
yattu 

kvacid vikṛtiḥ prakṛtiṃ gṛhṇāti ।।

tena"nisamupavibhyo hvaḥ"ityatra hvāgrahaṇena hveño grahaṇasiddhiḥ।।
tathā 

aupadeśikaprāyogikayoraupadeśikasya grahaṇam ।।

tena"dāderdhātoḥ"ityatraupadeśikadhātoreva grahaṇamiti, tat, na; tayornirmūlatvāt, bhāṣyāvyavahṛtatvācca, ana ca vikṛtiḥ prakṛtiṃ gṛhṇāti' iti"grahijyā"iti sūtrasthabhāṣyeṇādyāyāstiraskārācca।
"nisamupavibhyo hvaḥ"ityādau hveño।ṭanukaraṇe sautraḥ prayogaḥ।
ātvaviṣaya evātmanepadam, prayogasthānāmevānukaraṇasya ghusaṃjñā sūtre bhāṣye spaṣṭamuktatvādityanye। antyāpi tatra tatropadeśagrahaṇaṃ kurvataḥ sūtrakṛtovārtikakṛtaścāsammatā।
aiha hi vyākaraṇe sarveṣveva sānubandhakagrahaṇeṣu rūpamāśrīyate yatrāsyaitadrūpamiti, rūpanirgrahaśca śabdasya nāntareṇa laukikaṃ prayogam, tasmiṃśca laukike prayoge sānubandhakānāṃ prayogo nāstīti kṛtvā dvitīyaḥ prayoga upāsyate, aka upadeśo nāma' iti ghusaṃjñāsūtrastha bhāṣyeṇa prāyogikāsambhave tadgrahaṇamityarthasya lābhena bhāṣyāsammatā ca ।
bhāṣye sānubandhaketyādi prakṛtābhiprayeṇa।"dādeḥ"iti sūtre dādipadasyaupadeśikadāditvavati lakṣaṇeti na doṣa ityanyatra vistaraḥ।।
yadapi nanu aajarghā bebhidīti' ityādau tattadiguṇaprayuktā vikaraṇā yaṅluki syuḥ, tathā yaṅluki abebhiditā' ityādau"ekācaḥ"itoṇ niṣedhaḥ syāt, ata āha 

śtipā śapānubandhena nirdiṣṭaṃ yad gaṇena ca ।
yatraikājgrahaṇaṃ caiva pañcaitāni na yaṅluki ।।

anubandhanirdeśo dvidhā svarūpeṇa, aṅitaḥ'ityādipadena ca। ahanti, yāti, vāti,"sanīvanta"iti sūtre bhareti,"dīṅo yuḍaci" "anudātta ṅitaḥ" "divādibhyaḥ śyan""ekāca upadeśe"ityudāharaṇāni।
dvitvam"sanādyantāḥ"iti"bhūvādayaḥ"iti dhātutvaṃ ca bhavatyeva,"guṇoyaṅlukoḥ"itiyīdibhirnuṣedhānityatvakalpanāt। tena bhaṣbhāvo api aajarghāḥ' ityādau bhavati। ata eva"śvoditaḥ"iti sūtre kaiyaṭe ayatraikāj grahaṇaṃ kiñcit' iti pāṭhaḥ।ṭanudāttāt"iti sūtra ekājgrahaṇenaikadeśānumatyaiṣā jñāpyate। anyathopadeśe ankācānudāttatvasyaiva satvena tadvaiyarthyaṃ spaṣṭameveti।
tadapi na, bhāṣyānuktatvāt। ekājgrahaṇasya vadhivyāvṛtyarthamāvaśyakatvācca।
na ca vadhissthānyupadeśa ekājeveti vācyam, sākṣādupadeśasambhavenaitadviṣaye sthānyupadeśāgrahaṇāt, upadeśātvāvacchedenaikājityarthācca।
kiñca uttarārthamekājgrahaṇam। ata eva ajāgaritavān' ityādāvupadeśa ugantatvamādāya"śruyukaḥ kiti"itīṇ niṣedho na। tatropadeśe ityanuvṛttiśya astīrṇam' ityādāviṇ niṣedhāyetyākare spaṣṭam।
na ca bhāṣye yaṅ lopo abebhiditā' ityādāviṭpravṛtyarthamupadeśe anudāttādekācaḥ śrūyamāṇādaṅgādityarthe sanīṭpratiṣedho vaktavyaḥ, abibhitsati' iti doṣopanyāsavad yaṅluki doṣāṇāmupanyāsena tatreḍiṣṭaḥ।
yaṅlopetyādi bhāṣyaṃ tūpakramopasaṃhārabalena na yaṅlugviṣayam।

kiñca, tasya tadviṣayakatve yaṅlope sthānivatvasyevayaṅlukyupāyāpradarśanena nyūnatpattiriti vācyam, iḍviṣaye yaṅluko loke anabhidhānena chandasi sarvavidhīnāṃ vaikalpikatvena ca tatra doṣānupanyāsenādoṣāt। anyathā aekājgrahaṇaṃ kimartham' iti praśnasya auttaratra jāgartyarthamiha vadhyartham' ityuttarasya ca bhāṣye nirālambhanatvapatteḥ।
na cārdhadhātukākṣiptadhātorekāca iti viśeṣaṇam। evaṃ ca abibhitsati' ityādāvuttarakhaṇḍasya dhātorekāctvamastyeva, uttarakhaṇḍe astitvavat। etacca adayateḥ' iti sūtre bhāṣye spaṣṭam। evaṃ ca prakṛtabhāṣyāsaṅgatiriti vācyam; ākṣepe ākṣiptasyānvaye ca mānābhāvāt।
aṅgatvaṃ tu viśiṣṭa eveti"ekāco dve"iti sūtre bhāṣye spaṣṭam। nirūpitaṃ ca tanādiśeṣe śabdenduśekhare। dhātutvaṃ tūttarakhaṇḍa eva। ata eva"ekāco baśo bhaṣ"iti sūtre dhātoravayavasyaikāca iti vaiyadhikaraṇyenānvaye gardhapsiddhiḥ prayojanamuktaṃ bhāṣye, na tu prasiddham aajarghāḥ' iti।
aajarghāḥ, bebhidīti' ityādau śnam śyanādayastu"carkarītaṃ ca"ityasyādādau pāṭhena
yaṅlugante gaṇāntaraprayuktavikaraṇasyāprāptyā na bhavanti।
chāndasatvādeva kāryāntarāṇāmapi chandasi dṛṣṭaprayogeṣvadṛṣṭānāmabhāvo bodhyaḥ।
bhāṣāyāṃ tu tādṛśānāmabhāva eva। śtipśabādinirdeśāstu abhavateraḥ' ityādi sūtrasthatannirdeśavannārthasādhakā ityanyatra vistaraḥ।।
nanu ajabho aci, radheśca, neṭyaliṭi' ityeva sūtryatām, kiṃ dvīradhigrahaṇenetyāha 

padagauravād yogavibhāgo garīyān ।।

prativākyaṃ bhinnavākyārthabodhakalpanena gauravaṃ spaṣṭameva। parantu bhāṣyāsammateyam।"ṭāṅasi"iti sūtrastha bhāṣya viruddhā ca। tatra ca inādeśe ikārapratyākhyānaṃ yogavibhāgenaiva kṛtamiti bahavaḥ।।

ardhamātrālāghavena putrotsavaṃ manyante vaiyākaraṇāḥ ।।

"eoṅ" "aiauc"sūtrayordhvanitaiṣā bhāṣye।
tatrānekapadaghaṭitasūtre prāyaḥ padalāghavavicāra eva, na tu mātrālāghavavicāra iti"ūkāloc,"apṛkta ekāl"ityādisūtreṣu bhāṣye dhvanitam।
tatra hi sūtre algrahaṇahalgrahaṇayorviśeṣavicāre saṃjñāyāṃ halgrahaṇam"ṇyakṣatriya"iti sūtre aṇiñoriti vācyamiti trīṇi padānyalgrahaṇe, tadekaṃ svādilope halgrahaṇam"ṇya"iti sūtre aṇiñoriti na vācyam, apṛktasyeti vācyamiti trīṇyeva padānīti nāsti lāghavakṛto viśeṣa ityuktam।
"aci śnu"iti sūtre iṇa ityeva siddhe yvoriti saṃmṛdya grahaṇānna pūrveṇeṇgrahaṇam। tatra
vibhakti nirdeśe saṃmṛdya grahaṇe ca sārdhāstrisro mātrā iṇ grahaṇe tisro mātrā iti laṇsūtre bhāṣyokteḥ, tathā"otaḥ śyani"iti
sūtre śitīti na vaktavyam।
tatrāyamarthaḥ "ṣṭhivuklamu"iti sūtre aśitīti na karttavyaṃ bhavati' iti bhāṣye na kevalaṃ mātrālāghavaṃ yāvadayamapyartha iti kaiyaṭokteḥ prāyeṇeti śivam।।

iti śāstraśeṣanāmakaṃ tṛtīyaṃ prakaraṇam।।

iti śrīmanmahopādhyāyaśivabhaṭṭasutasatīgarbhajanāgojībhaṭṭakṛtaḥ paribhāṣenduśekharaḥ samāptaḥ।।