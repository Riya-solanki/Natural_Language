alpāvaśiṣṭe tu kṛte mayo nāma mahāsurah। rahasyaṃ paramaṃ puṇyaṃ jijñāsur jñānam uttamam।।

toṣitas tapasā tena prītas tasmai varārthine। grahāṇāṃ caritaṃ prādān mayāya savitā svayam।।

viditas te mayā bhāvas toṣitas tapasā hy aham। dadyāṃ kālāśrayaṃ jñānaṃ grahāṇāṃ caritaṃ mahat।।

na me tejahsahah kaścid ākhyātuṃ nāsti me kṣaṇah। madaṃśah puruṣo ayaṃ te nihśeṣaṃ kathayiṣyati।।

ity uktvāntardadhe devah samādiśyāṃśam ātmanah। sa pumān mayam āhedaṃ praṇataṃ prāñjalisthitam।।

śṛṇuṣvaikamanāh pūrvaṃ yad uktaṃ jñānam uttamam। yuge yuge maharṣīṇāṃ svayam eva vivasvatā।।

śāstram ādyaṃ tad evedaṃ yat pūrvaṃ prāha bhāskarah। yugānāṃ parivartena kālabhedo atra kevalah।।

lokānām antakṛt kālah kālo anyah kalanātmakah। sa dvidhā sthūlasūkṣmatvān mūrtaś cāmūrta ucyate।।

prāṇādih kathito mūrtas truṭyādyo amūrtasaṃjñakah। ṣaḍbhih prāṇair vināḍī syāt tatṣaṣṭyā nāḍikā smṛtā।।

nāḍīṣaṣṭyā tu nākṣatram ahorātraṃ prakīrtitam। tattriṃśatā bhaven māsah sāvano arkodayais tathā।।

aindavas tithibhis tadvat saṃkrāntyā saura ucyate। māsair dvādaśabhir varṣaṃ divyaṃ tad aha ucyate।।

surāsurāṇām anyonyam ahorātraṃ viparyayāt। tatṣaṣṭih ṣaḍguṇā divyaṃ varṣam āsuram eva ca।।

sasandhayas te manavah kalpe jñeyās caturdaśa। kṛtapramāṇah kalpādau sandhih pañcadaśah smṛtah।।

kalpād asmāc ca manavah ṣaḍ vyatītāh sasandhayah। vaivasvatasya ca manor yugānāṃ trighano gatah।।

aṣṭāviṃśād yugād asmād yātam etat kṛtaṃ yugam। atah kālaṃ prasaṃkhyāya saṃkhyām ekatra piṇḍayet।।

paścād vrajanto atijavān nakṣatraih satataṃ grahāh। jīyamānās tu lambante tulyam eva svamārgagāh।।

prāggatitvam atas teṣāṃ bhagaṇaih pratyahaṃ gatih। pariṇāhavaśād bhinnā tadvaśād bhāni bhuñjate।।

śīghragas tāny athālpena kālena mahatālpagah। teṣāṃ tu parivartena pauṣṇānte bhagaṇah smṛtah।।

vikalānāṃ kalā ṣaṣṭyā tatṣaṣṭyā bhāga ucyate। tattriṃśatā bhaved rāśir bhagaṇo dvādaśaiva te।।

manudasrās tu kaujasya baudhasyāṣṭāṣṭasāgarāh। kṛtādricandrā jaivasya trikhāṅkāś ca tathā bhṛgos ।।

yugānām trighanaṃ yātaṃ tathā kṛtayugaṃ tv idam। projjhya sṛṣṭes tatah kālaṃ pūrvoktaṃ divyasaṃkhyayā।।

dvādaśaghnā guror yātā bhagaṇā vartamānakaih। rāśibhih sahitāh śuddhāh ṣaṣṭyā syur vijayādayah।।

asmin kṛtayugasyānte sarve madhyagatā grahāh। vinā tu pātamandoccān meṣādau tulyatām itāh ।।

makarādau śaśāṅkoccaṃ tatpātas tu tulādigah। niraṃśatvam gatāś cānye noktās te mandacāriṇah।।

yojanāni śatāny aṣṭau bhūkarṇo dviguṇāni tu। tadvargato daśaguṇāt padaṃ bhūparidhir bhavet।।

atītyonmīlanād indoh paścāt tadgaṇitāgatāt। yadā bhavet tadā prācyāṃ svasthānaṃ madhyato bhavet।।

aprāpya ca bhavet paścād evaṃ vāpi nimīlanāt। tayor antaranāḍībhir hanyād bhūparidhiṃ sphuṭam।।

ṣaṣṭyā vibhajya labdhais tu yojanaih prāg athāparaih। svadeśah paridhau jñeyah kuryād deśāntaraṃ hi taih।।

iṣṭanāḍīguṇā bhuktih ṣaṣṭyā bhaktā kalādikam। gate śodhyaṃ yutaṃ gamye kṛtvā tātkāliko bhavet।।

pravahākhyo marut tāṃs tu svoccābhimukham īrayet। pūrvāparākṛṣṭās te gatiṃ yānti pṛthagvidhāh।।

svoccāpakṛṣṭā bhagaṇaih prāṅmukhaṃ yānti yad grahāh। tat teṣu dhanam ity uktam ṛṇaṃ paścānmukheṣu ca।।

dakṣiṇottarato apy evaṃ pāto rāhuh svaraṃhasā। vikṣipaty eṣa vikṣepaṃ candrādīnām apakramāt।।

budhabhārgavayoh śīghrāt tadvat pāto yadā sthitah। tacchīghrākarṣaṇāt tau tu vikṣipyete yathoktavat।।

ato dhanarṇaṃ sumahat teṣāṃ gativaśād bhavet। ākṛṣyamāṇās tair evaṃ vyomni yānty anilāhatāh।।

vakrātivakrā vikalā mandā mandatarā samā। tathā śīghratarā śīghrā grahāṇām aṣṭadhā gatih।।

tatrātiśīghrā śīghrākhyā mandā mandatarā samā। ṛjvīti pañcadhā jñeyā yā vakrā sātivakragā।।

grahaṃ saṃśodhya mandoccāt tathā śīghrād viśodhya ca। śeṣaṃ kendrapadaṃ tasmād bhujajyā koṭir eva ca।।

gatād bhujajyā viṣame gamyāt koṭih pade bhavet। yugme tu gamyād bāhujyā koṭijyā tu gatād bhavet।।

yugmānte arthādrayah khāgnisurāh sūryā navārṇavāh। oje dvyagā vasuyamā radā rudrā gajābdayah।।

śaighryaṃ koṭiphalaṃ kendre makarādau dhanaṃ smṛtam। saṃśodhyaṃ tu trijīvāyāṃ karkyādau koṭijaṃ phalam।।

labdhasya cāpaṃ liptādiphalaṃ śaighryam idaṃ smṛtam। etad ādye kujādīnāṃ caturthe caiva karmaṇi।।

māndaṃ karmaikam arkendor bhaumādīnām athocyate। śaighryaṃ māndaṃ punar māndaṃ śaighryaṃ catvāry anukramāt।।

madhye śīghraphalasyārdhaṃ māndam ardhaphalaṃ tathā। madhyagrahe mandaphalaṃ sakalaṃ śaighryam eva ca।।

ajādikendre sarveṣāṃ śaighrye mānde ca karmaṇi। dhanaṃ grahāṇāṃ liptādi tulādāv rṇam eva ca।।

calakarṇahṛtaṃ bhuktau karṇe trijyādhike dhanam। ṛṇam ūne adhike projjhya śeṣaṃ vakragatir bhavet।।

bhavanti vakriṇas tais tu svaih svaiś cakrād viśodhitaih। avaśiṣṭāṃśatulyaih svaih kendrair ujjhanti vakratām।।

dhruvāṇi śakunir nāgaṃ tṛtīyaṃ tu catuṣpadam। kiṃstughnaṃ tu caturdaśyāh kṛṣṇāyāś cāparārdhatah।।

śilātale ambusaṃśuddhe vajralepe api vā same। tatra śaṅkvaṅgulair iṣṭaih samaṃ maṇḍalam ālikhet।।

caturasraṃ bahih kuryāt sūtrair madhyād vinirgataih। bhujasūtrāṅgulais tatra dattair iṣṭaprabhā smṛtā।।

śaṅkucchāyākṛtiyuter mūlaṃ karṇo asya vargatah। projjhya śaṅkukṛtiṃ mūlaṃ chāyā śaṅkur viparyayāt।।

triṃśatkṛtyo yuge bhānāṃ cakraṃ prāk parilambate। tadguṇād bhūdinair bhaktād dyugaṇād yad avāpyate।।

sphuṭaṃ dṛktulyatāṃ gacched ayane viṣuvadvaye। prāk cakraṃ calitaṃ hīne chāyārkāt karaṇāgate।।

antarāṃśair athāvṛtya paścāc cheṣais tathādhike। evaṃ viṣuvatī chāyā svadeśe yā dinārdhajā।।

lambākṣajye tayoś cāpe lambākṣau dakṣiṇau sadā। madhyacchāyā bhujas tena guṇitā tribhamaurvikā।।

svakarṇāptā dhanurliptā natās tā dakṣiṇe bhuje। uttarāś cottare yāmyās tāh sūryakrāntiliptikāh।।

digbhede miśritāh sāmye viśliṣṭāś cākṣaliptikāh। tābhyo akṣajyā ca tadvargaṃ projjhya trijyākṛteh padam।।

digbhede apakramah śeṣas tasya jyā trijyayā hatā। paramāpakramajyāptā cāpaṃ meṣādigo ravih।।

karkyādau projjhya cakrārdhāt tulādau bhārdhasaṃyutāt। mṛgādau projjhya bhagaṇān madhyāhne arkah sphuṭo bhavet।।

krāntijyāpte tu tau karṇau samamaṇḍalage ravau। saumyākṣonā yadā kāntih syāt tadā dyudalaśravah।।

tadeva karaṇī nāma tāṃ pṛthak sthāpayed budhah। arkaghnī viṣuvacchāyāgrajyayā guṇitā tathā।।

yāmyayor vidiśoh śaṅkur evaṃ yāmyottare ravau। paribhramati śaṅkos tu śaṅkur uttarayos tu sah।।

tribhajyayā bhavec chaṅkus tadvargaṃ pariśodhayet। trijyāvargāt padaṃ dṛgjyā chāyākarṇau tu pūrvavat।।

taccāpaṃ bhādikaṃ kṣetraṃ padais tatra bhavo ravih। iṣṭe ahni madhye prākpaścād dhṛte bāhutrayāntare।।

vyastā vyastair yutāh svaih svaih karkaṭādyās tatas trayah। utkrameṇa ṣaḍevaite bhavantīṣṭās tulādayah।।

śeṣaṃ cet triṃśatābhyastam aśuddhena vibhājitam। bhāgair yuktaṃ ca hīnaṃ ca tallagnaṃ kṣitije tadā।।

sūryād ūne niśāśeṣe lagne arkād adhike divā। bhacakrārdhayutād bhānor adhikke astamayāt param।।

chādako bhāskarasyendur adhahstho ghanavad bhavet। bhūcchāyāṃ prāṅmukhaś candro viśaty asya bhaved asau।।

yad grāhyam adhike tasmin sakalaṃ nyūnam anyathā। yogārdhād adhike na syād vikṣepe grāsasambhavah।।

kṣepo bhujas tayor vargayuter mūlaṃ śravas tu tat। mānayogārdhatah projjhya grāsas tātkāliko bhavet।।

madhyagrahaṇataś cordhvam iṣṭanāḍīr viśodhayet। sthityardhān maukṣikāc cheṣaṃ prāgvac ccheṣaṃ tu maukṣike।।

sonnataṃ dinamadhyārdhaṃ dinārdhāptaṃ phalena tu। chindyād vikṣepamānāni tāny eṣām aṅgulāni tu।।

madhyalagnādhike bhānau tithyantāt praviśodhayet। dhanam ūne asakṛt karma yāvat sarvaṃ sthirībhavet।।

prākkapāle adhikaṃ madhyād bhavet prāgrahaṇaṃ yadi। maukṣikaṃ lambanaṃ hīnaṃ paścārdhe tu viparyayah।।

etad uktaṃ kapālaikye tadbhede lambanaikatā। sve sve sthitidale yojyā vimardārdhe api coktavat।।

[chedyaka] na chedyakam ṛte yasmād bhedā grahaṇayoh sphuṭāh। jñāyante tat pravakṣyāmi chedyakajñānam uttamam।।

valanāgrān nayen madhyaṃ sūtraṃ yady atra saṃspṛśet। tatsamāse tato deyau vikṣepau grāsamaukṣikau।।

valanaṃ prāṅmukhaṃ deyaṃ tadvikṣepaikatā yadi। bhede paścān mukhaṃ deyam indor bhānor viparyayāt।।

vikṣepāgrāl likhed vṛttaṃ grāhakārdhena tena yat। grāhyavṛttaṃ samākrāntaṃ tadgrastaṃ tamasā bhavet।।

svacchatvād dvādaśāṃśo api grastaś candrasya dṛśyate। liptātrayam api grastaṃ tīkṣṇatvān na vivasvatah।।

likhen matsyau tayor madhyān mukhapucchavinihsṛtam। prasārya sūtradvitayaṃ tayor yatra yutir bhavet।।

spṛśed yatra tato vṛttaṃ grāhakārdhena saṃlikhet। tena grāhyaṃ yadākrāntaṃ tat tamograstam ādiśet।।

ardhād ūne sadhūṃraṃ syāt kṛṣṇam ardhādhikaṃ bhavet। vimuñcatah kṛṣṇatāṃraṃ kapilaṃ sakalagrahe।।

śīghre mandādhike atītah saṃyogo bhavitānyathā। dvayoh prāgyāyinor evaṃ vakriṇos tu viparyayāt।।

labdhaṃ liptādikaṃ śodhyaṃ gate deyaṃ bhaviṣyati। viparyayād vakragatyor ekasmiṃs tu dhanavyayau।।

labdhaṃ prācyām ṛṇaṃ saumyād vikṣepāt paścime dhanam। dakṣiṇe prākkapāle svaṃ paścime tu tathā kṣamah।।

tātkālikau punah kāryau vikṣepau ca tayos tatah। diktulye tv antaraṃ bhede yogah śiṣṭaṃ grahāntaram।।

tricatuh karṇayutyāptās te dvighnās trijyayā hatāh। sphuṭāh svakarṇās tithyāptā bhaveyur mānaliptikāh।।

yuddham aṃśuvimardākhyam aṃśuyoge parasparam। aṃśād ūne apasavyākhyaṃ yuddham eko atra ced aṇuh।।

samāgamo aṃśād adhike bhavataś ced valānvitau। apasavye jito yuddhe pihito aṇur adīptitān।।

rūkṣo vivarṇo vidhvasto vijito dakṣiṇāśritah। udakṣtho dīptimān sthūlo jayī yāmye api yo balī।।

āsannāv apy ubhau dīptau bhavataś cet samāgamah। svalpau dvāv api vidhvastau bhavetāṃ kūṭavigrahau।।

[nakṣatragrahayuti] procyante liptikā bhānāṃ svabhogo atha daśāhatah। bhavanty atītadhiṣṇyānāṃ bhogaliptāyutā dhruvāh।।

tricatuh pādayoh sandhau śraviṣṭhā śravaṇasya tu। svabhogato viyan nāgāh ṣaṭkṛtir yamalāśvinah।।

randhrādrayah kramād eṣāṃ vikṣepāh svād apakramāt। diṅmāsaviṣayāh saumye yāmye pañca diśo nava।।

saumye rasāh khaṃ yāmye agāh saumye khārkās trayodaśa। dakṣiṇe rudrayamalāh saptatriṃśad athottare।।

yāmya adhyardhatrikakṛtā nava sārdhaśareṣavah। uttarasyāṃ tathā ṣaṣṭis triṃśat ṣaṭtriṃśad eva hi।।

dakṣiṇe tv ardhabhāgas tu caturviṃśatir uttare। bhāgāh ṣaḍviṃśatih khaṃ ca dāsrādīnāṃ yathākramam।।

aṣṭābhis triṃśatā caiva vikṣiptāv uttareṇa tau। golaṃ labdhvā parīkṣeta vikṣepaṃ dhruvakaṃ sphuṭam।।

vṛṣe saptadaśe bhāge yasya yāmyo aṃśakadvayāt। vikṣepo abhyadhiko bhindyād rohiṇyāh śakataṃ tu sah।।

grahavad dyuniśe bhānāṃ kuryād dṛkkarma pūrvavat। grahamelakavac cheṣaṃ grahabhuktyā dināni ca।।

eṣyo hīne gṛhe yogo dhruvakād adhike tatah। viparyayād vakragate grahe jñeyah samāgamah।।

apāṃvatsas tu citrāyā uttare aṃśais tu pañcabhih। bṛhat kiñcid ato bhāgair āpah ṣaḍbhis tathottare।।

sūryād abhyadhikāh paścād astaṃ jīvakujārjajāh। ūnāh prāgudayaṃ yānti śukrajñau vakriṇau tathā।।

paścād astamayo aṣṭābhir udayah prāṅmahattayā। prāg astam udayah paścād alpatvād daśabhir bhṛgoh।।

prāg eṣām udayah paścād asto dṛkkarma pūrvavat। gataiṣyadivasaprāptir bhānubhuktyā sadaiva hi।।

[candraśṛṅgonna] udayāstavidhih prāgvat kartavyah śītagor api। bhāgair dvādaśabhih paścād dṛśyah prāg yāty adṛśyatām।।

evaṃ yāvat sthirībhūtā ravīndvor antarāsavah। taih prāṇair astametīnduh śukle arkāstamayāt param।।

bhagaṇārdhaṃ raver dattvā kāryās tadvivarāsavah। taih prāṇaih kṛṣṇapakṣe tu śītāṃśur udayaṃ vrajet।।

śeṣaṃ lambajyayā bhaktaṃ labdho bāhuh svadiṅmukhah। koṭih śaṅkus tayor vargayuter mūlaṃ śrutir bhavet।।

dattvārkasaṃjñitaṃ binduṃ tato bāhuṃ svadiṅmukham। tatah paścān mukhī koṭiṃ karṇaṃ koṭyagramadhyagam।।

koṭyā dik sādhanāt tiryakṣūtrānte śṛṅgam unnatam। darśayed unnatāṃ koṭiṃ kṛtvā candrasya sākṛtih।।

kṛṣṇe ṣaḍbhayutaṃ sūryaṃ viśodhyendos tathāsitam। dadyād vāmaṃ bhujaṃ tatra paścimaṃ maṇḍalaṃ vidhoh।।

vināśayati pāto asmin lokānām asakṛd yatah। vyatīpātah prasiddho ayaṃ sañjñābhedena vaidhṛtah।।

athaujapadagasyendoh krāntir vikṣepasaṃskṛtā। yadi syād adhikā bhānoh krānteh pāto gatas tadā।।

ūnā cet syāt tadā bhāvī vāmaṃ yugmapadasya ca। padānyatvaṃ vidhoh krāntivikṣepāc ced viśudhyati।।

śodhyaṃ candrād gate pāte tatsūryagatitāḍitam। candrabhuktyā hṛtaṃ bhānau liptādi śaśivat phalam।।

tadvacchaśāṅkapātasya phalaṃ deyaṃ viparyayāt। karmaitad asakṛt tāvad yāvad krāntī same tayoh।।

krāntyoh samatve pāto atha prakṣiptāṃśonite vidhau। hīne ardharātrikād yāto bhāvī tātkālike adhike।।

pātakālah sphuṭo madhyah so api sthityardhavarjitah। tasya sambhavakālah syāt tat saṃyukto antyasāṃjñitah।।

ravīndvos tulyatā krāntyor viṣuvatsannidhau yadā। dvir bhaved dhi tadā pātah syād abhāvo viparyayāt।।

ity etat paramaṃ puṇyaṃ jyotiṣāṃ caritaṃ hitam। rhasyaṃ mahad ākhyātaṃ kim anyacchrotum icchasi।।

bhagavan kimpramāṇā bhūh kim ākārā kim āśrayā। kiṃvibhāgā kathaṃ cātra saptapātālabhūmayah।।

devāsurāṇām anyonyam ahorātraṃ viparyayāt। kim atha tat kathaṃ vā syād bhānor bhagaṇapūraṇāt।।

pitryaṃ māsena bhavati nāḍīṣaṣṭyā tu mānuṣam। tad eva kila sarvatra na bhavet kena hetunā।।

dinābdamāsahorāṇām adhipā na samāh kutah। kathaṃ paryeti bhagaṇah sagraho ayaṃ kim āśrayah।।

bhūmer uparyuparyūrdhvāh kim utsedhāh kim antarāh। graharkṣakakṣāh kiṃmātrāh sthitāh kena krameṇa tāh।।

grīṣme tīvrakaro bhānur na hemante tathāvidhah। kiyatī tatkaraprāptir mānāni kati kiṃ ca taih।।

evaṃ me saṃśayaṃ chindhi bhagavan bhūtabhāvana। anyo na tvām ṛte chettā vidyate sarvadarśivān।।

iti bhaktyoditaṃ śrutvā mayoktaṃ vākyam asya hi। rahasyaṃ param adhyāyaṃ tatah prāha punah sa tam।।

vāsudevah paraṃ brahma tanmūrtih puruṣah parah। avyakto nirguṇah śāntah pañcaviṃśāt paro avyayah।।

prakṛtyantargato devo bahir antaś ca sarvagah। saṅkarṣaṇo apah sṛṣṭvādau tāsu vīryam avāsṛjat।।

hiraṇyagarbho bhagavān eṣa chandasi paṭhyate। ādityo hy ādibhūtatvāt prasūtyā sūrya ucyate।।

paraṃ jyotis tamah pāre sūryo ayaṃ saviteti ca। paryeti bhuvanān eṣa bhāvayan bhūtabhāvanah।।

prakāśātmā tamohantā mahān ity eṣa viśrutah। ṛco asya maṇḍalaṃ sāmānyustrāmūrtir yajūṃṣi ca।।

trayīmaho ayaṃ bhagavāṇ kālātmā kālakṛd vibhuh। sarvātmā sarvagah sūkṣmah sarvam asmin pratiṣṭhitam।।

rathe viśvamaye cakraṃ kṛtvā saṃvatsarātmakam। chandāṃsy aśvāh sapta yuktāh paryaṭaty eṣa sarvadā।।

tripādam amṛtaṃ guhyaṃ pādo ayaṃ prakaṭo abhavat। so ahaṅkāraṃ jagatsṛṣṭyai brahmāṇam asṛjat prabhuh।।

atha sṛṣṭyāṃ manaś cakre brahmāhaṅkāramūrtibhṛt। manasaś candramā jajñe sūryo akṣṇos tejasāṃ nidhih।।

manasah khaṃ tato vāyur agnir āpo dharā kramāt। guṇaikavṛddhyā pañcaiva mahābhūtāni jajñire।।

madhye samantād aṇḍasya bhūgolo vyomni tiṣṭhati। bibhrānah paramāṃ śaktiṃ brahmaṇo dhāraṇātmakām।।

upariṣṭāt sthitās tasya sendrā devā maharṣayah। adhastād asurās tadvad dviṣanto anyonyam āśritāh।।

karkyādīn sañcaraṃś tadvad ahnah paścārdham eva sah। tulādīṃs trīn mṛgādīṃś ca tadvad eva suradviṣām।।

sarvatraiva mahīgole svasthānam upari sthitam। manyante khe yato golas tasya kvordhavaṃ kva vādhah।।

alpakāyatayā lokāh svasthānāt sarvato mukham। paśyanti vṛttām apy etāṃ cakrākārāṃ vasundharām।।

savyaṃ bhramati devānām apasavyaṃ suradviṣām। upariṣṭād bhagolo ayaṃ vyakṣe paścān mukhah sadā।।

meṣādau tu sadā vṛddhir udaguttarato adhikā। devāṃśe ca kṣapāhānir viparītaṃ tathāsure।।

dhanur mṛgālikumbheṣu saṃsthito arko na dṛśyate। devabhāge asurāṇāṃ tu vṛṣādye bhacatuṣṭaye।।

merau meṣādicakrārdhe devāh paśyanti bhāskaram। sakṛd evoditaṃ tadvad asurāś ca tulādigam।।

bhadrāśvoparigah kuryād bhārate tūdayaṃ ravih। rātryardhaṃ ketumāle tu kurāv astamayaṃ tadā।।

sakṛd udgatam abdārdhaṃ paśyanty arkaṃ surāsurāh। pitarah śaśigāh pakṣaṃ svadinaṃ ca narā bhuvi।।

svalpayāto bahūn bhuṅkte bhagaṇān śītadīdhitih। mahatyā kakṣayā gacchan tatah svalpaṃ śanaiścarah।।

mandād adhah krameṇa syuś caturthā divasādhipāh। varṣādhipatayas tadvat tṛtīyāś ca prakīrtitāh।।

ūrdhvakrameṇa śaśino māsānām adhipāh smṛtāh। horeśāh sūryatanayād adho adhah kramaśas tathā।।

[jyotiṣopaniṣad] atha gupte śucau deśe snātah śucir alaṅkṛtah। sampūjya bhāskaraṃ bhaktyā grahān bhāny atha guhyakān।।

kakṣāh prakalpayet tāś ca karkyādīnāṃ viparyayāt। tadvat tisras tulādīnāṃ mṛgādīnāṃ vilomatah।।

saptarṣīṇām agastyasya brahmādīnāṃ ca kalpayet। madhye vaiṣuvatī kakṣā sarveṣām eva saṃsthitā।।

kṣetrāṇy evam ajādīnāṃ tiryagjyābhih prakalpayet। ayanād ayanaṃ caiva kakṣā tiryak tathāparā।।

krāntisañjñā tayā sūryah sadā paryeti bhāsayan। candrādyāś ca svakaih pātair apamaṇḍalam āśritaih।।

tato apakṛṣṭā dṛśyante vikṣepānteṣv apakramāt। udayakṣitije lagnam astaṃ gacchac ca tadvaśāt।।

tāṃrapātram adhaśchidraṃ nyastaṃ kuṇḍe amalāmbhasi। ṣaṣṭir majjaty ahorātre sphuṭaṃ yantraṃ kapālakam।।

narayantraṃ tathā sādhu divā ca vimale ravau। chāyāsaṃsādhanaih proktaṃ kālasādhanam uttamam।।

[māna] brāhmaṃ divyaṃ tathā pitryaṃ prājāpatyaṃ guros tathā। sauraṃ ca sāvanaṃ cāndram ārkṣaṃ mānāni vai nava।।

ṣaḍviṃśe dhanuṣo bhāge dvāviṃśe nimiṣasya ca। mithunāṣṭādaśe bhāge kanyāyās tu caturdaśa।।

tatah śeṣāṇi kanyāyā yāny ahāni tu ṣoḍaśa। kratubhis tāni tulyāni pitṝṇāṃ dattam akṣayam।।

dvirāśinātha ṛtavas tato api śiśirādayah। meṣādayo dvādaśaite māsās tair eva vatsarah।।

arkād vinihsṛtah prācīṃ yad yāty aharahah śaśī। tac cāndramānam aṃśais tu jñeyā dvādaśabhis tithih।।

triṃśatā tithibhir māsaś cāndrah pitryam ahah smṛtam। niśā ca māsapakṣāntau tayor madhye vibhāgatah।।

kārtikyādiṣu saṃyoge kṛttikādi dvayaṃ dvayam। antyopāntyau pañcamaś ca tridhā māsatrayaṃ smṛtam।।

vaiśākhādiṣu kṛṣṇe ca yogah pañcadaśe tithau। kārttikādīni varṣāṇi guror astodayāt tathā।।

udayād udayaṃ bhānoh sāvanaṃ tat prakīrtitam। sāvanāni syur etena yajñakālavidhis tu taih।।

manvantaravyavasthā ca prājāpatyam udāhṛtam। na tatra dyuniśor bhedo brāhmaṃ kalpah prakīrtitam।।

divyaṃ cārkṣaṃ grahāṇāṃ ca darśitaṃ jñānam uttamam। vijñāyārkādilokeṣu sthānaṃ prāpnoti śāsvatam।।

ity uktvā mayam āmantrya samyak tenābhipūjitah। divam ācakrame arkāṃśah praviveśa svamaṇḍalam।।

mayo atha divyaṃ tajñānaṃ jñātvā sākṣād vivasvatah। kṛtakṛtyam ivātmānaṃ mene nirdhūtakalmaṣam।।

jñātvā tam ṛṣayaś cātha sūryalabdhavaraṃ mayam। paribabrur upetyātho jñānaṃ papracchur ādarāt।।

sa tebhyah pradadau prīto grahāṇāṃ caritaṃ mahat। atyadbhutatamaṃ loke rahasyaṃ brahmasammitam।।