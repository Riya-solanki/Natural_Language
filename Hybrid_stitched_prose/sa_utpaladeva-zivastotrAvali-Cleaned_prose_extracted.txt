na dhyāyato na japataḥ syād yasyāvidhipūrvakam evam eva śivabhāsas taṃ numo bhaktiśālinam ।।

sākṣādbhavanmaye nātha sarvasmin bhuvanāntare kiṃ na bhaktimatāṃ kṣetram mantraḥ kvaiṣām na siddhyati ।।

anantānandasindhos te nātha tattvaṃ vidanti te tādṛśa eva ye sāndrabhaktyānandarasāplutāḥ ।।

tvam evātmeśa sarvasya sarvaś cātmani rāgavān iti svabhāvasiddhāṃs tvadbhaktiṃ jānañ jayej janaḥ ।।

nātha vedyakṣaye kena na dṛśyo asyekakaḥ sthitaḥ vedyavedakasaṃkṣobhe apy asi bhaktaiḥ sudarśanaḥ ।।

anantānandasarasī devī priyatamā yathā aviyuktāsti te tadvad ekā tvadbhaktir astu me ।।

sarva eva bhavallābhahetur bhaktimatāṃ vibho saṃvinmārgo ayam āhlādaduḥkhamohais tridhā sthitaḥ ।।

bhavadbhaktyamṛtāsvādād bodhasya syāt parāpi yā daśā sā māṃ prati svāmin nāsavasyeva śuktatā ।।

śivo bhūtvā yajeteti bhakto bhūtveti kathyate tvam eva hi vapuḥ sāraṃ bhaktair advayaśodhitam ।।

kadācit kvāpi labhyo asi yogenetīśa vañcanā anyathā sarvakakṣyāsu bhāsi bhaktimatāṃ katham ।।

pratyāhārādyasaṃspṛṣṭo viśeṣo asti mahānayam yogibhyo bhaktibhājām yad vyutthāne api samāhitāḥ ।।

na yogo na tapo nārcākramaḥ ko api pranīyate amāye śivamārge asmin bhaktir ekā praśasyate ।।

śiva ity ekaśabdasya jihvāgre tiṣṭhataḥ sadā samastaviṣayāsvādo bhakteṣv evāsti ko apy aho ।।

sādṛśaiḥ kiṃ na carvyeta bhavadbhaktimahauṣadhiḥ tādṛśī bhagavan yasyā mokṣākhyo anantaro rasaḥ ।।

bhavadbhaktisudhāsāras taiḥ kim apy upalakṣitaḥ ye na rāgādi paṅke asmiṃḷ lipyante patitā api ।।

aṇimādiṣu mokṣānteṣv aṅgeṣv eva phalābhidhā bhavadbhakter vipakvāyā latāyā iva keṣu cit ।।

mahādevāya rudrāya śaṅkarāya śivāya te maheśvarāyāpi namaḥ kasmai cin mantramūrtaye ।।

samastalakṣanāyoga eva yasyopalakṣaṇam tasmai namo astu devāya kasmai cid api śambhave ।।

namaḥ sukṛtasaṃbharavipākaḥ sakṛd apy asau yasya nāmagrahas tasmai durlabhāya śivāya te ।।

taṭeṣv eva paribhrāntaiḥ labdhās tās tā vibhūtayaḥ yasya tasmai namas tubhyam agādhaharasindhave ।।

yathā tathāpi yaḥ pūjyo yatra tatrāpi yo arcitaḥ yo api vā so api vā yo asau devas tasmai namo astu te ।।

sukhapradhānasaṃvedyasambhogair bhajate ca yat tvām eva tasmai ghorāya śaktivṛndāya te namaḥ ।।

munīnām apy avijñeyaṃ bhaktisambandhaceṣṭitāḥ āliṅganty api yaṃ tasmai kasmai cid bhavate namaḥ ।।

svātantryāmṛtapūrṇatvad aikyakhyātimahāpaṭe citraṃ nāsty eva yatreśa tan naumi tava śāsanam ।।

jaya deva namo namo astu te sakalaṃ viśvam idaṃ tavāśritam jagatāṃ parameśvaro bhavān paramekaḥ śaraṇāgato asmi te ।।

sadasattvena bhāvānāṃ yuktā yā dvitayī gatiḥ tām ullaṅghya tṛtīyasmai namaś citrāya śambhave ।।

prakāśāṃ śītalām ekāṃ śuddhāṃ śaśikalām iva dṛśaṃ vitara me nātha kām apy amṛtavāhinīm ।।

tvayi rāgarase nātha na magnaṃ hṛdayaṃ prabho yeṣām ahṛdayā eva te avajñaspadam īdṛśāḥ ।।

prabhuṇā bhavatā yasya jātaṃ hṛdayamelanam prābhavīṇāṃ vibhūtīnāṃ paramekaḥ sa bhājanam ।।

keva na syād dṛśā teṣāṃ sukhasambhāranirbharā yeṣām ātmādhikeneśa na kvāpi virahas tvayā ।।

garjāmi bata nṛtyāmi pūrṇā mama manorathāḥ svāmī mamaiṣa ghaṭito yat tvam atyantarocanaḥ ।।

nānyad vedyaṃ kriyā yatra nānyo yogo vidā ca yat jñānaṃ syāt kiṃ tu viśvaikapūrṇā cittvaṃ vijṛmbhate ।।

durjayānām anantānām duḥkhānāṃ sahasaiva te hastāt palāyitā yeṣāṃ vāci śaśvacchivadhvaniḥ ।।

uttamaḥ puruṣo anyo asti yuṣmaccheṣaviśeṣitaḥ tvaṃ mahāpuruṣas tv eko niḥśeṣapuruṣāśrayaḥ ।।

jayanti te jagadvandyā dāsās te jagatāṃ vibho saṃsārārṇava evaiṣa yeṣāṃ krīḍāmahāsaraḥ ।।

āsatāṃ tāvad anyāni dainyānīha bhavajjuṣām tvam eva prakaṭībhūyā ity anenaiva lajjyate ।।

matparaṃ nāsti tatrāpi jāpako asmi tadaikyataḥ tattvena japa ity akṣamālayā diśasi kvacit ।।

sato avaśyaṃ paramasat sac ca tasmāt paraṃ prabho tvaṃ cāsataḥ sataś cānyas tenāsi sadasanmayaḥ ।।

jaḍe jagati cidrūpaḥ kila vedye api vedakaḥ vibhur mite ca yenāsi tena sarvottamo bhavān ।।

alam ākranditair anyair iyad eva puraḥ prabhoḥ tīvraṃ viraumi yan nātha muhyāmy evaṃ vidann api ।।

capalam asi yad api mānasa tatrāpi ślāghyase yato bhajase śaraṇānām api śaraṇaṃ tribhuvanagurum ambikākāntam ।।

ullaṅghya vividhadaivatasopānakramam upeya śivacaraṇān āśrityāpy adharatarāṃ bhūmiṃ nādyāpi citram ujjhāmi ।।

prakaṭaya nijam adhvānaṃ sthagayatarām akhilalokacaritāni yāvad bhavāmi bhagavaṃs tava sapadi sadodito dāsaḥ ।।

śiva śiva śambho śaṅkara śaraṇāgatavatsalāśu kuru karuṇām tava caraṇakamalayugalasmaraṇaparasya hi sampado adūre ।।

tāvakāṅghrikamalāsanalīnā ye yathāruci jagad racayanti te viriñcim adhikāramalenāliptam asvavaśam īśa hasanti ।।

tvatprakāśavapuṣo na vibhinnaṃ kiṃ cana prabhavati pratibhātum tat sadaiva bhagavan parilabdho asīśvara prakṛtito api vidūraḥ ।।

pādapaṅkajarasaṃ tava ke cid bhedaparyuṣitavṛttim upetāḥ ke canāpi rasayanti tu sadhyo bhātam akṣatavapur dvayaśūnyam ।।

nātha vidyud iva bhāti vibhāte yā kadā cana mamāmṛtadigdhā sā yadi sthirataraiva bhavet tat pūjito asi vidhivat kim utānyat ।।

sarvam asyaparam asti na kiṃ cid vastv avastu yadi veti mahatyā prajñāya vyavasito atra yathaiva tvaṃ tathaiva bhava suprakaṭo me ।।

svecchayaiva bhagavan nijamārge kāritaḥ padam ahaṃ prabhunaiva tat kathaṃ janavad eva carāmi tvatpadocitam avaimi na kiṃ cit ।।

ko api deva hṛdi teṣu tāvako jṛmbhate subhagabhāva uttamaḥ tvatkathāmbudaninādacātakā yena te api subhagīkṛtāś ciram ।।

tvajjuṣāṃ tvayi kayāpi līlayā rāga eṣa paripoṣam āgataḥ yad viyogabhuvi saṅkathā tathā saṃsmṛtiḥ phalati saṃgamotsavam ।।

yo vicitrarasasekavardhitaḥ śaṅkareti śataśo apy udīritaḥ śabda āviśati tiryagāśayeṣv apy ayaṃ navanavaprayojanaḥ ।।

te jayanti mukhamaṇḍale bhraman asti yeṣu niyataṃ śivadhvaniḥ yaḥ śāśīva prasṛto amṛtāśayāt svādu saṃsravati cāmṛtaṃ param ।।

parisamāptam ivogram idaṃ jagad vigalito aviralo manaso malaḥ tad api nāsti bhavatpurārgalakavāṭavighaṭṭanam aṇva pi ।।

satataphullabhavanmukhapaṅkajodaravilokanalālasacetasaḥ kim api tat kuru nātha manāg iva sphurasi yena mamābhimukhasthitiḥ ।।

tvadavibhedamater aparaṃ nu kiṃ sukham ihāsti vibhūtir athāparā tad iha tāvakadāsajanasya kiṃ kupatham eti manaḥ parihṛtya tām ।।

kṣaṇam apīha na tāvakadāsatāṃ prati bhaveyam ahaṃ kila bhājanam bhavadabhedarasāsavam ādarād avirataṃ rasayeyam ahaṃ na cet ।।

na kila paśyati satyam ayaṃ janas tava vapur dvayadṛṣṭimalīmasaḥ tad api sarvavidāśritavatsalaḥ kim idam āraṭitaṃ na śṛṇoṣi me ।।

smarasi nātha kadācid apīhitaṃ viṣayasaukhyam athāpi mayārthitam satatam eva bhavadvapurīkṣaṇāmṛtamabhīṣṭamalaṃ mama dehi tat ।।

kila yadaiva śivādhvani tāvake kṛtapado asmi maheśa tavecchayā śubhaśatānyuditāni tadaiva me kim aparaṃ mṛgaye bhavataḥ prabho ।।

yatra so astam ayam eti vivasvāṃś candramaḥ prabhṛtibhiḥ saha sarvaiḥ kāpi sā vijayate śivarātriḥ svaprabhāprasarabhāsvararūpā ।।

apy upārjitam ahaṃ triṣu lokeṣv adhipatyam amareśvara manye nīrasaṃ tad akhilaṃ bhavadaṅghrisparśanāmṛtarasena vihīnam ।।

bata nātha dṛḍho ayam ātmabandho bhavadakhyātimayas tvayaiva kḷptaḥ yad ayaṃ prathamānam eva me tvām avadhīrya ślathate na leśato api ।।

mahatām amareśa pūjyamāno apy aniśaṃ tiṣṭhasi pūjakaikarūpaḥ bahirantarapīha dṛśyamānaḥ sphurasi draṣṭṛśarīra eva śaśvat ।।

tvad ekanātho bhagavann iyad evārthaye sadā tvadantarvasatir mūko bhaveyaṃ mānyathā budhaḥ ।।

aho sudhānidhe svāminn aho mṛṣṭa trilocana aho svādo virūpakṣety eva nṛtyeyam āraṭan ।।

cittabhūbhṛd bhuvi vibho vaseyaṃ kvāpi yatra sā nirantaratvatpralāpamayī vṛttir mahārasā ।।

yatra devīsametas tvam āsaudhādā ca gopurāt bahurūpaḥ sthitas tasmin vāstavyaḥ syām ahaṃ pure ।।

prasīda bhagavan yena tvatpade patitaṃ sadā mano me tattadāsvādya kṣīved iva galed iva ।।

praharṣād vātha śokād vā yadi kuṅyād dhaṭād api bāhyād athāntarād bhāvāt prakaṭībhava me prabho ।।

bahir apy antar api tat syandamānaṃ sadāstu me bhavatpādāmbujasparśāmṛtam atyantaśītalam ।।

tvatpādasaṃsparśasudhāsaraso antarnimajjanam ko apy eṣa sarvasambhogalaṅghī bhogo astu me sadā ।।

niveditam upādatsva rāgādi bhagavan mayā ādāya cāmṛtīkṛtya bhuṅkṣva bhaktajanaiḥ samam ।।

ākāmkṣaṇīyam aparaṃ yena nātha na vidyate tava tenādvitīyasya yuktaṃ yat paripūrṇatā ।।

hasyate nṛtyate yatra rāgadveṣādi bhujyate pīyate bhaktipīyūṣarasas tat prāpnuyāṃ padam ।।

tat tad apūrvāmodatvaccintākusumavāsanā dṛḍhatām etu mama manasi yāvann aśyatu durvāsanāgandhaḥ ।।

kva nu rāgādiṣu rāgaḥ kva ca haracaraṇāmbujeṣu rāgitvam itthaṃ virodharasikaṃ bodhaya hitam amara me hṛdayam ।।

vāci manomatiṣu tathā śarīraceṣṭāsu karaṇaracitāsu sarvatra sarvadā me puraḥsaro bhavatu bhaktirasaḥ ।।

śivaśivaśiveti nāmani tava niravadhi nātha japyamāne asmin āsvādayan bhaveyaṃ kam api mahārasam apunaruktam ।।

svavapuṣi sphuṭabhāsini śāśvate sthitikṛte na kim apy upayujyate iti matiḥ sudṛḍhā bhavatāt paraṃ mama bhavaccaraṇābjarajaḥ śuceḥ ।।

kim api nātha kadācana cetasi sphurati tad bhavadaṃghritalaspṛśām galati yatra samastamidaṃ sudhāsarasi viśvam idaṃ diśa me sadā ।।

kṣaṇamātram apīśāna viyuktasya tvayā mama nibiḍaṃ tapyamānasya sadā bhūyā dṛśaḥ padam ।।

viyogasāre saṃsāre priyeṇa prabhuṇā tvayā aviyuktaḥ sadaiva syāṃ jagatāpi viyojitaḥ ।।

kāyavāṅmanasair yatra yāmi sarvaṃ tvam eva tat ity eṣa paramārtho api paripūrṇo astu me sadā ।।

nirvikalpo mahānandapūrṇo yadvad bhavāṃs tathā bhavatstutikarī bhūyād anurūpaiva vāṅ mama ।।

bhagavanbhavataḥ pūrṇam paśyeyam akhilaṃ jagat tāvataivāsmi santuṣṭas tato na parikhidyase ।।

vilīyamānās tvayy eva vyomni meghalavā iva bhāvā vibhāntu me śaśvat kramanairmalyagāminaḥ ।।

kāṃ bhūmikāṃ nādhiśeṣe kiṃ tat syād yan na te vapuḥ śrāntas tenāprayāsena sarvatas tvām avāpnuyām ।।

bhavadaṅgapariṣvaṅgasambhogaḥ svecchayaiva me ghaṭatām iyati prāpte kiṃ nātha na jitaṃ mayā ।।

prakaṭībhava nānyābhiḥ prārthanābhiḥ kadarthanāḥ kurmas te nātha tāmyantas tvām eva mṛgayāmahe ।।

tvayy ānandasarasvati samarasatām etya nātha mama cetaḥ pariharatu sakṛd iyantaṃ bhedādhīnaṃ mahānartham ।।

etan mama na tv idam iti rāgadveṣādinigaḍadṛḍhamūle nātha bhavanmayataikyapratyayaparaśuḥ patatvantaḥ ।।

galatu vikalpakalaṅkāvalī samullasatu hṛdi nirargalatā bhagavann ānandarasaplutāstu me cinmayī mūrtiḥ ।।

rāgādimayabhavāṇḍakaluṭhitaṃ tvadbhaktibhāvanāmbikā tais taiḥ āpyāyayatu rasair māṃ pravṛddhapakṣo yathā bhavāmi khagaḥ ।।

tasmin pade bhavantaṃ satatam upaślokayeyam atyuccaiḥ hariharyaśvaviriñcā api yatra bahiḥ pratīkṣante ।।

bhaktimadajanitavibhramavaśena paśyeyam avikalaṃ karaṇaiḥ śivamayam akhilaṃ lokaṃ kriyāś ca pūjāmayī sakalāḥ ।।

yaḥ prasādalava īśvarasthito yā ca bhaktir iva mām upeyuṣī tau parasparasamanvitau kadā tādṛśe vapuṣi rūḍhim eṣyataḥ ।।

tvatprabhutvaparicarvaṇajanmā ko apy udetu paritoṣaraso antaḥ sarvakālam iha me param astu jñānayogamahimādi vidūre ।।

lokavadbhavatu me viṣayeṣu sphīta eva bhagavanparitarṣaḥ kevalaṃ tava śarīratayaitān lokayeyam aham astavikalpaḥ ।।

dehabhūmiṣu tathā manasi tvaṃ prāṇavartmani ca bhedam upete saṃvidaḥ pathiṣu teṣu ca tena svātmanā mama bhava sphuṭarūpaḥ ।।

nijanijeṣu padeṣu patantv imāḥ karaṇavṛttaya ullasitā mama kṣaṇamapīśa manāg api maiva bhūt tvadavibhedarasakṣatisāhasam ।।

vikasatu svavapur bhavadātmakaṃ samupayāntu jaganti mamāṅgatām vrajatu sarvam idaṃ dvayavalgitaṃ smṛtipathopagame apy anupākhyatām ।।

api kadācana tāvakasaṅgamāmṛtakaṇācchuraṇena tanīyasā sakalalokasukheṣu parāṅmukho na bhavitāsmy ubhayacyuta eva kim ।।

satatam eva bhavaccaraṇāmbujākaracarasya hi haṃsavarasya me upari mūlatalād api cāntarād upanamatv aja bhaktimṛṇālikā ।।

upayāntu vibho samastavastūny api cintāviṣayaṃ dṛśaḥ padaṃ ca mama darśanacintanaprakāśāmṛtasārāṇi paraṃ parisphurantu ।।

parameśvara teṣu teṣu kṛcchreṣv api nāmopanamatsv ahaṃ bhaveyam na paraṃ gatabhīs tvadaṅgasaṅgādupajātādhikasammado api yāvat ।।

bhavadātmani viśvam umbhitaṃ yad bhavataivāpi bahiḥ prakāśyate tat iti yad dṛḍhaniścayopajuṣṭaṃ tad idāniṃ sphuṭam eva bhāsatām ।।

kadā me syād vibho bhūri bhaktyānandarasotsavaḥ yadālokasukhānandī pṛthaṅ nāmāpi lapsyate ।।

īśvaram abhayam udāraṃ pūrṇam akāraṇam apahnutātmānaṃ sahasābhijñāya kadā svāmijanaṃ lajjayiṣyāmi ।।

kadā kām api tāṃ nātha tava vallabhatām iyām yayā māṃ prati na kvāpi yuktaṃ te syāt palāyitum ।।

jñānasya paramā bhūmir yogasya paramā daśā tvadbhaktir yā vibho karhi pūrṇa me syāt tadarthitā ।।

paritaḥ prasaracchuddhatvadālokamayaḥ kadā syāṃ yatheśa na kiñcin me māyācchāyābilaṃ bhavet ।।

paśujanasamānavṛttām avadhūya daśām imāṃ kadā śambho āsvādayeya tāvakabhaktocitam ātmano rūpam ।।

nātha kadā sa tathāvidha ākrando me samuccared vāci yat samanantaram eva sphurati puras tāvakī mūrtiḥ ।।

na soḍhavyam avaśyam te jagadekaprabhor idam māheśvarāś ca lokānām itareṣāṃ samāś ca yat ।।

ye sadaivānurāgeṇa bhavatpādānugāminaḥ yatra tatra gatā bhogāṃs te kāṃś cid upabhuñjate ।।

bhartā kālāntako yatra bhavāṃs tatra kuto rujaḥ tatra cetarabhogāśā kā lakṣmīr yatra tāvakī ।।

kṣanamātrasukhenāpi vibhur yenāsi labhyase tadaiva sarvaḥ kālo asya tvadānandena pūryate ।।

ānandarasabindus te candramā galito bhuvi sūryas tathā te prasṛtaḥ saṃhārī tejasaḥ kaṇaḥ ।।

tenaiva dṛṣṭo asi bhavaddarśanādyo atihṛṣyati kathañcid yasya vā harṣaḥ ko api tena tvam īkṣitaḥ ।।

yeṣām prasanno asi vibho yair labdhaṃ hṛdayaṃ tava ākṛṣya tvatpurāttais tu bāhyam ābhyantarīkṛtam ।।

tvad ṛte nikhilaṃ viśvaṃ samadṛgyātam īkṣyatām īśvaraḥ punar etasya tvam eko viṣamekṣaṇaḥ ।।

āstāṃ bhavatprabhāveṇa vinā sattaiva nāsti yat tvaddūṣaṇakathā yeṣām tvad ṛte nopapadyate ।।

bāhyāntarāntarāyālīkevale cetasi sthitiḥ tvayi cet syān mama vibho kim anyad upayujyate ।।

anye bhramanti bhagavann ātmany evātiduḥsthitāḥ anye bhramanti bhagavann ātmany evātisusthitāḥ ।।

bhṛtyā vayaṃ tava vibho tena trijagatāṃ yathā bibharṣy ātmānam evaṃ te bharttavyā vayam apy alam ।।

sarvajñe sarvaśaktau ca tvayy eva sati cinmaye sarvathāpy asato nātha yuktāsya jagataḥ prathā ।।

tvatprāṇitāḥ sphurantīme guṇā loṣṭopamā api nṛtyanti pavanoddhūtāḥ kārpāsāḥ picavo yathā ।।

yadi nātha guṇeṣv ātmābhimāno na bhavet tataḥ kena hīyeta jagatas tvadekātmatayā prathā ।।

mahāprakāśavapuṣi vispaṣṭe bhavati sthite sarvato apīśa tat kasmāt tamasi prasarāmy aham ।।

avibhāgo bhavān eva svarūpam amṛtaṃ mama tathāpi martyadharmāṇām aham evaikam āspadam ।।

maheśvareti yasyāsti nāmakaṃ vāgvibhūṣaṇam praṇāmāṅkaś ca śirasi sa evaikaḥ prabhāvitaḥ ।।

sadasac ca bhavān eva yena tenāprayāsataḥ svarasenaiva bhagavaṃs tathā siddhiḥ kathaṃ na me ।।

śivadāsaḥ śivaikātmā kiṃ yan nāsādayet sukham tarpyo asmi devamukhyānām api yenāmṛtāsavaiḥ ।।

jagad idam athavā suhṛdo bandhujano vā na bhavati mama kim api tvaṃ punar etat sarvaṃ yadā tadā ko aparo me astu ।।

svāmin maheśvaras tvaṃ sākṣāt sarvaṃ jagat tvam eveti vastv eva siddhim etv iti yācñā tatrāpi yācñaiva ।।

tribhuvanādhipatitvam apīha yat tṛṇam iva pratibhāti bhavajjuṣaḥ kim iva tasya phalaṃ śubhakarmaṇo bhavati nātha bhavatsmaraṇād ṛte ।।

yena naiva bhavato asti vibhinnaṃ kiñcanāpi jagatāṃ prabhavaś ca tvadvijṛmbhitam ato adbhutakarmasv apy udeti na tava stutibandhaḥ ।।

tvanmayo asmi bhavadarcananiṣṭhaḥ sarvadāham iti cāpy avirāmam bhāvayann api vibho svarasena svapnago api na tathā kim iva syām ।।

ye manāg api bhavaccaraṇābjodbhūtasaurabhalavena vimṛṣṭaḥ teṣu visram iva bhavati samastaṃ bhogajātam amarair api mṛgyam ।।

hṛdi te na tu vidyate anyad anyad vacane karmaṇi cānyad eva śaṃbho paramārthasato apy anugraho vā yadi vā nigraha eka eva kāryaḥ ।।

mūḍho asmi duḥkhakalito asmi jarādidoṣabhīto asmi śaktirahito asmi tavāśrito asmi śambho tathā kalaya śīghram upaimi yena sarvottamāṃ dhuram apojjhitaduḥkhamārgaḥ ।।

tvatkarṇadeśama dhiśayya mahārghabhāvam ākranditāni mama tucchatarāṇi yānti vaṃśāntarālapatitāni jalaikadeśakhaṇḍāni mauktikamaṇitvam ivodvahanti ।।

kim iva ca labhyate bata na tair api nātha janaiḥ kṣaṇam api kaitavād api ca ye tava nāmni ratāḥ śiśiramayūkhaśekhara tathā kuru yena mama kṣatamaraṇo aṇimādikam upaimi yathā vibhavam ।।

śambho śarva śaśaṅkaśekhara śiva tryakṣākṣamālādhara śrīmann ugrakapālalāñchana lasadbhīmatriśūlāyudha kāruṇyāmbunidhe trilokaracanāśīlograśaktyātmaka śrīkaṇṭhāśu vināśayāśubhabharān ādhat svasiddhiṃ parām ।।

tat kiṃ nātha bhaven na yatra bhagavān nirmātṛtām aśnute bhāvaḥ syāt kim u tasya cetanavato nāśāsti yaṃ śaṅkaraḥ itthaṃ te parameśvarākṣatamahāśakteḥ sadā saṃśritaḥ saṃsāre atra nirantarādhividhuraḥ kliśyāmy ahaṃ kevalam ।।

yady apy atra varapradoddhatatamāḥ pīḍājarāmṛtyava ete vā kṣaṇam āsatāṃ bahumataḥ śabdādir evāsthiraḥ tatrāpi spṛhayāmi santatasukhākāṅkṣī ciraṃ sthāsnave bhogāsvādayutatvadaṅghrikamaladhyānāgrya jīvātave ।।

he nātha praṇatārtināśanapaṭo śreyonidhe dhūrjaṭe duḥkhaikāyatanasya janmamaraṇatrastasya me sāmpratam tac ceṣṭasva yathā manojñaviṣayāsvādapradā uttamā jīvann eva samaśnuve aham acalāḥ siddhīs tvadarcāparaḥ ।।

sahakāri na kiñcid iṣyate bhavato na pratibandhakaṃ dṛṣi bhavataiva hi sarvam āplutaṃ katham adyāpi tathāpi nekṣase ।।

api bhāvagaṇād apīndriyapracayād apy avabodhamadhyataḥ prabhavantam api svataḥ sadā paripaśyeyam apoḍhaviśvakam ।।

kathaṃ te jāyeran katham api ca te darśanapathaṃ vrajeyuḥ kenāpi prakṛtimahatāṅkena khacitaḥ tathotthāyotthāya sthalajalatṛṇāder akhilataḥ padārthadyānsṛṣṭisravadamṛtapūrair vikirasi ।।

na tadā na sadā na caikadety api sā yatra na kāladhīr bhavet tad idaṃ bhavadīyadarśanaṃ na ca nityaṃ na ca kathyate anyathā ।।

tvadvilokanasamutkacetaso yogasiddhir iyatī sadāstu me yad viśeyam abhisandhimātratas tvatsudhāsadanam arcanāya te ।।

nirvikalpabhavadīyadarśanapraptiphullamanasāṃ mahātmanām ullasanti vimalāni helayā ceṣṭitāni ca vacāṃsi ca sphuṭam ।।

bhavanbhavadīyapādayor nivasann antara eva nirbhayaḥ bhavabhūmiṣu tāsu tāsv ahaṃ prabhum arceyam anargalakriyaḥ ।।

yasya dambhād iva bhavatpūjāsaṅkalpa utthitaḥ tasyāpy avaśyam uditaṃ sannidhānaṃ tavocitam ।।

bhagavann itarān apekṣiṇā nitarām ekarasena cetasā sulabhaṃ sakalopaśāyinaṃ prabhum ātṛpti pibeyam asmi kim ।।

tvayā nirākṛtam sarvaṃ heyam etat tad eva tu tvanmayaṃ samupādeyam ity ayaṃ sārasaṃgrahaḥ ।।

bhavato antaracāri bhāvajātaṃ prabhuvanmukhyatayaiva pūjitaṃ tat bhavato bahir apy abhāvamātrā katham īśān bhavet samarcyate vā ।।

niḥśabdaṃ nirvikalpaṃ ca nirvyākṣepam athānisam kṣobhe apy adhyakṣamī kṣeyaṃ tryakṣa tvām eva sarvataḥ ।।

prakaṭaya nijadhāma deva yasmiṃs tvam asi sadā parameśvarīsametaḥ prabhucaraṇarajaḥsamānakakṣyāḥ kim aviśvāsapadaṃ bhānti bhṛtyāḥ ।।

darśanapatham upayāto apy apasarasi kuto mameśa bhṛtyasya kṣaṇamātrakam iha na bhavasi kasya na jantor dṛśor viṣayaḥ ।।

aikyasaṃvidamṛtācchadhārayā santataprasṛtayā kadā vibho plāvanāt paramabhedamānayaṃs tvāṃ nijaṃ ca vapur āpnuyāṃ mudam ।।

aham ity amuto avaruddhalokād bhavadīyāt pratipattisārato me aṇumātrakam eva viśvaniṣṭhaṃ ghaṭatāṃ yena bhaveyam arcitā te ।।

aparimitarūpam ahaṃ taṃ taṃ bhāvaṃ pratikṣaṇaṃ paśyan tvām eva viśvarūpaṃ nijanāthaṃ sādhu paśyeyam ।।

bhavadaṅgagataṃ tam eva kasmān na manaḥ paryaṭatīṣṭam artham artham prakṛtikṣatir asti no tathāsya mama cecchā paripūryate paraiva ।।

śataśaḥ kila te tavānubhāvād bhagavan ke apy amunaiva cakṣuṣā ye api hālikaceṣṭayā carantaḥ paripaśyanti bhavadvapuḥ sadāgre ।।

na sā matir udeti yā na bhavati tvadicchāmayī sadā śubham athetarad bhagavataivam ācaryate ato asmi bhavadātmako bhuvi yathā tathā sañcaran sthi to aniśam abādhitatvadamalaṅghripūjotsavaḥ ।।

bhavadīyagabhīrabhāṣiteṣu pratibhā samyag udetu me puro ataḥ tadanuṣṭhitaśaktir apy atas tadbhavadarcāvyasanaṃ ca nirvirāmam ।।

vyavahārapade api sarvadā pratibhātv arthakalāpa eṣa mām bhavato avayavo yathā na tu svata evādaraṇīyatāṃ gataḥ ।।

manasi svarasena yatra tatra pracaraty apy aham asya gocareṣu prasṛto apy avilola eva yuṣmatparicaryācaturaḥ sadā bhaveyam ।।

bhagavan bhavadicchayaiva dāsas tava jāto asmi parasya nātra śaktiḥ katham eṣa tathāpi vaktrabimbaṃ tava paśyāmi na jātu citram etat ।।

samutsukās tvāṃ prati ye bhavantaṃ pratyartharūpād avalokayanti teṣām aho kiṃ tadupasthitaṃ syāt kiṃ sādhanaṃ vā phalitaṃ bhavet tat ।।

bhāvā bhāvatayā santu bhavadbhāvena me bhava tathā na kiñcid apy astu na kiñcid bhavato anyathā ।।

yan na kiñcid api tanna kiñcid apy astu kiñcid api kiñcid eva me sarvathā bhavatu tāvatā bhavān sarvato bhavati labdhapūjitaḥ ।।

saṃgrahena sukhaduḥkhalakṣaṇaṃ māṃ prati sthitam idaṃ śṛṇu prabho saukhyam eṣa bhavatā samāgamaḥ svāminā viraha eva duḥkhitā ।।

antar apy atitarām aṇīyasī yā tvadaprathanakālikāsti me tām apīśa parimṛjya sarvataḥ svaṃ svarūpam amalaṃ prakāśaya ।।

tāvake vapuṣi viśvanirbhare citsudhārasamaye niratyaye tiṣṭhataḥ satatam arcataḥ prabhuṃ jīvitaṃ mṛtam athānyad astu me ।।

īśvaro aham aham eva rūpavān paṇḍito asmi subhago asmi ko aparaḥ matsamo asti jagatīti śobhate mānitā tvadanurāgiṇaḥ param ।।

dhyāyate tad anu dṛśyate tataḥ spṛśyate ca parameśvaraḥ svayam yatra pūjanamahotsavaḥ sa me sarvadāstu bhavato anubhāvataḥ ।।

yady athāsthitapadārthadarśanaṃ yuṣmadarcanamahotsavaś ca yaḥ yugmam etad itaretarāśrayaṃ bhaktiśāliṣu sadā vijṛmbhate ।।

anyavedyam aṇumātram asti na svaprakāśam akhilaṃ vijṛmbhate yatra nātha bhavataḥ pure sthitaṃ tatra me kuru sadā tavārcituḥ ।।

dāsadhāmni viniyojito apy ahaṃ svecchayaiva parameśvara tvayā darśanena na kim asmi pātritaḥ pādasaṃvahanakarmaṇāpi vā ।।

śaktipātasamaye vicāraṇaṃ prāptam īśa na karoṣi karhicit adya māṃ prati kim āgataṃ yataḥ svaprakāśanavidhau vilambase ।।

tatra tatra viṣaye bahirvibhāty antare ca parameśvarīyutam tvāṃ jagattritayanirbharaṃ sadā lokayeya nijapāṇipūjitam ।।

yatsamastasubhagārthavastuṣu sparśamātravidhinā camatkṛtim tāṃ samarpayati tena te vapuḥ pūjayanty acalabhaktiśālinaḥ ।।

sphārayasy akhilam ātmanā sphuran viśvam āmṛśasi rūpam āmṛśan yat svayaṃ nijarasena ghurṇase tat samullasati bhāvamaṇḍalam ।।

yo avikalpam idam arthamaṇḍalaṃ paśyatīśa nikhilaṃ bhavadvapuḥ svātmapakṣaparipūrite jagaty asya nityasukhinaḥ kuto bhayam ।।

kaṇṭhakoṇaviniviṣṭam īśa te kālakūṭam api me mahāmṛtam apy upāttam amṛtaṃ bhavadvapur bhedavṛtti yadi rocate na me ।।

īhitaṃ na bata pārameśvaraṃ śakyate gaṇayituṃ tathā ca me dattam apy amṛtanirbharaṃ vapuḥ svaṃ na pātum anumanyate tathā ।।

tvām agādham avikalpam advayaṃ svaṃ svarūpam akhilārthaghasmaram āviśann aham umeśa sarvadā pūjayeyam abhisaṃstuvīya ca ।।

jaya jayabhājana jaya jitajanmajarāmaraṇa jaya jagajjyeṣṭha jaya jaya jaya jaya jaya jaya jaya jaya jaya jaya jaya jaya jaya tryakṣa ।।

trimalakṣālino granthāḥ santi tatpāragāstathā yoginaḥ paṇḍitāḥ svasthās tvadbhaktā eva tattvataḥ ।।

rudanto vā hasanto vā tvām uccaiḥ pralapanty amī bhaktāḥ stutipadoccāropacārāḥ pṛthag eva te ।।

bāhyaṃ hṛdaya evāntar abhihṛtyaiva yo arcati tvām īśa bhaktipīyūṣarasapūrair namāmi tam ।।

dharmādharmātmanor antaḥ kriyayor jñānayos tathā sukhaduḥkhātmanor bhaktāḥ kim apy āsvādayanty aho ।।

sudhārdrāyāṃ bhavadbhaktau luṭhatāpy ārurukṣuṇā cetasaiva vibho arcanti kecit tvām abhitaḥ sthitāḥ ।।

nātha te bhaktajanatā yady api tvayi rāgiṇī tathāpīrṣyāṃ vihāyāsyās tuṣṭāstu svāminī sadā ।।

bhavadbhāvaḥ puro bhāvī prāpte tvadbhaktisambhave labdhe dugdhamahākumbhe hatā dadhani gṛdhnutā ।।

kim iyaṃ na siddhir atulā kiṃ vā mukhyaṃ na saukhyam āsravati bhaktir upacīyamānā yeyaṃ śambhoḥ sadātanī bhavati ।।

manasi maline madīyemagnā tvadbhaktimaṇilatā kaṣṭam na nijān api tanute tānapauruṣeyān svasampadullāsān ।।

bhaktir bhagavati bhavati trilokanāthe nanūttamā siddhiḥ kiṃ tv aṇimādikavirahāt saiva na pūrṇeti cintā me ।।

bāhyato antar api cotkaṭonmiṣattryambakastavakasaurabhāḥ śubhāḥ vāsayanty api viruddhavāsanān yogino nikaṭavāsino akhilān ।।

jyotir asti kathayāpi na kiṃ cid viśvam apy atisuṣuptam aśeṣam yatra nātha śivarātripade asmin nityam arcayati bhaktajanas tvām ।।

sattvaṃ satyaguṇe śive bhagavati sphārībhavatv arcane cūḍāyāṃ vilasantu śaṅkarapadaprodyadrajaḥsaṅcayāḥ rāgādismṛtivāsanām api samucchettuṃ tamo jṛmbhatāṃ śambho me bhavatāt tvadātmavilaye traiguṇyavargo athavā ।।

saṃsārādhvā sudūraḥ kharataravividhavyādhidagdhāṅgayaṣṭiḥ bhogā naivopabhuktā yad api sukham abhūj jātu nanno cirāya itthaṃ vyartho asmi jātaḥ śaśidharacaraṇākrāntikāntottamāṅgas tvadbhaktaś ceti tan me kuru sapadi mahāsampado dīrghadīrghāḥ ।।

na kiñcid eva lokānāṃ bhavadāvaraṇaṃ prativar{yat kiṃ cid eva bhūtānāṃemcitnaresvaraparīksā} na kiñcid eva bhaktānāṃ bhavadāvaraṇaṃ prati ।।

apy upāyakramaprāpyaḥ saṅkulo api viśeṣaṇaiḥ bhaktibhājāṃ bhavān ātmā sakṛc chuddho avabhāsate ।।

jayanto api hasanty ete jitā api hasanti ca bhavadbhaktisudhāpānamattāḥ ke apy eva ye prabho ।।

yathaivajñātapūrvo ayaṃ bhavadbhaktiraso mama ghaṭitas tadvad īśāna sa eva paripuṣyatu ।।

satyena bhagavan nānyaḥ prārthanāprasaro asti me kevalaṃ sa tathā ko api bhaktyāveśo astu me sadā ।।

bhaktikṣīvo api kupyeyaṃ bhavāyānuśayīya ca tathā haseyaṃ udyāṃ ca raṭeyaṃ ca śivety alam ।।

viṣamastho api svastho api rudann api hasann api gambhīro api vicitto api bhaveyaṃ bhaktitaḥ prabho ।।

bhaktānāṃ nāsti saṃvedyaṃ tvadantar yadi vā bahiḥ ciddharmā yatra na bhavān nirvikalpaḥ sthitaḥ svayam ।।

duḥkhāpi vedanā bhaktimatāṃ bhogāya kalpate yeṣāṃ sudhārdrā sarvaiva saṃvit tvaccandrikāmayī ।।

taveśa bhakter arcāyāṃ dainyāṃśaṃ dvayasaṃśrayam vilupyāsvādayanty eke vapur acchaṃ sudhāmayam ।।

bhrāntās tīrthadṛśo bhinnā bhrānter eva hi bhinnatā niṣpratidvandvi vastv ekaṃ bhaktānāṃ tvaṃ tu rājase ।।

rāgadveṣandhakāro api yeṣāṃ bhaktitviṣā jitaḥ teṣāṃ mahīyasām agre katame jñānaśālinaḥ ।।

kīrtyaś cintāpadaṃ mṛgyaḥ pūjyo yena tvam eva tat bhavadbhaktimatāṃ ślāghyā lokayātrā bhavanmayī ।।

muktisaṃjñā vipakvāyā bhakter eva tvayi prabho tasyām ādyadaśārūḍhā muktakalpā vayaṃ tataḥ ।।

duḥkhāgamo api bhūyān me tvadbhaktibharitātmanaḥ tvatparācī vibho mā bhūd api saukhyaparamparā ।।

tvaṃ bhaktyā prīyase bhaktiḥ prīte tvayi ca nātha yat tadanyonyāśrayaṃ yuktaṃ yathā vettha tvam eva tat ।।

sākāro vā nirākaro vāntar vā bahir eva vā bhaktimattātmanāṃ nātha sarvathāsi sudhāmayaḥ ।।

asminn eva jagaty antar bhavadbhaktimataḥ prati harṣaprakāśanaphalam anyad eva jagatsthitam ।।

guhye bhaktiḥ pare bhaktir bhaktir viśvamaheśvare tvayi śambhau śive deva bhaktir nāma kim apy aho ।।

bhaktir bhaktiḥ pare bhaktir bhaktir nāma samutkaṭā tāraṃ viraumi yat tīvrā bhaktir me astu paraṃ tvayi ।।

yato asmi sarvaśobhānāṃ prasavāvanir īśa tat tvayi lagnam anarghaṃ syād ratnam vā yadi vā tṛṇam ।।

āvedakād ā ca vedyād yeṣāṃ saṃvedanādhvani bhavatā na viyogo asti te jayanti bhavajjuṣaḥ ।।

saṃsārasadaso bāhye kaiś cittvaṃ parirabhyase svāmin parais tu tatraiva tāmyadbhis tyaktayantraṇaiḥ ।।

parameśvaratā jayaty apūrvā tava viśveśa yadīśitavyaśūnyā aparāpi tathaiva te yayedaṃ jagad ābhāti yathā tathā na bhāti ।।

aho ko api jayaty eṣa svāduḥ pūjāmahotsavaḥ yato amṛtarasāsvādam aśrūṇy api dadaty alam ।।

vyāpārāḥ siddhidāḥ sarve ye tvatpūjāpuraḥsarāḥ bhaktānāṃ tvanmayāḥ sarve svayaṃ siddhaya eva te ।।

sarvadā sarvabhāveṣu yugapat sarvarūpiṇam tvām arcayanty aviśrantaṃ ye mamaite adhidevatāḥ ।।

dhyānāyasatiraskārasiddhas tvatsparśanotsavaḥ pūjāvidhir iti khyāto bhaktānāṃ sa sadās tu me ।।

yasyānārambhaparyantau na ca kālakramaḥ prabho pūjātmāsau kriyā tasyāḥ kartāras tvajjuṣaḥ param ।।

brahmādīnām apīśāste te ca saubhāgyabhāginaḥ yeṣāṃ svapne api mohe api sthitas tvatpūjanotsavaḥ ।।

japatāṃ juhvatāṃ snātāṃ dhyāyatāṃ na ca kevalam bhaktānāṃ bhavadabhyarcāmaho yāvad yadā tadā ।।

dṛṣṭartha eva bhaktānāṃ bhavatpūjāmahodyamaḥ tadaiva yad asambhāvyaṃ sukham āsvādayanti te ।।

yāvan na labdhas tvatpūjāsudhāsvādamahotsavaḥ tāvan nāsvādito manye lavo api sukhasampadaḥ ।।

na prāpyam asti bhaktanāṃ nāpy eṣām asti durlabham kevalaṃ vicaranty ete bhavatpūjāmadonmadāḥ ।।

aho bhaktibharodāracetasāṃ varada tvayi slāghyaḥ pūjāvidhiḥ ko api yo na yācñākalaṃkitaḥ ।।

kā na śobhā na ko hlādaḥ kā samṛddhir na vāparā ko vā na mokṣaḥ ko apy eṣa mahādevo yad arcyate ।।

ko apy asau jayati svāmin bhavatpūjāmahotsavaḥ ṣaṭtriṃśato api tattvānāṃ kṣobho yatrollasaty alam ।।

namas tebhyo vibho yeṣāṃ bhaktipīyūṣavāriṇā pūjyāny eva bhavanti tvatpūjopakaraṇāny api ।।

pūjārambhe vibho dhyātvā mantrādheyāṃ tvadātmatām svātmany eva pare bhaktā mānti harṣeṇa na kvacit ।।

pūjāmṛtāpānamayo yeṣāṃ bhogaḥ pratikṣaṇam kiṃ devā uta muktās te kiṃ vā ke apy eva te janāḥ ।।

pūjopakaraṇībhūtaviśvaveśena gauravam aho kim api bhaktānāṃ kim apy eva ca lāghavam ।।

pūjāṃ ke cana manyante dhenuṃ kāmadughām iva sudhādhārādhikarasāṃ dhayanty antarmukhāḥ pare ।।

bhaktānām akṣavikṣepo apy eṣa saṃsārasaṃmataḥ upanīya kim apy antaḥ puṣṇāty arcāmahotsavam ।।

bhaktikṣobhavaśād īśa svātmabhūte arcanaṃ tvayi citraṃ dainyāya no yāvad dīnatāyāḥ paraṃ phalam ।।

paripūrṇāni śuddhāni bhaktimanti sthirāṇi ca bhavatpūjāvidhau nātha sādhanāni bhavantu me ।।

eṣā peśalimā nātha tavaiva kila dṛśyate viśveśvaro api bhṛtyair yad arcyase yaś ca labhyase ।।

sadāmurttād amūrttādvā bhāvād yad vāpy abhāvataḥ uttheyān me praśastasya bhavatpūjāmahotsavaḥ ।।

kāmakrodhābhimānais tvām upaharīkṛtaiḥ sadā ye arcayanti namas tebhyas teṣāṃ tuṣṭo asmi tattvataḥ ।।

jayaty eṣa bhavadbhaktibhājāṃ pūjāvidhiḥ paraḥ yas tṛṇaiḥ kriyamāno api ratnair evopakalpate ।।

jagato antarato bhavantam āptvā punar etad bhavato antarāl labhante jagadīśa tavaiva bhaktibhājo na hi teṣām iha dūrato asti kiñcit ।।

kvacid eva bhavān kvacid bhavānī sakalārthakramagarbhiṇī pradhānā paramārthapade tu naiva devyā bhavato nāpi jatattrayasya bhedaḥ ।।

no jānate subhagam apy avalepavanto lokāḥ prayatnasubhagā nikhila hi bhāvāḥ cetaḥ punar yad idam udyatam apy avaiti naivātmarūpam iha hā tad aho hato asmi ।।

bhavanmayasvātmanivāsalabdhasampadbharābhyarcitayuṣmadaṅghriḥ na bhojanācchādanam apy ajasram apekṣate yas tam ahaṃ nato asmi ।।

sadā bhavaddehanivāsasvastho apy antaḥ paraṃ dahyata eṣa lokaḥ tavecchayā tat kuru me yathātra tvadarcanānandamayo bhaveyam ।।

sakalavyavahāragocare sphuṭam antaḥ spurati tvayi prabho upayānty apayānti cāniśam mama vastūni vibhāntu sarvadā ।।

satatam eva tavaiva pure athavāpy arahito vicareyam ahaṃ tvayā kṣaṇalavo apy atha mā sma bhavet sa me na vijaye nanu yatra bhavanmayaḥ ।।

bhavadaṅgaparisravatsuśītāmṛtapūrair bharite samantato api bhavadarcanasampadeha bhaktās tava saṃsārasaro antare caranti ।।

prativastu samastajīvataḥ pratibhāsi pratibhāmayo yathā mama nātha tathā puraḥ prathāṃ vraja netratrayaśūlaśobhitaḥ ।।

abhimānacarūpahārato mamatābhaktibhareṇa kalpitāt paritoṣagataḥ kadā bhavān mama sarvatra bhaved dṛśaḥ padam ।।

bhavadīyam ihāstu vastu tattvaṃ vivarītuṃ ka ivātra pātram arthe idam eva hi nāmarūpaceṣṭādyasamaṃ te harate haro asi yasmāt ।।

śāntaye na sukhalipsutā manāg bhaktisambhṛtamadeṣu taiḥ prabhoḥ mokṣamārgaṇaphalāpi nārthanā smaryate hṛdayahāriṇaḥ puraḥ ।।

jāgaretaradaśāthavā parā yāpi kācana manāg avasthiteḥ bhaktibhājanajanasya sākhilā tvatsanāthamanaso mahotsavaḥ ।।

āmano akṣavalayasya vṛttayaḥ sarvataḥ śithilavṛttayo api tāḥ tvām avāpya dṛḍhadīrghasaṃvido nātha bhaktidhanasoṣmaṇāṃ katham ।।

na ca vibhinnam asṛjyata kiñcid asty atha sukhetarad atra na nirmitam atha ca duḥkhi ca bhedi ca sarvathāpy asamavismayadhāma namo astu te ।।

sphuṭam aviśa mām athāviśeyaṃ satataṃ nātha bhavantamasmi yasmāt rabhasena vapus tavaiva sākṣāt paramāsattigataḥ samarcayeyam ।।

tvayi na stutiśaktir asti kasyāpy athavāsty eva yato atisundaro asi satataṃ punar arthitaṃ mamaitad yad aviśrānti vilokayeyam īśam ।।

sarvavastuni ca yaikanidhānāt svātmanas tvad akhilaṃ kila labhyam asya me punar asau nijā ātmā na tvam eva ghaṭase paramās tām ।।

jñānakarmamayacidvapur ātmā sarvathaiṣa parameśvara eva syād vapus tu nikhileṣu padārtheṣv eṣu nāma na bhavet kim utānyat ।।

karhi nātha vimalaṃ mukhabimbaṃ tāvakaṃ samavalokayitāsmi yatsravaty amṛtapūram apūrvaṃ yo nimajjayati viśvam aśeṣam ।।

dhyātamātramuditaṃ tava rūpaṃ karhi nātha paramāmṛtapūraiḥ pūrayet tvadavibhedavimokṣākhyātidūravivarāṇi sadā me ।।

mā śuṣkakaṭukāny eva paraṃ sarvāṇi sarvadā tavopahṛtya labdhāni dvandvāny apy āpatantu me ।।

tvad bhaktisudhāsārair mānasam āpūryatāṃ mamāśu vibho yāvad imā uhyantāṃ niḥśeṣāsāravāsanāḥ plutvā ।।

mokṣadaśāyāṃ bhaktis tvayi kuta iva martyadharmiṇo api na sā rājati tato anurūpām āropaya siddhibhūmikām aja mām ।।

siddhilavalābhalubdhaṃ mām avalepena mā vibho saṃsthāḥ kṣāmas tvadbhaktimukhe prollasadaṇimādipakṣato mokṣaḥ ।।

dāsasya me prasīdatu bhagavān etāvad eva nanu yāce dātā tribhuvananātho yasya na tanmādṛśāṃ dṛśo viṣayaḥ ।।

tvadvapuḥsmṛtisudhārasapūrṇe mānase tava padāmbujayugmam māmake vikasad astu sadaiva prasravanmadhu kim apy atilokam ।।

asti me prabhur asau janako atha tryambako atha jananī ca bhavānī na dvitīya iha ko api mamāstīty eva nirvṛtatamo vicareyam ।।

vande tān daivataṃ yeṣāṃ haraś ceṣṭā harocitāḥ haraikapravaṇāḥ prāṇāḥ sadā saubhāgyasadmanām ।।

krīḍitaṃ tava maheśvaratāyāḥ pṛṣṭhato anyad idam eva yathaitat iṣṭamātraghaṭiteṣv avadāneṣv ātmanā param upāyam upaimi ।।

tvaddhāmni viśvavandye asminn iyati krīḍane sati tava nātha kiyān bhūyānn ānandarasasambhavaḥ ।।

kathaṃ sa subhago mā bhūdyo gauryā vallabho haraḥ haro api mā bhūd atha kiṃ gauryāḥ paramavallabhaḥ ।।

na kvāpi gatvā hitvāpi na kiṃcid idam eva ye bhavyaṃ tvaddhāma paśyanti bhavyās tebhyo namo namaḥ ।।

bhaktilakṣmīsamṛddhānāṃ kim anyad upayācitam etayā vā daridraṇāṃ kim anyad upayācitam ।।

duḥkhāny api sukhāyante viṣam apy amṛtāyate mokṣāyate ca saṃsāro yatra mārgaḥ sa śaṅkaraḥ ।।

mūle madhye avasāne ca nāsti duḥkhaṃ bhavajjuṣāṃ tathāpi vayam īśāna sīdāmaḥ katham ucyatām ।।

jñānayogādinānyeṣām apy apekṣitum arhati prakāśaḥ svairiṇām iva bhavān bhaktimatāṃ prabho ।।

bhaktānāṃ nārtayo nāpy asty ādhyānaṃ svātmanas tava tathāpy asti śivety etat kim apy eṣāṃ bahirmukhe ।।

sarvābhāsāvabhāso yo vimarśavalito akhilam aham etad iti staumi tāṃ kriyāśaktim īśa te ।।

vartante jantavo aśeṣā api brahmendraviṣṇavaḥ grasamānās tato vande deva viśvaṃ bhavanmayam ।।

dhyātam ātmupatiṣṭhata eva tvadvapur varada bhaktidhanānām apy acintyam akhilādbhutacintākartṛtāṃ prati ca te vijayante ।।

ārabdhā bhavadabhinutir amunā yenāṅgakena mama śambho tenāparyantam imaṃ kālaṃ dṛḍham akhilam eva bhaviṣīṣṭa ।।