tān iṅgitākārān vakṣyāmaḥ saṃmukhaṃ taṃ tu na vīkṣate vīkṣitā vrīḍāṃ darśayati rucyam ātmano aṅgam apadeśena prakāśayati pramattaṃ pracchannaṃ nāyakam atikrāntaṃ ca vīkṣate
pṛṣṭā ca kiṃ cit sasmitam avyaktākṣaram anavasitārtaṃ ca mandaṃ mandam adho-mukhī kathayati tat-samīpe ciraṃ sthānam abhinandati dūre sthitā paśyatu mām iti manyamānā parijanaṃ savadana-vikāram ābhāṣate taṃ deśaṃ na muñcati
yat kiṃ cid dṛṣṭvā vihasitaṃ karoti tatra kathām avasthānārtham anubadhnāti bālasyāṅka-gatasyāliṅganaṃ cumbanaṃ ca karoti paricārikāyās tilakaṃ ca racayati parijanān avaṣṭabhya tās tāś ca līlā darśayati
tan-mitreṣu viśvāsiti vacanaṃ caiṣāṃ bahu manyate karoti ca tat-paricārakaiḥ saha prītiṃ saṃkathāṃ dyūtam iti ca karoti sva-karmasu ca prabhaviṣṇur ivaitān niyuṅkte teṣu ca nāyaka-saṃkathām anyasya kathayatsv avahitātāṃ śṛṇoti
dhātreyikā coditā nāyakayodavasitaṃ praviśati tām antarā kṛtvā tena saha dyūtaṃ krīḍām ālāpaṃ cāyojayitum icchati analaṃkṛtā darśana-pathaṃ pariharati karṇa-pattram aṅgulīyakaṃ srajaṃ vā tena yācitā sadhīram eva gātrād avatārya sakhyā haste dadāti tena ca dattaṃ nityaṃ dhārayati anya-vara-saṃkathāsu viṣaṇṇā bhavati tat-pakṣakaiś ca saha na saṃsṛjyata iti
bhavataś cātra ślokau
dṛṣṭvaitān bhāva-saṃyuktān ākārān iṅgitāni ca kanyāyāḥ saṃprayogārthaṃ tāṃs tān yogān vicintayet
bāla-krīḍanakair bālā kalābhir yauvane sthitā vatsalā cāpi saṃgrāhyā viśvāsya-jana-saṃgrahāt