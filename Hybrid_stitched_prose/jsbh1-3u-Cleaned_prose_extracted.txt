śrutiviruddhānāmapi audumbarī sarvā veṣṭitavyetyādismṛtīnāṃ śrutimūlakatvāviśeṣāt prāmāṇyam ।
nacaudumbarīṃ spṛṣṭvodgāyediti pratyakṣaśrutivirodhāttadanupapattiḥ; parasparaviruddhārthakānāmapi grahaṇāgrahaṇādiśrutīnāṃ bahuśo darśanena virodhe satyapi tatkalpane bādhakābhāvāt, tadvadeva vikalpena virodhasya pariharttuṃ śakyatvācca ।
na hyatra pratyakṣaśrutyā smṛtermūlākāṅkṣā nivarttate, yena kalpanāmūlocchedādviruddhapratyakṣaśrutyā liṅgasyeva smṛterbādhaḥ syāt ।
na vā śaityauṣṇyayorivātra viṣayayoratyantavirodhaḥ, yena auṣṇyapratyakṣeṇeva śaityānumānasya prakṛte prameyāpahāralakṣaṇo bādhaḥ syāt ।
na tvetadasti; vikalpena dvayoḥ saṃbhavāditi prāpte bhāṣyakāreṇaivaṃ siddhāntitam sarvatrānumāne anumeyajijñāsāyāḥ kāraṇatvāt pratyakṣaśrutyā ca sparśavidhānenāveṣṭitatvarūpeṇaudumbaryāḥ paricchinnatvājjijñāsābhāvena naudumbarīveṣṭanaviṣayakaśrutyanumānasambhavaḥ ।
tathā pratyakṣaśrutivirodhābhāve api yatra lobhādidarśanaṃ, yathā vaisarjanahomīyaṃ vāso adhvaryuḥ parigṛhṇātītyādau tatrāpi na śrutikalpanaṃ kḷptahetoreva mūlatvopapatteḥ iti ।
(pūrvādhikaraṇenāpavādikasaṃgatyupapādanam) "virodhe tvanapekṣaṃ syāt asati hyanumāna"miti siddhāntasūtragatatuśabdanirasanīyatvena sūcitatatsūtrapūrvapakṣeṇādhikaraṇavicāraṃ darśayitumudāharaṇamāha śrutiviruddhānāmapīti ।।
apiśabdena yadi śiṣṭatraivarṇikaparigrahānupapattiprasūtaśrutimūlakatvena manvādismṛtīnāṃ prāmāṇyaṃ, tarhi viruddhānāmapi āsāmuktahetorastu prāmāṇyam ityākṣepanirāsāt āpavādikī saṃgatiḥ sūcikā ।।
(ādipadena aṣṭācatvāriṃśadityādismṛtidvayasaṃgrahanirūpaṇam) ādipadena yathaudumbarīṃ spṛṣṭvodgāyediti pratyakṣaśrutiviruddhāyāḥ sarvaveṣṭanasmṛterudāharaṇatvaṃ, tathā "jātaputraḥ kṛṣṇakeśo agnīnādadhīta" iti śrutyā viruddhāyā "aṣṭācatvāriṃśadvarṣaparyantaṃ vedabrahmacaryami"ti smṛteḥ, tathā "na dīkṣitasyānnamaśnīyāt" iti niṣedhāpekṣitāvadhisamarpikayāgnīṣomīye saṃsthite yajamānasya gṛhe aśitavyamiti śrutyā viruddhāyāḥ "krītarājako bhojyānna" iti smṛterapyudāharaṇatvaṃ saṃgṛhītam ।।
sadomaṇḍape udumbaravṛkṣasya kāṣṭhamūrdhvatayā yajamānasammitaṃ nikhanya sthāpyate ।
tadaudumbarīśabdasyārthaḥ ।
vikalpeneti ।।
(sparśanaveṣṭanayoḥ prayogabhedena vikalpanirūpaṇam) vahnau śaityauṣṇyayorvikalpāsaṃbhavāt parasparātyantābhāvasamānādhikaraṇayostayoḥ virodhasya pratyakṣasiddhatvāt pratyakṣabādhitatvena na śaityānumataṃ saṃbhavatīti yuktaḥ prameyāpahāralakṣaṇo bādhaḥ, iha tu sparśanaveṣṭanayoḥ parasparātyantābhāvasamānādhikaraṇayoḥ prayogabhedena vikalpenaniveśasya saṃbhavāt yuktaṃ prāmāṇyamityarthaḥ ।
sarvatreti ।।
dhūmādidarśanānantaraṃ vyāptismaraṇe satyapi jijñāsābhāve anumityanudayāt parokṣajñāne athavānumityarthāpattyoreva tasyāḥ kāraṇatvamityarthaḥ ।।
(vaisarjanahomīyamiti viṣayāntaragaveṣaṇaprayojanam) atra

teṣvadarśanāt ।।
atra śabdaprayogarūpasyācārasya yatrāryamlecchayoḥ parasparamarthavipratipattiḥ, yathā pīluśabdasya vṛkṣaviśeṣe āryāṇāṃ hastinyanyeṣāṃ, tatra tayostulyabalatvam; vyavahāre āryāṇāmiva mlecchānāmapyabhiyuktatvāviśeṣāt, avadhyasmaraṇasyobhayatrāpi samānatvācceti prāpte śakyatāvacchedakabhedenānekaśaktikalpanāprasaṅgāt ekatraiva śaktirnobhayatra ।
naca vinigamanāvirahaḥ; āryaprasiddhereva niyāmakatvāt ।
āryā hi śabdaikasamadhigamyadharmādharmayoraviplutilipsayā śabdārthatattvaṃ vivicya paripālayanti, na mlecchāḥ; dṛṣṭārthavyavahārasya yathākathañcidapi siddheḥ ।
atastatprasiddhyā vṛkṣaviśeṣa eva śaktiḥ ।
gajapratītistu lakṣaṇayā śaktibhramādvā ।
yatra tu niyāmakābhāvastatrāgatyākṣādiśabdeṣu ubhayatrāpi śaktiḥ; āryāṇāmevobhayatra prayogāt ।
tatrāpi kvacidvākyaśeṣasya niyāmakatā yathā "yatrānyā oṣadhayo mlāyante athaite modamānā ivottiṣṭhantī"tyanena yavaśabdasya dīrghaśūka eva śaktiḥ ।
priyaṅguṣu tulakṣaṇādiriti ।। iti pañcamādhikaraṇe āryaprasiddhiniyāmakatāparaṃ prathamavarṇakam ।
(teṣvadarśanāditisūtre bhāṣyakṛdracitādhikaraṇaśarīrasaṃgrahaḥ) atra bhāṣyakāreṇa vyākaraṇādhikaraṇe sādhuśabdaprayoganiyamasmṛteḥ vedamūlatvābhidhānādanādivācakākhyasādhu- śabdaprayogasya dharmabuddhyānuṣṭhīyamānatvāviśeṣāt sādhuśabdaprayogasya sākṣāddharmatayā tadantarvartipadānāṃ padārthapratipattimukhena dharmādharmopayogitayā dharmaprāmāṇyasaṃbhavena dharmapramāṇajijñāsopapatteḥ adhyāyasaṃgatiṃ, śiṣṭākopādhikaraṇe smṛtyadhikaraṇasiddhasmṛtyācāraprāmāṇyasya virodhādhikaraṇenāpāditasya pratiprasavakaraṇenācāraprāmāṇyasyāpi prastutatvādanantarasaṃgatiṃ cābhipretya yatra "yavamayaścaruḥ" "vārāhī upānahau" "vaitase kaṭe prājāpatyān saṃcinoti" ityādau prayuktānāṃ yavavarāhavetasaśabdānāmarthaprayogācāravipratipattiḥ, yathā bahubhiḥ yavādiśabdāḥ priyaṅgu-vāyasa-jambuvṛkṣeṣu prayujyante, kaiścittu dīrghaśūka-sūkara-vañjuleṣu, tatra prayogapratyayayorubhayatrāviśeṣāt ubhayatra vācakatvakalpanenārthadvayasyāpi vikalpena grahaṇaṃ iti pūrvapakṣaṃ prāpayyānekatra śaktikalpane gauravādekatra śaktiraparatra gauṇī ।
tatrāpi yavapadasya yavamayakarambhapātravidhiśeṣatayā "yatrānyā oṣadhayo mlāyante athaite modamānā ivottiṣṭhantī" tyāmnānāt dīrghaśūka eva śaktiḥ; phālgune anyauṣadhimlānatāyāmapi priyaṅgūṇāṃ modābhāvāt, varṣāsu teṣāṃ modasattve api anyauṣadhīnāṃ mlānābhāvāt dīrghaśūkānāṃ phālgune anyauṣadhimlānatāyāmeva modasaṃbhavena tadupapatteḥ ।
atra ca vākyaśeṣasya sattvepyanyatrāśvavālādau śaktigrāhakatve yavādiśabdasthale tanniścāyakatvamātrameva lāghavāt kalpyate ।
śaktigrahastu prayogādeva ।
ata eva phālgunādau godhūmādermodamānatve api aprayogādeva vācyatvāprasaktiḥ ।
evaṃ "varāhaṃ gāvo anudhāvanti" "daeapsujo vetasaḥ" ityarthavādābhyāṃ varāhavetasaśabdayorapi sūkaravañjulayoreva śaktiḥ ।
gavāmadyatvabuddhyā khecaravāyasānudhāvanāsaṃbhavena jambūvṛkṣasya sthalādhikaraṇasya apsujanyatvasyāsaṃbhavena tadanupapatteḥ ।
ataśca vākyaśeṣānugṛhītāryaprasiddhireva balīyasīti siddhāntitam ।।
(vārtikakārasaṃmatādhikaraṇaśarīraracanāpūrvakaṃ mūlakṛtā vārtikārīyādhikaraṇaśarīraparigrahe nimittanirūpaṇam) vārtikakṛtā tu yavavarāhavetasaśabdānāṃ priyaṅguvāyasajambūrūpeṣvartheṣu kasminnapi deśe śiṣṭairaprayogāt vipratipattyabhāvena "sārasvataṃ meṣa" mityatra "vāgvai sarasvatī"ti vākyaśeṣeṇa sarasvatīśabdaprakṛtinirṇayasyevehāpi "sandigdheṣu vākyaśeṣādi" tyanenagatārthatvādvākyaśeṣābhāvenābhiyuktaprasiddhestulyabalatvāpatteśca nodāharaṇatvasaṃbhavaḥ ।
navaitatsadṛśaṃ vākyaśeṣanirṇeyābhidheyaṃ trivṛdādiśabdarūpaṃ saṃbhavatyudāharaṇam; tatra traiguṇya eva lokaprayogenārthavipratipattyabhāvāt ।
ato bhāṣyakārīyāmadhikaraṇaracanāmayuktāṃ matvā pikanemādhikaraṇe vakṣyamāṇamlecchaprayogācāraprāmāṇyālocanena prāsaṅgikīṃ saṃgatiṃ cābhisaṃdhāyāryamlecchavipratipattiviṣayaśabdaprayogarūpācārodāharaṇenāpi āryaprasiddherbalīyastvaṃ siddhāntitam ।
tadvadeva bhāṣyakāra kṛtaṃ vicāraṃ svayamapyupekṣya yathāvārtikameva vicāraṃ darśayati tatreti ।।
"pailavaudumbarau daṇḍau vaiśyasye" tigautamasmṛtāvityarthaḥ ।
avadhyasmaraṇasyeti ।।
asmādayaṃ vyavahāraḥ pravṛtta ityevaṃrūpāvadherasmaraṇasyetyarthaḥ ।।
(āryaprasiddherarthanirṇāyakatvam tayorvirodhe vākyaśeṣasyeti nirūpaṇam) āryāhīti ।।
āryapadaṃ rasavīryavipākavaicitryajñānasidhyarthaṃ yatamānānāṃ vaidyānāmapyupalakṣaṇam ।
yathākathañcidapi siddherityasyāgre paripālayantītyanuṣaṅgaḥ ।
lakṣaṇayeti ।।
pīluvṛkṣādhikaraṇakabandhanasaṃbandhena lakṣaṇayā yatra tu kathañcidapi na śakyasaṃbandhalābhaḥ, tatra śaktibhramādvetyarthaḥ ।
niyāmaketi ।।
yatrāryāṇāmevobhayatra prayogastatra "abhiyuktatarā ye ye bahuśāstrārthadarśinaḥ ।
te te yatra prayuñjīran sa sorthastattvato bhavet" itivārtikadarśitarītyā nirṇayaḥ ।
ataeva asati vākyaśeṣe api nakṣatiḥ ।
yatra tvetayorevobhayatra prayogastatra vākyaśeṣasya niyāmakatetyarthaḥ ।
yavaśabdasyeti ।।
(saṃbhavadvipratipattikānāmapyuktādhikaraṇaviṣayatvam) etacca pūrvoktarītyā vārtikamate yavaśabdasyārthaprayogavipratipattyaviṣayatvāt bhāṣyakāradarśitasaṃbhavadvipratipatti- viṣayatvena kathañciduktamapi saṃbhavadvipratipattikodāharaṇāntaropalakṣaṇārthatvena vyākhyeyamiti dhyeyam ।।
(vipratipattyadhikaraṇaprayojananirūpaṇam) prayojanaṃ pūrvapakṣe gajadantaprakṛtiko vikalpena, siddhāntevṛkṣamaya eva vikalpo na ।
tathā pīluśabdasya pūrvapakṣe hastivācakatvenāpaśabdatvābhāvāt āhitāgnerhastyabhiprāyeṇa tacchabdaprayoge sārasvatīṣṭiḥ prāyaścittaṃ na, siddhānte tu bhavatyeveti spaṣṭatvānnoktam ।।
(vārtikakārīyavarṇakāntaradvayanirūpaṇam) viṣayavyāvṛttyarthaṃ vārtikakṛtā kṛtaṃ varṇakāntaradvayam, tatrādyamāha ।
evañceti ।
pariṇayādāviti ।।
ādipadena paitṛṣvastrīyādipariṇayasyānupanītena bhāryayā ca sahabhojanasya paryuṣitabhojanādeśca saṃgrahaḥ ।
(smṛtiviruddhācārasya prathamavarṇakaviṣayatvopapādanam) so ayamācāraḥ āndhradeśe vidyamāno "mātulasya sutāmūḍhvā mātṛgotrāṃ tathaivaca ।
samānapravarāṃ caiva tyaktvā cāndrāyaṇaṃ caret" iti śātātapasmṛtyā tathā "paitṛṣvastrīyabhaginīṃ svastrīyāṃ mātureva ca ।
mātuśca bhrāturāptasya gatvā cāndrāyaṇaṃ caret" iti manusmṛtyā ca viruddhastatra vicāra ityarthaḥ ।।
(ācārasmṛtyoḥ samabalatvācāraprābalyayośca nirūpaṇam) dharmatvena śiṣṭatraivarṇikaparigrahasya śrutikalpakatvasyobhayatra tulyatvāt vikalpena prāmāṇyamiti pūrvapakṣamāha tatrobhayoriti ।।
etacca tulyabalatvaṃ "samā vipratipattiḥ syādi"ti sūtrānurodhenoktam ।।
vastutastu pratyakṣaśrutyā viruddhasmṛtermūlaśrutyanumitipratibandhalakṣaṇabādhāsaṃbhave api yathāśrutamūlaniścayādananuṣṭhānarūpaphalāpahāralakṣaṇabādhasyeveha smṛtivirodhe anuṣṭhānātmakasyācārasya phalāpahāralakṣaṇasya bādhasyāsaṃbhavāt smṛtervākyātmakatvena pratyakṣaśrutyaviruddhārthapratipādakaśrutikalpanena yathāśrutārthatyāgalakṣaṇabādhasaṃbhave api ihācārāṇāṃ avākyātmakatvena anyathātvasyāpi kalpayitumaśakyatvāt tadasaṃbhavemithyātvalakṣaṇaḥ paraṃ bādho vācyaḥ ।
nacāsau saṃbhavati; śiṣṭatraivarṇikaparigrahasya dṛṣṭatvāt ।
atasteṣvācāreṣu smṛtyapekṣayā śīghrameva mūlaśrutikalpanayā labdhātmakeṣu balavadvirodhadarśanāt balīyastvāt smṛterevācāreṇa phalāpahāralakṣaṇabādhasaṃbhava iti na vikalpopīti dhyeyam ।।
(smṛtivirodhe ācārasya śrutyādikalpakatvāyogenāprāmāṇyanirūpaṇam) siddhāntamāha evamiti ।।
smṛtīnāmiti ।।
ayaṃ bhāvaḥ manvādīnāṃ "sākṣātkṛtadharmāṇa ṛṣaya" iti smṛteḥ sakalatattvajñānasaṃpannatvāt tatpraṇītasmṛteḥ vedavirodhe api śrutimūlatvāvirodhe sutarāmācāravirodhe tanmūlatvavirodhāsaṃbhavāt na tāvanmūlaśrutikalpanapratibandhasaṃbhavaḥ, ācārasya tu manvādigatasya asmadādibhiḥ anupalaṃbhādarvācīnānāṃ ca sakaladharmatattvajñānābhāvāt pramādādisaṃbhavena cāviśvasanīyatvāt tadācārasya śrutimūlatvakalpane śrutivirodhavat smṛtivirodhe api bhavatyevānuṣṭhānalakṣaṇaphalāpahārarūpabādhasaṃbhavena pratibandhaḥ ।
śiṣṭācāro hi pūrvapūrvācāryagatassannuttarottarān prati svakartavyatāṃ pramāpayan svānuṣṭhānaphalakatayā prāmāṇyaṃ labhate ।
saṃbhavati ca tasyottarottarānuṣṭhānalakṣaṇaphalāpahārādbādhaḥ ।।
(ācārasya śrutikalpane smṛtyapekṣayā viprakarṣanirūpaṇam) kiñca ācārasya nityānumeyaśrutimūlakatvanirāsāt pratyakṣānubhūtaśrutimūlatvaṃ kalpanīyam ।
naca idānīntanānāmanuṣṭhātṝṇāṃ itastato viprakīrṇaśākhāntaragataśrutidarśanaṃ saṃbhavati ।
ator'vācīnācārān dṛṣṭvā na jhaṭityeva śrutiviṣayānubhavakalpanam bādhitatvāt iti manvādibhyaḥ manvādyupadeśenaivādyayāvadarvācīnaparyantametadācārānuṣṭhānakalpanamiti śrutyadhigamakalpanaṃ yāvadanuṣṭhānamiti manvāderanuṣṭhānadarśanena vā adyatadanuṣṭhānadarśanakalpanaṃ vā manvādibhistu paraṃ etadācāramūlaśrutirdṛṣṭeti kalpyate; teṣāṃ sakalavedārthatattvadarśanavattvāt, ato manvādibhirevaitadācāramūlaṃ śrutimupalakṣya smṛtvā tadānīntanebhya upadiśya tadānīntanaireva vā manvādyācāraṃ dṛṣṭvā anuṣṭhitaṃ ityevaṃ paramparayādyayāvadarvācīnācāraparyantaṃ ācārānuṣṭhānamityevaṃ pūrvapūrvācārakalpanayā smṛtiṃ prakalpya paścāt śrutikalpanamiti dvyantaritaprāmāṇyādviprakarṣaḥ ।
manvādinibaddhasmṛtīnāṃ tu manvādiṣveva śrutyupalaṃbhapūrvakaṃ tadarthasmṛtikalpanena nibandhanopapatterarthakalpanadvārā jhaṭityeva śrutikalpanāt sannikarṣa iti liṅgavākyādivadevārthaviprakarṣādapyācārasya daurbalyam ।।
evaṃ vā yatra mātulakanyāpariṇayādau smṛtyācārayorvirodhastatrobhayorapi śrutikalpakatvāttulyabalatva- miti prāpte smṛtīnāṃ sapratyayapraṇītatvāt smṛtiṣu kartavyatāvācividhipratyayaśravaṇācca balīyastvam ।
ācāreṣu tu ācaritṝṇāṃ janānāṃ manvādyapekṣayātathā pratyayitataratvābhāvāditastatoviprakīrṇaparaprakaraṇādigata- śrutyavagamasyāśakyatvāt kartavyatāvācividhipratyayasyāvaśyakalpanīyatvācca daurbalyam ।
ataevedānīntanācāra- darśanena śrutidraṣṭuḥ smṛtiṃ tadupadeśaṃ vā kalpayitvā śrutikalpanam, smṛtīnāntu sākṣādevetiviśeṣaḥ ।
ataḥ smṛtivirodhe ācārasya yāvatsmṛtidarśanaṃ ananuṣṭhānam ।। iti pañcamādhikaraṇe smṛtiviruddhācārā- prāmāṇyaparaṃ dvitīyavarṇakam ।
(paraprakaraṇapaṭhiteṣu vākyeṣvidānīntanānāṃ yatkiñcidācārādimūlatvādhyavasānābhāvanirūpaṇam) yadyapi katipayācāramūlabhūtaśrutīnāmarvācīnānāṃ darśanaṃ bhavati, yathā "nayanaṃ dakṣiṇaṃ dīkṣitaḥ pūrvamaṅkte savyaṃ hi manuṣyā āñjate" iti śrutermanuṣyakartṛkaprāksavyākṣyañjanācāramūlabhūtāyāḥ, evamanyā api śrutaya udāhartavyāḥ; tathāpi paraprakaraṇapaṭhitatvavidhyantaśeṣatvādinedānīntanaistāsāmācāramūlatvānadhyavasānādācāra- paraṃparayā manvādiniṣṭhādhyavasāyakalpanamāvaśyakameva ।।
kiñca ācāre kartavyasya svarūpamātraṃ kḷptaṃ, natu kartavyatā; sā tu dharmabuddhyādinā arthasukhādirūpahetvantarāsaṃbhavapariśeṣasahakṛtayā kalpyā, smṛtau tu liṅādiśabdenaiva sāvagamyate iti vaiṣamyāt prakṛte śrutivirodharūpabalavadbādhakabalādanupalabhyamānamapi kāmādihetvantaraṃ sphuṭatarameva kasyacinmūlānuṣṭhātuḥ puṃsa iti pariśeṣāsaṃbhavena śrutikalpanāyogāt tatra dharmabuddhirbhrama eva ।
anyeṣāmapi tadanuyāyināmadharma eva dharmabuddhiriti niṣpramāṇakaṃ tanmūlaśrutikalpanam ।।
(vikalpāpattyāpi niṣiddhaviṣayakācārādeḥ śrutikalpakatvāyogaḥ) kiñca smṛtimūlaśrutyā niṣedharūpayā mātulakanyāpariṇayādeḥ pratyavāyajanakatvabodhanāt ācāramūlaśrutyā iṣṭasādhanatvabodhanasya vastuni vikalpāyogenaikasyaiva tadubhayavirodhaḥ ।
ṣoḍaśigrahaṇaniṣedhena tu ṣoḍaśigrahaṇābhāve apītarāṅgaiḥ kratūpakārasiddherevākṣepāt yukto vikalpaḥ ।।
(ātmatuṣṭeḥ śrutimūlatvaśaṅkānirākaraṇapūrvakaṃ smṛtyācāramūlatvavyavasthāpanam) evamātmatuṣṭerapi smṛtivirodhe daurbalyādaprāmāṇyamavaseyam ।
naca ātmatuṣṭeḥ "yadeva kiñcanānūcāno abhyūhatyārṣaṃ tadbhavatī"ti pratyakṣaśrutereva mūlatayopalabhyamānatvena paraṃparākalpanābhāvāt daurbalyasyācāravadanupapattiriti vācyam; yadevetyasyā śruteḥ sāmānyaviṣayatvena viśeṣaviṣayasmṛtyācāraiḥ śiṣṭākopādhikaraṇanyāyenāviruddhaviṣaye saṃkocopapatteḥ ।
ata ācāravat śiṣṭātmatuṣṭerapi smṛtyācārayorvirodhe daurbalyamiti ।।
(mātulakanyāpariṇayādeḥ deśabhedena bodhāyanavacanānusāreṇādharmatvavyavasthāpanam) sapratyayetimūle pratyayo viśvāsaḥ tattvajñānaṃ copāttaṃ, tābhyāṃ sahitā sapratyayāḥ manvādayaḥ taiḥ praṇītatvādityarthaḥ ।।
yattu "yeṣāṃ paraṃparāprāptāḥ pūrvajairapyanuṣṭhitāḥ ।
ta eva tairna duṣyanti ācārairnetare janāḥ" ।
"itara itarasminna duṣyati deśaprāmāṇyāt" ityāpastambādivacanebhyo deśabhedena prāmāṇyavyavasthāpanaṃ taddurbalavigītācārānurodhena balavatsmṛtisaṃkocasyānyāyyatvāt bodhāyanenāpastambamatamupanyasya "mithyaitaditi gautamaḥ" "śiṣṭasmṛtivirodhādi" tyukteścāpastambavacanasya garhāmātranirākaraṇārthatvamabhipretya siddhāntamupasaṃharati ata iti ।।
(mātulakanyāpariṇayādeḥ pratyakṣaśrutimūlatvaparasmṛticandrikādikhaṇḍanasūcanam) atraca "garbhe nunaujanitā dampatīdaṃ patī karddevastvaṣṭā savitā viśvarūpa" ityādipratyakṣaśrautaliṅgāvaṣṭabdhatvānmātulakanyāpaitṛṣvastreyīpariṇayācārasya smṛtito api prābalyādanudāharaṇatvaṃ nyāyasudhākṛtā balābalādhikaraṇe uktam ।
tadanusāreṇa smṛticandrikākārādayopyevamevāṅgīkurvanti ।
teṣāmupapādanapūrvakaṃ nirākaraṇaṃ kaustubhe draṣṭavyam ।।
(trivṛccaryaśvavālādiśabdānāmarthaviśeṣe lokavedayorvipratipannānāmuktavarṇakaviṣayatānirūpaṇam) vārtikakṛtā kṛtaṃ dvitīyaṃ varṇakāntaramāha evaṃveti ।।
"trivṛt bahiṣpavamāna" mityatra paṭhite trivṛcchabde lokatastribhirvṛtyata iti vyutpattyā "trivṛdrajjustrivṛdgranthi" rityatra traiguṇyamarthaḥ pratīyate ।
vede tu tadupakramya "upāsmai gāyatā nara" ityāditṛcatrayānukramaṇāt "navabhiḥstuvantī"ti śrutyantarācca stotrīyānavakam ।
tathā caruśabdasya loke sthālīvacanatvaṃ, vede tu "ādityaḥ prāyaṇīyaḥ payasi caruri"ti vidhāyājyasyainaṃ carumabhipūrya caturājyabhāgān yajati pathyāṃ svastimiṣṭvā agnīṣomau yajati agnīṣomāviṣṭvā savitāraṃ yajatyaditimodaneneti kramaparavākye siddhavadodanānuvādādodanaparatvam ।
tatrāpi yājñikaprasidhyānavastrāvitāntarūṣmapakvaudanaviśeṣaparatvam ।
tathā aśvavālaśabdeḥ loke avayavayogenāśvasya keśarūpor'thaḥ, vedetu "aśvavālaḥ prastaraḥ" ityatra vākyaśeṣe "yajño ha vai devebhyaḥ aśvobhūtvo apākrāmat so apaḥ prāviśat sa vāladhau gṛhītaḥ sa bālānmuktvā viveśa ha te vālāḥ kāśatāṃ prāptā" iti śravaṇāt kāśarūporthaḥ, evaṃ vipratipattiviṣayamudāharati trivṛditi ।।
ādipadenaikṣavī vidhṛtītyatra lokāvagatayogabalenekṣvavayavapara ekṣavīśabdaḥ, vārtikalekhanonnītavākyaśeṣāttu vede kāśamūlaparaḥ ।
tathā stomaśabdo brāhmaṇastoma iti loke samudāyavacanaḥ, vedetu stutermānaṃ stoma iti yājñikaprasidhyāstome ḍavidhiḥ pañcadaśādyartha iti vyākaraṇena cānugṛhītena atrivṛdeva stomaḥ' apañcadaśastoma' iti sāmānādhikaraṇyanirdeśena stotrīyāsaṃkhyākṛtastutisaṃkhyāpara ityanayorapi vipratipattiviṣayayoḥ saṃgrahaḥ ।।
evaṃ vā trivṛccarvaśvavālādiśabdeṣu yatra lokavākyaśeṣayorarthavipratipattistatra padapadārthasambandhe lokāt vedasyādhikye pramāṇābhāvāttulyabalatvamiti prāpte viṣayaikyābhāve vidhistutyorekavākyatānupapattervidhirvākyaśeṣasyaiva śaktigrāhakatvamanumanyate ।
ataśca laukikapramāṇāvagater'the śaktikalpanābhiyā na śaktirapi tu lakṣaṇādinaiva bodhaḥ ।
ataeva yatra vākyaśeṣo nāsti tatrāpi trivṛdādipadārtho vaidika eva grahītavya iti vakṣyate ।
ataśca trivṛcchabdasya stotragatamṛṅgavakaṃ śakyaṃ na tu tattraiguṇyam ।
caruśabdasyaudano na tu sthālī ।
aśvavālaśabdasya kāśāḥ nāśvakeśāḥ ।
vākyaśeṣāśca kaustubhe draṣṭavyāḥ ।। iti tṛtīyavarṇakam ।
(laukikavaidikaprasiddhyorasamabalatvena vikalpapūrvapakṣaḥ) nanu lokaprasiddherdharmaṃ pratyanaṅgatvāt vedaprasiddhireva balavatītyāśaṅkāṃ "naitadevaṃ padārtheṣu na hi vedo viśiṣyate ।
adṛṣṭahetuvākyārthe lokātsa hyatiricyata" iti vārtikoktarītyā pariharati tatreti ।।
tulyabalatvamiti ।।
naca ekatraśaktikalpane paratra tatsādṛśyena prayogopapatternānekaśaktikalpanaṃ yuktamiti vācyam; arthadvayasyāpyatyantavailakṣaṇyena sādṛśyābhāvāt, vinigamanāvirahācca ।
ato ananyathāsiddhapramāṇadvayabalenobhayorapi vācyatvāvagamāt tulyabalatvena vikalpaḥ ।
tathāca "trivṛdbahiṣpavamānam"ityatraikā ṛk triguṇitetyekaḥ tṛcaḥ kartavyo laukikārthagrahaṇapakṣe, tṛcāntarāmnānantu pākṣikatvena jñeyam ।
evaṃ caruśabdenānadanīyasyaiva sthālīdravyasya kṛṣṇalavadvidhānaṃ, payasastvadṛṣṭadvārādhikaraṇatvam, arthavādastu pākṣikānuvāda iti ।
evamanyatrāpyūhyamiti bhāvaḥ ।।
(lokaprasiddheḥ vaidikaprasiddhyapekṣayā balavattvapakṣanirūpaṇam) tulyabalatvaṃ ca lokaprasiddherbalavattvapūrvapakṣasyāpyupalakṣaṇam ।
tathāhi virodhe lokaprasiddheranyanairapekṣyeṇātmalābhāt "kārpāsamupavītaṃ syāt viprasyordhvaṃ vṛtaṃ trivṛt ।
trivṛtā granthinaikene"ti manuvacane rajjvāraṃbhakeṣu navatantuṣu navasaṅkhyāsadbhāve api upavītāraṃbhikāyāṃ rajjvāṃ traiguṇyavidhyarthatvadarśanāt, vede api "trivṛdraśanābhavatī"ti traiguṇyaviṣayayājñikaprasiddherapi satvācca trivṛcchabde manuvaidikaprasidhyanugṛhītatvāccānupasaṃjātavirodhitvena vaidikaprasiddherlokaprasiddhapadāntarasāmānādhikaraṇyādhīnasiddhikatvena vilambitatvāttadapekṣayā daurbalyamiti tadarthasyaiva grahaṇam ।
arthavādānāntu prarocanāmātratvena "yajamānaḥ prastara" ityādivadgauṇatvenāpyupapatternāvaśyaṃ saṃjñāsaṃjñisaṃbandhapratipādanaparatvamityānarthakyābhāvāt nānarthakyapratihatatvenāpi tadarthasya grahaṇamiti nārthadvayagrahaṇena vikalpo api ।
evañca sāmyapakṣe vikalpenārthavādasya pākṣikānuvādatvam, prābalyapakṣe lokaprasiddhārthasyaiva vidhau grahaṇādarthavādasthaudanādipadānāṃ odanasaṃbandhena sthālyādilakṣakatvaṃ kalpyata iti siddham ।।
(laukikavaidikaprasiddhyoḥ samabalatvaviṣamabalatvapakṣadvayepi sārthavādavidhisthale avivādāt nirarthavādaghaṭakapadābhiprāyatvam iti) prakāśakārāstu pakṣadvaye api prakṛtodāharaṇer'thavādenaudanaviṣaya eva vidhestātparyagrahāt siddhāntavat "gauṇaṃ lākṣaṇikaṃ vāpi vākyabhedena vā svayam ।
vedo ayamāśrayatyarthaṃ ko nu taṃ pratikūlayet" iti vārtikoktarītyā odanasyaiva grahaṇāpattyā nānuṣṭhāne kaścana viśeṣaḥ, tathāpi yatra "sauryaṃ carumi"tyatra nārthavādastatredaṃ prayojanam ityāhuḥ ।
tanna; vidhāvarthavādānurodhena caruśabde lakṣaṇāpekṣayār'thavāda eva sthālīlakṣaṇāyā nyāyyatvāt lakṣaṇādinā bodha iti ।।
(trivṛcchabdārthanirṇayaḥ) tatrāyaṃ vivekaḥ trivṛdādiśabdānāṃ tṛcatrayānukramaṇavaśāt stotrīyānavake śaktāvavadhāritāyāṃ yatra stotrasaṃbandhastatra sa evārtho grāhyaḥ ।
anyathā bahiṣpavamāne tṛcatrayavidhānādeva stotrīyānavakasiddhau "trivṛdbahiṣpavamānamiti" trivṛcchabdopādānavaiyarthyāpatteḥ ।
ataḥ stotrīyānavake iva traiguṇye api trivṛṣpadavācyatvenaiva tatsārthakyāt yatra nāsti "trivṛdagniṣṭudagniṣṭomaḥ" ityādau tṛcatrayānukramaṇaṃ, tatra tasyaiva rūḍhyā kḷptayā yogabādhena vidhānam ।
yatra tu na sā bādhikā, yathā "trivṛtāyūpami"tyādau tatra lokaprasiddhatraiguṇyasya grahaṇe api na laukikārthe traiguṇye śakyasaṃbandhābhāvāllakṣaṇā ।
ataśca stotrīyānavakamātre śaktasyeha navakamātre grahaṇe api lakṣaṇāpatteḥ kḷptāvayavayogenaivārthapratītyupapattau lākṣaṇikārthatve pramāṇābhāvāt śakyārthasyaiva grahaṇamiti lokasiddhārthe api śaktireveti nānārthatvameva ।
ata eva bahiṣpavamāna eva tṛcatrayānukramaṇadbahiṣpavamānagatastotrīyāgatanavaka eva rūḍhiḥityapyapāstam; tathātve trivṛdgahaṇavaiyarthyāpattestadavasthatvāt ।
na hi tadā agniṣṭuti sarvastotreṣu navakaṃ vidhātuṃ śakyate; "trivṛtāyūpa"mityatreva lākṣaṇikatvāpatteḥ ।
traiguṇyarūpaśakyārthasyaiva grahaṇāpattestatrātideśenaiva stotrīyānavakaprāpteśca vidhivaiyarthyācca tatra trivṛtpadavaiyarthyāpatteranivāraṇāt ।
ataḥ stotrīyānavake iva traiguṇye api śaktiḥ ।
evaṃ mānavavākye api stotrīyānavakavat lokaprasiddhatraiguṇyaparatvameva ।।
(trivṛcchabdasya stotrīyānavakavācitve ākṛtyadhikaraṇavirodhaparihārau) naca stotrīyānavakavācitve ākṛtyadhikaraṇavirodhaḥ; yatra viśeṣaṇamātre śaktau kalpitāyāṃ tadavinābhāvāt viśeṣyapratītiryujyate tasyākṛtyadhikaraṇanyāyaviṣayatve api putrāvinābhāvābhāvena snuṣādiśabdānāṃ putrabhāryādiviśiṣṭavācitvasyevehāpi viśiṣṭavācakatvasya svīkāre tadvirodhābhāvāt ।।
(caruśabdārthanirṇayaḥ) caruśabdasyāpi vākyaśeṣabalāt samānaviṣayatvānurodhena odane rūḍhisvīkārāt, aikāntikasaṃbandhāllokaprasiddhasthālyāṃ lakṣaṇaiveti nānekārthatvam ।
ataeveha śaktāvavadhāritāyāṃ yatra na vākyaśeṣaḥ "yathā sauryaṃ caru"mityādau tatrāpi lākṣaṇikārthagrahaṇe mānābhāvādodanasyaiva grahaṇam ।
yadyapi yājñikaiḥ kapāle kaṭāhe vā śrapitasya carutvānabhyupagamāt sthālīsthaudana eva ca prayogāt sthālīsthaudanaparatve ākṛtyadhikaraṇanyāyena sthālīmātravācitvameva yuktam ।
ataeva aikāntikasaṃbandhādodana eva lakṣaṇeti prāpnoti; tathāpi arthavādānurodhena gauṇārthasyaivagrahaṇe siddhe śyenopamānenopamitayāgaparatayā nirṇītaśyenaśabdena yāgasya gauṇyāpi vṛttyā grahaṇe siddhe tatprābalyāt "samānamitaracchayenene" tyādau tadgrahaṇasyeva sauryamityādāvapi tasyaiva yuktaṃ grahaṇam ।
yājñikānāmapi caruśabdasyaudane pākaviśeṣamātranimittatve ।
api tasya sthālīmantareṇānupapatterarthākṣepepi sthālīsthaudanavācitvānaṅgīkāreṇākṛtyadhikaraṇanyāyā- viṣayatayā sthālīvācyatāyāḥ aprasakteśca ।
yadyapi caruśabde yājñikaprasiddhyā lokaprasiddherbādhādeva nirṇayassaṃbhavatīti na vākyaśeṣamātranirṇeyābhiprāyatvam; tathāpi kvācitkayājñikaprasiddhereva lākṣaṇikatvopapattyā bahutaratatprasiddhibādhāyogāt vākyaśeṣasyaiva yājñikaprasiddhimūlatvenāṅgīkāryatve "taddhetoreve"ti nyāyena nirṇāyakatvam iti dhyeyam ।।
(aśvavālaśabdārthanirṇayaḥ) evamevāśvavālaśabdayorapi avayavayogena śaktyaivāvayavārthāśvakeśarūpārthayorvede aśvavālānāmeva kāśarūpeṇa pariṇāmābhidhānāt prakṛtivikārayośca salakṣaṇatvadīrghatvādinā sādṛśyena yadyapi gauṇaḥ prayogaḥ saṃbhavati; tathāpi sarvatra vākyaśeṣābhāve api śyenaśabda iva pūrvoktarītyā grahaṇaṃ yuktam ।
vastutastu aśvavālaśabdasya gauṇatvābhyupagame gauṇatāyāḥ padāntarasāmānādhikaraṇyasāpekṣatvena asāmarthyāpatteḥ āśvavāla iti taddhitānutpattiprasaṃgāt naiva gauṇatvam, apitu vaidikaprasiddhyā balīyasyāvayavārthaprasiddhibādhāt aśvakarṇaśabda ivakāśeṣu rūḍhyavagamādiha śakyārthasyaiva grahaṇe api avayavayogenāpi śaktyavadhāraṇāt nānārthatvameva ।
etena arthavāda eva kāśapadaṃ keśarūpavālalakṣaṇārthamastu, kṛtaṃ śakyāntarakalpanena iti nirastam; ate vālāḥ kāśatāṃ prāptā' ityananvayāpatteḥ ।।
(stomaśabdārthanirṇayaḥ) evaṃ stomaśabdasyāpi stotrīyāsaṅkhyākṛtastutisaṅkhyāvācitvam vaidikasāmānādhikaraṇyādinā ।
athavā nyāyasudhākāroktarītyā stotrīyāsamudāyamātravacanatvamavagantavyam ।
lokaprasiddhasamudāyaparatvaṃ tu lakṣaṇayā śaktyā veti dik ।।
vakṣyate iti ।।
daśame iti śeṣaḥ ।।
tenaitadadhikaraṇaprayojanamātrakathanārthatvānnapaunaruktyami ti bhāvaḥ ।
vākyaśeṣāśceti grantho vyākhyātacaraḥ ।।
yattu "sandigdheṣu vākyaśeṣādi"tyanena gatārthatvam, tat na; tasya vākyaśeṣānvayātprāk sandigdhārthaviṣaye nirṇāyakatve api iha tadanvayātprāk viparītārthaniścayena sandigdhārthatvābhāvena anirṇāyakatayāpravṛtteriti ।।

coditantu ।।
yatra pikanemasatatāmarasādiśabdānāṃ nāryāṇāṃ arthaviśeṣe prasiddhiḥ, mleccheṣu tu pikaḥ kokilaḥ, nemaḥ arddhaṃ, sataṃ bṛhatpatraṃ dārumayaṃ śatacchidraṃ parimaṇḍalaṃ, tāmarasam kamalaṃ ityevaṃ prasiddhiḥ, tatra tatprasiddhārthasyaiva grahaṇaṃ na tu nigamaniruktādinā tatkalpanam ।
naca mleccheṣu śabdārthayorviplutidarśanena tatprasiddheravistrambhaṇīyatā; pikādiśabdānāṃ vedaeva dṛśyamānatvenāviplutatvāt ।
ataśca teṣāṃ vācyākāṅkṣāyāṃ tatprasiddherapi kḷptatayā grāhakatvam ।
ataeva nigamādiprasiddherapi tatprasiddhitvena prābalye api kalpyatvena daurbalyam ।
mlecchaprasiddheśca mlecchaprasiddhitvena daurbalye api kḷptatvena prābalyam; pramāṇabalābalāpekṣayā prameyabalābalabalīyastvasya sthāpitatvāt ।
ataeva nātra viśeṣataḥ pūrvapakṣaḥ kathitaḥ ।।
iti pikanemādhikaraṇam ।
(pikanemādipadārthanirṇaye siddhāntenopakrame nimittanirūpaṇam) atra yadyapi bhāṣye āryamlecchaprasiddherbalābalacintā bhāti; tathāpi sā mlecchaprasiddheḥ kvacidapi prāk prāmāṇyasyānirūpaṇādayukteti matvā prāmāṇyāprāmāṇyacintaivātra kriyate ।
balābalacintātu śiṣṭākopādhikaraṇe vyutpāditapramāṇabalābalanyāyenaiva siddhā prasaṃgāt phalībhūtatvena darśiteti vārtikasūcitamabhipretya virodhe mlecchaprasiddheḥ daurbalye api avirodhe tasyā eva pramāṇatvena grahaṇāt niruktādidvārakaśāstraprasiddhessiddhānte grahaṇādāpavādikīṃ saṃgatiṃ spaṣṭatvāttathāśāstrasthaprasiddhagrahaṇapūrvapakṣasya niryuktikatayā ca tāmapradarśyaiva viṣayapradarśanapūrvakaṃ siddhāntamāha yatreti ।
ādipadena paśvavayavaviśeṣavācināṃ klomādiśabdānāṃ dhautakauśeyavācinaḥ patrorṇaśabdasya kañcukavācino vārabāṇaśabdasya ca saṃgrahaḥ ।।
(pikādyarthanirṇaye svarūpato mlecchaprasiddhidaurbalyanirākaraṇapūrvakatatprāmāṇyavyavasthāpanam) kāśādiṣu sādhitāpramāṇabhāvamlecchaprasiddheragrahaṇāt nāryāṇāmityuktam ।
āryeṣvarthaviśeṣaprasiddheḥ svarūpato asattve api tanmūlatvenāsiddhāyā api niruktādinā sādhayituṃ śakyatvāt tasyāṃ prayoktṛbalīyastvaṃ svarūpeṇa balīyastvam ।
mlecchaprasiddhau tu prayoktṛdaurbalyaṃ svarūpeṇa daurbalyamitisandehakāraṇamapākurvan niścayaṃ darśayati tatra tatprasiddhārthasyeti ।।
tathāca mlecchaprasiddherevābhidheyanirṇaye prāmāṇyamityarthaḥ ।
pikādiśabdānāmiti ।।
śabdāntareṣu viplutiśaṅkānirākaraṇāśaktāvapi "pikamālabheta" "somāpauṣṇaṃ caruṃ nirvapennemapiṣṭaṃ paśukāma" ityādivaidikacodanāsu pikādiśabdānāṃ prayuktatvenāvibhaktikamlecchaprayoge api prātipadikamātrasyāviplutiniścayānnityavedaprayuktatvena ca jātyādirūpanityārthavācitvakalpanāvaśyaṃbhāve sati mukhyārthāntarāprasiddhyā tatsadṛśe kokilādau gauṇatvāyogāt svasamānārthakakokilādiśabdāsādṛśyācca gāvyādiśabdavattanmūlakasya, śaktibhramasyāpyasaṃbhavenārthasyāpyaviplutiniścayādanādi- mlecchavyavahārasyāpi vācakatvakalpanāvighātaḥ ।
nahyadṛṣṭārtheṣu śākyādibhyo manvādīnāmiva padasvarūpajñāne itarebhyor'thanirṇaye anyasya balīyastvaṃ kiñcidviruddhamasti, pratyutākāṅkṣitapadārthajñāne sādhakameveti bhāvaḥ ।
abhyupetyāpitu virodhaṃ śāstraprasiddheḥ daurbalyaṃ darśayati ataeveti ।।
sthāpitatvāditi ।।
nahi tatra svarūpabalābalāpekṣayā tatsaṃbandhyanyapramāṇagatabalābalamātraṃ durbalamuktam, natvāśrayabalābalamiti yuktam; svarūpabalābalāpekṣayā tatsaṃbandhyanyagatabalābalamātradaurbalyasya pratipāditatvāt ।
tatsaṃbandhyanyacca yathā pramāṇaṃ tathā āśrayo apīti na doṣaḥ ।
etacca bhāṣyakāramatenoktam; vārtikakāramate śiṣṭākopādhikaraṇabhaṅgenānyathāsūtrāṇāṃ yojanāt, prameyabalābalajyāyastvasya tatra pūrvamanirūpaṇādihaiva āśrayagatabalābalāpekṣayā prameyabalābalasya vicāryatvāt ।।
(vārtikamate asyaivādhikaraṇasya viṣayaviśeṣe mlecchaprasiddhiprābalyasādhakateti nirūpaṇam) ato vārtikamate mlecchaprasiddheḥ prāmāṇyāprāmāṇyavicārasyeva tadgatabalābalavicārasyāpi ihaiva kartavyatvādupajīvyatayedamadhikaraṇaṃ pīlvādivarṇakāt prāk arthato draṣṭavyam ।
evañcāsmin mate prameyabalābalajyāyastvasthāpanasyātra pūrvapakṣākathanaṃ prati hetvākāṅkṣā saṃbhavati; tathāpi virodhe mlecchaprasiddheraprāmāṇye ukter'thādevāvirodhe prāmāṇyahetoḥ pūrvapakṣasādhakasyāsaṃbhavāt sūtrakṛtāpi svātantryeṇa tadakathanādeva cātra tadakathanamiti jñeyam ।।

iti pañcamaṃ mlecchaprasiddhiprāmāṇyādhikaraṇam ।।
prayogaśāstram iticet ।।
sarvasmṛtīnāṃ kalpasūtrāṇāṃ vā ṣaḍaṅgānāmeva vā śākyādigranthānāṃ vā vedatvaṃ vedatulyatvaṃ vā bhavatu; na śrutyādimūlakatve gauravāt, nityabrahmayajñavidhiviṣayatvānupapatteśca, ṣaḍaṅgānāṃ tu "ṣaḍaṅgameke" iti smṛterapi vedatvam ।
buddhabodhāyanamaśakādibhistu samākhyā kaṭhādivatpravacananimittatvenāpyupapanneti prāpte dṛḍhakartṛsmaraṇātkaṭhādivatpravacananimittatvānupapatternaiṣāṃ vedatvaṃ vedatulyatvaṃ vā ।
pratimanvantarañcaivaṃvidhānāṃ granthānāṃ sattvānnityabrahmayajñavidhiviṣayatvopapattiḥ ।
ekagrahaṇāttu "ṣaḍaṅgameke" iti paramatopanyāsaḥ ।
tasmādeṣāṃ smṛtyadhikaraṇanyāyena vedamūlakatvameva ।
śākyādigranthānāṃ tu tadasambhavāt ābhāsatvameva ।
(kalpasūtraprāmāṇyaparabhāṣyakārīyādhikaraṇaśarīrasya smṛtyadhikaraṇena paunaruktyaparihārārthaṃ svataḥ prāmāṇyaparatayā vārtikakāramatānusāreṇa tadyojanam) atra bhāṣyakṛtā sūtrānurodhena kalpasūtrāṇyudāhṛtya prāmāṇyāprāmāṇyacintā kṛtā ।
sā na yuktā; smṛtyadhikaraṇe vedātiriktavidyāsthānamātrasya vedamūlakatayā prāmāṇyasya sādhitatvena tadviruddhatvāt ।
atassiddhānte sūtradvayena svaraniyamavākyaśeṣābhidhānena vedavailakṣaṇyapratipādanāt svataḥprāmāṇyanirākaraṇapratīteḥ pūrvapakṣe svātantryeṇa prāmāṇyamabhyupetya smṛtyadhikaraṇasādhitavedamūlakatvahetukaprāmāṇyākṣepeṇa pūrvapakṣamupavarṇya tasyaiveha siddhānte nirākaraṇadvārā smṛtyadhikaraṇasādhitasya sthirīkaraṇena bhāṣyagatapramāṇāpramāṇaśabdayoḥ svātantryāsvātantryavyākhyāyāṃ ākṣepahetossarvatrāviśeṣeṇa smṛtyādiṣvapi tadākṣepasamādhānayossaṃbhavāt kalpasūtrapadaṃ bhāṣyagataṃ upalakṣaṇamabhipretya mlecchācārāṇāṃ keṣāñcidanāditvena śiṣṭācāratulyatayā svatantryaprāmāṇye abhihite ihāpi vedatvena vedatulyatayā vā svataḥ prāmāṇyopapatternaiṣāṃ vedamūlatvaṃ tadvirodhena vā nāprāmāṇyaṃ yuktamityanantarādhikaraṇavyutpāditaprāmāṇyopajīvanena smṛtivirodhādhikaraṇadvayākṣepādākṣepikīṃ saṃgatiṃ spaṣṭatvādapradarśyaivodāharaṇāni darśayati sarvasmṛtīnāmiti ।।
(kalpānāṃ sūtrāṇāṃ ca smṛtyadhikaraṇaviṣayatvena tadākṣepaparādhikaraṇaviṣayatvayogena kalpasūtrayoḥ lakṣaṇādinirūpaṇam) na kevalaṃ smṛtyadhikaraṇe manvādismṛtimātramudāharaṇaṃ, yena tāvanmātraviṣaya evāyamākṣepo bhavet, apitu vedātiriktānāṃ sarveṣāmevodāharaṇatvāt kalpasūtrādiviṣayasyāpi tasyākṣepaṃ sūcayitumāha kalpasūtrāṇāṃ veti ।।
kalpāśca sūtrāṇi ceti vigrahaḥ ।
kalpā nāma prayogaṃ kalpayantīti vyutpattyā siddharūpaprayogapratipādakā granthā bodhāyanavārāhamāśakādipraṇītāḥ, sūtrāṇi tu sūcayantīti vyutpattyā ṛcaṃ pādagrahaṇaṃ etattīrthamityācakṣate ityādisvaparibhāṣāsvasaṃjñābhiryutāni prayogaviśeṣonnāyakalakṣaṇapratipādakā āśvalāyanabaijāvāpakātyāyanādikṛtā granthā iti bhedaḥ ।
taduktaṃ vārtike "siddharūpaḥ prayogo yaiḥ karmaṇāmanugamyate ।
tatkalpā lakṣaṇārthāni sūtrāṇīti pracakṣate" iti ।।
anyatrāpi "laghūni sūcitārthāni svalpākṣarapadāni ca ।
sarvatassārabhūtāni sūtrāṇyāhurmanīṣiṇaḥ" iti ।।
(śākyādigranthānāṃ kalpasūtrādhikaraṇaviṣayatvopapādanam) śākyādīti ।।
yadyapi smṛtyadhikaraṇe śākyādigranthānāṃ na prāmāṇyaṃ sādhitaṃ, yenākṣepaviṣayatocyeta; tathāpi virodhādhikaraṇe vārtikakṛtā teṣāṃ vedamūlatvāsaṃbhavenāprāmāṇyasya pratipāditatvādihākṣepasādhitahetoḥ svātantryasyāprāmāṇyākṣepe api pravṛtteḥ siddhāntānupayoge api vicāraviṣayatvamupapadyate iti bhāvaḥ ।।
atra sarvatra vāśabdo na pakṣāntaradyotakaḥ, kintu anāsthādyotakaḥ san sarveṣūdāharaṇatvajñāpaka eva ।।
(vedatvena vedatulyatvena vā lāghavāt kalpasūtrāṇāṃ prāmāṇyapūrvapakṣaḥ) ata eva vārtike "evametāni catvāryapi vidyāsthānānī"tyuktam ।
gauravāditi ।।
yathaiva smṛtyadhikaraṇe bhrāntyādimūlatvakalpanāto vedamūlatvakalpanāyā laghubhūtatvāt vedamūlatvamevāśritam, tathaiva dṛḍhataraśiṣṭatraivarṇikaparigraheṇa avaśyavaktavye prāmāṇye vedamūlatvakalpanāpekṣayāpi apauruṣeyatvakalpanāyā laghubhūtatvāttadeva yuktamāśrayitum ityapauruṣeyatvasāmyāt manvādinibandhanāni, vedāḥ, dharmamūlatvāt, vidhivadityanumānena vedatvam ।
yadātu tāni avedāḥ, vedamudrārahitatvādvedatvenābhiyuktaprasiddhyabhāvādvā kāvyavaditi satpratipakṣānumānaparāhatatvamupanyasyeta; tadā vedatulyatvaṃ vetyarthaḥ ।।
(pratyakṣavedārthasaṃgrāhakatvena praṇayanavaiyarthyāpattyā vedatvena prāmāṇyanirūpaṇam) kiñca manvādismṛtīnāṃ tirohitaprāyavedārthanibandhanatvāt kathañcidarthavattve api kalpasūtrāṇāṃ vispaṣṭaṃ sakalajanapratyakṣavedārthopanibandhanāt praṇayanānarthakyāpatteḥ śākhāntaravadevāpauruṣeyatvena vedatvaṃ yuktam ।
nahi sakalajanapratyakṣavedavākyārthaviṣayamarthaṃ vadatāmeṣāṃ puruṣaiḥ praṇayanaṃ saṃbhavati ।
tathātve vāmīṣāṃ vidhāyakopasthānamātreṇa caritārthatvāt dharmapramājanakatvānupapatterdharmamūlasmaraṇānupapatteriti bhāvaḥ ।।
(anādibrahmayajñavidhiviṣayatvena smṛtīnāṃ svataḥpramāṇadharmādharmapramitijanakatvena śākyādignthānāṃ ca prāmāṇyanirūpaṇam) nityabrahmayajñeti ।।
"aharahaḥ svādhyāyamadhīyīte"tyupakramya "yadṛco adhīte yadyajūṃṣi yadbrāhmaṇānītihāsānpurāṇāni kalpāni"ti nityo anādisiddho brahmayajñavidhiḥ ।
nahi kalpādīnāmādhunikatve sa upapadyata ityarthaḥ ।।
yadyapi na śākyādigranthānāṃ nityabrahmayajñavidhiviṣayatvam; tathāpi śākyādigranthebhyo dharmādharmāvagateḥ svasaṃvedyatvāttasyāśca svataḥprāmāṇyasya tarkapāde sthāpitatvādāptoktatvalakṣaṇaguṇābhāve api prāmāṇyāvighātaḥ ।
naca mīmāṃsakaiḥ prāmāṇyānabhyupagame api śākyaiḥ parataḥprāmāṇyābhyupagamāt āptoktatvalakṣaṇaguṇābhāve kathaṃ prāmāṇyopapattiḥ? "utpādādvā tathāgatānāmanutpādādvā sthitaivaiṣāṃ dharmanityate"ti śākyena pravāhanityatvena kūṭasthanityatvena vā dharmanityatvasyoktatvāt, tatra nityatvasya ca tatpratipādakāgamanityatvamantareṇānupapatteḥ nityānāṃ cāgamānāṃ asvatastve prāmāṇyānirvāhāt svatastvābhyupagame api apasiddhāntānāpatteḥ ।
evaṃ satyapi yadi svakartṛkatvamabhyupagamyeta, tadā kartṛdoṣeṇa prāmāṇyāvagatirbādhyetāpi, natu tadabhyupagamo yuktaḥ; gauravāt ।
evañca yadyapi vedamūlakatve nirākṛte vedatvaṃ vedatulyatvaṃ vā dūreṇāpāstam; tathāpi "śākyādiścoraḥ svāgamaprāmāṇyagrāmaṃ pratyakṣādimūlatvenānyadvāreṇa praveṣṭumudyato atīndriyārthadarśanāsāmarthyavedamārgabāhyatvalakṣaṇanyāyadaṇḍapāṇibhirmīmāṃsakaiḥ vārito varaṃ na praviśet, saṃprati tu mīmāṃsakānumatenāpauruṣeyatvena mahāpathenaiva prakaṭaṃ praveṣṭuṃ icchatī"ti vārtikoktarītyā saṃbhavatyevāprāmāṇyākṣepeṇa svātantryeṇa prāmāṇyamiti bhāvaḥ ।।
(ṣaḍaṅgavedatvanirūpaṇaprakāraḥ) aṅgānāntu vedatve spaṣṭameva hetumāha aṅgānāntviti ।।
"mantrabrāhmaṇayorvedanāmadheyaṃ ṣaḍaṅgameka" eti gautamasmṛteḥ spaṣṭameva vedatvamityarthaḥ ।
apauruṣeyatve bodhāyanabauddhamāśakādisamākhyānupapattiṃ kāṭhakādisamākhyāvadupapattyā pariharati buddheti ।।
etādṛśasamākhyāmūlikaivaiṣu lokānāṃ pauruṣeyatvabhrāntirityarthaḥ ।।
(dṛḍhakartṛsmaraṇena smṛtyādipauruṣeyatvavyavasthāpanam) dṛśyābhāvasādhakasya dṛśyādarśanasyeveha kartrabhāvasādhakasyasmartavyāsmaraṇasyābhāvena vedavadakartṛkatvānupapatteḥ pauruṣeyatve api prāmāṇyasya lāghavamātreṇa tatsādhane kālidāsādivākyeṣvapi tadāpatteḥ tasya prāmāṇyopaṣṭambhakatvena svataḥpramāṇatvābhāvācca nāpauruṣeyatvasiddhyā vedatvaṃ vedatulyatvaṃ vetyabhipretya siddhāntamāha dṛḍheti ।।
ataśca smartavyāsmaraṇahetunā vedāpauruṣeyatve nyāyataḥ svaravākyaśeṣādimudrādibhiśca siddhe kāṭhakādisamākhyāyāḥ tadanurodhena pravacananimittatvāṅgīkāre apīha kartrabhāvasādhakapramāṇābhāvena pratyuta tatsādhakapramāṇasattvena pravacananimittatvena na tattatsamākhyā netuṃ yuktā ।
evaṃ satyapi yadi traivarṇikānāṃ dharmatvasmaraṇaṃ apauruṣeyatvaṃ vinā nopapadyeta, tataḥ kalpyetāpi tat, tattu vedamūlatvenāpyupapannataramityabhipretyopasaṃharati tasmāditi ।।
prayojanaṃ kalpādīnāṃ vedatve tattulyatve vā yatra pratyakṣaśrutivirodhastatra vikalpaḥ ।
yatra vā pratyakṣaśrutivirodhābhāve api nyāyobhāsopanyāsapūrvakaṃ vacanaṃ, tatrāpi vacanatvādeva tadanuṣṭhānaṃ, nyāyopanyāsastu hetvadhikaraṇanyāyenārthavādaḥ ।
siddhānte tu pratyakṣaśrutivirodhe sannyāyavirodhe ca yāvanmūlaśrutidarśanamananuṣṭhānalakṣaṇamaprāmāṇyam ।
śrutidarśanottarantu vikalpaḥ ।
yatra tu nyāyopanyāsarahitaṃ mīmāṃsānyāyaviruddhañca smṛtervacanaṃ tatra śrutimūlakatvasambhavena vacanavirodhe nyāyasyaivābhāsatvāttadartha evānuṣṭheya iti ।
atra sarvatrodāharaṇāni mūloktodāharaṇadūṣaṇāni cāsmatkṛte kaustubhe draṣṭavyāni ।। (nityabrahmayajñavidhiviṣayatvādiprāptavedatulyatvādinirākaraṇam) yā tu nityabrahmayajñavidhiviṣayatvānupapattiḥ, tāṃ pariharati nityeti ।।
yathaiva vrīhitvajātimādāya nityasaṃyogavirodhaparihāraḥ, tathā sarvagrantheṣu vākyatvavatkalpyatvajātyanaṅgīkāre api kḷpidhātvarthānusāreṇa vedārthaprakalpakatvopādhinaivañjātīyakānāṃ granthānāṃ sarvakālaṃ keṣāñcitsaṃbhavena pravāhanityatayā nityasaṃyogāvirodhopapatterna doṣa ityarthaḥ ।
yattu aṅgānāṃ vedatvasmaraṇaṃ, tadekagrahaṇādeva pūrvapakṣatvapratīteḥ "mantrabrāhmaṇayoḥ vedanāmadheyami"tyatraikagrahaṇābhāvena siddhāntatvapratīteḥ asanmūlakamityāha ekagrahaṇāttviti ।।
(kalpasūtrapraṇayanasārthakyopapādanam) yattu praṇayanavaiyarthyāpādanaṃ, tannānāśākhāgatānāmekādaśakapālatvādīnāṃ samuccitānāṃ ca prayojādyanumantraṇamantrādīnāṃ śākhāntarīyavākyādhīnabādhopasaṃhāraparisaṃkhyāpadārthalakṣaṇāpūrvatādijñānārthatvāda yuktam ।
upasaṃhārasya mīmāṃsābhijñaiḥ svaśākhāmātrādhyāyibhiḥkvacidudāharaṇaviśeṣe jñātuṃ śakyatve api sarvodāharaṇeṣu jñātumaśakyatvāt tattadarthasmṛtivikṣepakārthavādatyāgena saṃpratyanuṣṭhānasya kartumaśakyatvācca praṇayanasārthakyopapatteḥ pariharaṇīyam ।
prakṛte śākhāntaravadadhyetṛbhedābhāvāttulyādhyetṛkatvāttvanmata eva vidhyantarānarthakyamityabhyāsāt karmāntaratvāpatteratīva gauravam ।
mama tu pratyakṣavidhivihitārthānuvādakatve api anuṣṭhānasaukaryārthaṃ kalpādinopasthāpanamarthavaditi ।
naca evaṃ ekaikasyāṃ śākhāyāṃ pañcaṣaṭsaṃkhyākakalpasūtrāmnānavaiyarthyam, ekenaiva tadupasthāpanasiddheḥ iti vācyam; svādhyāyādhyayanavidhau svapadopādānāt pāraṃparyāgataikaśākhādhyayananiyamasyeva "bahvalpaṃ vāsvagṛhyoktaṃ yasya yāvatprakīrtitaṃ ।
tasya tāvati śāstrārthe kṛte sarvaḥ kṛto bhavedi"ti śākhāntarādhikaraṇagatasarvāṅgopasaṃhārānukalpavidhāvapi svapadopādānena gṛhyapadopalakṣita- kalpasūtrādīnāmapi pāraṃparyāgataikagṛhyasūtrādhyayananiyamasyāpi pratīteranekakalpasūtrādyadhyayanasyāprasaktyānekairupasthāpanena sārthakyopapatteḥ; nahyuttarādhikaraṇe kalpasūtrādīnāṃ parigrahavyavasthāpi nirasiṣyate apitu tadarthavyavasthaiva ।
ataśca yānyāśvalāyanakātyāyanasūtrādīni tāni tattaccaraṇaireva paṭhanīyānītyevaṃparigrahavyavasthayā netaravaiyarthyamiti bhāvaḥ ।
yadapi dharmapramājanakatvāsaṃbhavaḥ ityuktaṃ, tatra yatraiṣāṃ mūlabhūtā śrutirna pratyakṣā, tatra laukikavākyavat dharmapramājanakatvābhāve api mūlabhūtaśrutyupasthāpakatvena dharmapramāprayojakatvopapatterbhāktameva prāmāṇyamiti smṛtyadhikaraṇa eva pratipādanānnirasanīyam ।
yatra mūlabhūtā śrutiḥ pratyakṣā, tatrāpi tattātparyāvadhāraṇasya kalpasūtrādyadhīnatvāt tātparyaviṣayībhūtārthaviṣayapramājanakatvāt tadupapattiriti kaustubhe draṣṭavyam ।।
(śākyādigranthāprāmāṇyavyavasthāpanam) evaṃ vedamūlakatvena kalpādīnāṃ prāmāṇye sādhite api śākyādigranthānāmapi samānanyāyātprāmāmye bhrāntiṃ prasaktāṃ pūrvahetunaiva nirasyati śākyādigranthānāṃ tviti ।
tadasaṃbhavāditi ।।
vedāprāmāṇyavādibhireva tatprāmāṇyāṅgīkāreṇa vedamūlakatvasyāsaṃbhavādityarthaḥ ।
(kalpasūtrādhikaraṇapūrvapakṣaprayojanāni) nanu kalpādīnāṃ siddhānte vedamūlakatvena prāmāṇyāṅgīkāre kiṃ vicāraprayojanamityapekṣāyāmāha prayojanamiti ।।
yatra pratyakṣeti ।।
yathā "audumbarīṃ spṛṣṭvodgāyet" iti śrutyāveṣṭanaviṣayakasūtrasya virodho bhāṣyakāramate, yathāvā "puroḍāśaṃ paryagnikarotī"ti kalpasūtravacanānāṃ virodhastatretyarthaḥ ।
yatraveti yathā "anyatra tadarthavādavacanādi"ti pañcamādhyāyagatāśvalāyanavacane "suṣiro vā etarhi paśuryarhivapāmutkhidati yadvrīhimayaḥ puroḍāśo bhavatyapidhānāya" ityartha vādāvagatachidrāpidhānārthatvasyāgnīṣomīyapaśupuroḍāśe avagateḥ tasya ca savanīye atideśaprāptasyāpyakaraṇaṃ "anusavanaṃ savanīyāḥ puroḍāśā nirupyante vrīhitvācchidratāyā" ityarthavādāvagatachidrāpidhānarūpaphalakasavanīyaireva tatkāryasya siddhernyāyābhāsopanyāsapūrvakaṃ pratipāditaṃ tadvacanamityarthaḥ ।।
(kalpasūtrādhikaraṇasiddhāntaprayojanāni) sannyāyavirodheceti ।।
dvādaśādhyāye "chidrāpidhānārthatvāt puroḍāśo na syāt anyeṣāmevamarthatvā"dityadhikaraṇe pūrvoktarītyā paśupuroḍāśasyākaraṇaṃ "puroḍāśena mādhyandine savane" iti liṅgāt vikalpena vā karaṇamiti pūrvapakṣaṃ prāpayyachidrāpidhānapratipādanasyārthavādamātratvāt daśame devatāsaṃskārārthatvasya sādhitatvānnityatvena kartavya eveti siddhāntitam ।
atra mīmāṃsā sannyāyaḥ ।
tadvirodha ityarthaḥ ।।
mīmāṃsānyāyaviruddhañceti ।।
yathā navame agniṣṭuti subrahmaṇyānigadagatānāṃ harivadvādipadānāṃ nyāyenānūhaḥ sādhitaḥ, tadviruddhaṃ "agna āgaccha rohitāśva bṛhadbhāno dhūmaketo jātavedo vicarṣaṇa" ityūhitapāṭhabodhakaṃ chandogasūtrakāravacanam ।
yathāvā "tathā yūpasya vedi" rititārtīyādhikaraṇe "ardhamantarvedi minotī"ti vacanena yūpārdhoddeśenāntarvedideśāṅgatvena vihiter'thādyūpārdhasya bahirvedideśe prāpte bahirvedītyayamanuvāda iti pūrvapakṣaṃ prāpayyāsaṃskṛtadeśa evāntarvedibarhirvedipadābhyāṃ lakṣayitvā vidhīyata iti siddhāntitam ।
tatra pūrvapakṣe yūpāṅgatvādyūpavṛddhau paśvekādaśinyāmaṅgavṛddherāvaśyakatvātpratiyūpaṃ vedivṛddhirityetanmūlaṃ prastutotkarṣaṃ prakṛtyāpastaṃbairāmnātaṃ "yāvadyūpaṃ vedimuddhantī"ti kalpasūtrakāravacanaṃ siddhāntanyāyaviruddham ।
yathāvā dvādaśādhikaraṇe daikṣai śrute "jāghanyā patnīssaṃyājayantī"ti vākye paśvanuniṣpannajāghanyāḥ pratipattyapekṣatvāt tatpratipattyarthatayā patnīsaṃyājānāṃ vidhānam ।
tataścātideśaprāptatayā paśvaikādaśinyāṃ sarvāsāmapi jāghanīnāṃ saṃskāryatvānurodhena sarvābhiḥ patnīsaṃyājāḥ kāryā iti jāghanīsamuccayapūrvapakṣaṃ prāpayya ājyena saha vikalpena prāptāyā jāghanyā niyamārthatvena vidhānopapattau na patnīsaṃyājādīnāṃ aprākṛtakāryārthatvaṃ kalpanīyam ।
tataśca arthakarmatve sati jāghanyā upādeyatvena vivakṣitaikatvādyayā kayācidekayā tayā patnīsaṃyājā iti siddhāntitam ।
ataśca mīmāṃsānyāyaviruddham "jāghanībhiḥ patnīḥ saṃyājayantī"ti bahuvacanāntajāghanīpadaghaṭitaṃ kalpasūtrakāravacanamityarthaḥ ।
yattu śāstradīpikāyāṃ etādṛśavacanānāṃ nyāyopanyāsarahitānāmapi mīmāṃsānyāyavirodhe sarvathāprāmāṇyamuktam, tannyāyavirodhābhāve śrutimūlakatvābhāvāniścayāteṣu bahutvādismaraṇasya śrutimūlatvopapatterupekṣaṇīyamitivyaktaṅkaustubhe ।।
atreti grantho vyākhyātacaraḥ ।।
iti ṣaṣṭhaṃ kalpasūtrādhikaraṇam ।।
(avasarasaṃgatyā mūlabhūtavedagataviśeṣavicārapratijñā) evaṃ tāvatsamṛtīnāmācārāṇāṃ ātmatuṣṭeśca vedamūlakatvena prāmāṇye dṛḍhīkṛte avasaraprāptatvāt keṣucitsmṛtyācāreṣu mūlabhūtavedagato viśeṣaḥ tattadadhyetrācaritradhikārānadhikāravicāraphalībhūtaścintyate ।
evamavasarasaṅgatimathaśabdena sūcayan viṣayaṃ darśayati atha yatreti ।।
(smṛtyādipadopalakṣaṇatānirūpaṇam) smṛtiṣviti padaṃ purāṇamānavetihāsavyatiriktadharmaśāstragṛhyopalakṣaṇaṃ ।
tathā gautamīyachandogapade apyupalakṣaṇe ।
yathā gautamīyā smṛtiśchandogaireva paṭhyate tathā gobhilīyamapi; tathā vāsiṣṭhaṃ bahvṛcaireva, śaṅkhalikhitaṃ vājasaneyibhireva, āpastambabodhāyanīye taittirīyaireva, teṣāmapi pāṭhavyavasthayā vicāraviṣayatvāt ।
holākādīti ।।
(holākādītyādipadārthaḥ) ādipadadvayena yathā holākācāraḥ prācyaireva, evaṃ vasantotsavaḥ, tathā svasvakulāgatakarañjārkādisthāvarapūjādyācāro āhnīnaibukasaṃjño dākṣiṇātyaireva, tathā "jyeṣṭhāyāṃ paurṇamāsyāṃ balīvardānabhyarcya dhāvayantī" tyudvṛṣabhayajña udīcyaireva ।
tathā ayamevotsavo bhādrapadāmāvāsyāyāṃ dākṣiṇātyaireva ।
tathā mātṛgaṇapūjācāraḥ pratīcyaireva iti vyavasthayā teṣāmapi vicāraviṣayatvāt ।
evaṃ kvaciddeśaviśeṣe kaiścidevaṃ kiñcitkriyate teṣāmapyupalakṣaṇam ।।
(gṛhyāpratipādyācāraviṣayatvanirūpaṇaparanyāyasudhākhaṇḍanasūcanam) yattu nyāyasudhākṛtā gṛhyāpratipādyaviṣayaviśeṣāṇāmevātra vicāraviṣayatvenodāharaṇatvaṃ, natu pārvaṇasthālīpākopanayādīnāṃ gṛhyavihitānāmapi ityuktam; tasyopapādanapūrvakaṃ dūṣaṇaṃ kaustubha eva draṣṭavyam ।।
(keṣāñcidvicārasvarūpakhaṇḍanam) yattu yathāśrutabhāṣyānusārāt holākādyācārāḥ smṛtayaśca prācyādibhinnān prati pramāṇaṃ naveti vicārasvarūpaṃ kaiścit uktam; tatprāmāṇyasyālokavatsarvapuruṣāsādhāraṇyāt vyavasthāśaṅkānupapatterayuktamityupekṣyam ।
pramāṇabhūtamūlaśrutigataviśeṣapūrvapakṣameva phalībhūtavicārasahitaṃ darśayati tatreti ।।
anumāna ।।
atha yatra smṛtiṣu pāṭhavyavasthā yathā gautamīyā chandogaireva, tathā'cāreṣu kartṛvyavasthā yathā holākādi prācyādyabhimānibhireva, tatra tadanumeyaśrutirapi anumāpakasya niyataviṣayatvānniyatādhikārikaiveti nānyaistadanuṣṭheyamiti prāpte yadyapi anumāpakaṃ niyataviṣayam; tathāpi nānumeyaśrutau viśeṣaṇaṃ prācyatvādi dātuṃ śakyam ।
nahi prācyatvaṃ nāma sarvācaritranugataṃ jātivyaktiguṇasaṃsthānādibhirnirvaktuṃ śakyam; tattaddeśagatānāmapyanācaraṇāt, ciravinirgataputrapautrāṇāmapyācaraṇācca ।
ato viśeṣaṇābhāvāt sarvaviṣayatvam ।
gautamīyādismṛtiṣu tu na chandogādhikārikatvasmaraṇaṃ, yena śrutāvapi tatsambhāvyate ।
pāṭhamātrantu teṣāṃ smṛtikartuḥ tacchākhīyatvādapyupapannam ।
kartā hi chandogaḥ svaśiṣyān chandogān svagranthamadhyāpayāmāsa te apyanyān ityevaṃ pāṭhastanmātrevyavasthita iti tatrāpi sarvaviṣayatvameva ।। (svābhimatapūrvapakṣanirūpaṇam) yathaiva dhūmasya parvatavṛttitvadarśanāt vahnerapi parvatavṛttitvenaivānumānaṃ tathaiva śrutyanumāpakatvasya smṛtyācārarūpasya liṅgasya keṣucideva vyavasthitatvādanumīyamānāyāḥ śruterapi vyavasthitaviṣayatvameva kalpayituṃ yuktam ।
yaditu arthāpattividhayā tatkalpanaṃ, tadā yadyapi tadviṣayaśrutikalpanamātreṇa tasyāḥ parihārānna niyatakartṛkalpanā prāmāṇikītyucyeta, tathāpi sāmānyaśrutikalpane tatpravartitayoḥ smṛtyācārayorapi sarvaviṣayatvāpatteranupapattyaparihārādvyavasthitaśrutikalpanameva yuktamityarthaḥ ।।
(kartṛviśeṣajñānopāyanirūpaṇam) sarvatra kartṛviśeṣajñānaṃ sāmarthyānniṣedhavaśādupapadādvā ।
yathā dvijānāmevāhitāgnitvāt śūdrādestadabhāvādagnihotrādiṣu kartṛviśeṣajñānaṃ sāmarthyāt ।
yathāvā patitaṣaṇḍhādīnāṃ niṣedhādaniṣiddheṣveva patitaṣaṇḍharūpakartṛviśeṣajñānaṃ niṣedhavaśāt ।
yathāvā rājasūye rājarūpakartṛviśeṣajñānaṃ rājarūpopapadādbhavati ।।
(prakṛte kathamapi kartṛviśeṣajñānābhāvasamarthanam) prakṛteca na niṣedho na vā sāmarthyaṃ niyāmakamasti; apratyakṣatvāt ।
sāmarthyasyaca sarvatrāviśiṣṭatvāt ।
yattu upapadamaśrutaṃ kalpanīyaṃ, tattu naiva śrutau dātuṃ śakyate ityabhipretya siddhāntamāha yadyapīti ।
smṛtimūlabhūtaśrutiṣu yadyapi caraṇaviśeṣavācitaittirīyādyupapadaṃ saṃbhavati; tathāpi kalpakasmṛtau padāpāṭhānnāśrutakalpakaṃ kiñcidasti pramāṇam ।
yastu pāṭhaḥ sa tu pāṭhaṃ vināpyavagatamātrasya smṛtivākyasya śrutikalpakatvopapatterakiñcitkaraḥ ।।
naca pāṭhavyavasthānupapattiḥ tatkalpikā; tasyānyathāpyupapannatvena vyavasthākalpakatvāsaṃbhavādityabhipretyāha gautamīyādīti ।।

iti saptamaṃ holākādhikaraṇam ।।
--- (pīlvādyadhikaraṇaiḥ vyākaraṇādhikaraṇāpaunarūktyaparihāraḥ) atrācāraprāmāṇyaprasaṃgātsādhubhūtagośabdaprayogācārasya sāsnādimataḥ padārthasya kāryabhūtavākyārthapramā- karaṇatvātprāmāṇyasyevāsādhugāvyādiśabdaprayogācārasya tādṛśapramākaraṇatvamasti naveti cintā ।
sāca yadyapi pīlvādivarṇake yavavarāhādhikaraṇe bhāṣyamatenābhiyuktācārāt śāstrasthācārasya balavatvaṃ sādhitamitīhāpi smṛtyadhikaraṇasādhitasmṛtiprāmāṇyena sādhitaprāmāṇyakavyākaraṇānugṛhītācārabalīyastvāt nodetītyetadarthaṃ prathamato mūlabhūtavyākaraṇaprāmāṇyaṃ sādhitamapi na saṃbhavatītyetadavaśyaṃ sādhanīyameva darśayati smṛtyadhikaraṇeti ।।
(smṛtyadhikaraṇākṣepenaitadadhikaraṇapravṛttinirūpaṇam) samūlatve tatprāmāṇyāttadanugatā eva gavādayaḥ śabdā jyotiṣṭomādikarmaṇi prayoktavyāḥ, natu tadananugatā gāvyādayo api ।
nirmūlatvetu tatprāmāmyābhāvānniyāmakābhāvena pratyāyakatvāviśeṣāt sarveṣāṃ prayogassiddho bhavatītyataḥ tadākṣipya samādhīyata ityarthaḥ ।
ityeka iti prayoganiyama ityarthaḥ ।
ityapara iti ।
sādhusvarūpaniyama ityarthaḥ ।।
(sādhuśabdaprayoganiyamāsaṃbhavanirūpaṇam) tatra na tāvat ādyo niyamaḥsaṃbhavatiḥ niyamābhāvepyasādhubhyaḥ prayogasvarūpasya tatkāryābhidhānasya jāyamānatvena tatsvarūpe kārye vopayogābhāvāt ।
avihitatvena ca prayogasyādṛṣṭārthatvābhāvenāvaghātādiniyamasyevāpūrvepyupayoga- kalpanānupapatteśca ।
atha rāgaprāptabhojanāśritaprāṅbhukhatvaniyamavadarthaprāptaprayogāśritasādhuniyamo dharmāya vidhīyate ityucyate, tatrāha naceti ।
na tāvadatra pratyakṣādikaṃ mūlaṃ saṃbhavati; teṣāṃ dharmādharmayorapravṛtteḥ ।
vedavākyasya mūlatayā kalpanāyāmapi pratiśabdaṃ agośabdenābhidadhyāt na gāvīśabdene'tyevaṃ kalpanasya anantaśrutipāṭhāsaṃbhavādasaṃbhavaḥ ।
naca paṭhitānāmeva mūlatvam; nityānumeyaśrutimūlatvasya nirākṛtatvāt ।
ekaikasya ca sādhuśabdasya gāvīgoṇyādyanekāpaśabdadarśanena tadviṣayapratiṣedhānāṃ pratipadakalpane atyantamānantyaprasaṃgāt pāṭhānupapatteśca ।
asādhubhirbhāṣeta nāsādhubhiri'tyevaṃ sādhutvāsādhutvopapadakalpanena tatkalpanāyāṃ tayornirvaktumaśakteḥ na saṃbhava ityabhipretyāha pratīti ।
pūrvavadityanena pūrvādhikaraṇopapāditopapadāsaṃbhavarūpahetūpajīvanena pūrvapakṣotthānādanantarasaṃgatiḥ sūcitā ।
nirvacanāsaṃbhavamupapādayati anādīti ।
avadhyasmaraṇe sati vācakatvamityarthaḥ ।
naca naca sādhuśabdasmaraṇāt śaktibhramādvā prayogapratyayayorupapattiḥ; gavādiṣvapi tathātvasya vaktuṃ śakyatvena vinigamanāvirahāt ।
nanu apaśabdānāṃ gavādiṣu gauṇatvameva na vācakatvam, ityata āha apaśabdānāmiti ।।
etena lakṣaṇāpi nirastā; tayorarthāntaraśaktipūrvakatvāditi bhāvaḥ ।
ato gavyādiśabdebhyo jāyamānasyārthapratyayasya niyamena vārayitumaśakyatvāt arthapratyayābhāve ca tatprayogasyaivāprasakterubhayathāpi "sādhūneve"ti niyamo na saṃbhavatītyabhipretya pūrvapakṣamupasaṃharati ata iti ।
yathāca rakṣohāgamaladhvasandehānāṃ vyākaraṇaprayojanakatvamuktaṃ tathā pūrvapakṣe pratipāditaṃ kaustubha eva draṣṭavyam ।।
prayogotpatyaśāstratvācchabdeṣuna vyavasthāsyāt ।।
smṛtyadhikaraṇanyāyena siddhamapi vyākaraṇaprāmāṇyamākṣipyate ।
niyamadvayārthaṃ hi tat ।
"sādhūneva prayuñjīta nāsādhūn" ityekaḥ, "gavādaya eva sādhavo na gāvyādaya" ityaparaḥ ।
na ca niyamadvayasya mūlaṃ sambhavati;tae pratigavādiśabdamanekaśrutivākyapāṭhāsambhavāt, sādhutvasya pūrvavannirvacanāsambhavenānugataikaśrutikalpanānupapatteśca ।
nahi sādhutvaṃ nāmārthapratyāyakatvam, anāditve sati vācakatvaṃ vā; gāvyādiṣvapaśabdeṣvapi sattvāt, apaśabdānāṃ kvacidvācakatvābhāve gavādiṣu gauṇatvasyāpyasaṃbhavācca ।
ato vācakatvāviśeṣānna vyākaraṇena niyamaḥ saṃbhavati iti prāpte prayogapratyayayoḥ sādhuśabdāpabhraṃśajānāṃ gāvyādiśabdānāṃ tacchabdopasthāpanadvāropapatterna vācakatvakalpanā; anekaśaktikalpanāpatteḥ ।
idānīntanānāṃ ca śaktibhramāttau ।
naca ghaṭakalaśādipadavadvinigamanāvirahaḥ; pāṇinyādipraṇītavyākaraṇasyaiva niyāmakatvāt ।
naca nirmūlatvam; prayoganiyame "sādhūneva prayuñjīte" tyevaṃvidhāyā ekasyā eva śrutermūlatvāt, sādhutvaṃ cānādivācakatvaṃ, anapabhraṣṭatvaṃ vā, vyākaraṇābhyāsajanitasaṃskāravyaṅgyā jātirvā, pramitavṛttyār'thapratipādakatvaṃ veti kaustubha eva kṣuṇṇam ।
(na mlecchitavaiityasya viṣayasamarpaṇam) evañca gāvyādiśabdānāmapaśabdānāmapaśabdatvābhāvāt "namlecchitavai" "āhitāgnirapaśabdaṃ prayujye" tyādayo niṣedhāḥ pārasīkaśabdaviṣayā eva "na mlecchabhāṣāṃ śikṣete" tyādismṛtyekavākyatayā neyāḥ ।।
athavā "mantro hīnaḥ svarataḥ" ityekavākyatayāneyāḥ ।
mantraviṣayasvaravarṇabhreṣaviṣayatayā vā neyā iti bhāvaḥ ।।
(vācakatvaṃ vināpyapaśabdaprayogapratyayayorupapattivarṇanapūrvakasādhuśabdaprayoganiyamasamarthanam) siddhāntamāha prayogeti ।।
tacchabdopasthāpaneti ।।
mūlabhūtagośabdopasthāpanadvāretyarthaḥ ।
aneketi ।।
anekeṣu śabdeṣu śaktikalpanavikalpādyāpatterityarthaḥ ।
prathamataḥ karaṇāpāṭavādinā prayuktādgāvīśabdāt śrotuḥ prayojyavṛddhasyārthapratyayaḥ tāvadgośabdopasthāpanena yadā jātastadānīmeva śrotṛpārśvasthānāṃ saṃjñāsaṃjñirūpaśaktigraho bhramādeva jātaḥ tathaivānyeṣāmapīdānīntanānāmiti na prayogapratyayānyathānupapattyā vācakatvakalpanamityarthaḥ ।
asādhuśabdaprayoganiṣedhasya pratyakṣata evopalambhasya vakṣyamāṇatvāt tatra kalpanāprayojanābhāvamarthādeva vā tatsiddhamabhipretya sādhuprayogamūlabhūtaśrutikalpanāmeva darśayati prayogeti ।।
(pārthasārathyuktasādhutvanirvacanaṃ tatra prakāśakārāṇāṃ vyākhyānaṃ dalaprayojanaṃ ca) prathamataḥ pārthasārathyuktaṃ sādhutvanirvacanamāha anādīti ।।
atra prakāśakārā itthaṃ tallakṣaṇārthamāhuḥ harikārikāyām "anapabhraṣṭatānādiryadvābhyudayayogyatā ।
vyākriyāvyañjanīyā vā jātiḥ kāpīha sādhutā" ।
iti nirvacanaṃ tredhākṛtam ।
tatrādṛṣṭasādhanatvapakṣau vihāya haradattena "anidaṃprathamāḥ śabdāḥ sādhavaḥ parikīrtitāḥ ।
ta eva śaktivaikalyapramādālasatādibhiḥ ।
anyathoccaritāḥ puṃbhiḥ apaśabdā udāhṛtāḥ ।
" iti prathamapakṣasyaiva vistareṇokteḥ sa evādṛtaḥ pārthasārathinā ।
tatra yadyapi anāditvamātraṃ sādhutvanirvacanamatra pratīyate; tathāpi anapabhraṣṭaviśeṣitaṃ tat draṣṭavyam ।
tadeva amanādiranapabhraṣṭatā sādhutvami'ti tadgranthe antye upasaṃhārāt, harikārikāyāmapi viśeṣaṇaviśeṣyabhāvadarśanāccetarayo aranapabhraṣṭatānādiri'tyatra vāśabdaprayogācca ।
tatra yadyanapabhraṣṭatvamātramucyeta tadā ṭighubhādisaṃjñāsvativyāptiḥ ।
ato anāditvapraveśaḥ ।
taduktaṃ haradattena "yāstvetāḥ svecchayā saṃjñāḥ kriyante ṭighubhādayaḥ ।
kathaṃ nu tāsāṃ sādhutvaṃ naiva tāḥ sādhavo matāḥ ।
anapabhraṃśarūpatvānnāpyāsāmapaśabdatā ।
hastaceṣṭā yathā loke tathā saṃketitā imāḥ ।
nāsāṃ prayoge abhyudayaḥ pratyavāyo na vā bhavet ।
" iti ।।
anāditvamātroktau anarthakaikavarṇasamudāye ativyāptamityanapa- bhraṣṭapadopādānam ।।
(anapabhraṣṭatvapariṣkāraḥ) nanu anapabhraṣṭatvaṃ atra yadyanādiryaḥ śabdaḥ sa ca pratyāyaka iti sādhutvalakṣaṇārthe kriyamāṇe yadyapi nāmakaraṇasaṃketite rudrādiśabde anādiśabdatvādapatyarūpārthapratyāyakatvāllakṣaṇasamāveśasaṃbhavaḥ; tathāpi goṇīśabdasyāvapanavācino anāditvāt gorūpārthapratyāyakatvācca gavi sādhutvāpattiḥ, atastatparihārārthaṃ yadarthaviṣayapratyāyakatvamanādiḥ sa tatra sādhurityucyeta, tarhi rudrādiśabdasya śivādyarthapratyāyakatvasyānāditvābhāvāt asādhutvāpattiriti cet, ucyate; nāmakaraṇavidhinānādireva putratvopādhinā saṃketitaḥ kartavyatayā vihitaḥ iti tena sāmānyopādhinānādyeva putrādipratyāyakatvaṃ rudrādiśabdānāmiti na doṣaḥ ।
ato yadarthapratyāyakatvamanādi sa tatrārthe sādhuriti yuktam lakṣaṇamiti ।।
(anādivācakatvamityatra na viśeṣaṇaviśeṣyabhāvaḥ kintu lakṣaṇadvayamiti nirūpaṇam) atredamavadheyam yadyarthapratyāyakatvaṃ śaktyocyate, tadā gaṅgāgnipadayoḥ tīramāṇavakayorasādhutvāpattiḥ ।
naca asmanmate śakyārthasyaiva tīrādyupasthāpakatvāt gaṅgādipadānāṃ tīrādipravāhavācakatvenaiva tīrādau sādhutvamiti prakāśakāroktaṃ yuktam; tatra yadi śakyārthapratyāyakatvameva vācyam, tāvatāpi anādipadopādānavaiyarthyam; ṭighubhādisaṃjñāsu śakterevābhāvena śakyārthapratyāyakatvamātreṇa nirākaraṇopapatteḥ, sādiśaktisvīkāre ca sādhutvasyāpyāpatteśca ।
anyathā arthavattvābhāvena prātipadikasaṃjñābhāvāṭṭerityādiṣaṣṭhyanāpatteḥ ।
yattu ṭerityādīnāṃ śabdānukāratvāṅgīkāreṇa sādhutvamaṅgīkṛtya śabdaparatver'thaparatvābhāvāt śabdasyaiva lopādikāryānvayāpattimāśaṅkya śabdaparasyaiva lakṣaṇayār'thaparatvaṃ yaduktam, tatsvayameva pūrvaṃ sādhutvānaṅgīkārāt pūrvāparaviruddhatvāt śabdaparatvasyāpi anāditvābhāvādvedokta "helaya" ityādiśabdānāṃ anukaraṇatvāṅgīkāreṇa sādhutvena svayamaṅgīkṛtānāṃ anādyarthapratyāyakatvābhāvācca lakṣaṇasyāvyāpteścāyuktam ।
vastutastu vṛttigrahābhāve ṭighubhādīnāṃ arthabodhakatvānupapattervṛttāvapi ca lakṣaṇāgauṇyoḥśakyapūrvakatvenāsaṃbhavātsaṃketatvena ca gāvyādiśabdavacchabdopasthāpanena śaktibhrameṇa vā bodhakatvānupapatteravaśyakalpyāyāṃ śaktau śabdaviṣayaśaktisvīkāreṇa arthaparatvameva yuktamiti tatrānādyarthapratyāyakatvābhāvāt durupapādameva sādhutvamityanādipadopādānaṃ vyarthameva ।
ato anādiriti bhinnaṃ lakṣaṇam, aparaṃ ca anapabhraṣṭateti lakṣaṇam, na tu viśeṣaṇaviśeṣyabhāvaḥ ।
ataeva śāstradīpikāyāṃ "sarvakālavṛttitvameva cānāditvaṃ sādhutvam ।
taccāvicchinnapāraṃparyādabhiyuktasmaraṇena sulabhami"tyuktamiti mūlagranthavirodho apītyabhipretya harikārikāgatānapabhraṣṭatāpadasya yayāśrutārthaparatvamevāṅgīkṛtya dvitīyaṃ lakṣaṇamāha anapabhraṣṭatva veti ।।
karaṇāpāṭavādijanyāpabhraṃśarahitatvamityarthaḥ ।।
(dvitīyalakṣaṇāsvārasyena tṛtīyaṃ tadasvārasyena tṛtīyaṃ ca lakṣaṇaṃ nirvakti) idamapi humādyanarthakavarṇeṣvativyāptam, ato lakṣaṇāntaramāha vyākaraṇeti ।।
atrāpi na gavādiśabdeṣvevānugatāgāvyādiśabdebhyo vyāvṛttā sādhutvaṃ nāma jātiḥ saṃbhavati; loke gavādiśabdamātravṛttisādhuśabdaprayogābhāvena tadaṅgīkāre mānābhāvāt ।
kiñca vyākaraṇānugataśabdamātravṛttitvena tatsvīkāre vacantītyasyāpi sādhutvāpattiḥ ।
yatra prayujyamānatve sati vyākaraṇānugatatvaṃ tatra sādhutvajātisvīkāre gavādipadasyānekakramikavarṇasamudāyātmakatvena yaugapadyāsaṃbhavāt "anārabdhe tu gośabde gośabdatvaṃ kathaṃ bhavedi"ti nyāyena padatvādijāteriva sādhutvādijāterapyasaṃbhava evetyayuktaṃ lakṣaṇaṃ matvā nyāyasudhākāroktaṃ lakṣaṇāntaramāha pramitavṛttyeti ।।
(vṛttitvādinirvacanāsaṃbhavena vṛttīyalakṣaṇe prakāśakṛto dūṣaṇaparihārau) yattu atra prakāśakāraiḥ na śaktyādyanugataṃ vṛttitvaṃ nāma kiñcit śakyate nirvaktumiti dūṣaṇaṃ dattam, tat śaktilakṣaṇāgauṇīṣu vṛttipadasya śāstrakāraiḥ saṃketitasyaiva laghunopāyena lakṣaṇe praveśānnirvacane prayojanābhāvādayuktam ।
yadapi ādhunikasaṃketitanāmasu vṛttitvābhāvāllakṣaṇasyāvyāptiriti teṣāṃ dūṣaṇam, tat "dvādaśe ahani pitā nāma kuryādi"ti sāmānyavidhinā putratvopādhinā sarveṣāṃ devadattaśabdādīnāṃ saṃketakaraṇena śakteḥ pramitatvādayuktam ।।
uktañca hariṇā "puntrādināmakaraṇe gṛhyeṣu niyamaśrute ।
anādiśaktitā saṃjñāsvapi naiva virudhyate ।
" iti ।।
teṣāmanāditāsaṃjñāsvapītipāṭhaḥ ।
tasmāt teṣāmapyanāditāṅgīkārādarthapratyāyanarūpakāryānurodhenāvaśyaka eva śaktisvīkāra iti na doṣaḥ ।।
ṭighubhādisaṃjñāsvapi pūrvoktarītyār'thaparāṇāṃ sādiśaktisvīkārāt nāvyāptiḥ ।
apaśabdānāṃ tu tattacchabdopasthāpanena arthapratyāyanāt vṛttyanaṅgīkārānnāpyativyāptiriti yuktaṃ lakṣaṇamityarthaḥ ।।
(vacantītyādīnāṃ sādhutvaparihāropāyaḥ) atra śaktibhrameṇārthapratyāyake apaśabde atiprasaṃgavāraṇāya pramitapadopādāne api yatra yaḥ śabdaḥ prayujyate, tasyaiva tādṛśārthapratyāyakatvamityapi niveśanīyam; itarathā ghaṭaśabdasya paṭe sādhutāpatteḥ ।
tataśca etādṛśasādhutvasya vyākaraṇānugatatvameva śaktinirṇayadvārābhivyañjakam ।
vacantītyādau vyākaraṇānugatatvasya "nahi vacirantiparaḥ prayujyate" iti kātyāyanena niṣedhakaraṇenābhāvānna sādhutvamiti sādhutvāsādhutvopalakṣaṇenaikasyā eva śaktinirṇāyakatvānna ghaṭakalaśādivadvinigamanāviraha iti bhāvaḥ ।।
(āśaṅkānirāsapūrvakaṃsādhubhireva bhāṣeteti niyamasvarūpatadvyāvartyāṃśādinirūpaṇam) nanu atra kīdṛśo niyamo vivakṣitaḥ, kiṃ sādhubhirbhāṣetaivetyevaṃ kriyāviṣayako vā ? uta yadbhāṣitavyaṃ tatsādhubhireveti sādhanaviṣayo vā? ।
nādyaḥ, maune doṣāpatteḥ ।
nāntyaḥ; bhāṣaṇaṃ hi nārthapratipādanamātram ।
akṣinikocādāvaprayogāt, kintu śabdavyāpārasādhyaṃ arthapratipādanam, tatra ca vācakasya sādhuśabdasyaiva prāpteratyantāvācakāsādhuprayogāprasakteḥ kathañcidasādhuprāptyā tanniyamakaraṇe akṣinikocāderapi kathañcitprāptyā nivṛttyāpattiriti cet, parihṛtametadācāryaiḥ ।
svābhiprāyaprakāśanadvārār'thaprakāśanamātramatra bhāṣetetyanena lakṣaṇayocyate, yadi śabdavyāpāradvārār'thajñāpanarūpaṃ bhāṣaṇamucyeta, tadā sādhuvyatiriktopāyāprasaktyā sādhuniyamo anarthako bhavet, iha tu svābhiprāyaprakāśanadvārār'thajñāpanarūpaṃ bhāṣaṇamuddiśya sādhuniyamavidhau ca na maune doṣaḥ ।
tatroddeśyābhāvādeva vidhyapravṛttermaunavyāvartanāt yatrāpi bhojanādau vaidhaṃ maunaṃ, tatrāpi etadvidhipravṛttyākṣinikocādivyāvartanāt hastasaṃjñādinā śākāderjñāpanavāraṇādi na kāryam ।
athavā sāmānyaviśeṣanyāyānmaunavidhinaiva sādhubhāṣaṇavidherbādhāttatphalī- bhūtākṣinikocādivyāvṛtterapi bādhānna śiṣṭācāravirodho api ।
nahyetādṛśe bhāṣaṇe asādūnāmaprasaktirasti ।
atastadvyāvṛttyā yukto niyama iti ।
prakārāntaramapi vārtike upapāditaṃ tatraiva draṣṭavyam ।
ato yuktameva sādhuprayoganiyamamūlabhūtaśrutikalpanam ।।
tadabhāvaścāsādhutvam ।
pratyakṣaiva ca śrutiḥ "na mlecchitavai mleccho ha vā eṣa yadapaśabda" iti mūlam ।
ayaṃ ca niṣedhaḥ prakaraṇājjyotiṣṭomāṅgam; yajñamātre api ca niṣedho "yājñe karmaṇi niyamo anyatrāniyama" iti mahābhāṣyādyanusārāt ।
sādhuprayoganiyamāt paraṃ phalodaya ityapi; "ekaḥ śabdaḥ samyag jñātaḥ suprayuktaḥ svarge loke kāmadhugbhavatī"ti vacanāt ।
(na mlecchitavai ityatra mlecchaśabdasyāpaśabdaparatvopapādanapūrvakaṃ tasyāḥ pratyakṣāyā eva sādhuśabdaprayoganiyamamūlatvopapādanam) vastutastu nātra śrutyanumānamapi; pratyakṣāyā eva tasyāḥ pāṭhasyopalaṃbhādityāha pratyakṣaivaveti ।
vājasaneyiśākhāyāṃ hi "te asurā helayo helaya iti vadantaḥ parābabhūvuḥ ।
tasmāt brāhmaṇena na mlecchitavai mleccho ha vā eṣa yadapaśabda" iti śrutau paṭhyamānāyāṃ vidhyarthe vihitena tavaipratyayena mlecchitavyamityarthāvagamāt pratyakṣata evāpabhāṣaṇaniṣedhācca sādhubhāṣaṇaniyamavidhiḥ pratīyate ।
naca mlecchaśabdaḥ pārasikīśabdaviṣayaḥ; upakramopasaṃhārasthārthavādaparyālocanayāpaśabdamātraviṣayatvapratīteḥ ।
upakrame ca "he araya" iti prayojye rephasthāne lakāraprayogeṇa "haihe prayoge haihayoḥ" ityetatsūtravihitaplutāprayogeṇa "plutapragṛhyā aci nityam" iti vihitaprakṛtibhāvābhāvācca "hetalaḥ" ityasurakṛtanividapaśabdabhāṣaṇasya parābhavarūpāniṣṭahetutvāvagaterata evāpaśabdatvenaivopasaṃhārapratīterna mlecchabhāṣāparatvamiti bhāvaḥ ।।
(apaśabdabhāṣaṇaniṣedhasya kratvarthatvopapādanam ।
jyotiṣṭome pratinidhitayāpi apaśabdaniṣedhopapādanaṃ ca) nanu kathaṃ kratvarthatayāpaśabdabhāṣaṇaniṣedhaḥ? apaśabdabhāṣaṇasya puruṣārthatvena tadviṣayakaniṣedhasya niṣedhyasamānārthakatvasya yuktatvāt, ityata āha ayañceti ।।
"nānṛtaṃ vadaidi"ti prakaraṇāt jyotiṣṭomāṅgam ।
"strayupāyamāṃsabhakṣādi puruṣārthamapi śritaḥ ।
pratiṣedhaḥ kratoraṅgamiṣṭaḥ prakaraṇāśrayāt" itivārtikoktarītyā yadarthā kriyā tadartho niṣedha iti niyamasyautsargikatvāt na doṣa ityarthaḥ ।
na kevalaṃ jyotiṣṭoma eva tanniṣedho apitu yajñamātra ityāha yajñamātrepiceti ।।
naca evaṃ "vāgyogavidduṣyati cāpaśabdairi"ti smṛtyā vācā manasā ca yajño vartata iti liṅgadarśanena vāgyogaśabdasya yajñaparatvāvasāyāttadvido yajñamātrasyāpaśabdabhāṣaṇe doṣa ityarthāvagateryajñamātraviṣayaniṣedhaparasya "yājñe karmaṇī"ti mahābhāṣyavacanasyāpi yajñamātraviṣayatayā pratīteḥ tābhyāmevavidhiniṣedhābhyāṃ itarayajña iva jyotiṣṭome api tadubhayaprāpterviśeṣato niṣedhāmnānaṃ vyarthaṃ iti vācyam; niṣedhātikrame yajurvedabhreṣaprāyaścittaprāptyarthamṛtvigyajamāna- sādhāraṇyena niṣedhaprāptyarthaṃ vā tatsārthakyopapatteḥ ।
athavā sādhuniyamenārthānnivṛttānāmapi asādhūnāṃ sādhuprayogāsaṃbhave avaghātāsaṃbhava iva nakhadalanādeḥ pratinidhitvena prāptau prasaktāyāṃ tanniṣedhārthaṃ tanniṣedha iti kaustubhadarśitarītyā vā sārthakyopapatteśca ।
asmiṃśca pakṣe jyotiṣṭome sādhuprayogāsaṃbhave akṣisaṃketādereva pratinidhitvam, natvasādhuśabdasyetyapi draṣṭavyam ।।
vastutastu vāgyogavidityayaṃ na svatantro niṣedhaḥ, kintu sādhuprayoganiyamenārthādasādhubhāṣaṇanivṛtteḥ "nagire"tivadanuvādamātram "yastu prayuṅkte kuśalo viśeṣe śabdān yathāvadvyavahārakāle ।
so anantamāpnoti phalaṃ paratra ce"ti caraṇatrayavihitasya puruṣārthasya sādhuniyamasyaucityena stutyarthaṃ iti kaustubhe draṣṭavyam ।
etacca "āhitāgnirapaśabdaṃ prayujya sārasvatīmiṣṭiṃ nirvapedi"ti prāyaścittavidhyanyathānupapatti- kalpitāpaśabdaniṣedhasyāpyupalakṣaṇam ।
tatrāpyāhitāgnipadopādānāt tatsādhyakratumātraprasaktāpaśabdaprayoge prāyaścittavidhānāt niṣedhasya yajñamātraparatvamavasīyate ।।
(puruṣārthatayāpaśabdabhāṣaṇaniṣedha iti prakāśakāramataṃ tatkhaṇḍanaṃ ca) yattu etasya yajñātiriktavyavahāre puruṣārthatayāpaśabdabhāṣaṇaniṣedhaparatvaṃ prakāśakārā varṇayanti, tasya dūṣaṇaṃ kaustubhe draṣṭavyam ।
ataeva "anyatrāniyama" iti bhāṣyakārīyaṃ vacanaṃ āhitāgnīnāmapi vyavahārakāle harināmakīrtanādapaśabdabhāṣaṇācāro anugṛhīto bhavatītyalaṃ vistareṇa ।।
(satyaṃ vadet, nānṛtaṃ vadedityanayoḥ prayoganiyamamūlatvamitiśāstradīpikātadvyākhyānayoḥ siddhāntakhaṇḍanam) yattu samyaktvāsamyaktvavācisatyānṛtapadopādānāt "satyaṃ vadet" "nānṛtaṃ vadet" ityanayoreva śrutismṛtiṣu śrūyamāṇayorvidhiniṣedhayoḥ prayoganiyamāṃśe mūlatvopapatterekopalakṣaṇāsaṃbhavena mūlakalpanānirāse na yukta iti vārtike pakṣāntaramāha tadeva śāstradīpikāyāmanusṛtam, tadvadedityasyārthābhidhānārthakatvavacchabdoccāraṇaparatvādanṛtapadasyāpyarthaviṣaye satyatvaparatvāt śabdaviṣaye vāpabhraṣṭatvaparatvāt sakṛcchrutasya anekārthaparatvāyogenobhayaniṣedhakatvāyogāt pratyuta "eṣa ha vai satyaṃ vadan satye juhotyastamite juhoti udite prātaḥ prātaranṛtaṃ te vadanti purodayājjuhvati ye agnihotrami"tyādiśrutiparyālocanayār'thaparatvāvasāyācchabdaparatvānupapattergāvyādi śabdasya ca śiṣṭairagarhitatvātprauḍhivādamātramiti rāṇake eva vyaktam ।
yattu somanāthena satyatvaṃ nāma vṛttyābādhitārthabodhakatvam ।
tacca gauriyamiti śabde arthasya gorabādhitatvādarthaviṣayaṃ satyatvam, gośabdasya śaktyā pratipādakatvāt śabdaviṣayasatyatvamityubhayamapi niruktarūpeṇa ekasyaiva satyaśabdasyārthaḥ ।
gāvyastītyatra tu arthābādhe api vṛtterabhāvācchabdānṛtatvaṃ, arthabādhasthaletu pratipādakatvasadbhāve apyarthasyābādhitatvābhāvānnātiprasaṅga ityubhayaṃ niruktabodhakatvābhāvenaikasyaivānṛtaśabdasyārtho ataḥ satyānṛtaśabdayoḥ nānekārthatāpattiḥ ityuktam; tadekarūpeṇāpi pratipāditārthadvayasya yugapadvadanakriyānvayāyogāt kriyāpade anekārthakalpanayā āvṛttyāpatteranivāraṇadupekṣyam ।।
(apaśabdabhāṣaṇaniṣedhasya kratvarthatopasaṃhāraḥ) evañca "na mlecchabhāṣāṃ śikṣeta" ityādiniṣedhaiḥ mlecchabhāṣāyāḥ puruṣārthatayā sarvatra niṣedhepyapaśabdarūpānyabhāṣāniṣedhasya sarvathā kratvarthatayaivāvagateḥ vyavahārakāle taduccāraṇānnaiva pratyavāya iti siddham ।।
(yajamānasaṃskāradvārā sākṣādvā kratvapūrve sādhuprayoganiyamāpūrvasyopayogaḥ) evaṃ tāvat jyotiṣṭomaprakaraṇagataniṣedhasya prakaraṇātkratvarthatve prāpte api jañjabhyamānānuvacananyāyena jyotiṣṭomāpūrvasādhanībhūtabrāhmaṇapadopāttayajamānasaṃskāratvāvagateḥ tatra ca yajamānasyaiva tārtīyanyāyena kartṛtvena saṃskāryatvāt tadarthāpattyā kalpitasādhuniyamavidhivihitasādhuniyamādṛṣṭasya kratvarthatvāt tajjanyaphalādhānayogyatāsaṃpādanadvārā kratvapūrve upayogāt na vaiyarthyam ।
evaṃ "yājñe karmaṇī"ti mahābhāṣyakāravacanāt yajñamātrāpūrve api upayogānna vaiyarthyam ।
etāvāṃstu viśeṣaḥ mahābhāṣyakāravacane kratuyuktapuruṣavācakapadopādānābhāvāttatsaṃskāratve pramāṇābhāvādanṛtavadana- varjanasyaiva śuddhakratudharmatvāttatkṛtavaiguṇyaparihārārthaṃ ṛtvigyajamānasādhāraṇyena karmāṅgabhūtavrīhyādipadārthavyavahārārthaṃ laukikaśabde prayoktavye vyākaraṇānugataśabdaniyamāttajjanyaṃ yadavaghātādiniyamajanyādṛṣṭavat śuddhakratvarthaṃ apūrvaṃ tadaṅgabhūtavrīhyādiniṣṭhameva kalpyate iti ।।
(kratvarthatvavatsaṃyogapṛthaktvanyāyena puruṣārthatvamapīti nirūpaṇam) etāvatāca kratvarthatvena niyamādṛṣṭavaiyarthye parihṛte saṃyogapṛthaktvanyāyena puruṣārthatāṅgīkaraṇamityapiśabdābhyāṃ sūcayan tadvaiyarthyaṃ parihartumāha sādhuprayoganiyamāditi ।।
"ekaḥ śabdaḥ suprayuktaḥ" ityanārabhyādhītavākyena phalasaṃbandhasyāpi bodhanāt tādṛśaphalasyāpūrvaṃ vināniṣpatteḥ tatra ca jyotiṣṭomasādhyaphalopabhogalakṣaṇakāryopayogitvādvapanādineva phalādhānayogyatārūpasaṃskārasya sādhuniyamena niṣpatterupayogānna vaiyarthyamityarthaḥ ।।
(ekaḥ śabda iti vākyārthasya prakṛtānuguṇasya saṃpādanaprakāraḥ) atra ca suprayukta ityasya agre śāstrānvaya ityapi paṭhati ।
tena śāstraśabdena rūḍhyā vidyāsthānavācinā vyākaraṇasyaivābhidhānāt vyākaraṇaśāstrānugatasādhuśabdabhāṣaṇaniyamasya svargasādhanatvāvagateḥ puruṣārthatā avasīyate ।
tathāca rāgaprāptaprayogāśritaḥ sādhuniyamo bhojanāśritaḥ prāṅmukhatvaniyama āyuṣyaphala iva svargaphale vidhīyate ।
tasya cājñātasya śabdasya prayogāśritatvāsaṃbhavādarthaprāptavyākaraṇotthajñānakarmatvasyānuvādakameva samyagjñāta iti padam ।
evañcātra prayogāśritādeva phalokteḥ jñānamātrādeva dharma iti pakṣo bhāṣyādyukto api abhyupetyavādenaiva neyaḥ ।।
(sādhuśabdānāṃ prayogāśritānāmeva phalasādhanatvaṃ na jñānamātrādityasya sopapattikamupapādanam) ataeva jñānasya sādhuniyamārthatvena parārthatvājjñānaphalapratipādakānāṃ vacanānāṃ "yo aśvamedhena yajate ya u cainamevaṃ vede" tivatparṇamayīnyāyenārthavādatvameva ।
etena śāstrotthajñānapūrvakaprayogasyaiva dharmahetutvābhidhānaṃ vyākaraṇavārtikakārīyaṃ nirastam; prayogasya rāgaprāptatvena avidheyatvena phalasaṃbandhāsaṃbhavāt ।
naca bhāṣaṇasyāpyarthajñānārthatvena parārthatvādapāpaślokaśravaṇavat "svarge loke" ityasyāpi arthavādamātratvaṃ śaṅkyam; anārabhyavihitasya bhāṣaṇasya kratvarthatve pramāṇābhāvena dṛṣṭārthavyavahārahetutvena śuddhapuruṣārthatvāvagateḥ phalākāṅkṣāyāṃ "phalamātreyo nirdeśādi"ti nyāyena phalapratipādakatvopapatteḥ iti bhāvaḥ ।।
(rāgaprāptasya sādhuprayogasyāśrayatvenānvetuṃ yogyasyopasthāpakapramāṇanirūpaṇam) nanu evaṃ dṛṣṭārthasya rāgaprāptasya bhojanasyādhikārākhyaprakaraṇena diṅyimāśrayatvasaṃbhave api iha tadabhāve upasthitimātreṇāśrayatve kriyāntarāṇāmapyāśrayatvāpattyā suprayukta iti nityavadanuvādānupapattiriti śaṅkāṃ pariharati rāgaprāptasyāpīti ।।
tasmādeṣeti ।।
prakṛtipratyayādhānarūpeṇa vyākaraṇena saṃskṛtāyā vāco bhāṣaṇarūpadhātvarthāśrayasaṃbandhavidhānāt bhāṣaṇasyāśrayatvaṃ nāsulabhamityarthaḥ ।।
atra hi prayogāśritaḥ sādhuniyamaḥ phaloddeśena vidhīyate ।
rāgaprāptasyāpi ca sādhuprayogasya "tasmādeṣā vyākṛtā vāgudyata" iti vacanādāśrayatvasiddhiriti spaṣṭaṃ kaustubhe ।
"gavādaya eva sādhavo na gāvyādaya" iti sādhusvarūpaniyamasya tu anādiprayogaparamparaiva mūlam ।
ataḥ pramāṇaṃ vyākaraṇam ।
yattu nyāyamūlakaṃ sphoṭādi tatrocyate śrutiviruddhaṃ ca, tannyāyaśrutivirodhe kāmaṃ bhavatvapramāṇam ।।
ityaṣṭamaṃ vyākaraṇaprāmāṇyādhikaraṇam ।।
(atra prāsaṅgikaprakāśakāramatakhaṇḍanam) atra prakāśakārairasya puruṣārthabhūtasādhubhāṣaṇaniyamotpattividhiparatvamaṅgīkṛtya "ekaḥ śabda" ityasya phalasaṃbandhabodhakatvamityuktam ।
tadekaḥ śabda ityanenaivobhayasaṃbhavādvaiyarthyāt ananyalabhyāśrayasaṃbandhavidhāyakatayaiva pariharaṇīyatvāt ayuktamiti sūcayituṃ vacanādityuktam ।
nahyekaḥ śabda ityanena sādhubhāṣaṇaniyamasya svargaphalasādhanatā bodhyate, apitu suprayuktaḥ kāmadhugiti sāmānādhikaraṇyāt prayogāśritasādhuśabdaniyamasyaiveti sādhubhāṣaṇavidheranapekṣaṇādapekṣitāśrayasaṃbandhabodhakatvameva yuktam ।
ata eva śāstradīpikāyāṃ tadāśritaḥ sādhuniyama ityevoktam iti bhāvaḥ ।।
yattu nyāyasudhākṛtāsya kratvarthatayā vidhāyakatvamuktaṃ, tat kaustubhe nirastam tatraiva draṣṭavyam ।।
(gavādaya eva sādhava ityatrānādiprayogaparaṃparāyā eva mūlatvanirūpaṇam) anādiprayogaparaṃparaiveti ।।
sādhutvāśrayāṇāṃ śabdānāṃ śrotrapratyakṣasiddhatvāt teṣāṃ pramāṇyaniścaya eva kevalaṃ vyākaraṇādhīna iti tatrāpi vyākaraṇāntaramūlakatvādupapannamevānādisādhusvarūpaniyamajñānam; caturdaśamahāvidyāsthānāntargatatvena kalpādivatpravāhanityatāyā vyākaraṇe api svīkartuṃ yuktatvāt ।
anyathā tatrāpi nityabrahmayajñavidhiviṣayatvānupapatteḥ ।
ata eva taittirīyagate "prayājānūyājeṣu vibhaktiḥ kuryā" diti brāhmaṇe vibhaktikaraṇamupapadyate ।
nacaivaṃ smṛtyantaramūlakatve andhaparaṃparāpattiḥ; adṛṣṭasādhanatvasyāṣṭakādau pratyakṣāviṣayatvena andhaparaṃparāprāptāvapi "brāhmaṇyāṃ brāhmaṇājjāto brāhmaṇa" iti smṛtyuktābhivyañjakajñānasahakṛtacakṣurgrāhyatvena brāhmaṇapratyakṣasyevehāpi pūrvapūrvavyākaraṇāvagataprakṛtipratyayādyabhivyañjakābhyāsajanitasaṃskārasahakṛtenārthajñānānyathānupapatti- sahakṛtena ca śrotreṇādyayāvatsādhuśabdapratyakṣopapattestadaprasakteḥ ।
ato "gavādaya eva sādhava" iti svarūpaniyame anādiprayogaparaṃparaiva mūlamiti bhāvaḥ ।
ato vedāvagatasamyaksādhuśabdaprayogātmakadharmāṅgatvena vyākaraṇaprakriyeti kartavyatayopayujyate iti siddhaṃ vyākaraṇaprāmāṇyamupasaṃharati ata iti ।।
etadupapādanapūrvakaṃ nyāyaviruddhatvena darśitaṃ kaustubhe draṣṭavyam ।
śrutiviruddhaṃ ceti ।।
(kalerḍhak vāmadevāḍḍyaḍyau ityanvākhyānayorarthavādaviruddhayoḥ sarvaveṣṭanavadananuṣṭhānalakṣaṇāprāmāṇyanirūpaṇam) "dṛṣṭaṃ sāme"tyadhikāre "kalerḍhak" "vāmadevādḍyaḍyā"- viti sūtrābhyāṃ kalinā vāmadevena varṣiṇā dṛṣṭaṃ sometyarthe kāleyavāmadevyaśabdayoḥ sādhutvānvākhyānaṃ kriyamāṇaṃ śrutiviruddham; "yadakālayattatkāleyasya kāleyatva" mityarthavāde sukhasvīkārarūpakālaprāptinimittatvasya kāleyaśabde abhidhānāt ।
tathā "āpo vai ṛtviyamārcchantyāsāṃ vāyuḥ pṛṣṭhe vyavartata tato vāmaṃ vasu sannyabhavat tanmitrāvaruṇau paryapaśyatāṃ tāvabrūtāṃ vāmaṃ martyā idaṃ devebhyo ajani tasmādvāmadevyaṃ" ityarthavāde vāmadevya iti samabhivyāhṛtapadadvayoccāraṇakriyānimittatvasya vāmadevyapade abhidhānāt ।
ataḥ tat yāvatmūlabhūtaśrutidarśanamananuṣṭhānalakṣaṇāprāmāṇyaviṣayaṃ bhavatu sarvaveṣṭanasmṛtivannatvetāvatā sarvasyāprāmāṇyamityarthaḥ ।
prayojanaṃ pūrvottarapakṣotthaṃ prāgeva darśitam ।।