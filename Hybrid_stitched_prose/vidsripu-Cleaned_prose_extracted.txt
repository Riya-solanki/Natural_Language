kāmakrodhau dvayam api padaṃ pratyanīkaṃ vaśitve hatvānaṅgaṃ kim iva hi ruṣā sādhitaṃ tryambakeṇa ।
yas tu kṣāntyā śamayati śataṃ manmathādyān arātīn kalyāṇaṃ vo diśatu sa munigrāmaṇīr arkabandhuḥ ।।
saṃghaśriyaḥ

ekasyāpi manobhuvas tadabalāpāṅgair jagannirjaye kāmaṃ nihnutasarvavismayarasavyaktiprakārā vayam ।
yas tv enaṃ sabalaṃ ca jetum abhitas tatkampamātraṃ bhruvor nārebhe sugatas tu tadguṇakathā stambhāya naḥ kevalam ।।
kumudākaramateḥ

ka ekas tvaṃ puṣpāyudha mama samādhivyayavidhau suparvāṇaḥ sarve yadi kusumaśastrās tad api kim ।
itīvainān nūnaṃ ya iha sumanostratvam anayat sa vaḥ śāstā śastraṃ diśatu daśadiṅmāravijayī ।।

vaktraṃ naiṣa kalānidhir dhavalimā naiṣojjvalā kaumudī netre nīrarucī na lāñchanayugaṃ candre asty amandacchavi ।
ity unnīya vidhor abhītivihasad yat saṃnidhiṃ sādhvagān nūnaṃ nīrajam astu vaḥ śivadive tal lokanāthānanam ।।

bhadraṃ candrakale śivaṃ suranadi śreyaḥ kapālāvale kalyāṇaṃ bhujagendravalli kuśalaṃ viśve śaṭāsantate ।
ity āhur militāḥ parasparam amūr yasmin praśāntiṃ gate kalpāntārabhaṭīnaṭasya bhavatāt tad vaḥ śriye tāṇḍavam ।।

kasmāt pārvati niṣṭhurāsi sahajaḥ śailodbhavānām ayaṃ niḥsnehāsi kathaṃ na bhasmapuruṣaḥ snehaṃ bibharti kvacit ।
kopas te mayi niṣphalaḥ priyatame sthāṇau phalaṃ kiṃ bhaved itthaṃ nirvacanīkṛto girijayā śambhuś ciraṃ pātu vaḥ ।।

vapuḥprādurbhāvād anumitam idaṃ janmani purā purāre na prāyaḥ kvacid api bhavantaṃ praṇatavān ।
namañ janmany asminn aham atanur agre apy anatibhāṅ maheśa kṣantavyaṃ tad idam aparādhadvayam api ।।

cyutām indor lekhāṃ ratikalahabhagnaṃ ca valayaṃ dvayaṃ cakrīkṛtya prahasitamukhī śailatanayā ।
avocad yaṃ paśyety avatu sa śivaḥ sā ca girijā sa ca krīḍācandro daśanakiraṇāpūritatanuḥ ।।

saṃdhyātāṇḍavaḍambaravyasanino bhīmasya caṇḍabhrami- vyānṛtyadbhujadaṇḍamaṇḍalabhuvo jhaṃjhānilāḥ pāntu vaḥ ।
yeṣām ucchalatāṃ javena jhagiti vyūheṣu bhūmībhṛtām uḍḍīneṣu biḍaujasā punar asau dambholir ālokitaḥ ।।

keśeṣu prāk pradīpas tvaci vikaṭacaṭatkārasāro atimātraṃ māṃse mandāyamānaḥ kṣaradasṛji sṛjann asthiṣu ṣṭhātkṛtāni ।
majjaprāye aṅgabhāge jhagiti ratipater jājvalan prajjvalaśrīr aśreyo vyasyatād vas trinayananayanopāntavānto hutāśaḥ ।।

mātar jīva kim etad añjalipuṭe tātena gopāyitaṃ vatsa svādu phalaṃ prayacchati na me gatvā gṛhāṇa svayam ।
mātraivaṃ prahite guhe vighaṭayaty ākṛṣya saṃdhyāñjaliṃ śambho bhagnasamādhiruddharabhaso hāsodgamaḥ pātu vaḥ ।।

evaṃ sthāpaya subhru bāhulatikām evaṃ kuru sthānakaṃ nātyuccair nama kuñcayāgracaraṇau māṃ paśya tāvat kṣaṇam ।
evaṃ nartayataḥ svavaktramurajenāmbhodharadhvāninā śambho vaḥ paripāntu nartitalayacchedāhatās tālikāḥ ।।

bho bho dikpatayaḥ prayāta parataḥ khaṃ muñcatāmbhomucaḥ pātālaṃ vraja medini praviśata kṣoṇītalaṃ kṣmābhṛtaḥ ।
brahmann unnaya dūram ātmasadanaṃ devasya me nṛtyataḥ śambhoḥ saṃkaṭam etad ity avatu vaḥ protsāraṇā nandinaḥ ।।

khedās te katham īdṛśaḥ priyatame tvannetravahner vibho kasmād vepitam etad induvadane bhogīndrabhīter bhava ।
romāñcaḥ katham eṣa devi bhagavan gaṅgāmbhasāṃ śīkarair itthaṃ bhartari bhāvagopanaparā gaurī ciraṃ pātu vaḥ ।।
lakṣmīdharasya

ārdrāṃ kaṇṭhe mukhābjasrajam avanamayaty ambikā jātulambāṃ sthāne kṛtvendulekhāṃ nibaḍayati jaṭāḥ pannagendreṇa nandī ।
kālaḥ kṛttiṃ nibadhnāty upanayati kare kālarātriḥ kapālaṃ śambho nṛtyāvatāre pariṣad iti pṛthagvyāpṛtā vaḥ punātu ।।
śatānandasya

śṛṅgaṃ bhṛṅgiṃ vimuñca tyaja gajavadana tvaṃ ca lāṅgūlamūlaṃ mandānando asi nandinn alam abala mahākāla kaṇṭhagraheṇa ।
ity uktvā nīyamānaḥ sukhayatu vṛṣabhaḥ pārvatīpādamūle paśyann akṣair vilakṣaṃ valitagalacalatkambalaṃ tryabakaṃ vaḥ ।।

devasyāmbujasambhavasya bhavanād ambhodhim āgāmukā seyaṃ maulivibhūṣaṇaṃ bhagavato bhargasya bhāgīrathī ।
udyātān apahāya vigraham iha srotaḥpratīpān api srotas tīvrataratvarā gamayati drāg brahmalokaṃ janān ।।

miśrībhūtāṃ tava tanulatāṃ bibhrato gaurī kāmaṃ devasyāsīd aviralaparirambhajanmā pramodaḥ ।
kiṃ tu premastimitamadhurasingdhamugdhā na dṛṣṭir dṛṣṭety antaḥakaraṇam asakṛt tāmyati tryambakasya ।।

yad ambā tāto vā dvayam idam agād ekatanutāṃ tadardhaṃ cārdhaṃ ca kva nu gatam athāryaḥ kathayatu ।
jagat tat taj jātaṃ sakalanaranārīmayam iti pratītiṃ kurvāṇo jayati śikhibhartur gajamukhaḥ ।।

ambeyaṃ neyam ambā na hi kharakapiśaṃ śmaśru tasyā mukhārdhe tāto ayaṃ naiṣa tātaḥ stanam urasi pitur dṛṣṭavān nāham atra ।
keyaṃ ko ayaṃ kim etad yuvatir atha pumān vastu kiṃ syāt tṛtīyaṃ śambhoḥ saṃvīkṣya rūpād apasarati guhaḥ śaṅkitaḥ pātu yuṣmān ।।

haṃsaśreṇikutūhalena kalayan bhūṣākapālāvalīṃ bālām indukalāṃ mṛṇālarabhasād āndolayan pāṇinā ।
raktāmbhojadhiyā ca locanapuṭaṃ lālāṭam udghāṭayan pāyād vaḥ pitur aṅgabhāk śiśujanakrīḍonmukhaḥ ṣaṇmukhaḥ ।।

arciṣmanti vidārya vaktrakuharāṇy ā sṛkkaṇo vāsukes tarjanyā viṣakarburān gaṇayataḥ saṃspṛśya dantāṅkurān ।
ekaṃ trīṇi navāṣṭa sapta ṣaḍ iti vyastāstasaṃkhyākramā vācaḥ śaktidharasya śaiśavakalāḥ kurvantu vo maṅgalam ।।

kasmāt tvaṃ tātagehād aparam abhinavā brūhi kā tatra vārtā devyā devo jitaḥ kiṃ vṛṣaḍamarucitābhasmabhogīndracandrān ।
ity evaṃ barhināthe kathayati sahasā bhartṛbhikṣāvibhūṣā- vaiguṇyodvegajanmā jagad avatu ciraṃ hāravo bhṛṅgarīṭeḥ ।।
tuṅgasyaitau

sthūlo dūram ayaṃ na yāsyati kṛśo naiṣa prayāṇakṣamas tenaikasya mamaiva tatra kaśipuprāptiḥ parā dṛśyate ।
ityādau paricintitaṃ pratimuhus tad bhṛṅgikūṣṇāṇḍayor anyonyapratikūlam īśaśivayoḥ pāṇigrahe pātu vaḥ ।।

mātas te adharakhaṇḍanāt paribhavaḥ kāpālikād yo abhavat sa brahmādiṣu kathyatām iti muhur bālyād guhe jalpati ।
gaurīṃ hastayugena ṣaṇmukhavaco roddhuṃ nirīkṣyākṣamāṃ vailakṣyāc caturāsyaniṣphalaparāvṛttiś ciraṃ pātu vaḥ ।।

digvāsā yadi tat kim asya dhanuṣā sāstrasya kiṃ bhasmanā bhasmāṅgasya kim aṅganā yadi ca sā kāmaṃ paridveṣṭi kim ।
ity anyonyaviruddhaceṣṭitam idaṃ paśyan nijasvāmino bhṛṅgī sāndraśirāvanaddhaparuṣaṃ dhatte asthiśeṣaṃ vapuḥ ।।

viramati mahākalpe nābhīpathaikaniketanaṃ tribhuvanapuraḥśilpī yasya pratikṣaṇam ātmabhūḥ ।
kimadhikaraṇā kīdṛk kasya vyavasthitir ity asāv udaram aviśad draṣṭuṃ tasmai jagannidhaye namaḥ ।।

devi tvaṃ kupitā tvam eva kupitā ko anyaḥ pṛthivyā gurur mātā tvaṃ jagatāṃ tvam eva jagatāṃ mātā na vijño aparaḥ ।
devi tvaṃ parihāsakelikalahe anantā tvam evety atha jñātānantyapado namañ jaladhijāṃ śauriś ciraṃ pātu vaḥ ।।
vākpatirājasya

ko ayaṃ dvāri hariḥ prayāhy upavanaṃ śākhāmṛgeṇātra kiṃ kṛṣṇo ahaṃ dayite bibhemi sutarāṃ kṛṣṇaḥ kathaṃ vānaraḥ ।
mugdhe ahaṃ madhusūdano vraja latāṃ tām eva puṣpāsavām itthaṃ nirvacanīkṛto dayitayā hrīṇo hariḥ pātu vaḥ ।।

mandakvāṇitaveṇur ahṇi śithile vyāvartayan gokulaṃ barhāpīḍakam uttamāṅgaracitaṃ godhūlidhūmraṃ dadhāt ।
mlāyantyā vanamālayā parigataḥ śrānto api ramyākṛtir gopastrīnayanotsavo vitaratu śreyāṃsi vaḥ keśavaḥ ।।

kutas tvam aṇukaḥ svataḥ svam iti kiṃ na yat kasyacit kim icchasi padatrayaṃ nanu bhuvā kim atyalpayā ।
dvijasya śamino mama tribhuvanaṃ tad ity āśayo harer jayati nihnutaḥ prakaṭitaś ca vakroktibhiḥ ।।

śreyo asyāś ciram astu mandaragirer mā ghāni pārśvair iyaṃ māvaṣṭambhi mahormibhiḥ phaṇipater mā lepi lālāviṣaiḥ ।
ity ākūtajuṣaḥ śriyaṃ jalanidher ardhotthitāṃ paśyato vāco antaḥ spuritā bahir vikṛtibhir vyaktā hareḥ pāntu vaḥ ।।

mayānviṣṭo dhūrtaḥ sa sakhi nikhilām eva rajanīm iha syād atra syād iti nipuṇam anyām abhisṛtaḥ ।
na dṛṣṭo bhāṇḍīre taṭabhuvi na govardhanagirer na kālindyāḥ kūle na ca niculakuñje muraripuḥ ।।

śyāmoccandrā svapiṣi na śiśo naiti mām amba nidrā nidrāhetoḥ śṛṇu suta kathāṃ kām apūrvāṃ kuruṣva ।
rāmo nāma kṣitipatir abhūn mānanīyo raghūṇām ity uktasya smitam avatu vo devakīnandanasya ।।

sampūrṇaḥ punar abhyudeti kiraṇair indus tato dantinaḥ kumbhadvandvam idaṃ punaḥ surataror agrollasanmañjarī ।
itthaṃ yadvadanastanadvayavaladromāvalīṣu bhramaḥ kṣīrābdher mathane abhavad diviṣadāṃ lakṣmīr asāv astu vaḥ ।।

kiṃ kiṃ siṃhas tataḥ kiṃ narasadṛśavapur deva citraṃ gṛhīto naivaṃ tat ko atra jīva drutam upanaya taṃ nanv ayaṃ prāpta eva ।
cāpaṃ cāpaṃ na khaḍgaṃ tvaritataram aho karkaśatvaṃ nakhānām itthaṃ daityādhirājaṃ nijanakhakuliśair jaghnivān yaḥ sa vo avyāt ।।

ete lakṣmaṇa jānakīvirahiṇaṃ māṃ khedayanty ambudā marmāṇīva ca ghaṭṭayanty alam amī krūrāḥ kadambānilāḥ ।
itthaṃ vyāhṛtapūrvajanmaviraho yo rādhayā vīkṣitaḥ serṣyaṃ śaṅkitayā sa vaḥ sukhayatu svaprāyamāno hariḥ ।।

seyaṃ dyaus tad idaṃ śaśāṅkadinakṛccihnaṃ nabhaḥ sā kṣitis tat pātālatalaṃ ta eva girayas te ambhodhayas tā diśaḥ ।
itthaṃ nābhivinirgatena saśiraḥkampādbhutaṃ vedhasā yasyāntaś ca bahiś ca dṛṣṭam akhilaṃ trailokyam avyāt sa vaḥ ।।

agre gacchata dhenudagdhakalaśān ādāya gopyo gṛhaṃ dugdhe vaskayaṇīkule punar iyaṃ rādhā śanair yāsyati ।
ity anyavyapadeśaguptahṛdayaḥ kurvan viviktaṃ vrajaṃ devaḥ kāraṇanandasūnur aśivaṃ kṛṣṇaḥ sa muṣṇātu vaḥ ।।

vatsa kṣmādharagahvareṣu vicaraṃś cārapracāre gavāṃ hiṃsrān vīkṣya puraḥ purāṇapuruṣaṃ nārāyaṇaṃ dhyāsyasi ।
ity uktasya yaśodayā muraripor avyāj jaganti sphurad- bimboṣṭhadvayagāḍhapīḍanavaśād avyaktabhāvaṃ smitam ।।

bījaṃ brahmaiva devo madhu jalanidhayaḥ karṇikā svarṇaśailaḥ kandaṃ nāgādhirājo viyad ativipulaḥ patrakośāvakāśaḥ ।
dvīpāḥ patrāṇi meghā madhupakulam amūs tārakā garbhadhūlir yasyaitan nābhipadmaṃ bhuvanam iti sa vaḥ śarma devo dadātu ।।
mālāyudhasya

kāntena prahito navaḥ priyasakhīvargeṇa baddhaspṛhaś cittenopahṛtaḥ smarāya na samutsraṣṭuṃ gataḥ pāṇinā ।
āmṛṣṭo muhur īkṣito muhur abhighrāto muhur loṭhitaḥ pratyaṅgaṃ ca muhuḥ kṛto mṛgadṛśā kiṃ kiṃ na cūtāṅkuraḥ ।।
vākkuṭasya

aśithilaparispandaḥ kunde tathaiva madhuvrato nayanasuhṛdo vṛkṣāś caite na kuḍmalaśālinaḥ ।
dalati kalikā cautī nāsmiṃs tathā mṛgacakṣuṣām atha ca hṛdaye mānagranthiḥ svayaṃ śithilāyate ।।

kāntāṃ hitvā virahavidhurārambhakhedālasāṅgīṃ mām ullaṅghya vrajatu pathikaḥ kāpi yady asti śaktiḥ ।
ity āśokī jagati sakale vallarī cīrikeva prāptārambhe kusumasamaye kāladevena dattā ।।

mandaṃ dakṣiṇam āhvayanti pavanaṃ puṃskokilavyāhṛtaiḥ saṃskurvanti vanasthalīḥ kisalayottaṃsair niṣaṇṇālibhiḥ ।
candraṃ sundarayanti muktatuhinaprāvārayā jyotsnayā vardhante ca vivardhayanti ca muhus te amī smaraṃ vāsarāḥ ।।

cyutasumanasaḥ kundāḥ puṣpodgameṣv alasā drumā manasi ca giraṃ grathnantīme kiranti na kokilāḥ ।
atha ca savituḥ śītollāsaṃ lunanti marīcayo na ca jaṭharatām ālambante klamodayadāyinīm ।।

sāmyaṃ samprati sevate vicakilaṃ ṣāṇmāsikair mauktikair bāhlīkīdaśanavraṇāruṇatalaiḥ patrair aśoko arcitaḥ ।
bhṛṅgālaṅghitakoṭi kiṃśukam idaṃ kiṃcid vivṛntāyate māñjiṣṭhair mukulaiś ca pāṭalitaror anyaiva kācil lipiḥ ।।

śītās tair iva bhagnaśaiśiraniśābhāgair ahaḥ sphāyate garbhaṃ bibhrati kiṃśukā iva diśāṃ tāpāya vahnyaṅkuram ।
kiṃ ca svāśrayasambhṛtaprathimasu cchāyātapāṅgeṣv ayaṃ lokaḥ stokaraso adya na kvacid api svacchandam ānandati ।।
trilocanasya

svasti śrīmalayācalāt smarasakhaḥ śrīmān vasantānilaḥ krīḍāveśmasu kāminaḥ kuśalayaty etac ca vaktītarat ।
eṣo ahaṃ muditālikokilakulaṃ kurvan vanaṃ prāptavān yuṣmābhiḥ priyakāminīparigataiḥ sthātavyam asmād iti ।।

āraktair navapallavair viṭapino netrotsavaṃ tanvate tān dhunvann ayam abhyupaiti madhurāmodo marud dakṣiṇaḥ ।
tenāliṅgitamātra eva vidhivat prādurbhavan nirbhara- krīḍākūtakaṣāyitena manasā loko ayam unmādyate ।।

sadyas tapto bhramati rajanīṃ vāsaraḥ khaṇḍayitvā kṣīṇakṣīṇā tadanu bhajate sāpi samyakprasādam ।
eko loke kathayati narasyeṣṭajāte nisargaṃ nāryāḥ puṃsi sthitim anuguṇāṃ śaṃsati spaṣṭam anyā ।।

viśleṣo janitaḥ priyair api janair ujjṛmbhitaṃ nālikair mitreṇāpi kharāyitaṃ ratuṇayā dīrghāyitaṃ tṛṣṇayā ।
gurvī vallabhatā jaḍair adhigatā doṣākaraḥ sevyate hā kālaḥ kim ayaṃ kalir na hi na hi prāptaḥ sa gharmāgamaḥ ।।

dhāsyaty adya sitātapatrasubhagaṃ sā rājahaṃsī śiśoḥ smerāmbhoruhavāsino api śirasi snehena pakṣadvayam ।
tṛṣṇārtaḥ śukaśāvako api sutanoḥ pīnastanāsaṅginīṃ muktāhāralatāṃ tadaṅkavasatis toyāśayā pāsyati ।।

tāpaṃ stamberamasya prakaṭayati karaḥ śīkaraiḥ kukṣum ukṣan paṅkāṅkaṃ palvalānāṃ vahati taṭavanaṃ māhiṣaiḥ kāyakāṣaiḥ ।
uttāmyattālavaś ca pratapati taraṇāvāṃśavīṃ tāpatandrīm adridroṇīkuṭīre kuhariṇi hariṇārātayo yāpayatni ।।

haranti hṛdayāni yacchravaṇaśītalā veṇavo yad arghati karambitā śiśiravāriṇā vāruṇī ।
bhavanti ca himopamāḥ stanabhuvo yad eṇīdṛśāṃ śucer upari saṃsthito ratipateḥ prasādo guruḥ ।।

eṇī yāti vilokya bālaśalabhāñ śaṣpāṅkurāditsayā chatrīkuḍmalakāni rakṣati cirād aṇḍabhramāt kukkuṭī ।
dhūtvā dhāvati kṛṣṇakīṭapaṭalaśreṇīṃ śikhaṇḍī śiro dūrād eva vanāntare viṣadharagrāsābhilāṣāturaḥ ।।

kāntāṃ kvāpi vilambinīṃ kalarutair āhūya bhūyas tato digbhāgān avalokya raṅgavasudhām utsṛjya padbhyāṃ tataḥ ।
eṣa sphāramṛdaṅganādamadhurair ambhomucām āravair barhaśreṇikṛtātapatraracano hṛṣṭaḥ śikhī nṛtyati ।।

śailaśreṇir apetadāvadahanā dagdhaprarūḍhaṃ vanaṃ jīmūtāṅkuradanturā daśa diśo bhūreṇumuktaṃ nabhaḥ ।
kiṃ cānyat kalikormimeduramukhī jātā kadambacchaviś chidyante kiyatā kṣaṇena śikhināṃ maunavratagranthayaḥ ।।

etasmin madajarjarair upacite kambūravāḍambaraiḥ staimityaṃ manaso diśaty anibhṛtaṃ dhārārave mūrchati ।
utsaṅge kakubho nidhāya rasitair ambhomucāṃ ghorayan manye mudritacandrasūryanayanaṃ vyomāpi nidrāyate ।।

kṛtvā picchilatāṃ pathaḥ sthagayatā nirbhartsanaṃ pādayoḥ sāndrair vārikaṇaiḥ kapolaphalake vicchittim āchindatā ।
meghenopakṛtaṃ yad āśu vihitā tasyāgaso niṣkṛtiḥ svairiṇyāḥ priyaveśmavartma diśatā vidyudvilāsair muhuḥ ।।

pārśvābhyāṃ śirasā nimīlitadṛśaḥ kāmaṃ nimajya kramād aṃsau pṛṣṭham uraḥ sapakṣatitalaṃ gāḍhaṃ spṛśanto muhuḥ ।
ete kuñcitajānavo navajale nirvānti gharmāhatā bhūyaḥ pakṣapuṭābhipātarabhasotsarpatkaṇāḥ patriṇaḥ ।।

ākrandāḥ stanitair vilocanajalāny aśrāntadhārāmbubhis tadvicchedabhuvaś ca śokaśikhinas tulyās taḍidvibhramaiḥ ।
antar me dayitāmukhaṃ tava śaśī vṛttiḥ samaivāvayos tat kiṃ mām aniśaṃ sakhe jaladhara tvaṃ dagdhum evodyataḥ ।।

adyāmbhaḥ paritaḥ patiṣyati bhuvas tāpo adya nirvāsyati kṣetreṣv adya yatiṣyate janapadaḥ sasyeṣu paryutsukaḥ ।
nartiṣyanti tavodaye adya jalada vyālolapucchacchada- cchatracchāditamaulayo diśi diśi krīḍālasāḥ kekinaḥ ।।

kṣapāṃ kṣāmīkṛtya prasabham apahṛtyāmbu saritāṃ pratāpyorvīṃ sarvāṃ vanagahanam ucchādya sakalam ।
kva sampraty uṣṇāṃśur gata iti samanveṣaṇaparās taḍiddīpālokair diśi diśi carantīva jaladāḥ ।।

tāvad vācaḥ prayuktā manasi vinihitā jīvitāśāpi tāvad vikṣiptau tāvad aṅghrī pathi pathikajanair lambhitā tāvad āśā ।
phulladdhārākadambastabakavalayitā yāvad ete na dṛṣṭā nirmuktavyālanīladyutinavajaladavyākulā vidhyapādāḥ ।।

dhūmraiḥ pakṣapuṭaiḥ patadbhir abhitaḥ pāṇḍūdaraiḥ khañjanair āyāntīṃ śaradaṃ kiranti rabhasāl lājair ivāśāṅganāḥ ।
maṅgalyaṃ ca kalaṅkapallavasakhaṃ smerānanā śarbarī jyotsnātarpaṇagauram indukalaśaṃ vyomāṅgaṇe nyasyati ।।

tīṣṇaṃ ravis tapati nīca ivācirāḍhyaḥ śṛṅgaṃ rurus tyajati mitram ivākṛtajñaḥ ।
toyaṃ prasīdati muner iva dharmacintā kāmī daridra iva śoṇam upaiti paṅkaḥ ।।

sadyaḥsnātānuliptā iva dadhati rucaṃ pallavāḥ kardamāṅkāḥ kacchāntāḥ kāśatūlaiḥ pavanavaśagatair meṣayūthopameyāḥ ।
nadyaḥ pratyagratīropanatisarabhasaiḥ khañjanaiḥ sāñjanākṣā haṃsāḥ kaṃsāridehatviṣi gaganatale śaṅkhaśobhāṃ vahanti ।।

yātrālagnaṃ tuhinamarutāṃ bāndhavaḥ kundalakṣmyāḥ kālaḥ so ayaṃ kamalasarasāṃ sampadaḥ kāladūtaḥ ।
nidrāvyājāj jaḍimavidhurā yatra gāḍhe api mantau vāmāḥ kaṇṭhagraham aśithilaṃ preyasām ādriyante ।।

agre śyāmalabindubaddhatilakair madhye api pākānvaya- prauḍhībhūtapaṭolapāṭalatarair mūle manāgbabhrubhiḥ ।
vṛnte karkaśakīrapicchaharibhiḥ sthūlaiḥ phalair bandhurāḥ sampraty utsukayanti kasya na manaḥ pūgadrumāṇāṃ chaṭāḥ ।।

kundasyāpi na pūjanavyatikare nāpy ātmano maṇḍane vyāpāre api tathā praheṇakavidher nārghanti baddhādarāḥ ।
nāryaḥ kundacaturthikāmahasam ārambhābhiṣeke yathā hūtānaṅgam ulūlukākalaravaiḥ prīṇanti yūnāṃ manaḥ ।।

durlakṣyā syād damanakavane dhūmadhūmre patantī kārīṣāgneḥ paṭamayagṛhā vāmalīlāṃ tanoti ।
prādurbhāvaṃ tirayati raver adhvagānām idānīṃ sarvāṅgīṇaṃ diśati palitaṃ lomalagnā himānī ।।

haṃsair jarjararūkṣapakṣamalinair naktaṃ divāntar bahis tiṣṭhadbhiḥ parivārya bandhubhir iva snigdhaiḥ kṛtāvekṣaṇam ।
pratyāsīdati vallabhe jalaruhāṃ kṣāmāyamāṇadyutau bāṣpān ujjhati vāri vāriruhiṇīnāśād ivopārjitān ।।

kampante kapayo bhṛśaṃ jaḍakṛśaṃ go ajāvikaṃ glāyati śvā cullīkuharodaraṃ kṣaṇam api kṣipto api naivojjhati ।
śītārtivyasanāturaḥ punar ayaṃ dīno janaḥ kūrmavat svāny aṅgāni śarīra eva hi nije nihnotum ākāṅkṣati ।।
lakṣmīdharasya

dhanur mālā maurvī kvaṇadalikulaṃ lakṣyam abalā mano bhedyaṃ śabdaprabhṛtaya ime pañca viśikhāḥ ।
iyāñ jetuṃ yasya tribhuvanam adehasya vibhavaḥ sa vaḥ kāmaḥ kāmān diśatu dayitāpāṅgavasatiḥ ।।

nitambaḥ saṃvādaṃ masṛṇamaṇivedyā mṛgayate manāg gaṇḍaḥ pāṇḍur madhumukulalakṣmīṃ tulayati ।
viśantyās tāruṇyaṃ ghusṛṇaghanalāvaṇyapayasi prakāmaṃ pronmajjad vapur api ca tasyā vijayate ।।

premāsaṅgi ca bhaṅgi ca prativaco apy uktaṃ ca guptaṃ tathā yatnād yācitam ānanaṃ prati samādhāne ca hāne ca dhīḥ ।
ity anyo madhuraḥ sa ko api śiśutātāruṇyayor antare vartiṣṇor mṛgacakṣuṣo vijayate dvaividhyamugdho rasaḥ ।।
lakṣmīdharasya

nitambaḥ svāṃ lakṣmīm abhilaṣati nādyāpi labhate samantāt sābhogaṃ na ca kucavibhāgāñcitam uraḥ ।
dṛśor līlāmudrā sphurati ca na cāpi sthitimatī tad asyās tāruṇyaṃ prathamam avatīrṇaṃ vijayate ।।

śāridyūtakathākutūhali manaś chekoktiśikṣāratir nityaṃ darpaṇapāṇitā sahacarīvargeṇa cācāryakam ।
prauḍhastrīcaritānuvṛttiṣu raso bālyena lajjā manāk stokārohiṇi yauvane mṛgadṛśaḥ ko apy eṣa kelikramaḥ ।।

dṛṣṭiḥ śaiśavamaṇḍanā pratikalaṃ prāgalbhyam abhyasyate pūrvākāram uras tathāpi kucayoḥ śobhāṃ navām īhate ।
no dhatte gurutāṃ tad apy upacitābhogā nitambasthalī tanvyāḥ svīkṛtamanmathaṃ vijayate netraikapeyaṃ vapuḥ ।।

dormūlāvadhisūtritastanam uraḥ snihyatkaṭākṣe dṛśāv īṣattāṇḍavapaṇḍite smitasudhācchekoktiṣu bhrūlate ।
cetaḥ kandalitasmaravyatikaraṃ lāvaṇyam aṅgair vṛtaṃ tanvaṅgyās taruṇimni sarpati śanair anyaiva kācid gatiḥ ।।

bālo adyāpi kileti lakṣitam alaṃkartuṃ nijair bhūṣaṇair rāmābhiś ciram udyate hṛdi lihann icchām anicchāṃ vahan ।
snihyattāram athānyadṛṣṭivirahe yaḥ saṃmukhaṃ vīkṣito namraḥ smeramukhībhavann iti vayaḥsandhiśriyāliṅgitaḥ ।।
vallaṇasya

padbhyāṃ muktās taralagatayaḥ saṃśritā locanābhyāṃ śroṇībimbaṃ tyajati tanutāṃ sevate madhyabhāgaḥ ।
dhatte vakṣaḥ kucasacivatām advitīyatvam āsyaṃ tadgātrāṇāṃ guṇavinimayaḥ kalpito yauvanena ।।

bhrūlīlā caturā tribhāgavalitā dṛṣṭir gatir mantharā visrabdhaṃ hasitaṃ kapolaphalake vaidagdhyavakraṃ vacaḥ ।
noddiṣṭaṃ guruṇā na bandhukathitaṃ dṛṣṭaṃ na śāstre kvacid bālāyāḥ svayam eva manmathakalāpāṇḍityam unmīlati ।।

samastaṃ vijñāya smaranarapateś cārucaritaṃ caraś cakṣuḥ karṇe kathayitum agāt satvaram iva ।
prayāṇaṃ bālyasya pratipadam abhūd vigrahabharaḥ parispando vācām api ca kucayoḥ sandhir abhavat ।।

stanodbhedaḥ kiṃcit tyajati tanutāyāḥ paricayaṃ tathā madhyo bhāgas trivalivalayebhyaḥ spṛhayati ।
nitambe ca svairaṃ vilasati vilāsavyasanitā mṛgākṣyāḥ pratyaṅgaṃ kṛtapadam ivānaṅgalaḍitam ।।

yat pratyaṅgaṃ taṭam anusaranty ūrmayo vibhramāṇāṃ kṣobhaṃ dhatte yad api bahalaḥ snigdhalāvaṇyapaṅkaḥ ।
unmagnaṃ yat sphurati ca manāk kumbhayor dvandvam etat tan manye asyāḥ smaragajayuvā gāhate hṛttaḍāgam ।।

pragalbhānām ante nivasati śṛṇoti smarakathāṃ svayaṃ tattacceṣṭāśatam abhinayenārpayati ca ।
spṛhām antaḥ kānte vahati na samabhyeti nikaṭaṃ yathaiveyaṃ bālā harati ca tathaiveyam adhikam ।।

bibhratyā vapur unnamatkucayugaṃ prādurbhavadvibhramaṃ bālāyā lasadaṅgasaṃdhiviramadbālyaṃ valadbhrūlatam ।
antar visphurati smaro bahir api vrīḍā samunmīlate svairaṃ locanavakrimā vilasati śrīḥ kācid ujjṛmbhate ।।
rudrasya

sutanur adhunā seyaṃ nimnāṃ svanābhim abhīkṣate kalayati parāvṛttenākṣṇā nitambasamunnatim ।
rahasi kurute vāsoguptau svamadhyakadarthanām api ca kim api vrīḍāṃ krīḍāsakhīm iva manyate ।।

yāsāṃ saty api sadguṇānusaraṇe doṣānurāgaḥ sadā yāḥ prāṇān varam arpayanti na punaḥ sampūrṇadṛṣṭiṃ priye ।
atyantābhimate api vastuni vidhir yāsāṃ niṣedhātmakaṃ tās trailokyavilakṣaṇaprakṛtayo vāmāḥ prasīdantu vaḥ ।।

kaṇṭhe mauktikamālikāḥ stanataṭe kārpūram acchaṃ rajaḥ sāndraṃ candanam aṅgake valayitāḥ pāṇau mṛṇālīlatāḥ ।
tanvī naktam iyaṃ cakāsti śucinī cīnāṃśuke bibhratī śītāṃśor adhidevateva galitā vyomāgram ārohataḥ ।।

dṛṣṭā kāñcanayaṣṭir adya nagaropānte bhramantī mayā tasyām adbhutapadmam ekam aniśaṃ protphullam ālokitam ।
tatrobhau madhupau tathopari tayor eko aṣṭamīcandramās tasyāgre paripuñjitena tamasā naktaṃdivaṃ sthīyate ।।

ghanaūrū tasyā yadi yadi vidagdho ayam adharaḥ stanadvandvaṃ sāndraṃ yadi yadi mukhābjaṃ vijayate ।
hatau rambhāstambhau hatam ahaha bandhūkakusumaṃ hatau hemnaḥ kumbhāv ahaha vihataḥ pārvaṇaśaśī ।।

so anaṅgaḥ kusumāni pañca viśikhāḥ puṣpāṇi bāṇāsanaṃ svacchandacchidurā madhuvratamayī paṅktir guṇaḥ kārmuke ।
evaṃsādanam utsaheta sa jagaj jetuṃ kathaṃ manmathaṃ tasyāmogham amūr bhavanti na hi ced astraṃ kuraṅgīdṛśaḥ ।।
amarasiṃhasya

dūrvāśyāmo jayati pulakair eṣa kāntaḥ kapolaḥ kastūrībhiḥ kim iha likhito drāviḍaḥ patrabhaṅgaḥ ।
pratyagrāṇi priyakararuhakrīḍitāny eva mugdhe śobhābhāñji stanakalaśayos tanvi hāro api bhāraḥ ।।

na nīlābjaṃ cakṣuḥ sarasiruham etan na vadanaṃ na bandhūkasyedaṃ kusumam adharas taddyutidharaḥ ।
mamāpy atra bhrāntiḥ prathamam abhavad bhṛṅga kim u te kṛtaṃ yatnair ebhyo virama virama śrāmyasi mudhā ।।

muhuḥ śastracchedair muhur asamapāṣāṇakaṣaṇair muhur jyotiḥkṣepaiḥ payasi paritāpaiḥ pratimuhuḥ ।
tad evaṃ tanvaṅgyāḥ katham api nitambasthalam idaṃ mayā labdhaṃ puṇyair iti raṇati kāñcīparikaraḥ ।।

cakṣur mecakam ambujaṃ vijayate vaktrasya mitraṃ śaśī bhrūsūtrasya sanābhi manmathadhanur lāvaṇyapuṇyaṃ vapuḥ ।
rekhā kāpi radacchade ca sutanor gātre ca tat kāminīm enāṃ varṇayitā smaro yadi sa ced vaidarbhyam abhyasyati ।।
rājaśekharasyaitau

imau rambhāstambhau dviradapatikumbhadvayam idaṃ tad etal līlābjaṃ śaradamṛtaraśmiḥ sphuṭam ayam ।
kim aṅge tanvaṅgyāḥ kalayati jagat kāntam adhikaṃ yad etasyāṃ śaśvat paravaśam ivonmattam iva ca ।।

iyaṃ gehe lakṣmīr iyam amṛtavartir nayanayor asāv asyāḥ sparśo vapuṣi balahaś candanarasaḥ ।
ayaṃ kaṇṭhe bāhuḥ śiśiramasṛṇo mauktikarasaḥ kim asyā na preyo yadi param asahyas tu virahaḥ ।।
bhavabhūteḥ

kim iyam amṛtavartiḥ kiṃ nu lāvaṇyasindhuḥ kim atha nalinalakṣmīḥ kiṃ nu śṛṅgāravallī ।
iti navahariṇākṣyāḥ kāntim ālokayanto jagad akhilam asāraṃ bhāram ālocayāmaḥ ।।

smitajyotsnādhautaṃ sphuradadharapatraṃ mṛgadṛśāṃ mukhābjaṃ cet pītaṃ tad alam iha pīyūṣakathayā ।
aho mohaḥ ko ayaṃ śatamakhamukhānāṃ sumanasāṃ yad asyārthe atyarthaṃ jaladhimathanāyāsam aviśan ।।

yannāmāpi sukhākaroti kalayaty urvīm api dyām iva prāptir yasya yadaṅgasaṅgavidhinā kiṃ yan na nihnūyate ।
antaḥ kiṃ ca sudhāsapatnam aniśaṃ jāgarti yad rāgiṇāṃ viśrambhāspadam adbhutaṃ kim api tat kānteti tattvāntaram ।।

koṣaḥ sphītataraḥ sthitāni paritaḥ patrāṇi durgaṃ jalaṃ maitraṃ maṇḍalam ujjvalaṃ ciram adho nītās tathā kaṇṭakāḥ ।
ity ākṛṣṭaśilīmukhena racanāṃ kṛtvā tad atyadbhutaṃ yat padmena jigīṣuṇāpi na jitaṃ mugdhe tvadīyaṃ mukham ।।

rambhoru kṣipa locanārdham abhito bāṇān vṛthā manmathaḥ saṃdhattāṃ dhanur ujjhatu kṣaṇam ito bhrūvallim ullāsaya ।
kiṃ cāntarnihitānurāgamadhurām avyaktavarṇakramāṃ mugdhe vācam udīrayāstu jagato vīṇāsu bhedībhramaḥ ।।

anyonyopamitaṃ yugaṃ nirupamaṃ te ayugmam aṅgeṣu yat so ayaṃ sikthakam āsyakāntimadhunas tanvaṅgi candras tava ।
tvadvācāṃ svaramātrikāṃ madakalaḥ puṣkokilo ghoṣayaty abhyāsasya kim asty agocaram iti pratyāśayā mohitaḥ ।।

tad vaktraṃ yadi mudritā śaśikathā hā hema sā ced dyutis tac cakṣur yadi hāritaṃ kuvalayais tac cotsmitaṃ kā sudhā ।
dhik kandarpadhanur bhruvau yadi ca te kiṃ vā bahu brūmahe yat satyaṃ punaruktavastuvimukhaḥ sargakramo vedhasaḥ ।।
rājaśekharasya

lakṣmīṃ vakṣasi kaustubhastabakini premṇā karoty acyuto dehārdhe vahati tripiḍapagurur gaurīṃ svayaṃ śaṃkaraḥ ।
śaṅke paṅkajasambhavas tu bhagavān adyāpi bālyāvadhiḥ sarvāṅgapraṇayāṃ priyāṃ kalayituṃ dīrghaṃ tapas tapyate ।।

dṛṣṭā dṛṣṭim adho dadāti kurute nālāpam ābhāṣitā śayyāyāṃ parivṛtya tiṣṭhati balād āliṅtitā vepate ।
niryāntīṣu sakhīṣu vāsabhavanān nirgantum evehate yātā vāmatayaiva me adya sutarāṃ prītyai navoḍhā priyā ।।

manye hīnaṃ stanajaghanayor ekam āśaṅkya dhātrā prārabdho asyāḥ parikalayituṃ pāṇinādāya madhyaḥ ।
lāvaṇyārdre katham itarathā tatra tasyāṅguīnām āmagnānāṃ trivalivalayacchadmanā bhānti mudrāḥ ।।

sā bālā vayam apragalbhamanasaḥ sā strī vayaṃ kātarāḥ sākrāntā jaghanasthalena guruṇā gantuṃ na śaktā vayam ।
sā pīnonnatimatpayodharayugaṃ dhatte sakhedā vayaṃ doṣair anyajanāśrito apaṭavo jātāḥ sma ity adbhutam ।।
dharmakīrteḥ

yāntyā muhur valitakandharam ānanaṃ tad āvṛttavṛntaśatapatranibhaṃ vahantyā ।
digdho amṛtena ca viṣeṇa ca pakṣmalākṣyā gāḍhaṃ nikhāta iva me hṛdaye kaṭākṣaḥ ।।

paricchedavyaktir bhavati na purasthe api viṣaye bhavaty abhyaste api smaraṇam atathābhāvaviramam ।
na saṃtāpacchedo himasarasi vā candramasi vā mano niṣṭhāśūnyaṃ bhramati ca kim apy ālikhati ca ।।

gacchantyā muhur arpitaṃ mṛgadṛśā tārasphuradvīkṣaṇaṃ prāntabhrāmyadasañjitabhru yad idaṃ kiṃ tan na jānīmahe ।
kvāpi svedasamuccayaḥ snapayati kvāpi prakamodgamaḥ kvāpy aṅgeṣu tuṣānalapratisamaḥ kandarpadarpakramaḥ ।।

sā netrāñjanatāṃ punar vrajati me vācām ayaṃ vibhramaḥ pratyāsannakaragraheti ca karī hastodare śāyitaḥ ।
etāvad bahu yad babhūva katham apy ekatra manvantare nirmāṇaṃ vapuṣo mamorutapasas tasyāś ca vāmabhruvaḥ ।।
vallaṇasya

ādau vismayanistaraṅgam anu ca preṅkholitaṃ sādhvasair vrīḍānamram atha kṣaṇaṃ pravikasattāraṃ didṛkṣārasaiḥ ।
ākṛṣṭaṃ sahajābhijātyakalanāt premṇā puraḥ preritaṃ cakṣur bhūri kathaṃkathaṃcid agamat preyāṃsam eṇīdṛśaḥ ।।

asyās tuṅgam iva stanadvayam idaṃ nimneva nābhiḥ sthitā dṛśyante viṣamonnatāś ca valayo bhittau samāyām api ।
aṅge ca pratibhāti mārdavam idaṃ snigdhasvabhāvaś ciraṃ premṇā manmukhacandram īkṣita eva smereva vaktīti ca ।।

svacchandaṃ svagṛhāṅgaṇaṃ bhramati sā maddarśanāl līyate dhanyān paśyati locanena sakalenārdhena māṃ vīkṣate ।
anyān mantrayate punar mayi gate maunaṃ samālambate nīto dūram ahaṃ tayā dayitayā sāmānyalokād api ।।

romāñcair iva kīlitā calati no dṛṣṭiḥ kapolasthale svāntaṃ premapayodhipaṅkapatanān niśceṣṭam āste gatam ।
uddhārāya tayor gatā iva punas trāsān nivṛttā iva śvāsā dīrgham aho gatāgatam amī kurvanta evāsate ।।

sākūtaṃ dayitena sā parijanābhyāśe samālokitā svākūtapratipādanāya rabhasād āśvāsayantī priyam ।
vaidarbhākṣaragarbhiṇīṃ giram udīryānyāpadeśāc chiśuṃ prītyā karṣati cumbati tvarayati śliṣyaty asūyaty api ।।

vyāvṛttyā śithilīkaroti vasanaṃ jāgraty api vrīḍayā svapnabhrāntipariplutena manasā gāḍhaṃ samāliṅgati ।
dattvāṅgaṃ svapiti priyasya rataye vyājena nidrāṃ gatā tanvaṅgyā viphalaṃ viceṣṭitam aho bhāvānabhijñe jane ।।

dūrād eva kṛto añjalir na sa punaḥ pānīyapānocito rūpālokanavismitena calitaṃ mūrdhnā na śāntyā tṛṣaḥ ।
romāñco api nirantaraṃ prakaṭitaḥ prītyā na śaityād apām akṣuṇṇo vidhir adhvagena ghaṭito vīkṣya prapāpālikām ।।
bāṇasya

taraṅgaya dṛśo aṅgane patatu citram indīvaraṃ sphuṭīkuru radacchadaṃ vrajatu vidrumaḥ śvetatām ।
magāg vapur apāvṛṇu spṛśatu kāñcanaṃ kālikām udañcaya nijānanaṃ bhavatu ca dvicandraṃ nabhaḥ ।।

yat paśyanti jhagity apāṅgasaraṇidroṇījuṣā cakṣuṣā viṅkhanti kramadolitobhayabhujaṃ yan nāma vāmabhruvaḥ ।
bhāṣante ca yad uktibhiḥ stabakitaṃ vaidagdhyamudrātmabhis tad devasya rasāyanaṃ rasanidher manye manojanmanaḥ ।।

rasavad amṛtaṃ kaḥ saṃdeho madhūny api nānyathā madhuram api kiṃ cūtasyāpi prasannarasaṃ phalam ।
sakṛd api punar madhyasthaḥ san rasāntaravij jano vadatu yad ihānyat svādu syāt priyādaśanacchadāt ।।

kuvalayavanaṃ pratyākhyātaṃ navaṃ madhu ninditaṃ hasitam amṛtaṃ hanta svādoḥ paraṃ rasasampadaḥ ।
viṣam upahitaṃ cintāvyājān manasy api kāminām alasamadhurair līlātantrais tayārdhavilokitaiḥ ।।

praharaviratau madhye vāhnas tato api pareṇa vā kim uta sakale yāte apy ahni tvam adya sameṣv asi ।
iti dinaśataprāpyaṃ deśaṃ priyasya yiyāsato harati gamanaṃ bālālāpaiḥ sabāṣpajhalajjhalaiḥ ।।
jhalajjhalasya

sāmānyavāci padam apy abhidhīyamānaṃ māṃ prāpya jātam abhidheyaviśeṣaniṣṭham ।
strī kācid ity abhihite hi mano madīyaṃ tām eva vāmanayanāṃ viṣayīkaroti ।।

vilimpaty etasmin malayajarasādreṇa mahasā diśāṃ cakraṃ candre sukṛtamaya tasyā mṛgadṛśaḥ ।
dṛśor bāṣpaḥ pāṇau vadanam asavaḥ kaṇṭhakuhare hṛdi tvaṃ hrīḥ pṛṣṭhe vacasi ca guṇā eva bhavataḥ ।।

tāpombhaḥprasṛtaṃpacaḥ pracayavān bāṣpaḥ praṇālocitaḥ śvāsā nartitadīpavartilatikāḥ pāṇḍimni magnaṃ vapuḥ ।
kiṃ cānyat kathayāmi rātrim akhilāṃ tvadvartmavātāyane hastacchatraniruddhacandraniruddhacandramahasas tasyāḥ sthitir vartate ।।

candraṃ candanakardamena likhitaṃ sā mārṣṭi daṣṭādharā vandyaṃ nindati yac ca manmatham asau bhaṅktvāgrahastāṅurīḥ ।
kāmaḥ puṣpaśaraḥ kileti sumanovargaṃ lunīte ca yat tat kāmyā subhaga tvayā varatanur vātūlatāṃ lambhitā ।।
rājaśekharasya

dolālolāḥ śvasanamarutaś cakṣuṣī nirjharābhe tasyāḥ śuṣyattagarasumanaḥpāṇḍurā gaṇḍabhittiḥ ।
tadgātrāṇāṃ kim iva hi vayaṃ brūmahe durbalatvaṃ yeṣām agre pratipad uditā candralekhāpy atanvī ।।

tasyās tāpabhuvaṃ nṛśaṃsa kathayāmy eṇīdṛśas te kathaṃ padminyāḥ sarasaṃ dalaṃ vinihitaṃ yasyāḥ śamāyorasi ।
ādau śuṣyati saṃkucaty anu tataś cūrṇatvam ādadyate paścān murmuratāṃ dadhad dahati ca śvāsāvadhūtaṃ sakhīm ।।
utpalarajāsya

mṛgaśiśudṛśas tasyās tāpaṃ kathaṃ kathayāmi te dahanapatitā dṛṣṭā mūrtir mayā na hi vaidhavī ।
iti tu niyataṃ nārīrūpaḥ sa lokadṛśāṃ priyas tava śaṭhatayā śilpotkarṣo vidher vighaṭiṣyate ।।

prauḍhapremarasān nitambaphalakād viśraṃsite apy aṃśuke kāñcīdāmamaṇiprabhābhir anu cārabdhe dukūlāntare ।
kāntenāśu mudhā vilokitam atho tanvyā mudhā lajjitaṃ bhūyo anena mudhāvakṛṣṭam atha tat tanvyā mudhā saṃvṛtam ।।

yad vrīḍābharabhugnam āsyakamalaṃ yac cakṣur atyullasat pakṣmaśreṇi yad aṅgam aṅgajamanorājyaśriyām āśrayaḥ ।
yad vardhiṣṇu manobhavapranayitā yan mandamanyugrahas tenaiveha mano haraty adharitaprauḍhā navoḍhā na kim ।।

sa svargād aparo vidhiḥ sa ca sudhāsekaḥ kṣaṇaṃ netrayos tat sāmrājyam agañjitaṃ tad aparaṃ premṇaḥ pratiṣṭhāspadam ।
yad bālā balavanmanobhavabhayabhraśyattapaṃ satrapā tatkālocitanarmakarma dayitād abhyāsyam abhyasyati ।।

samāliṅgaty aṅgair apasarati yat preyasi vapuḥ pidhātuṃ yad dṛśyaṃ ghaṭayati ghanāliṅganam api ।
tapobhir bhūyobhiḥ kim u na kamanīyaṃ sukṛtinām idaṃ ramyaṃ vāmyaṃ madanavivaśāyā mṛgadṛśaḥ ।।

kānte talpam upāgate vigalitā nīvī svayaṃ bandhanād vāsaś ca ślathamekhalāguṇadhṛtaṃ kiṃcin nitambe sthitam ।
etāvat sakhi vedmi kevalam ahaṃ tasyāṅgasaṅge punaḥ ko asau kāsmi rataṃ tu kiṃ katham api svalpāpi me na smṛtiḥ ।।
vikaṭanitambāyāḥ

atiprauḍhā rātrir bahalaśikhadīpaḥ prabhavati priyaḥ premārabdhasmaravidhirasajñaḥ param asau ।
sakhi svairaṃ svairaṃ suratam akarod vrīḍitavapur yataḥ paryaṅgo ayaṃ ripur iva kaḍatkāramukharaḥ ।।

tasyāpāṅgavilokitasya madhuraprollāsitārdhabhruvas tasya smeraśuceḥ kramasya ca girāṃ mugdhākṣarāṇāṃ hriyā ।
bhāvānām api tādṛśāṃ mṛgadṛśo hāvānugānām aho nādhanyaḥ kurute prarūḍhapulakair ātithyam aṅgair janaḥ ।।

samākṛṣṭaṃ vāsaḥ katham api haṭhāt paśyati mayi kramād ūrudvandvaṃ jaraṭhaśaragauraṃ mṛgadṛśaḥ ।
tayā dṛṣṭiṃ dattvā mahati maṇidīpe nipuṇayā niruddhaṃ hastābhyāṃ jhagiti mama netrotpalayugam ।।

mugdhe tavāsmi dayitā dayito bhava tvam ity uktayā na hi na hīti śiro avadhūya ।
svasmāt karān mama kare valayaṃ kṣipantyā vācaṃ vinābhyupagamaḥ kathito mṛgākṣyā ।।

karakisalayaṃ dhūtvā dhūtvā vimārgati vāsasī kṣipati sumanomālāśeṣaṃ pradīpaśikhāṃ prati ।
sthagayati karaiḥ patyur netre vihasya samākulā surataviratau ramyā tanvī muhur muhur īkṣitum ।।

bhāvodgāḍham upoḍhakampapulakair aṅgaiḥ samāliṅgitaṃ rāgāc cumbitam abhyupetya vadanaṃ pītaṃ ca vaktrāmṛtam ।
jalpantyaiva muhur na neti nibhṛtaṃ pradhvastacāritrayā niḥśeṣeṇa samāpito ratavidhir vācā tu nāṅgīkṛtaḥ ।।

yat pīnastanabhāralālasalasadvāsaḥsphuradgaṇḍayā tanvaṅgyā rabhasārpitaṃ sarabhasaṃ vaktraṃ muhuḥ pīyate ।
tac chlāghyaṃ surataṃ ca tat tad amṛtaṃ tad vastu tad brahma tac cetohāri tad eva tat kim api tat tattvāntaraṃ sarvathā ।।

sa kasmān me preyān sakhi katham ahaṃ tasya dayitā yato māṃ spṛṣṭvaiva snapayati karaṃ svedapayasā ।
vilokyāśleṣād apy avahita ivāmīlya nayane vyudañcadromāñcasthagitavapur āliṅgati samām ।।

dākṣiṇyād abhimānato rasavaśād viśrāmahetor mama prāgalbhyād yad anuṣṭhitaṃ mṛgadṛśā śakyaṃ na tad yoṣitām ।
nirvyūḍhaṃ na yadā tayā tad akhilaṃ khinnais tarattārakaiḥ savrīḍaiś ca vilokitair mayi punar nyastaḥ samasto vyayaḥ ।।

nidrārtaṃ kila locanaṃ mṛgadṛśā viśleṣayantyā kathāṃ dīrghāpāṅgasarittaraṅgataralaṃ śayyām anupreṣitam ।
ujjṛmbhaḥ kila vallabho api virate vastuny api prastute ghūrṇantī kila sāpi hūṃkṛtavatī śūnyaṃ sakhī dakṣiṇā ।।

kalahakalayā yat saṃvṛtyai trapāvanatānanā pihitapulakodbhedaṃ subhrūś cakarṣa na kañcukam ।
dayitam abhitas tām utkaṇṭhāṃ vivavrur anantaraṃ jhaṭiti jhaṭiti truṭyanto antaḥ stanāṃśukasandhayaḥ ।।

yad rātrau rahasi vyapetavinayaṃ dṛṣṭaṃ rasāt kāminor anyonyaṃ śayanīyam īhitarasavyāptipravṛttaspṛham ।
tat sānandamiladdṛśoḥ katham api smṛtvā gurūṇāṃ puro hāsodbhedanirodhamantharamilattāraṃ kathaṃcit sthitam ।।

dampatyor niśi jalpitaṃ gṛhaśukenākarṇitaṃ yad vacaḥ prātas tad gurusannidhau nigadatas tasyaiva tāraṃ vadhūḥ ।
hārākarṣitapadmarāgaśakalaṃ vinyasya cañcoḥ puro vrīḍārtā prakaroti dāḍimaphalavyājena vāgbandhanam ।।

haṃho kānta rahogatena bhavatā yat pūrvam āveditaṃ nirbhinnā tanur āvayor iti mayā taj jātam adya sphuṭam ।
kāminyā smaravedanākuladṛśā yaḥ kelikāle kṛtaḥ so atyarthaṃ katham anyathā dahati mām eva tvadoṣṭhavraṇaḥ ।।

pratyūṣe gurusaṃnidhau gṛhaśuke tat tad rahojalpitaṃ prastotuṃ parihāsakāriṇi padair ardhoditair udyate ।
krīḍāśārikayā nilīya nibhṛtaṃ trātuṃ trapārtāṃ vadhūṃ prārabdhaḥ sahasaiva sambhramakaro mārjāragarjāravaḥ ।।

tad evājihmākṣaṃ mukham aviśadās tā gira imāḥ sa evāṅgākṣepo mayi sarasam āśliṣyati tanum ।
yad uktaṃ pratyuktaṃ tad apaṭu śiraḥkampanaparaṃ priyā mānenāho punar api kṛtā me navavadhūḥ ।।
śambūkasya

yadvaktrābhimukhaṃ mukhaṃ vinihitaṃ dṛṣṭir dhṛtā cānyatas tasyālāpakutūhalākulatare śrotre niruddhe mayā ।
hastābhyāṃ ca tiraskṛtaḥ sapulakaḥ svedodgamo gaṇḍayoḥ sakhyaḥ kiṃ karavāṇi yānti śatadhā yatkañucke sandhayaḥ ।।

kiṃ pādānte patasi virama svāmino hi svatantrāḥ kaṃcit kālaṃ kvacid api ratis tena kas te aparādhaḥ ।
āgaskāriṇy aham iha yayā jīvitaṃ tvadviyoge bhartṛprāṇāḥ striya iti nanu tvaṃ mayaivānuneyaḥ ।।
vākkūṭasya।।

yad gamyaṃ gurugauravasya suhṛdo yasmiṃl labhante antaraṃ yaddākṣiṇyarasād bhiyā ca sahasā narmopacārāṇy api ।
yallajjā niruṇaddhi yatra śapathair utpādyate pratyayas tat kiṃ prema sa ucyate paricayas tatrāpi kopena kim ।।

tathābhūd asmākaṃ prathamam avibhinnā tanur iyaṃ tato anu tvaṃ preyān aham api hatāśā priyatamā ।
idānīṃ nāthas tvaṃ vayam api kalatraṃ kim aparaṃ mayāptaṃ prāṇānāṃ kuliśakaṭhinānāṃ phalam idam ।।
bhāvakadevyāḥ।।

kopo yatra bhrukuṭiracanā nigraho yatra maunaṃ yatrānyonyasmitam anunayo dṛṣṭipātaḥ prasādaḥ ।
tasya premṇas tad idam adhunā vaiśasaṃ paśya jātaṃ tvaṃ pādānte luṭhasi na hi me manyumokṣaḥ khalāyāḥ ।।
pradyumnasya।।

pāṇau śoṇatale tanūdari darakṣāmaṃ kapolasthalaṃ vinyasyāñjanadigdhalocanajalaiḥ kiṃ glānim ānīyate ।
mugdhe cumbatu nāma cañcalatayā bhṛṅgaḥ kvacit kandalīm unmīlannavamālatīparimalaḥ kiṃ tena vismaryate ।।

bāle nātha vimuñca mānini ruṣaṃ roṣān mayā kiṃ kṛtaṃ khedo asmāsu na me aparādhyati bhavān sarve aparādhā mayi ।
tat kiṃ rodiṣi gadgadena vacasā kasyāgrato rudyate nanv etan mama kā tavāsmi dayitā nāsmīty ato rudyate ।।
kumārabhaṭṭasya।।

gato dūraṃ candro jaṭharalavalīpāṇḍuravapur diśaḥ kiṃcit kiṃcit taraṇikiraṇair lohitarucaḥ ।
idaṃ nidrācchede rasati sarasaṃ sārasakulaṃ cakorākṣi kṣipraṃ jahihi jahihi premalaḍitam ।।

bhavatu viditaṃ kṛtyālāpair alaṃ priya gamyatāṃ tanur api na te doṣo asmākaṃ vidhis tu parāṅmukhaḥ ।
tava yadi tathārūḍhaṃ prema prapannam imāṃ daśāṃ prakṛticapale kā naḥ pīḍā gate hatajīvite ।।
dharmakīrteḥ।।

mā rodīḥ sakhi naśyadandhatamasaṃ paśyāmbaraṃ jyotsnatā śītāṃśuḥ sudhayā vilimpati sakhā rājño manojanmanaḥ ।
kaḥ kopāvasaraḥ prasīda rahasi svedāmbhasāṃ bindavo lumpantu stanapatrabhaṅgamakarīḥ saudhāguruśyāmalāḥ ।।

mā rodīḥ karapallavapraṇayinīṃ kṛtvā kapolasthalīṃ mā bhāṅkṣīḥ parikheda sākṣibhir iva śvāsaur mukhendoḥ śriyam ।
mugdhe dagdhagiraḥ skhalanti śataśaḥ kiṃ kupyasi preyasi prāṇās tanvi mamāsi nocitam idaṃ tad vyartham uttāmyasi ।।

yad etan netrāmbhaḥ patad api samāsādya taruṇī- kapolavyāsaṅgaṃ kucakalaśam asyāḥ kalayati ।
tataḥ śroṇībimbaṃ vyavasitavilāsaṃ tad ucitaṃ svabhāvasvacchānāṃ vipad api sukhaṃ nāntarayati ।।

kapole patrālī karatalanirodhena mṛditā nipīto niḥśvāsair ayam amṛtahṛdyo adhararasaḥ ।
muhuḥ kaṇṭhe lagnas taralayati bāṣpaḥ stanataṭaṃ priyo manyur jātas tava niranurodhe na tu vayam ।।

dhig dhik tvām ayi kena durmukhi kṛtaṃ kiṃ kiṃ na kāyavrataṃ dvitrāṇy atra dināni ko na kupitaḥ ko nābhavan mānuṣaḥ ।
smaḥ kecin na vayaṃ yad ekam aparasyāpy uktam ākarṇyatām atyunmāthini candane api niyataṃ nāmāgnir uttiṣṭhati ।।
vallaṇasya

sphuṭatu hṛdayaṃ kāmaḥ kāmaṃ karotu tanuṃ tanuṃ na khalu caṭulapremṇā kāryaṃ punar dayitena me ।
iti sarabhasaṃ mānāṭopād ādīrya vacas tayā ramaṇapadavī śāraṅgākṣyā saśaṅkitam īkṣitā ।।

ekasmiñ śayane parāṅmukhatayā vītottaraṃ tāmyator anyonyaṃ hṛdaye sthite apy anunaye saṃrakṣator gauravam ।
paścād ākulayor apāṅgavalanān miśrībhavaccakṣuṣor bhagno mānakaliḥ sahāsarabhasavyāvṛttakaṇṭhagrahaḥ ।।

jāte kelikalau kṛte kamitari vyarthānunītau cirān māne mlāyati manmathe vikasati kṣīṇe kṣapānehasi ।
māyāsvāpam upetya tannipuṇayā nidrāndhyam āceṣṭitaṃ mānamlānir abhūn na yena ca na cāpy āsīd rahaḥkhaṇḍanam ।।

mānavyādhinipīḍitāham adhunā śaknomi tasyāntikaṃ no gantuṃ na sakhījano asti caturo yo māṃ balān neṣyati ।
mānī so api jano na lāghavabhayād abhyeti mātaḥ svayaṃ kālo yāti calaṃ ca jīvitam iti kṣuṇṇaṃ manaś cintayā ।।

yāvan no sakhi gocaraṃ nayanayor āyāti tāvad drutaṃ gatvā brūhi yathādya te dayitayā mānaḥ samālambitaḥ ।
dṛṣṭe dhūrtaviceṣṭite tu dayite tasminn avaśyaṃ mama svedāmbhaḥpratirodhinirbharatarasmeraṃ mukhaṃ jāyate ।।

duṣṭā muṣṭir ihāhatā hṛdi nakhair ācoṭitā pārśvayor ākṛṣṭā kabarīṣu gāḍham adhare sītkurvatī khaṇḍitā ।
tvatkṛtyaṃ tvadagocare api hi kṛtaṃ sarvaṃ mayaivādhunā mām ājñāpaya kiṃ karomi sarale bhūyaḥ sapatnyās tava ।।

sutanu jahihi maunaṃ paśya pādānataṃ māṃ na khalu tava kadācit kopa evaṃvidho abhūt ।
iti nigadati nāthe tiryag āmīlitākṣyā nayanajalam analpaṃ muktam uktaṃ na kiṃcit ।।

kiyanmātraṃ gotraskhalitam aparādhaś caraṇayoś ciraṃ loṭhaty eṣa grahavati na mānād viramasi ।
ruṣaṃ muñcāmuñca priyam anugṛhāṇāyatihitaṃ śṛṇu tvaṃ yad brūmaḥ priyasakhi nakhaṃ mā kuru nadīm ।।

kṛtvāgaḥ sa ca nāgato api kim api vyaktaṃ mano manyate tat kvāse kam upaimi jaṅgamavane ko mām ihāśvāsayet ।
ity uktvāśrugalanmukhī viṭasakhī dhvastā viśantī gṛhaṃ dhanyenādhim upāśruṇor asi kṛtātyantaṃ priyā roditā ।।
vallaṇasya

vikira nayane mandacchāyaṃ bhavatv asitotpalaṃ vitara dayite hāsajyotsnāṃ nimīlatu paṅkajam ।
vada suvadane lajjāmūkā bhavantu śikhaṇḍinaḥ paraparibhavo mānasthānair na mānini sahyate ।।

ayaṃ dhūrto māyāvinayamadhurād asya caritāt sakhi pratyūṣi tvaṃ prakṛtisarale paśyasi na kim ।
kapole yal lākṣārasabahalarāgapraṇayinīm imāṃ dhatte mudrām anaticiravṛttāntapiśunām ।।

na mando vaktrenduḥ śrayati na lalāṭaṃ kuṭilatā na netrābjaṃ rajyaty anuṣajati na bhrūr api bhidām ।
idaṃ tu preyasyāḥ prathayati ruṣo antarvikasitāḥ śate api praśnānāṃ yadabhiduramudro adharapaṭaḥ ।।
vaidyadhanyasya

āśleṣeṇa payodharapraṇiyinīṃ pratyādiśantyā dṛśaṃ dṛṣṭvā cādharabaddhatṛṣṇam adharaṃ nirbhartsayantyā mukham ।
ūrvor gāḍhanipīḍanena jaghane pāṇiṃ ca ruddhvānayā patyuḥ prema na khaṇḍitaṃ nipuṇayā māno api naivojjhitaḥ ।।

dīrghocchvāsavikampitākulaśikhā yatra pradīpāḥ kule dṛṣṭir yatra ca dīrghajāgaraguruḥ kope madīye tava ।
visrambhaikarasaprasādamadhurā yatra pravṛttāḥ kathās tāny anyāni dināni muñca caraṇau saivāham anyo bhavān ।।

sakhi sa subhago mandasneho mayīti na me vyathā vidhipariṇataṃ yasmāt sarvo janaḥ sukham aśnute ।
mama tu hṛdaye saṃtāpo ayaṃ priye vimukhe api yat katham api hatavrīḍaṃ ceto na yāti virāgitām ।।

bhrūbhede racite api dṛṣṭir adhikaṃ sotkaṇṭham udvīkṣate ruddhāyām api vāci sasmitam idaṃ dagdhānanaṃ jāyate ।
kārkaśyaṃ gamite api cetasi tanū romāñcam ālambate dṛṣṭe nirvahaṇaṃ bhaviṣyati kathaṃ mānasya tasmiñ jane ।।

preyān so ayam apākṛtaḥ saśapathaṃ pādānataḥ kāntayā dvitrāṇy eva padāni vāsabhavanād yāvan na yāty ātmanā ।
tāvat pratyuta pāṇisampuṭalasannīvīnibandhaṃ dhṛto dhāvitveva kṛtapraṇāmakam aho premṇo vicitrā gatiḥ ।।

gate premābandhe hṛdayabahumāne vigalite nivṛtte sadbhāve jana iva jane gacchati puraḥ ।
tad utprekṣyotprekṣya priyasakhi gatās te ca divasā na jāne ko hetuḥ sphuṭati śatadhā yan na hṛdayam ।।

dṛṣṭe locanavan manāṅ mukulitaṃ cāgre gate vaktravan nyagbhūtaṃ bahir āsthitaṃ pulakavat saṃsparśam ātanvati ।
nīvībandhavad āgataṃ śithilatām ābhāṣamāṇe tato mānenāpasṛtaṃ hriyeva sudṛśaḥ pādaspṛśi preyasi ।।

devena prathamaṃ jito asi śaśabhṛllekhābhṛtānantaraṃ buddhenoddhatabuddhinā smara tataḥ kāntena pānthena me ।
tyaktvā tān bata haṃsi mām atikṛśāṃ bālām anāthāṃ striyaṃ dhik tvāṃ dhik tava pauruṣaṃ dhig udayaṃ dhik kārmukaṃ dhik charān ।।
śrīrājyapālasya।।

karṇe yan na kṛtaṃ sakhījanavaco yan nādṛtā bandhuvāg yat pāde nipatann api priyatamaḥ karṇotpalenāhataḥ ।
tenendur durdahanāyate malayajālepaḥ sphuliṅgāyate rātriḥ kalpaśatāyate bisalatāhāro api bhārāyate ।।

āhāre viratiḥ samastaviṣayagrāme nivṛttiḥ parā nāsāgre nayanaṃ yad etad aparaṃ yac caikatānaṃ manaḥ ।
maunaṃ cedam idaṃ ca śūnyam akhilaṃ yad viśvam ābhāti te tad brūyāḥ sakhi yoginī kim asi bhoḥ kiṃ vā viyoginy asi ।।

vatsa naite payodāḥ surapatikariṇo no bakāḥ karṇaśaṅkhāḥ saudāminyo api naitāḥ kanakamayam idaṃ bhūṣaṇaṃ kumbhapīṭhe ।
naitat toyaṃ nabhastaḥ patati madajalaṃ śvāsavātāvadhūtaṃ tat kiṃ mugdhe vṛthā tvaṃ malinayasi mukhaṃ prāvṛḍ ity aśrupātaiḥ ।।

ayaṃ dhārāvāhas taḍid iyam iyaṃ dagdhakarakā sa cāyaṃ nirghoṣaḥ sa ca ravavaśo bhekanicayaḥ ।
itīva pratyaṅgaprathitamadanāgniṃ kṛśatanur ghanaśvāsotkṣepair jvalayati muhur mṛtyuvaśinī ।।

manorāgas tīvraṃ vyathayati visarpann avirataṃ pramāthī nirdhūmaṃ jvalati vidhutaḥ pāvaka iva ।
hinasti pratyaṅgaṃ jvara iva garīyān ita ito na māṃ trātus tātaḥ prabhavati na cāmbā na bhavatī ।।

etasyā virahajvaraḥ karatalasparśaiḥ parīkṣyo na yaḥ snigdhenāpi janena dāhabhayataḥ prasthaṃpacaḥ pāthasām ।
niḥśaktīkṛtacandanauṣadhividhāv asmiṃś camatkāriṇo lājasphoṭam amī sphuṭanti maṇayo viśve api hārasrajām ।।

yat tāḍīdalapākapāṇḍu vadanaṃ yan netrayor durdinaṃ gaṇḍaḥ pāṇiniṣevaṇāc ca yad ayaṃ saṃkrāntapañcāṅguliḥ ।
gaurī krudhyatu vartate yadi na te tat ko api citte yuvā dhig dhik tvāṃ sahapāṃśukhelanasakhīloke api yan nihnavaḥ ।।
rājaśekharasyaitau

keyūrīkṛtakaṅkaṇāvalir asau karṇāntikottaṃsita- vyālolālakapaddhatiḥ pathi puro baddhāñjaliḥ pṛcchati ।
yāvat kiṃcid udantam ātmakamitus tāvat sa evety atha vrīḍāvakritakaṇṭhanālam abalā kaiḥ kair na bhinnā rasaiḥ ।।

yad daurbalyaṃ vapuṣi mahatī sarvataś cāspṛhā yan nāsālakṣyaṃ yad api nayanaṃ maunam ekāntato yat ।
ekādhīnaṃ kathayati manas tāvad eṣā daśā te ko asāv ekaḥ kathaya sumukhi brahma vā vallabho vā ।।
lakṣmīdharasya

nidre bhadram avasthitāsi kuśalaṃ saṃvedane kiṃ tava kṣemaṃ te sakhi nirvṛte nanu samaṃ kāntena yūyaṃ gatāḥ ।
kiṃ cānyat priyasaṃgame adya calito gacchan vipadvatsalo mūrchāvismṛtavedanāparijano dṛṣṭo asmadīyo na vā ।।
aravindasya

madhyesadma samudgatā tadanu ca dvārāntarālaṃ gatā niryātātha kathaṃcid aṅgaṇam api preyāṃs tu nālokitaḥ ।
haṃho vāyasa rājahaṃsa śuka he he śārike kathyatāṃ kā vārteti mṛgīdṛśo vijayate bāṣpāntarāyaṃ vacaḥ ।।
citrāṅgasya

bāṣpaṃ cakṣuṣu nāñjanaṃ karatale vaktraṃ na līlāmbujaṃ gaṇḍe pāṇḍarimā na patramakarī śvāsā mukhe na smitam ।
itthaṃ yasya viyogayogavidhuraṃ mugdhe tavedaṃ vapur no jāte katamaḥ sa puṣpadhanuṣā nītaḥ prasādaśriyam ।।
bhramaradevasya

vyomaśrīhṛdayaikamauktikalate mātar balākāvali brūyās taṃ janam ādaraḥ khalu mahān prāṇeṣu kāryas tvayā ।
etāṃ mlānim upāgatāṃ srajam iva tyaktvā tanuṃ durvahām eṣāhaṃ sukhinī bhavāmi na sahe tīvrāṃ viyogavyathām ।।

kim iti kabarī yādṛk tādṛg dṛśau kim akajjale mṛgamadam asīpatranyāsaḥ sa kiṃ na kapolayoḥ ।
ayam ayamayaṃ kiṃ ca klāmyaty asaṃsmaraṇena te śaśimukhi sakhīhastanyasto vilāsaparicchadaḥ ।।

vāraṃvāram alīka eva hi bhavān kiṃ vyāhṛtair gamyatām ity uddamya sumandabāhulatikām utthāpayantyā ruṣā ।
saṃkrāntair valayair alaṃkṛtagalo yuṣmadviyogocitāṃ tanvaṅgyāḥ prakaṭīkaroti tanutāṃ draṅge bhraman vāyasaḥ ।।

dahati viraheṣv aṅgānīrṣyāṃ karoti samāgame harati hṛdayaṃ dṛṣṭaḥ spṛṣṭaḥ karoty avaśāṃ tanum ।
kṣaṇam api sukhaṃ yasmin prāpte gate ca na labhyate kim aparam ataś citraṃ yan me tathāpi sa vallabhaḥ ।।

ko asau dhanyaḥ kathaya subhage kasya gaṅgāsarayvos toyāsphālavyatikaraskhalatkāri kaṅkālam āste ।
yaṃ dhyāyantyāḥ sumukhi likhitaṃ kajjalakledabhāñji vyālumpanti stanakalaśayoḥ patram aśrūṇy ajasram ।।

idānīṃ tīvrābhir dahana iva bhābhiḥ parigato mamāścaryaṃ sūryaḥ kim u sakhi rajanyām udayate ।
ayaṃ mugdhe candraḥ kim iti mayi tāpaṃ prakaṭayaty anāthānāṃ bāle kim iha viparītaṃ na bhavati ।।

mā muñcāgnimucaḥ karān himakara prāṇāḥ kṣaṇaṃ sthīyatāṃ nidre mudraya locane rajani he dīrghātidīrghā bhava ।
svapnāsāditasaṃgame priyatame sānandam āliṅgite svacchando bhavatāṃ bhaviṣyati punaḥ kaṣṭo viceṣṭārasaḥ ।।

unmīlyākṣi sakhīr na paśyasi na cāpy uktā dadāsy uttaraṃ no vetsīdṛśam atra nedṛśam imāṃ śūnyām avasthāṃ gatā ।
talpādṛśyakaraṅkapañjaram idaṃ jīvena liptaṃ manāṅ muñcantī kim u kartum icchasi kuru premānyadeśagate ।।

kiṃ vātena vilaṅghitā na na mahābhūtārditā kiṃ na na bhrāntā kiṃ na na saṃnipātalaharīpracchāditā kiṃ na na ।
tat kiṃ roditi muhyati śvasiti kiṃ smeraṃ ca dhatte mukhaṃ dṛṣṭaḥ kiṃ kathayāmy akāraṇaripuḥ śrībhojyadevo anayā ।।
chittapasya

tyajasi na śayanīyaṃ nekṣase svām avasthāṃ viśadayasi na keśān ākulagranthibandhān ।
kim api sakhi kuru tvaṃ dehayātrānurūpaṃ śatam iha virahiṇyo nedṛśaṃ kvāpi dṛṣṭam ।।

gamanam alasaṃ śūnyā dṛṣṭiḥ śarīram asauṣṭhavaṃ śvasitam adhikaṃ kiṃ tv etat syāt kim anyad ato atha vā ।
bhramati bhuvane kandarpājñā vikāri ca yauvanaṃ lalitamadhurās te te bhāvāḥ kṣipanti ca dhīratām ।।

vāraṃ vāraṃ tirayati dṛśor udgamaṃ bāṣpapūras tatsaṃkalpopahatijaḍima stambham abhyeti gātram ।
sadyaḥ svidyann ayam aviratotkampalolāṅgulīkaḥ pāṇir lekhāvidhiṣu nitarāṃ vartate kiṃ karomi ।।

dalati hṛdayaṃ gāḍhodvegaṃ dvidhā na tu bhidyate vahati vikalaḥ kāyo mohaṃ na muñcate cetanām ।
jvalati ca tanūm antardāhaḥ karoti na bhasmasāt praharati vidhir marmacchedī na kṛntati jīvitam ।।

nādatse haritāṅkurān kvacid api sthairyaṃ na yad gāhase yat paryākulalocano asi karuṇaṃ kūjan diśaḥ paśyasi ।
daivenāntaritapriyo asi hariṇa tvaṃ cāpi kiṃ yac ciraṃ pratyadri pratikandaraṃ pratinadi pratyūṣaraṃ bhrāmyasi ।।
muñjasya

kasrāghātaiḥ surabhir abhitaḥ satvaraṃ tāḍanīyo gāḍhāmreḍaṃ malayamarutaḥ śṛṅkhalādāma datta ।
kārāgāre kṣipata tarasā pañcamaṃ rāgarājaṃ candraṃ cūrṇīkuruta ca śilāpaṭṭake piṣṭapeṣam ।।

savyādheḥ kṛśatā kṣatasya rudhiraṃ daṣṭasya lālāsravaḥ sarvaṃ naitad ihāsti kevalam ayaṃ pānthas tapasvī mṛtaḥ ।
ā jñātaṃ madhulampaṭair madhukarair ābaddhakolāhale nūnaṃ sāhasikena cūtamukule dṛṣṭiḥ samāropitā ।।

cakṣuścumabavighnitādharasudhāpānaṃ mukhaṃ śuṣyati dveṣṭi svaṃ ca kacagrahavyavahitaśroṇīvihāraḥ karaḥ ।
nidre kiṃ viratāsi tāvad aghṛṇe yāvan na tasyāś cirāt krīḍanti kramaśaḥ kṛśīkṛtaruṣaḥ pratyaṅgam aṅgāni me ।।
abhinandasya

deśair antaritā śataiś ca saritām urvībhṛtāṃ kānanair yatnenāpi na yāti locanapathaṃ kānteti jānann api ।
udgrīvaś caraṇārdharuddhavasudhaḥ kṛtvāśrupūrṇāṃ dṛśaṃ tām āśāṃ pathikas tathāpi kim api dhyāyaṃś ciraṃ vīkṣate ।।
śrīharṣasya

prauḍhānaṅgarasāvilākulamanāṅnyañcattiroghūrṇita- snigdhāhlādi madāndham adhvani tayā yac cakṣur āndolitam ।
tenāsmākam iyaṃ gatir matir iyaṃ saṃvittir evaṃvidhā tāpo ayaṃ tanur īdṛśī sthitir iyaṃ tasyā apīti śrutiḥ ।।
vallaṇasya

sa evāyaṃ deśaḥ sara iva vilūnāmbujavanaṃ tanoty antas tāpaṃ nabha iva vilīnāmṛtaruci ।
viyoge tanvaṅgyāḥ kalayati sa evāyam adhunā himartur naidāghīm ahaha viṣamāṃ tāpanarujam ।।

sṛṣṭā vayaṃ yadi tataḥ kim iyaṃ mṛgākṣī seyaṃ vayaṃ yadi tataḥ kim ayaṃ vasantaḥ ।
so apy astu nāma jagataḥ pratipakṣabhūtaś cūtadrumaḥ kim iti nirmita eṣa dhātrā ।।

te bāṇāḥ kila cūtakuḍmalamayāḥ pauṣpaṃ dhanus tat kila kruddhatryambakalocanāgniśikhayā kāmo api dagdhaḥ kila ।
kiṃ brūmo vayam apy anena hatakenāpuṅkhamagnaiḥ śarair viddhā eva na cedṛśaḥ parikarasyaivaṃvidhā vedanā ।।
vīryamitrasya

raktas tvaṃ navapallavair aham api ślāghyaiḥ priyāyā guṇais tvām āyānti śilīmukhāḥ smaradhanurmuktās tathā mām api ।
kāntāpādatalāhatis tava mude satyaṃ mamāpy āvayoḥ sarvaṃ tulyam aśoka kevalam ahaṃ dhātrā saśokaḥ kṛtaḥ ।।

āpuṅkhāgram amī śarā manasi me magnāḥ samaṃ pañca te nirdagdhaṃ virahāgninā vapur idaṃ tair eva sārdhaṃ mama ।
kaṣṭaṃ kāma nirāyudho asi bhavatā jetuṃ na śakyo jano duḥkhī syām aham eka eva sakalo lokaḥ sukhaṃ jīvatu ।।
rājaśekharasya

sā lambālakam ānanaṃ namayati pradveṣṭy ayaṃ māṃ śaśī naivonmuñcati vācam añcitakalā vighnanti māṃ kokilāḥ ।
bhūbhaṅgaṃ kurute na sā dhṛtadhanur mathnāti māṃ manmathaḥ ko vā tām abalāṃ vilokya sahasā nātropakṛcchro bhavet ।।
śṛṅgārasya

bāṇān saṃhara muñca kārmukalatāṃ lakṣyaṃ tava tryambakaḥ ke nāmātra vayaṃ śirīṣakalikākalpaṃ yadīyaṃ manaḥ ।
tatkāruṇyaparigrahāt kuru dayām asmin vidheye jane svāmin manmatha tādṛśaṃ punar api svapnādbhutaṃ darśaya ।।

vivekād asmābhiḥ paramapuruṣābhyāsarasikaiḥ kathaṃcin nīyante ratiramaṇabāṇair api hataiḥ ।
priyāyā bālatvād abhinavaviyogāturatanor na jānīmas tasyā bata katham amī yānti divasāḥ ।।

te jaṅghe jaghanaṃ ca tat tad udaraṃ tau ca stanau tat smitaṃ sūktiḥ sā ca tad īkṣaṇotpalayugaṃ dhammillabhāraḥ sa ca ।
lāvaṇyāmṛtabinduvarṣi vadanaṃ tac caivam eṇīdṛśas tasyās tad vayam ekam evam asakṛd dhyāyanta evāsmahe ।।
narasiṃhasya

śyāmāṃ śyāmalimānam ānayata bhoḥ sāndrair masīkūrcakais tantraṃ mantram atha prayujya harata śvetotpalānāṃ smitam ।
candraṃ cūrṇayata kṣaṇāc ca kaṇaśaḥ kṛtvā śilāpaṭṭake yena draṣṭum ahaṃ kṣame daśa diśas tadvaktramudrāṅkitāḥ ।।

tasmin pañcaśare smare bhagavatā bhargeṇa bhasmīkṛte jānāmy akṣayasāyakaṃ kamalabhūḥ kāmāntaraṃ nirmame ।
yasyāmībhir itas tataś ca viśikhair āpuṅkhamagnātmabhir jātaṃ me vidalatkadambamukulaspaṣṭopamānaṃ manaḥ ।।

sūtir dugdhasamudrato bhagavataḥ śrīkaustubhe sodare sauhārdaṃ kumudākareṣu kiraṇāḥ pīyūṣadhārākiraḥ ।
spardhā te vacanāmbujair mṛgadṛśāṃ tat sthāṇucūḍāmaṇe haṃho candra kathaṃ niṣiñcasi mayi jvālāmuco vedanāḥ ।।

śītāṃśur viṣasodaraḥ phaṇabhṛtāṃ līlāspadaṃ candanaṃ hārāḥ kṣārapayomucaḥ priyasuhṛtpaṅkeruhaṃ bhāsvataḥ ।
ity eṣāṃ kim ivāstu hanta madanajyotirvighātāya yad bāhyākāraparibhrameṇa tu vayaṃ tattvatyajo vañcitāḥ ।।

svapna prasīda bhagavan punar ekavāraṃ saṃdarśaya priyatamāṃ kṣaṇamātram eva ।
dṛṣṭā satī nibiḍabāhunibandhalagnaṃ tatraiva māṃ nayati sā yadi vā na yāti ।।

dṛṣṭiṃ he prativeśini kṣaṇam ihāpy asmadgṛhe dāsyasi prāyo naiva śiśoḥ pitādya virasāḥ kaupīr apaḥ pāsyati ।
ekākiny api yāmi tad varam itaḥ śrotas tamālākulaṃ nīrandhrāḥ stanam ālikhantu jaṭharacchedā nalagranthayaḥ ।।
vidyāyāḥ

pāntha svairagatiṃ vihāya jhaṭiti prasthānam ārabhyatām atyantaṃ karisūkarāhigavayair bhīmaṃ puraḥ kānanam ।
caṇḍāṃśor api raśmayaḥ pratidiśaṃ mlānās tvam eko yuvā sthānaṃ nāsti gṛhe mamāpi bhavato bālāham ekākinī ।।

ambā śete atra vṛddhā pariṇatavayasām agraṇīr atra tāto niḥśeṣāgārakarmaśramaśi"thilatanuḥ kumbhadāsī tatheha ।
asmin pāpāham ekā katipayadivasproṣitaprāṇanāthā pānthāyetthaṃ yuvatyā kathitam abhimataṃ vyāhṛtivyājapūrvam ।।

smaravivaśayā kiṃcin mithyāniṣedhamanojñayā diśi diśi bhayād bhūyo bhūyaḥ pravartitanetrayā ।
kuvalayadṛśā śūnye daivād atarkitalabdhayā nibhṛtanibhṛtaṃ ye cumbyante ta eva viduḥ sukham ।।

yaḥ kaumāraharaḥ sa eva ca varas tāś candragarbhā niśāḥ pronmīlannavamālatīsurabhayas te ca vindhyānilāḥ ।
sā caivāsmiṃs tathāpi dhairyasuratavyāpāralīlābhṛtāṃ kiṃ me rodhasi vetasīvanabhuvāṃ cetaḥ samutkaṇṭhate ।।

kva prasthitāsi karabhoru ghane niśīthe prāṇādhiko vasati yatra janaḥ priyo me ।
ekākinī vada kathaṃ na bibheṣi bāle nanv asti puṅkhitaśaro madanaḥ sahāyaḥ ।।

udeti yasyāṃ na niśākaro ripus tithir nu kā puṇyavatībhir āpyate ।
itīva duṣṭyā paridevite muhuḥ kuhūkuhūr ity alam āha kokilaḥ ।।

mātar gehini yady ayaṃ hataśukaḥ saṃvardhanīyo mayā lauhaṃ pañjaram asya durnayavato gāḍhaṃ tadā kāraya ।
adyainaṃ badarīnikuñjakuhare līnaṃ pracaṇḍorage karṣantyā mama tāvad aṅgalikhanair evāpadeṣāgatā ।।

dhvastaṃ kena vilepanaṃ kucayuge kenāñjanaṃ netrayor rāgaḥ kena tavādhare pramathitaḥ keśeṣu kena srajaḥ ।
tenāśeṣajanaughakalmaṣamuṣā nīlābjabhāsā sakhi kiṃ kṛṣṇena na yāmunena payasā kṛṣṇānurāgas tava ।।

ākṛṣyādāv amandagraham alakacayaṃ vaktram āsajya vaktre kaṇṭhe lagnaḥ sukaṇṭhaḥ punar api kucayor dattagāḍhāṅgasaṅgaḥ ।
baddhāsaktir nitambe patati caraṇayor yaḥ sa tādṛk priyo me bāle lajjā praṇaṣṭā na hi na hi kuṭile colakaḥ kiṃ trapākṛt ।।

indur yatra na nindyate na madhuraṃ dūtīvacaḥ śrūyate nālāpā nipatanti bāṣpakaluṣā nopaiti kārśyaṃ tanuḥ ।
svādhīnām anukūlinīṃ svagṛhiṇīm āliṅgya yat supyate tat kiṃ prema gṛhāśramavratam idaṃ kaṣṭaṃ samācaryate ।।
lakṣmīdharasya

mārge paṅkini toyadāndhatamase niḥśabdasaṃcārakaṃ gantavyā dayitasya me adya vasatir mugdheti kṛtvā matim ।
ājānūddhṛtanūpurā karatalenāchādya netre bhṛśaṃ kṛcchrāl labdhapadasthitiḥ svabhavane panthānam abhyasyati ।।

bibhrāṇārdranakhakṣatāni jaghane nānyatra gātre bhayān netre cumbanapāṭale ca dadhatī nidrālase nivraṇe ।
svaṃ saṃketam adūram eva kamitur bhrūsaṃjñayā śaṃsatī siddhiṃ yāti viṭaikakalpalatikā raṇḍā na puṇyair vinā ।।

adya svāṃ jananīm akāraṇaruṣā prātaḥ sudūraṃ gatāṃ pratyānetum ito gato gṛhapatiḥ śrutvaiva madhyaṃdine ।
paṅgutvena śarīrajarjaratayā prāyaḥ sa lakṣyākṛtir dṛṣṭo asau bhavatā na kiṃ pathika he sthitvā kṣaṇaṃ kathyatām ।।

patir durvañco ayaṃ vidhuramalino vartma viṣamaṃ janaś chidrānveṣī praṇayivacanaṃ duḥpariharam ।
ataḥ kācit tanvī rativihitasaṃketagataye gṛhād vāraṃvāraṃ nirasarad atha prāviśad atha ।।

kṛtvā nūpuramūkatāṃ caraṇayoḥ saṃyamya nīvīmaṇīn uddāmadhvanipiṇḍitān parijane kiṃcic ca nidrāyite ।
kasmai kupyasi yāvad asmi calitā tāvad vidhipreritaḥ kāśmīrīkucakumbhasambhramaharaḥ śītāṃśur abhyudyataḥ ।।

niḥśeṣacyutacandanaṃ stanataṭo niryātarājo adharo netre dūram anañjane jalalavaprasyandinī te tanuḥ ।
āśācchedini dūti bāndhavajanasyājñātapīḍāgame vāpīṃ snātum ito gatāsi na punas tasyādhamasyāntikam ।।

rajanyām anyasyāṃ surataparivartād anucitaṃ madīyaṃ yad vāsaḥ katham api hṛtaṃ tena suhṛdā ।
tvayā prītyānītaṃ svanivasanadānāt punar idaṃ kutas tvādṛg dūti skhalitaśamanopāyanipuṇā ।।

nāyāto yadi tādṛśaṃ sa śapathaṃ kṛtvāpi dūti priyas tat kiṃ kopanayā tvayā svadaśanair agrādharaḥ khaṇḍitaḥ ।
svedāmbhaḥkaṇadāyi vepanam idaṃ tyaktvā bhaja svasthatāṃ ko lokasya sakhi svabhāvakuṭilasyāntargataṃ jñāsyati ।।

romāñcaṃ vahasi śvasiṣy avirataṃ dhyānaṃ kim apy āśritā dṛṣṭis te bhramati prakampacapale vyaktaṃ ca te śītkṛtam ।
taṃ labdhvā khalu bandhakīva suratavyāpāradakṣaṃ janaṃ kiṃ dūti jvaritāsi pāpam athavā spṛṣṭvā bhavanty āpadaḥ ।।

śvāsaḥ kiṃ tvaritā gatiḥ pulakitā kasmāt prasādyāgatā veṇī bhraśyati pādayor nipatanāt kṣāmā kim ity uktibhiḥ ।
svedārdraṃ mukham ātapena galitā nīvī gamād āgamād dūti mlānasaroruhadyutimuṣaḥ svauṣṭhasya kiṃ vakṣyasi ।।

sadbhāvopagatā samapraṇayinī dārāḥ parasyeti vā dūte rāgaparābhavaḥ kriyata ity etan na mīmāṃsitam ।
yenāmbhoruhasaṃnibhasya vadanasyāpāṇḍutā te kṛtā dūti bhraṣṭaguṇasya tasya nilayaṃ svapne api mā gāḥ punaḥ ।।

dāvāstraśaktir ayam eti ca śītabhāvaṃ bhāsvāñ jvalanti hṛdayāni ca kokayūnām ।
kiṃ brūmahe abhyudayate ca jagatpidhānaṃ dhvāntaṃ bhavanti ca viśuddhadṛśo divāndhāḥ ।।

unmuktābhir divasam adhunā sarvatas tābhir eva svacchāyābhir niculitam iva prekṣyate viśvam etat ।
paryanteṣu jvalati jaladhau ratnasānau ca madhye citrāṅgīyaṃ ramayati tamaḥstomalīlā dharitrī ।।

cūḍāratnaiḥ sphuradbhir viṣadharavivarāṇy ujjvalāny ujjvalāni prekṣyante cakravākīmanasi niviśate sūryakāntāt kṛśānuḥ ।
kiṃ cāmī śalyayantas timiram ubhayato nirbharāhas tamisrā- saṃghaṭṭotpiṣṭasaṃdhyākaṇanikaraparispardhino bhānti dīpāḥ ।।

astaṃ bhāsvati lokalocanakalāloke gate bhartari strīlokocitam ācaranti sukṛtaṃ vahnau vilīya tviṣaḥ ।
apy etās tu cikīrṣayeva tapasāṃ tārākṣamālā diśo manye khañjanakaṇṭhakomalatamaḥkṛṣṇājinaṃ bibhrati ।।

utsarpaddhūmalekhātviṣi tamasi manāg visphuliṅgāyamānair udbhedais tārakāṇāṃ viyati parigate paścimāśām upetā ।
khedenevānatāsu skhaladalirasanāsv abjinīpreyasīṣu prāyaḥ sandhyātapāgniṃ viśati dinapatau dahyate vāsaraśrīḥ ।।

prārabdho maṇidīpayaṣṭiṣu vṛthā pātaḥ pataṅgair ito gandhāndhair abhito madhuvratakulair utpakṣmabhiḥ sthīyate ।
velladbāhulatāvilokavalayasvānair itaḥ sūcita- vyāpārāś ca niyojayanti vividhān varāṅganā varṇakān ।।

prathamam alasaiḥ paryastāgraṃ sthitaṃ pṛthukesarair viralaviralair antaḥpatrair manāṅ militaṃ tataḥ ।
tadanu valanāmātraṃ kiṃcid vyadhāyi bahir dalair mukulanavidhau vṛddhābjānāṃ babhūva kadarthanā ।।

kiṃ svarbhānur asau vilimpati jagad dehaprabhāvistarais tīvrāṃśoḥ patataḥ pataty atha karālambāvakṛṣṭaṃ nabhaḥ ।
kiṃ sāmbhodhikulābalāṃ vasumatīṃ svasmin vidhatte hariḥ saṃkalpān iti māṃsalaṃ vitanute kādambanīlaṃ tamaḥ ।।

drākparyastagabhastir astamayate māṇikyaśoṇo raviḥ sāṃdhyaṃ dhāma nabhoṅgaṇaṃ kulayati dvitrisphurattārakam ।
śocyante vayasāṃ gaṇair ita itaḥ paryantacaityadrumāḥ kiṃ cābhyarṇaparākrameṇa tamasā prorṇūyate rodasī ।।

cakṣurlagnam ivātimāṃsalamasīvarṇāyate yan nabhaḥ pārśvasthā iva bhānti hanta kakubho niḥsandhiruddhāntarāḥ ।
vinyastātmapadapramāṇakam idaṃ bhūmītalaṃ jñāyate kiṃ cānyat karasaṃgamaikagamakaḥ svāṅge api sampratyayaḥ ।।

vyomnas tāpicchagucchāvalibhir iva tamovallarībhir vriyante paryantāḥ prāntavṛttyā payasi vasumatī nūtane majjatīva ।
vātyāsaṃvegaviṣvagvitatavalayitasphītadhūmyāprakāśaṃ prārambhe api triyāmā taruṇayati nijaṃ nīlimānaṃ vaneṣu ।।

karpūraiḥ kim apūri kiṃ malayajair ālepi kiṃ pāradair akṣāli sphaṭikopalaiḥ kim aghaṭi dyāvāpṛthivyor vapuḥ ।
etat tarkaya kairavaklamahare śṛṅgāradīkṣāgurau dikkāntāmukure cakorasuhṛdi prauḍhe tuṣāratviṣu ।।

naitan nabho lavaṇatoyanidhir eṣa paśya chāyāpathaś ca na bhavaty ayam asya setuḥ ।
nāyaṃ śaśi nibiḍapiṇḍitabhoga eṣa śeṣo na lāñchanam idaṃ harir eṣa suptaḥ ।।

kapāle mārjāraḥ paya iti karāṃl leḍhi śaśinas tarucchidraprotān bisam iva karī saṃkalayati ।
ratānte talpasthān harati vanitāpy aṃśukam iti prabhāmattaś candro jagad idam aho viklavayati ।।

citācakraṃ candraḥ kusumadhanuṣo dagdhavapuṣaḥ kalaṅkas tatratyo vahati malināṅgāratulanām ।
idaṃ tv asya jyotir daradalitakarpūradhavalaṃ marudbhir bhasmeva prasarati vikīrṇaṃ diśi diśi ।।

unmīlanti mṛṇālakomalaruco rājīvasaṃvartikā- saṃvartavratavṛttayaḥ katipaye pīyūṣabhānoḥ karāḥ ।
apy usrair dhavalībhavatsu giriṣu kṣubdho ayam unmajjatā viśveneva tamomayo nidhir apām ahnāya phenāyate ।।

naivāyaṃ bhagavān udañcati śaśī gavyūtimātrīm api dyām adyāpi tamas tu kauravakulaśrīcāṭukārāḥ karāḥ ।
mathnanti sthalasīmni śailagahanotsaṅgeṣu saṃrundhate jīvagrāham iva kvacit kvacid api cchāyāsu gṛhṇanti ca ।।

kiṃ nu dhvāntapayodhir eṣa katakakṣodair ivendoḥ karair atyaccho ayam adhaś ca paṅkam akhilaṃ chāyāpadeśād abhūt ।
kiṃ vā tatkarakartarībhir abhito nistakṣaṇād ujjvalaṃ vyomaivedam itas tataś ca patitāś chāyāchalena tvacaḥ ।।

yaṃ prāk pratyag avāg udañci kakubhāṃ nāmāni sambibhrataṃ jyotsnājālajhalajjhalābhir abhito lumpantam andhaṃ tamaḥ ।
prācīnād acalād itas trijagatām ālokabījād bahir niryāntaṃ hariṇāṅkam aṅkuram iva draṣṭuṃ jano jīvati ।।

tamobhir dikkālair viyad api vilaṅghya kva nu gataṃ gatā drāṅ mudrāpi kva nu kumudakoṣasya sarasaḥ ।
kva dhairyaṃ tac cābdher viditam udayādreḥ pratisara- sthalīmadhyāsīne śaśini jagad apy ākulam idam ।।
aparājitasya

tamobhiḥ pīyante gatavayasi pīyūṣavapuṣi jvaliṣyan mārtaṇḍopalapaṭaladhūmair iva diśaḥ ।
sarojānāṃ karṣann alimayam ayaskāntamaṇivat kṣaṇād antaḥśalyaṃ tapati patir adyāpi na rucām ।।

ekadviprabhṛtikrameṇa gaṇanām eṣām ivāstaṃ yatāṃ kurvāṇā samakocayadṛśaśatāny ambhojasaṃvartikāḥ ।
bhūyo api kramaśaḥ prasārayati tāḥ sampraty amūn udyataḥ saṃkhyātuṃ sakutūhaleva nalinī bhānoḥ sahasraṃ karān ।।

tārāṇāṃ tagaratviṣāṃ parikaraḥ saṃkhyeyaśeṣaḥ sthitaḥ spardhante astarucaḥ pradīpakaśikhāḥ sārdhaṃ haridrāṅkuraiḥ ।
tatra stambhitapāradadravajaḍo jātaḥ prage candramāḥ paurastyaṃ ca purāṇasīdhumadhuracchāyaṃ nabho vartate ।।

dvitrair vyomni purāṇamauktikamaṇicchāyaiḥ sthitaṃ tārakair jyotsnāpānabharālasena vapuṣā suptāś cakorāṅganāḥ ।
yāto astācalacūlam udvasamadhucchatracchaviś candramāḥ prācī bālabiḍālalocanarucāṃ yātā ca pātraṃ kakup ।।

prātaḥ kopavilohitena raviṇā dhvastaṃ tamaḥ sarvato bhṛṅgāḥ padmapuṭeṣu varṇasadṛśās tasyeti kṛṣṭāḥ karaiḥ ।
hā kaṣṭaṃ timiratviṣo vayam api vyaktaṃ hatā ity amī kākāḥ samprati ghoṣayanti sabhayāḥ kāketi nāmnātmanaḥ ।।

etasmin divasasya madhyasamaye vāto api caṇḍātapa- trāseneva na saṃcaraty ahimagor bimbe lalāṭaṃtape ।
kiṃ cānyat paritaptadhūliluṭhanaploṣāsahatvād iva cchāyā dūragatāpi bhūruhatale vyāvartya saṃlīyate ।।

dhatte padmatalād alepsur upari svaṃ karṇatālaṃ dvipaḥ śaṣpastambarasān niyacchati śikhī madhyeśikhaṇḍaṃ śiraḥ ।
mithyā leḍhi mṛṇālakoṭirabhasād daṃṣṭrāṅkuraṃ śūkaro madhyāhne mahiṣaś ca vāñchati nijacchāyāmahākardamam ।।

viṣvaṅ murmuranarma bibhrati pathāṃ garbheṣv adabhrāḥ paṭu- jyotir muktanirabhradīdhitighaṭānirdhūpitā dhūlayaḥ ।
meghacchāyadhiyābhidhāvati puro nirdagdhadūrvāvanaṃ pānthaḥ kiṃ ca marīcivīciṣu payaḥpūrabhramaḥ klāmati ।।

deva svasti vayaṃ dvijās tata itas tīrtheṣu sisnāsavaḥ kālindīsurasindhusaṃgapayasi snātuṃ samīhāmahe ।
tad yācemahi saptapiṣṭapaśucībhāvaikatānavrataṃ saṃyaccha svayaśaḥ sitāsitapayobhedād viveko astu naḥ ।।

yat kṣāraṃ ca malīmasaṃ ca jaladher ambhas tad ambhodharaiḥ kṛtvā svādu ca nirmalaṃ ca nihitaṃ yatnena śuktau tathā ।
yenānarghatayā ca sundaratayā cedaṃ yaśobhis tava spardhām etya virājate nanu pariṇāmo adbhuto bhautikaḥ ।।
acalasiṃhasya

dṛṣṭaṃ saṃgarasākṣibhir nigaditaṃ vaitālikaśreṇibhir nyastaṃ cetasi sajjanaiḥ sukavibhiḥ kāvyeṣu saṃcāritam ।
utkīrṇaṃ kuśalaiḥ praśastiṣu sadā gītaṃ ca nākesadāṃ dārair ujjayanībhujaṅga bhavataś candrāvadātaṃ yaśaḥ ।।

svasti kṣīrābdhimadhyān nijadayitabhujābhyantarasthābjahastā kṣmāyāmakṣāmakīrtiṃ kuśalayati mahābhūbhujaṃ bhojyadevam ।
kṣemaṃ me anyad yugāntāvadhi tapatu bhavān yadyaśoghoṣaṇābhir devo nidrādaridraḥ saphalayati harir yauvanarddhiṃ mameti ।।

kā tvaṃ kuntalamallakīrtir ahaha kvāsi sthitā na kvacit sakhyas tās tava kutra kutra vada vāg lakṣmīs tathā kāntayaḥ ।
vāg yātā caturānanasya vadanaṃ lakṣmīr murārer uraḥ kāntir maṇḍalam aindavaṃ mama punar nādyāpi viśrāmabhūḥ ।।

āsīd uptaṃ yad etad raṇabhuvi bhavatā vairimātaṅgakumbhān muktābījaṃ tad etat trijagati janayāmāsa kīrtidrumaṃ te ।
śeṣo mūlaṃ prakāṇḍaṃ himagirir udadhir dugdhapūrālavālaṃ jyotsnā śākhāpratānaḥ kusumam uḍucayo yasya candraḥ phalaṃ ca ।।

adya svargavadhūgaṇe guṇamaya tvatkīrtim indūjvalām uccair gāyati niṣkalaṅkimadaśāmād āsyate candramāḥ ।
gītākarṇanamodamuktayavasagrāsābhilāṣo vada svāminn aṅkamṛgaḥ kiyanti hi dināny etasya vartiṣyate ।।

deva tvadyaśasi prasarpati śanair lakṣmīsudhoccaiḥśravaś- candrairāvatakaustubhāḥ sthitim ivāmanyanta dugdhodadhau ।
kiṃ tv ekaḥ param asti dūṣaṇakaṇo yan nopayāti bhramāt kṛṣṇaṃ śrīḥ śitikaṇṭham adritanayā nīlāmbaraṃ revatī ।।

rāmaḥ sainyasamanvitaḥ kṛtaśilāsetur yad ambhonidheḥ pāraṃ laṅghitavān purā tad adhunā nāścaryam āpādayet ।
ekākiny api setubandhurahitān saptāpi vārāṃnidhīn helābhis tava deva deva kīrtivanitā yasmāt samullaṅghati ।।

tvaṃ kāmboja virājase bhuvi bhavattāto divi bhrājate tattātas tu vibhūṣaṇaḥ sa kim api brahmaukasi dyotate ।
yuṣmābhis tribhir ebhir arpitatanus tvatkīrtir ujjṛmbhiṇī māṇikyastabakatrayapraṇayinīṃ hārasya dhatte śriyam ।।
vasukalpasya

apratyākalitaprabhāvavibhave sarvāśrayāmbhonidhau vāso nālpatapaḥphalaṃ yad aparaṃ doṣo ayam eko mahān ।
śambūko api yad atra durlabhataraī ratnair anarghaiḥ saha spardhām ekanivāsakāraṇavaśād ekāntato vāñchati ।।

kenāsīnaḥ sukham akaruṇenākarād uddhṛtas tvaṃ vikretuṃ vā tvam abhilaṣitaḥ kena deśāntare asmin ।
yasmin vittavyayabharasaho grāhakas tāvad āstāṃ nāsti bhrātar marakatamaṇe tvatparīkṣākṣamo api ।।

mūrdhāropaṇasatkṛtair di'si diśi kṣudrair vihaṅgair gataṃ chāyādānanirākṛtaśramabhrair naṣṭaṃ mṛgair bhīrubhiḥ ।
hā kaṣṭaṃ phalalolupair apasṛtaṃ śākhāmṛgaiś cañvalair ekenaiva davānalavyatikaraḥ soḍhaḥ paraṃ śākhinā ।।

janma vyomasaraḥsarojakuhare mitrāṇi kalpadrumāḥ krīḍā svargapurandhribhiḥ paricitāḥ sauvarṇavallīsrajaḥ ।
apy asmād avatāra eva bhavato nonmādabherīravaḥ samyaṅ mūrchitikelayaḥ punar ime bhṛṅga dvir abhyāhatiḥ ।।

aṅgenāṅgam anupraviśya milato hastāvalepādibhiḥ kā vārtā yudhi gandhasindhurapater gandho api cet ke dvipāḥ ।
jetavyo asti hareḥ sa lāñchanam ato vandāmahe tām abhūd yadgarbhe śarabhaḥ svayaṃjaya iti śrutvāpi yo nāṅkitaḥ ।।
vallaṇasyaitau

ājanmasthitayo mahīruha ime kūle samunmūlitāḥ kallolāḥ kṣaṇabhaṅgurāḥ punar amī nītāḥ parām unnatim ।
antaḥ prastarasaṃgraho bahir api bhraśyanti gandhadrumā bhrātaḥ śoṇa na so asti yo na hasati tvatsampadāṃ viplave ।।

yuktaṃ tyajanti madhupāḥ sumanovināśa- kāle yad enam avanīruham etad astu ।
etat tv adṛṣṭacaram aśrutavārtam etāḥ śākhātvaco api tanukāṇḍasamās tyajanti ।।

sa vandyaḥ pāthodaḥ sa khalu nayanānandajananaḥ parārthe nīce api vrajati laghutāṃ yo arthisubhagām ।
kathāpi śrotavyā bhavati hataketor na ca punar janānāṃ dhvaṃsāya prabhavati hi yasyodgatir api ।।

yasyāvandhyaruṣaḥ pratāpavasater nādena dhairyadruhāṃ śuṣyanti sma madapravāhasaritaḥ sadyo api digdantinām ।
daivāt kaṣṭadaśāvaśaṃ gatavataḥ siṃhasya tasyādhunā karṣaty eṣa kareṇa keśarasaṭābhāraṃ jaratkuñjaraḥ ।।

utkrāntaṃ girikūṭalaṅghanasahaṃ te vajrasārā nakhās tat tejaś ca tad ūrjitaṃ sa ca nagonmāthī ninādo mahān ।
ālasyād avimuñcatā giriguhāṃ siṃhena nidrālunā sarvaṃ viśvajayaikasādhanam idaṃ labdhaṃ na kiṃcit kṛtam ।।

haṃho janāḥ pratipathaṃ pratikānanaṃ ca tiṣṭhantu nāma taravaḥ phalitā natāś ca ।
anyaiva sā sthitir aho malayadrumasya yad gandhamātram api tāpam apākaroti ।।

yan nīḍaprabhavo yad añjanarucir yat khecaro yad dvijas tena tvaṃ svajanaḥ kileti karaṭair yat tair upabrūyase ।
tatrātīndriyamodimāṃsalarasodgāras tavaiṣa dhvanir doṣo abhūt kalakaṇṭhanāyaka nijas teṣāṃ svabhāvo hi sa ।।
vallaṇasya

kiṃ te namratayā kim unnatatayā kiṃ te ghanacchāyayā kiṃ te pallavalīlayā im anayā cāśoka puṣpaśriyā ।
yat tvanmūlaniṣaṇṇakhinnapathikastomaḥ stuvan nanv aho na svādūni mṛdūni khādati phalāny ākaṇṭham utkaṇṭhitaḥ ।।

kalyāṇaṃ naḥ kim adhikam ito jīvanārthaṃ yad asmāl lūtvā vṛkṣān ahaha dahasi bhrātar aṅgārakāra ।
kiṃ tv etasminn aśanipiśunair ātapair ākulānām adhvanyānām aśaraṇamaruprāntare ko abhyupāyaḥ ।।

soḍhaprauḍhahimaklamāni śanakaiḥ patrāṇy adhaḥ kurvate sambhāvyacchadavāñchayaiva taravaḥ kecit kṛtaghnavratāḥ ।
nāmanyanta tadātanīm api nijacchāyākṣatiṃ taiḥ punas teṣām eva tale kṛtajñacaritaiḥ śuṣyadbhir apy āsyate ।।

yad vīcibhiḥ spṛśasi gaganaṃ yac ca pātālamūlaṃ ratnair uddyotayasi payasā yad dharitrīṃ pidhatse ।
dhik tat sarvaṃ tava jalanidhe yad vimucyāśrudhārās tīre nīragrahaṇarabhasair adhvagair ujjhito asi ।।

ekenāpi payodhinā jalamucas te pūritāḥ koṭiśo jāto nāsya kuśāgralīnatuhinaślakṣṇo api toyavyayaḥ ।
āho śuṣyati daivadṛṣṭivalanād ambhobhir ambhomucaḥ sambhūyāpi vidhātum asya rajasi staimityam apy akṣamāḥ ।।

maryādābhaṅgabhīter amitarasatayā dhairyagāmbhīryayogān na kṣobhyanty eva tāvan niyamitasalilāḥ sarvaite samudrāḥ ।
āho kṣobhaṃ vrajeyuḥ kvacid api samaye daivayogāt tadānīṃ na kṣoṇī nādrivargā na ca raviśaśinau sarvam ekārṇavaṃ syāt ।।

śrutaṃ dūre ratnākara iti paraṃ nāma jaladher na cāsmābhir dṛṣṭā nayanapathagamyasya maṇayaḥ ।
puro naḥ samprāptās taṭabhuvi salipsaṃ tu vasatām udagrāḥ kallolāḥ sphuṭavikaṭadaṃṣṭrāś ca makarāḥ ।।

kva malayataṭījanmasthānaṃ kva te ca vanecarāḥ kva khalu paraśucchedaḥ kvāsau digantarasaṃgatiḥ ।
kva ca kharaśilāpaṭṭe dhṛṣṭiḥ kva paṅkasurūpatā malayaja sakhe mā gāḥ khedaṃ guṇās tava dūṣaṇam ।।

uccair unmathitasya tena balinā daivena dhik karmaṇā lakṣmīm asya nirasyato jalanidher jātaṃ kim etāvatā ।
gāmbhīryaṃ kim ayaṃ jahāti kim ayaṃ puṣṇāti nāmbhodharān maryādāṃ kim ayaṃ bhinatti kim ayaṃ na trāyate vāḍavam ।।

haṃho siṃhakiśoraka tyajasi cet kopaṃ vadāmas tadā hatvainaṃ kariṇāṃ sahasram akhilaṃ kiṃ labdham āyuṣmatā ।
evaṃ kartum ahaṃ samartha iti ced dhiṅ mūrkha kiṃ sarvato nālaṃ plāvayituṃ jagaj jalanhidhir dhairyaṃ yad ālambate ।।

satyaṃ pippala pādapottama ghanacchāyonnatena tvayā sanmārgo ayam alaṃkṛtaḥ kim aparaṃ tvaṃ mūrtibhedo hareḥ ।
kiṃ cānyat phalabhogahṛṣṭamukharās tvām āśritāḥ patriṇo yat puṃskokilakūjitaṃ vidadhate tan nānurūpaṃ param ।।

nyagrodhe phalaśālini sphuṭarasaṃ kiṃcit phalaṃ pacyate । bījāny aṅkuragocarāṇi katicit sidhyanti tasminn api ।
ekas teṣv api kaścid aṅkuravaro badhnāti tām unnatiṃ yām adhvanyajanaḥ svamātaram iva klāntacchide dhāvati ।।
śālikasya

etasmin kusume svabhāvamahati prāyo mahīyaḥ phalaṃ ramyaṃ svādu sugandhi śītalam alaṃ prāptavyam ity āśayā ।
śālmalyāḥ paripākakālakalanābodhena kīraḥ sthito yāvat tatpuṭasaṃdhinirgatapatattūlaṃ phalāt paśyati ।।

mādhuryād atiśaityataḥ śucitayā saṃtāpaśāntyā dvayoḥ sthāne maitryam idaṃ payaḥ paya iti kṣīrasya nīrasya ca ।
tatrāpy arṇasi varṇanā sphurati me yatsaṃgatau vardhate dugdhaṃ yena puraiva cāsya suhṛdaḥ kvāthe svayaṃ kṣīyate ।।

dāraiḥ krīḍitam unmadaiḥ suraguros tenaiva naivāmunā bhagnaṃ bhūri surāsuravyatikare tenaiva naivāmunā ।
naivāyaṃ sa imaṃ nṛjaḥ sa iva vā naivaiṣa doṣākaraḥ ko ayaṃ bhoḥ śaśinīva locanavatām arke kalaṅkaḥ samaḥ ।।
madhukūṭasya

upālabhyo nāyaṃ sakalabhuvanāścaryamahimā harer nābhīpadmaḥ prabhavati hi sarvatra niyatiḥ ।
yad atraiva brahmā pibati nijam āyur madhu punar vilumpanti svedādhikam amṛtahṛdyaṃ madhulihaḥ ।।

salīlaṃ haṃsānāṃ pibati nivaho yatra vimalaṃ jalaṃ tasmin mohāt sarasi rucire cātakayuvā ।
svabhāvād garvād vā na pibati payas tasya śakuneḥ kim etenoccais tvaṃ bhavati laghimā vāpi sarasaḥ ।।

akasmād unmatta praharasi kim adhvakṣitiruhaṃ hradaṃ hastāghātair vidalasi kim utphullanalinam ।
tadā jānīmas te karivara balodgāram asamaṃ saṭāṃ suptasyāpi spṛśasi yadi pañcānanaśiśoḥ ।।

aśoke śokārtaḥ kim asi bakule apy ākulamanā nirānandaḥ kunde saha ca sahakārair na ramase ।
kusumbhe viśrambhaṃ yad iha bhajase kaṇṭakaśatair asaṃdigdhaṃ dagdhabhramara bhavitāsi kṣatavapuḥ ।।

pātaḥ pūṣṇo bhavati mahate naiva khedāya yasmāt kālenāstaṃ ka iha na gatā yānti yāsyanti cānye ।
etāvat tu vyathayati yadālokabāhyais tamobhis tasminn eva prakṛtimahati vyomni labdho avakāśaḥ ।।

kaścit kaṣṭaṃ kirati karakājālam eko atimātraṃ garjaty eva kṣipati viṣamaṃ vaidyutaṃ vahnim anyaḥ ।
sūte vātaṃ javanam aparas tena jānīhi tāvat kiṃ vyādatse vihaga vadanaṃ tatra tatrāmbuvāhe ।।

mā saṃcaiṣīḥ phalasamudayaṃ mā ca patraiḥ pidhās tvaṃ rodhaḥśākhin vitara tad idaṃ dānam evānukūlam ।
nūnaṃ prāvṛtsamayakaluṣair ūrmibhis tālatuṅgair adya śvo vā sarid akaruṇā tvāṃ śriyā pātayitrī ।।

āmodais te diśi diśi gatair dūram ākṛṣyamāṇāḥ sākṣāl lakṣmyā tava malayaja draṣṭum abhyāgatāḥ smaḥ ।
kiṃ paśyāmaḥ subhaga bhavataḥ krīḍati kroḍa eva vyāḍas tubhyaṃ bhavatu kuśalaṃ muñca naḥ sādhu yāmaḥ ।।

śramaparigatair vistīrṇaśrīr asīti payaḥ paraṃ katipayam api tvatto asmābhiḥ samudra samīhitam ।
kim asi nitarām utkṣubdhormiḥ prasīda namo astu te diśi diśi śivāḥ santy asmākaṃ śataṃ kamalākarāḥ ।।
acalasyaitau

vyākurmahe bahu kim asya taroḥ sadaiva naisargiko ayam upakārarasaḥ pareṣu ।
unmūlito api marutā bata vāridurga- mārge yad atra janasaṃkramatām upetaḥ ।।

visraṃ vapuḥ paravadhapravaṇaṃ ca karma tiryaktayaiva kathitaḥ sadasadvivekaḥ ।
itthaṃ na kiṃcid api cāru mṛgādhipasya tejas tu tat kim api yena jagad varākam ।।

na sphūrjati na ca garjati na ca karakāḥ kirati sṛjati na ca taḍitaḥ ।
na ca vinimuñcati vātyāṃ varṣati nibhṛtaṃ mahāmeghaḥ ।।

dūraṃ yadi kṣipasi bhīmajavair marudbhiḥ saṃcūrṇayasy api dṛḍhaṃ yadi vā śilābhiḥ ।
saudāminībhir asakṛd yadi haṃsi cakṣur nānyā gatis tad api vārida cātakasya ।।

deve kālavaśaṃ gate savitari prāpyāntarāsaṃgatiṃ hanta dhvānta kim edhase diśi diśi vyomnaḥ pratispardhayā ।
tasyaivāstam upeyuṣaḥ karaśatāny ādāya vidhvaṃsayann eṣa tvāṃ kalitaḥ kalābhir udayaty agre śaśī pārvaṇaḥ ।।

dhanyas tvaṃ sahakāra samprati phalaiḥ kākāñ śukān pūrayan pūrvaṃ tu tvayi muktamañjaribharonnidre ya indindiraḥ ।
akrīḍan nimiṣaṃ sa naiti phalinaṃ yat tvāṃ vikāśaikamut taddharmo asya phalāśayā paricayaḥ kalpadrume apy asti kim ।।

yaḥ pūrvasphuṭadasthisampuṭamukhe dṛṣṭaḥ pravālāṅkuraḥ prāyaḥ sa dvidalādikakramavaśād ārabdhaśākhāsanaḥ ।
snigdhaṃ pallavito ghanaṃ mukulitaḥ sphāracchaṭaṃ puṣpitaḥ sotkarṣaṃ phalito bhṛśaṃ ca vinataḥ ko apy eṣa cūtadrumaḥ ।।

jāyante bahavo atra kacchapakule kiṃ tu kvacit kacchapī naikāpy ekam asūta nāpi ca punaḥ sūte na vā soṣyate ।
ākalpaṃ dharaṇībharodvahanataḥ saṃkocakhinnātmano yaḥ kūrmasya dināni nāma katicid viśrāmadānakṣamaḥ ।।
hanūmataḥ

praśāntāḥ kallolāḥ stimitamasṛṇaṃ vāri vimalaṃ vinīto ayaṃ veśaḥ śamam iva nadīnāṃ kathayati ।
tathāpy āsāṃ tais tais tarubhir abhitas tīrapatitaiḥ sa evāgre buddhau pariṇamati ruddho apy avinayaḥ ।।

citraṃ tad eva mahad aśmasu tāpaneṣu yan nodgiranty analam indukarābhimṛṣṭāḥ ।
sambhāvyate api kim idaṃ nu yathendukāntās te pāvanaṃ ca śiśiraṃ ca rasaṃ sṛjanti ।।

vigarjām unmuñca tyaja taralatām arṇava manāg ahaṃkāraḥ ko ayaṃ katipayamaṇigrāvaguḍakaiḥ ।
dṛśaṃ merau dadyāḥ sa hi maṇimayaprasthamahito mahāmaunaḥ sthairyād atha bhuvanam eva sthirayati ।।

ājñām eva muner nidhāya śirasā vindhyācala sthīyatām atyuccaiḥ padam icchatā punar iyaṃ no laṅghanīyā tvayā ।
mainākādimahīdhralabdhavasatiṃ yaḥ pītavān ambudhiṃ tasya tvāṃ gilataḥ kapolamilanakleśo api kiṃ jāyate ।।

abhyudyatkavalagrahapraṇayinas te śallakīpallavās tac cāsphālasahaṃ saraḥ kṣitibhṛtām ity asti ko nihnute ।
dantastambhaniṣaṇṇaniḥsahakaraḥ śvāsair atiprāṃśubhir yenāyaṃ virahī tu vāraṇapatiḥ svāmin sa vindhyo bhavān ।।

cumbann ānanam āluṭhan stanataṭīm āndolayan kuntalaṃ vyasyann aṃśukapallavaṃ manasijakrīḍāḥ samullāsayan ।
aṅgaṃ vihvalayan mano vikalayan mānaṃ samunmūlayan nārīṇāṃ malayānilaḥ priya iva pratyaṅgam āliṅgati ।।

tundī cet paricumbati priyatamāṃ svārthāt tato bhraśyati svārthaṃ cet kurute priyādhararasāsvādaṃ na vindaty asau ।
taṃ cemaṃ ca karoti mūḍhajaḍadhīḥ kāmāndhamugdho yatas tundau tunditavigrahasya surate naiko bhaven nāparaḥ ।।

payasi sarasaḥ svacche matsyāñ jighṛkṣur itas tato valitanayano mandaṃ mandaṃ padaṃ nidadhad bakaḥ ।
viyati vidhṛtaikāṅghris tiryagvivartitakandharo dalam api calatsapratyāśaṃ muhur muhur īkṣate ।।

paścād aṅghrī prasārya trikanativitataṃ drāghayitvāṅgam uccair āsajyābhugnakaṇṭho mukham urasi saṭāṃ dhūlidhūmrāṃ vidhūya ।
ghāsagrāsābhilāṣād anavaratacalatprothatuṇḍas turaṅgo mandaṃ śabdāyamāno vilikhati śayanād utthitaḥ kṣmāṃ khureṇa ।।

kaiścid vītadayena bhogapatinā niṣkāraṇopapluta- prakṣīṇair nijavaṃśabhūr iti mitair atyajyamānāḥ kulaiḥ ।
grāmā nistṛṇajīrṇakuḍyabahulāḥ svairaṃ bhramadbabhravaḥ prāyaḥ pāṇḍukapotakaṇṭhamukharārāme na yānty utkatām ।।

tad brahmāṇḍam iha kvacit kvacid api kṣoṇī kvacin nīradās te dvīpāntaramālino jaladhayaḥ kvāpi kvacid bhūbhṛtaḥ ।
āścaryaṃ gaganasya ko api mahimā sarvair amībhiḥ sthitair dūre pūraṇam asya śūnyam iti yan nāmāpi nāchāditam ।।
keśaṭasya

viṣṇur babhāra bhagavān akhilāṃ dharitrīṃ taṃ pannagas tam api tatsahitaṃ payodhiḥ ।
kumbhodbhavas tu tam apīyata helayaiva satyaṃ na kaścid avadhir mahatāṃ mahimnaḥ ।।

kiṃ brūmo jaladheḥ śriyaṃ sa hi khalu śrījanmabhūmiḥ svayaṃ vācyaḥ kiṃ mahimāpi yasya hi kila dvīpaṃ mahīti śrutiḥ ।
tyāgaḥ ko api sa tasya bibhrati jaganty asyārthino apy ambudāḥ śakteḥ kaiva kathāpi yasya bhavati kṣobheṇa kalpāntaram ।।
vācaspateḥ

śvāsonmūlitamerur ambaratalavyāpī nimajjan muhur yatrāsīc chiśumāravibhramakaraḥ krīḍāvarāho hariḥ ।
sīmā sarvamahādbhuteṣu sa tathā vārāṃpatiḥ pīyate pītaḥ so api na pūritaṃ ca jaṭharaṃ tasmai namo agastaye ।।
vācaspateḥ

udyantu nāma subahūni mahāmahāṃsi candro apy alaṃ bhuvanamaṇḍalamaṇḍanāya ।
sūryād ṛte na tad udeti na cāstam eti yenoditena dinam astamitena rātriḥ ।।

utpattir jamadagnitaḥ sa bhagavān devaḥ pinākī gurus tyāgaḥ saptasamudramudritamahīnirvyājadānāvadhiḥ ।
śauryaṃ yac ca na tadgirāṃ pathi nanu vyaktaṃ hi tat karmabhiḥ satyaṃ brahmataponidher bhagavataḥ kiṃ nāma lokāntaram ।।

ito vasati keśavaḥ puram itaś ca tadvidviṣām itaś ca śaraṇāgatāḥ śikharipakṣiṇaḥ śerate ।
itaś ca vaḍavānalaḥ saha samastasaṃvartakair aho vitatam ūrjitaṃ bharasahaṃ ca sindhor vapuḥ ।।

tat tāvad eva śaśinaḥ sphuritaṃ mahīyo yāvan na tigmarucimaṇḍalam abhyudaiti ।
abhyudgate sakaladhāmanidhau ca tasminn indoḥ sitāmrapaṭalasya ca ko viśeṣaḥ ।।

apatyāni prāyo daśa daśa varāhī janayati kṣamābhāre dhuryaḥ sa punar iha nāsīn na bhavitā ।
padaṃ kṛtvā yaḥ svaṃ phaṇipatiphaṇācakravalaye nimajjantīm antar jaladhivasudhām uttulayati ।।

kiṃ brūmo harim asya viśvam udare kiṃ vā phaṇāṃ bhoginaḥ śete yatra hariḥ svayaṃ jalanidheḥ so apy ekadeśe sthitaḥ ।
āścaryaṃ kalaśodbhavaḥ sa jaladhir yasyaikahastodare gaṇḍūṣīyati paṅkajīyati phaṇī bhṛṅgīyati śrīpatiḥ ।।

vistāro yadi nedṛśo na yadi tad gāmbhīryam ambhonidher na syād vā yadi sarvasattvaviṣayas tādṛk kṛpānugrahaḥ ।
antaḥ prajvalatā payāṃsi dahatā jvālāvalīr muñcatā ke na syur vaḍavānalena balinā bhasmāvaśeṣīkṛtāḥ ।।
keśaṭasya

uddīptāgnir asau munir vijayate yasyodare jīryataḥ pāthoder avaśiṣṭam ambu katham apy udgīrṇam anto arṇavam ।
kiṃ cāsmāj jaṭharānalād iva navas tatkālavāntikramān niryātaḥ sa punar yamāya payasām antargato vāḍavaḥ ।।
śrīdaśarathasya

asanto nābhyarthyāḥ suhṛd api na yācyas tanudhanaḥ priyā vṛttir nyāyyā caritam asubhaṅge apy amalinam ।
vipady uccaiḥ stheyaṃ padam anuvidheyaṃ ca mahatāṃ satāṃ kenoddiṣṭaṃ viṣamam asidhārāvratam idam ।।
dharmakīrteḥ

priyaprāyā vṛttir vinayamadhuro vāci niyamaḥ prakṛtyā kalyāṇī matir anavagītaḥ paricayaḥ ।
puro vā paścād vā tad idam aviparyāsitarasaṃ rahasyaṃ sādhūnām anupadi viśuddhaṃ vijayate ।।

yadā kiṃcijjño ahaṃ gaja iva madāndhaḥ samabhavaṃ tadā sarvajño asmīty abhavad avaliptaṃ mama manaḥ ।
yadā kiṃcit kiṃcid budhajanasakāśād adhigataṃ tadā mūrkho asmīti jvara iva mado me vyapagataḥ ।।
kālidāsasya

rājā tvaṃ vayam apy upāsitaguruprajñābhimānonnatāḥ khyātas tvaṃ vibhavair yaśāṃsi kavayo dikṣu pratanvanti naḥ ।
itthaṃ mānada nātidūram ubhayor apy āvayor antaraṃ yady asmāsu parāṅmukho asi vayam apy ekāntato niḥspṛhāḥ ।।
bhartṛhareḥ

satyaṃ guṇā guṇavatāṃ vidhivaiparītyād yatnārjitā api kalau viphalā bhavanti ।
sāphalyam asti sutarām idam eva teṣāṃ yat tāpayanti hṛdayāni punaḥ khalānām ।।

samparkeṇa tamobhidāṃ jagadaghapradhvaṃsināṃ dhīmatāṃ krūro api prakṛtaṃ vihāya malinām ālambate bhadratām ।
yat tṛṣṇāglapito api necchati janaḥ pātuṃ tad eva kṣaṇād ujjhaty ambudharodarasthitam apāṃpatyuḥ payaḥ kṣāratām ।।

ye dīneṣu kṛpālavaḥ spṛśati yān alpo api na śrīmadaḥ śrāntā ye ca paropakārakaraṇe hṛṣyanti ye yācitāḥ ।
svasthāḥ saty api yauvanodayamahāvyādhiprakope api ye te bhūmaṇḍalamaṇḍanaikatilakāḥ santaḥ kiyanto janāḥ ।।

ye prāpte vyasane apy anākuladhiyaḥ sampatsu naivonnatāḥ prāpte naiva parāṅmukhāḥ praṇayini prāṇopayogair api ।
hrīmantaḥ svaguṇapraśaṃsanavidhāv anyastutau paṇḍitā dhig dhātrā kṛpaṇena yena na kṛtāḥ kalpāntadīrghāyuṣaḥ ।।

kare ślāghyas tyāgaḥ śirasi gurupādapraṇayitā mukhe satyā vāṇī śrutam anavagītaṃ śravaṇayoḥ ।
hṛdi svacchā vṛttir vijayibhujayor vīryam atulaṃ vināpy aiśvaryeṇa sphurati mahatāṃ maṇḍanam idam ।।

yan netrais tribhir īkṣate na giriśo nāṣṭābhir apy abjabhūḥ skando dvādaśabhir na vā na maghavā cakṣuḥsahasreṇa vā ।
sambhūyāpi jagattrayasya nayanair draṣṭuṃ na tac chakyate pratyādiśya dṛśau samāhitadhiyaḥ paśyanti yat paṇḍitāḥ ।।

nirvāte vyajanaṃ madāndhakariṇāṃ darpopaśāntau śṛṇiḥ poto dustaravārirāśitaraṇe dīpo andhakārāgame ।
itthaṃ tad bhuvi nāsti yatra vidhinā nopāyacintā kṛtā manye durjanacittavṛttiharaṇe dhātāpi bhagnodyamaḥ ।।

sarvatraiva khalo janaḥ saralatāsadbhāvaniḥsaṅgināṃ sādhūnāṃ padabandhanāya piśunaprauḍhābhimānodyamaḥ ।
sūtraṃ kiṃcid apūrvam eva jaṭharād utpādya sadyaḥ svayaṃ lūtātantuvitānajālakuṭilaṃ cakraṃ karoty adbhutam ।।

guṇotkarṣadveṣāt prakṛtimahatām apy asadṛśaṃ khalaḥ kiṃcid vākyaṃ racayati ca vistārayati ca ।
na ced evaṃ tādṛk kamalakalikārdhapratinidhau muner gaṇḍūṣe abdhiḥ sthita iti kuto ayaṃ kalakalaḥ ।।

priyasakhi vipaddaṇḍaprāntaprapātaparamparā- paricayacale cintācakre nidhāya vidhiḥ khalaḥ ।
mṛdam iva balāt piṇḍīkṛtya pragalbhakulākavad bhramayati mano no jānīmaḥ kim atra vidhāsyati ।।

pādāhato atha dhṛtadaṇḍavighaṭṭito vā yaṃ daṃṣṭrayā spṛśati taṃ kila hanti sarpaḥ ।
ko apy anya eṣa piśuno atra bhujaṅgadharmā karṇe paraṃ spṛśati hanty aparaṃ samūlam ।।

jāḍyaṃ hrīmati gaṇyate vratarucau dambhaḥ śucau kaitavaṃ śūre nirghṛṇatārjave vimatinā dainyaṃ priyālāpini ।
tejasviny avaliptatā mukharatā vaktary aśaktiḥ sthire tat ko nāma bhaved guṇaḥ sa guṇināṃ yo durjane nāṅkitaḥ ।।

vandyān nindati duḥkhitān upahasaty ābādhate bāndhavān śūrān dveṣṭi dhanacyutān paribhavaty ājñāpayaty āśritān ।
guhyāni prakaṭīkaroti ghaṭayaty anyonyavairāśrayān brūte śīghram avācyam ujjhitaguṇo gṛhṇāti doṣān khalaḥ ।।

nūnaṃ darpāt tuhinarucinā durjanasya pramārṣṭuṃ nītaṃ ceto na ca dhavalitaṃ helayā nārpitaṃ ca ।
yenedānīṃ malinahṛdayo lakṣyate śītaraśmir yasmāc cāyaṃ hṛdayarahito durvidhaḥ sarvadaiva ।।

prakṛtir iha khalānāṃ doṣacittaṃ guṇajñe vinayalalitabhāve dveṣaraktā ca buddhiḥ ।
ubhayam idam avaśyaṃ jāyate sarvavāraṃ paṭur api niyatātmā kīrtim evābhidhatte ।।

puṇyāgnau pūrṇavāñchaḥ prathamam agaṇitaploṣadoṣaḥ pradoṣe pānthas taptvā prasuptas tadanu tatatṛṇe dhāmani grāmadevyāḥ ।
utkampī karpaṭārdhe jarati parijaḍe chidriṇi cchinnanidro vāte vāti prakāmaṃ himakaṇini kaṇan koṇataḥ koṇam eti ।।
bāṇasyaitau

kṣutkṣāmāḥ śiśavaḥ śavā iva tanur mandādaro bāndhavo liptā jarjarakarkarī jatulavair no māṃ tathā bādhate ।
gehinyā sphuṭitāṃśukaṃ ghaṭayituṃ kṛtvā sakāku smitaṃ kupyantī prativeśinī pratidinaṃ sūcīṃ yathā yācitā ।।

sākrandāḥ śiśavaḥ sapatrapuṭakā vaptuḥ purovartinaḥ pracchanne ca vadhūr vibhāgakuśalā madhye sthitā gehinī ।
kaṭyācchādanabandhakena katham apy āsāditenāndhasā sindūrāruṇamaṇḍale savitari prāṇāhutir dīyate ।।

tasminn eva gṛhodare rasavatī tatraiva sā kaṇḍanī tatropaskaraṇāni tatra śiśavas tatraiva vāsaḥ svayam ।
etat soḍhavato api duḥsthagṛhiṇaḥ kiṃ brūmahe durdaśām adya śvo vijaniṣyamāṇagṛhiṇī tatraiva yat kunthati ।।

saktūñ śocati samplutān pratikaroty ākrandato bālakān pratyutsiñcati karpareṇa salilaṃ śayyātṛṇaṃ rakṣati ।
dattvā mūrdhani śīrṇaśūrpaśakalaṃ jīrṇe gṛhe vyākulā kiṃ tad yan na karoti duḥsthagṛhiṇī deve bhṛśaṃ varṣati ।।
yogeśvarasya

mā rodīś ciram ehi vatsa viphalaṃ dṛṣṭvādya putrān imān āyāto bhavato api dāsyati pitā graiveyakaṃ vāsasī ।
śrutvaivaṃ gṛhiṇīvacāṃsi nikaṭe kuḍyasya niḥkiṃcano niśvasyāśrujalaphutānatamukhaḥ pānthaḥ punaḥ proṣitaḥ ।।

kūṣmāṇḍīviṭapaḥ phalaty avirataṃ siktaḥ suvarṇāmbunā bhūyobhir gaditaṃ hitaiṣibhir itīvāsmābhir aṅgīkṛtam ।
tat saṃyācya kutaścid īśvaragṛhād ānīyamānaṃ śanair adhvany eva hi bindubhir vigalitaṃ śrāṇe śarāvodare ।।

mātar dharmarate kṛpāṃ kuru mayi śrānte ca vaideśike dvārālindakakoṇakeṣu nibhṛtaḥ sthitvā kṣipāmi kṣapām ।
ity evaṃ gṛhiṇīpracaṇḍavadanāvākyena nirbhartsitaḥ skandhe nyastapalālamuṣṭivibhavaḥ pānthaḥ śanair gacchati ।।

lagnaḥ śṛṅgayuge gṛhī satanayo vṛddhau gurū pārśvayoḥ pucchāgre gṛhiṇī svareṣu śiśavo lagnā vadhūḥ kambale ।
ekaḥ śīrṇajaradgavo vidhivaśāt sarvasvabhūto gṛhe sarveṇaiva kuṭumbakena rudatā suptaḥ samutthāpyate ।।

adhvaśramāya caraṇau virahāya dārā abhyarthanāya vacanaṃ ca vapur jarāyai ।
etāni me vidadhatas tava sarvadaiva dhātas trapā yadi na kiṃ na pariśramo api ।।

bhagnāśasya karaṇḍapiṇḍitatanor mlānendriyasya kṣudhā kṛtvākhur vivaraṃ svayaṃ nipatito naktaṃ mukhe bhoginaḥ ।
tṛptas tatpiśitena satvaram asau tenaiva yātaḥ pathā svasthās tiṣṭhata daivam eva jagataḥ śāntau kṣaye cākulam ।।

yasyāḥ kṛte nṛpatayas tṛṇavat tyajanti prāṇān priyān api parasparabaddhavairāḥ ।
teṣām asṛk pibati saiva mahī hatānāṃ śrīḥ prāyaśo vikṛtim eti bahūpabhuktā ।।

paulastyaḥ katham anyadāraharaṇe doṣaṃ na vijñātavān kākutsthena kathaṃ na hemahariṇasyāsambhavo lakṣitaḥ ।
akṣāṇāṃ ca yudhiṣṭhireṇa mahatā jñāto na doṣaḥ kathaṃ pratyāsannavipattimūḍhamanasāṃ prāyo matiḥ kṣīyate ।।

akārye tathyo vā bhavati vitathaḥ kāmam athavā tathāpy uccair dhāmnāṃ harati mahimānaṃ janaravaḥ ।
tulottīrṇasyāpi prakaṭanihatāśeṣatamaso raves tādṛk tejo na hi bhavati kanyāṃ gata iti ।।

kiṃ janmanā jagati kasyacid īkṣitena śaktyaiva yāti nijayā puruṣaḥ pratiṣṭhām ।
śaktā hi kūpam api śoṣayituṃ na kumbhāḥ kumbhodbhavena punar ambudhir eva pītaḥ ।।

khalvāṭo divaseśvarasya kiraṇaiḥ saṃtāpito mūrdhani chāyām ātapavairiṇīm anusaran bilvasya mūlaṃ gataḥ ।
tatrāpy āśu kadācid eva patatā bilvena bhagnaṃ śiraḥ prāyo gacchati yatra bhāgyarahitas tatrāpadāṃ bhājanam ।।

alaṃkāraḥ śaṅkākaranarakapālaḥ parikaraḥ praśīrṇāṅgo bhṛṅgī vasu ca vṛṣa eko bahuvayāḥ ।
avastheyaṃ sthāṇor api bhavati yatrāmaraguror vidhau vakre mūrdhni sthitavati vayaṃ ke punar amī ।।

na sambandopādhiṃ dadhata iha dākṣiṇyanidhayaḥ prahṛṣṭapremāṇāṃ sa hi sahaja eṣām udayate ।
ka ete sambandhān malayamarutaś cūtataravo yad etān ālabhya pratiparurudānaṃ janayati ।।

sthalīnāṃ dagdhānām upari mṛgatṛṣṇānusaraṇāt tṛṣārtaḥ śāraṅgo viramati na khinne api vapuṣi ।
ajānānas tattvaṃ na sa mṛgayate anyāṃ ca sarasīm abhūmau pratyāśā na hi phalati vighnaṃ ca kurute ।।

kiṃ kūrmasya bharavyathā na vapuṣi kṣmāṃ na kṣipaty eṣa yat kiṃ vā nāsti pariśramo dinakarasyāste na yan niścalaḥ ।
kiṃ tv aṅgīkṛtam utsṛjan kṛpaṇavac chlāghyo jano lajjate nirvyūḍhiḥ pratipannavastuṣu satām ekaṃ batāho vratam ।।

svacchāśayo bhavati ko api janaḥ prakṛtyā saṅgaḥ satām abhijanaś ca na hetur atra ।
dugdhābdhilabdhajanano harakandharāsthaḥ svāṃ kālatāṃ tyajati jātu na kālakūṭaḥ ।।

vāsaś carma vibhūṣaṇaṃ śavaśiro bhikṣāṇatenāśanaṃ gaur ekaḥ sa ca lāṅgale apy akuśalas tanmātrasāraṃ dhanam ।
śarvasyety avagamya yāti vimukhī ratnālayaṃ jāhvanī kaṣṭaṃ durgatikasya jīvitam aho dārair api tyajyate ।।

kaivartakarkaśakaragrahaṇacyuto api jāle punar nipatitaḥ śapharo varākaḥ ।
daivāt tato api galito gilito bakena vāme vidhau vada kathaṃ vyasanasya śāntiḥ ।।

khanati na khuraiḥ kṣoṇīpṛṣṭhaṃ na nardati sādaraṃ prakṛtipuruṣaṃ dṛṣṭvaivāgre na kupyati gām api ।
vahati tu dhuraṃ dhuryo dhairyād anuddhatakandharo jagati kṛtinaḥ kāryaudāryāt parān atiśerate ।।

śiraḥ śārvaṃ svargāt paśupatiśirastaḥ kṣitibhṛtaṃ mahīdhrād uttuṅgād avanitalam asmāc ca jaladhim ।
adho adho gaṅgāvad vayam upagatā dūram athavā padabhraṃśetānāṃ bhavati vinipātaḥ śatamukhaḥ ।।

sarasi bahuśas tārāchāyāṃ daśan parivañcitaḥ kumudaviṭapānveṣī haṃso niśāsu vicakṣaṇaḥ ।
na daśati punas tārāśaṅkī divāpi sitotpalaṃ kuhakacakito lokaḥ satye apy apāyam avekṣate ।।

bhayaṃ yad dhanurīśvarasya śiśinā yaj jāmadagnyo hatas tyaktā yena guror girā vasumatī baddho yad ambhonidhiḥ ।
ekaikaṃ daśakandharakṣayakṛto rāmasya kiṃ varṇyate daivaṃ varṇaya yena so api sahasā nītaḥ kathāśeṣatām ।।

śaśinam uditaṃ lekhāmātraṃ namanti na cetaraṃ gaganasaritaṃ dhatte mūrdhnā haro na nagātmajām ।
tribhuvanapatir lakṣmīṃ tyaktvā hariḥ priyagopikaḥ paricitaguṇadveṣī loko navaṃ navam icchati ।।

upaśamaphalād vidyābījāt phalaṃ dhanam icchatāṃ bhavati viphalaḥ prārambho yat tad atra kim adbhutam ।
niyataviṣayāḥ sarve bhāvā na yānti hi vikriyāṃ janayitum alaṃ śāler bījaṃ na jātu javāṅkuram ।।

tṛṣārtaiḥ śāraṅgaiḥ prati jaladharaṃ bhūri virutaṃ ghanair muktā dhārāḥ sapadi payasas tān prati muhuḥ ।
khagānāṃ ke meghāḥ ka iva vihagā vā jalamucām ayācyo nārtānām anupakaraṇīyo na mahatām ।।
amarasiṃhasya

payas tejo vāyur gaganam avanir viśvam api vā svayaṃ viṣṇus tasya tridaśajayinaḥ kiṃ na sukaram ।
chalān nīto adhastād balir aṇukarūpeṇa tad api svabhāvāc cakrī yaḥ praguṇam api cakreṇa sṛjati ।।
muṣṭikaraguhasya

mūrdhenduḥ parameśvareṇa vidhṛto vakro jaḍātmā kṣayī karṇānte ca parāpakāracaturo nyasto dvijihvādhipaḥ ।
nandī dvāri bahiḥkṛto guṇanidhiḥ kaṣṭaṃ kim atrocyatāṃ pātrāpātravicāraṇāsv anipuṇaḥ prāyo bhaved īśvaraḥ ।।

kākutsthasya daśānano na kṛtavān dārāpahāraṃ yadi kvāmbhodhiḥ kva ca setubandhaghaṭanā kvottīrya laṅkājayaḥ ।
pārthasyāpi parābhavaṃ yadi ripur nādāt kva tādṛk tapo nīyante ripubhiḥ samunnatipadaṃ prāyaḥ paraṃ māninaḥ ।।

śambūkāḥ kila nirgatā jalanidhes tīreṣu dāvāgninā dahyante maṇayo vaṇikkaratalair āyānti rājñāṃ śiraḥ ।
sthānapracyutir alpakasya vipade santas tu deśāntaraṃ yānto yānti sadā samarpitaguṇāḥ ślāghyāḥ parām unnatim ।।

ya eko lokānāṃ paramasuhṛd ānandajanakaḥ kalāśālī śrīmān nidhuvanavidhau maṅgalaghaṭaḥ ।
sudhāsūtiḥ so ayaṃ tripuraharacūḍāmaṇir aho prayāty astaṃ hanta prakṛtiviṣamā daivagatayaḥ ।।

apetāḥ śatrubhyo vayam iti viṣādo ayam aphalaḥ pratīkāras tv eṣām aniśam anusaṃdhātum ucitaḥ ।
jarāsaṃdhād bhagnaḥ saha halabhṛtā dānavaripur jaghānainaṃ paścān na kim anilasūnuḥ priyasakhaḥ ।।

gṛhṇāti yuktam itarac ca jahāti dhīmān eṣa svabhāvajanito mahatāṃ vivekaḥ ।
anyonyamiśritam api vyatiricya śuddhaṃ dugdhaṃ pibaty udakam ujjhati rājahaṃsaḥ ।।

na lopo varṇānāṃ na khalu parataḥ pratyayavidhir vikāro nāsty eva kvacid api na bhagnāḥ prakṛtayaḥ ।
guṇo vā vṛddhir vā satatam upakārāya jagatāṃ muner dākṣīputrād api tava samarthaḥ padavidhiḥ ।।
pāṇineḥ

yasya dvīpaṃ dharitrī sa ca jaladhir abhūd yasya gaṇḍūṣatoyaṃ tasyāścaryaikamūrter api nabhasi vapur yatra durlakṣam āsīt ।
tat pītaṃ tvadyaśobhis tribhuvanam abhajaṃs tāni viśrāmahetos tac cāntaḥ kaiṭabhāreḥ sa ca tava hṛdaye vandanīyas tvam ekaḥ ।।
tathāgatadāsasya

tvaṃ cen nātha kalānidhiḥ śaśadharas tat toyanāthā vayaṃ maryādānidhir ambhasāṃ patir atha tvaṃ ced vayaṃ vāridāḥ ।
sarvāśāparipūrako jaladharas tvaṃ ced vayaṃ bhūruhaḥ sanmārgvasthitisundaras tvam iha cec chākhī vayaṃ cādhvagāḥ ।।

deva svastutir astu nāma hṛdi naḥ sarve vasanty āgamās tīrthaṃ na kvacid īdṛg atrabhavatī tvatkhaḍgadhārā yathā ।
yām ekaḥ svaśarīraśuddhirasiko mūrdhi pratīcchan ripur dvaividhyād anu pañcatāṃ tadanu ca traidaśyam āpa kṣaṇāt ।।
rathāṅgasya

tanvīm ujjhitabhūṣaṇāṃ kalagiraṃ sītkāram ātanvatīṃ vepantīṃ vraṇitādharāṃ vivasanāṃ romodgamaṃ bibhratīm ।
hemante himaśītamārutabhayād āśliṣya dorbhyāṃ tanuṃ svāṃ mūrtiṃ dayitām ivātirasikāṃ tvadvidviṣaḥ śerate ।।

bhūsamparkarajonipātamalināḥ svasmād gṛhāt pracyutāḥ sāmānyair api jantubhiḥ karatalair niḥśaṅkam āliṅgitāḥ ।
nirlagnāḥ kvacid ekatām upagatā baddhāḥ kvacin mocitā akṣāṇām iva śārayaḥ pratigṛhaṃ bhrāntās tavāristriyaḥ ।।

atyuktau yadi na prakupyasi mṛṣāvādaṃ na cen manyase tad brūmo adbhutakīrtaneṣu rasanā keṣāṃ na kaṇḍūyate ।
deva tvadvijayapratāpadahanajvālāvalīśoṣitāḥ sarve vāridhayas tato ripuvadhūbāṣpāmbubhiḥ pūritāḥ ।।

saṃgrāmāṅgaṇasaṃgatena bhavatā cāpe samāropite devākarṇaya yena yena mahasā yad yat samāsāditam ।
kodaṇḍena śarāḥ śaraī ripuśiras tenāpi bhūmaṇḍalaṃ tena tvaṃ bhavatā ca kīrtir anaghā kīrtyā ca lokatrayam ।।
saṃgrāmāṅgaṇasya

te kaupīnadhanās ta eva hi paraṃ dhātrīphalaṃ bhuñjate teṣāṃ dvāri nadanti vājinivahās tair eva labdhā kṣitiḥ ।
tair etat samalaṃkṛtaṃ nijakulaṃ kiṃ vā bahu brūmahe ye dṛṣṭāḥ parameśvareṇa bhavatā ruṣṭena tuṣṭena vā ।।
jayādityasya

vatse mādhavi tāta campaka śiśo mākanda kaunti priye hā mātar madayanti hā kurabaka bhrātaḥ svasar mālati ।
ity evaṃ ripumandireṣu bhavataḥ śṛṇvanti naktaṃcarā golāṅgūlavimardasambhramavaśād udyānadevīgiraḥ ।।
śubhāṅgasya

vajrin vajram idaṃ jahīhi bhagavan īśa triśūlena kiṃ viṣṇo tvaṃ ca vimuñca cakram amarāḥ sarve tyajantv āyudham ।
adyāyaṃ paracakrabhūmanṛpater voḍhuṃ trilokīdhuraṃ prauḍhārātighaṭāvighaṭṭanapaṭur dordaṇḍa evodyataḥ ।।

pṛthur asi guṇaiḥ kīrtyā rāmo nalo bharato bhavān mahati samare śatrughnas tvaṃ sadaiva yudhiṣṭhiraḥ ।
iti sucaritair bibhrad rūpaṃ ciraṃtanabhūbhujāṃ katham asi na māṃdhātā deva trilokavijayy api ।।

prabhur asi vayaṃ mālākāravratavyavasāyino vacanakusumaṃ tenāsmābhis tavādaraḍhaukitam ।
yadi tad aguṇaṃ kaṇṭhe mā dhās tathorasi mā kṛthā navam iti kiyat karṇe dhehi kṣaṇaṃ phalatu śramaḥ ।।

karṣadbhiḥ sicayāñcalān atirasāt kurvadbhir āliṅganam । gṛhṇānaiḥ kacam ālikhadbhir adharaṃ vidrāvayadbhiḥ kucau ।
pratyakṣe api kaliṅgamaṇḍalapater antaḥpurāṇām aho dhik kaṣṭaṃ viṭapair viṭair iva vane kiṃ nāma nāceṣṭitam ।।
vasukalpasya

śeṣaṃ kleśayituṃ diśaḥ sthagayituṃ peṣṭuṃ dharitrībhṛtaḥ sindhūn dhūlibhareṇa kardamayituṃ tair eva roddhuṃ nabhaḥ ।
nāsīre ca muhur muhuś cala calety ālāpakolāhalān kartuṃ nātha varūthinīyam avanīṃ jetuṃ punas tvadbhujau ।।
vasukalpasya

deva tvaṃ kila kuntalagraharuciḥ kāñcīm apāsārayan kṣipraṃ kṣiprakaras tataḥ prahaṇanaṃ prārabdham aṅgeṣv api ।
ity ākūtajuṣas tava stavakṛtā vaitālikenodite lajjante pramadāḥ parasparam abhiprekṣyārayo bibhyati ।।

ābālyādhigamān mayaiva gamitaḥ koṭiṃ parām unnater asmatsaṃkathayaiva pārthivasutaḥ sampraty ayaṃ lajjate ।
itthaṃ khinna ivātmajena yaśasā dattāvalambo ambudheḥ prāptas tīratapovanāni bhavato vṛddho guṇānāṃ gaṇaḥ ।।

saṃkalpe aṅkuritaṃ dvipatritam atha prasthānavelāgame mārge pallavitaṃ puraṃ praviśataḥ śākhāśatair udgatam ।
prātarbhāvini darśane mukulitaṃ dṛṣṭe tu deva tvayi protphullaṃ phalitaṃ ca samprati manorājyadrumeṇādya me ।।

jāne vikramavardhana tvayi dhanaṃ viśrāṇayaty arthināṃ bhāvī śoṇa ivopalair upacito ratnair agādho ambudhiḥ ।
tat paśyāmi ca rohaṇo maṇibharair ādhmāyamānodaraḥ pākotpīḍitadāḍimīphaladaśāṃ kaiścid dinair yāsyati ।।

ekas tridhā hṛdi sadā vasasi sma citraṃ yo vidviṣāṃ ca viduṣāṃ ca mṛgīdṛśāṃ ca ।
tāpaṃ ca saṃmadarasaṃ ca ratiṃ ca tanvañ śauryoṣmaṇā ca vinayena ca līlayā ca ।।

deva tvām aham arthaye ciram asau varṣāgamo nirgatas tīrthaṃ tīrtham itas tato vicarituṃ ceto adhunā dhāvati ।
tad viśrāmaya vīra vīryanibiḍajyābandhanāt kārmukaṃ mā bhūd vairivadhūvilocanajalair mārgakramo durgamaḥ ।।

āmṛśya stanamaṇḍalaṃ pratimuhuḥ saṃcumbya gaṇḍasthalīṃ grīvāṃ pratyavalambya sambhramabalair āhanyamānaḥ karaiḥ ।
suptasyādrinadinikuñjagahane mattaḥ payodānilaiḥ karṇānte maśakaḥ kim apy arivadhūsārthasya te jalpati ।।

pūrṇe agre kalaśo vilāsavanitāḥ smerānanāḥ kanyakā dānaklinnakapolapaddhatir ibho gauradyutir govṛṣaḥ ।
kṣīrakṣmāruhi vāyaso madhuravāg vāmā śiveti dhruvaṃ tvāṃ praty uccalatāṃ narendratilaka prādurbhavanty arthinām ।।

bhrāntaṃ yena caturbhir eva caraṇaiḥ satyābhidhāne yuge tretāyāṃ tribhir aṅghribhiḥ katham api dvābhyāṃ tato dvāpare ।
na syāt tvaṃ yadi deva pudgalaguḍaḥ kāle kalaūtkale so ayaṃ paṅgur avasthitaikacaraṇo dharmaḥ kathaṃ bhrāmyati ।।
cittūkasya

mayā tāvad dṛṣṭo na khalu kalikandarpanṛpater guṇais tulyaḥ ko api kvacid api kim aśrāvi bhavatā ।
iti praśnaśraddhākulitam iva karṇāntikam agān mṛgākṣīṇāṃ cakṣuś caṭulataratārāntataralam ।।
vasukalpasya

na dīnas tvaṃ puṇyaprabhavaramaṇīnāṃ vilasitair virājacchuddhāntas tvam ahimakaraprauḍhamahimā ।
kvacin na krodhas te svapadajitadevas tvam udadher abhinno api svāmin na kim asi samudraḥ svaviṣaye ।।

āsvādya svayam eva vacmi mahatīr marmacchido vedanā mā bhūt kasyacid apy ayaṃ paribhavo yāñcheti saṃsāriṇaḥ ।
paśya bhrātar iyaṃ hi gauravajarādhikkārakelisthalī mānamlānimasī guṇavyatikaraprāgalbhyagarbhacyutiḥ ।।

jātir yātu rasātalaṃ guṇagaṇas tasyāpy adho gacchatu śīlaṃ śailataṭāt patāv abhijanaḥ saṃdahyatāṃ vahninā ।
śaurye vairiṇi vajram āśu nipatatv artho astu naḥ kevalaṃ yenaikena vinā guṇās tṛṇalavaprāyāḥ samastā ime ।।

niṣkandāḥ kim u kandarodarabhuvaḥ kṣīṇās tarūṇāṃ tvacaḥ kiṃ śuṣkāḥ saritaḥ sphuradgirigurugrāvaskhaladvīcayaḥ ।
pratyutthānam itas tataḥ pratidinaṃ kurvadbhīr udgītibhir yad dhārārpitadṛṣṭibhiḥ kṣitibhujāṃ vidvadbhir apy āsyate ।।

yad ete sādhūnām upari vimukhāḥ santi dhanino na caiṣāvajñaiṣām api tu nijavittavyayabhayam ।
ataḥ khedo nāsminn aparam anukampaiva bhavati svamāṃsatrastebhyaḥ ka iva hariṇebhyaḥ paribhavaḥ ।।

no baddhaṃ śaradindudhāmadhavalaṃ pāṇau muhuḥ kaṅkaṇaṃ vrīḍāmantharakomalaṃ navavadhūvaktraṃ ca nāsvāditam ।
nītaṃ naiva yaśaḥ surendrabhavanaṃ śastreṇa śāstreṇa vā kālo jīrṇamaṭheṣu dhṛṣṭapiśunaiś chātraiḥ saha preritaḥ ।।

vayam akuśalāḥ karṇopānte niveśayituṃ mukhaṃ kṛtakacaritair bhartuś ceto na vañcayituṃ kṣamāḥ ।
priyam api vaco mithyā vaktuṃ jaḍair na ca śikṣitaṃ ka iva hi guṇo yo asmān kuryān nareśvaravallabhān ।।

khalollāpāḥ soḍhāḥ katham api parārādhanaparair nigṛhyāntar duḥkhaṃ hasitam api śūnyena manasā ।
kṛto vittastambhapratihatadhiyām añjalir api tvam āśe moghāśe kim aparam ato nartayasi mām ।।

bhadre vāṇi vidhehi tāvad amalāṃ varṇānupūrvīṃ mukhe cetaḥ svāsthyam upehi gaccha gurute yatra sthitā māninaḥ ।
lajje tiṣṭha parāṅmukhī kṣaṇam itas tṛṣṇu puraḥ sthīyatāṃ pāpo yāvad ahaṃ bravīmi dhanine dehīti dīnaṃ vacaḥ ।।

priyāṃ hitvā bālām abhinavavisālavyasaninīm adhīte bhikṣābhug bhuvam adhiśayānaś cirataram ।
api jñātvā śāstraṃ kaṭakam aṭato jīryati vapus tato re pāṇḍityaṃ yad iha na sukhaṃ no api ca tapaḥ ।।

vidyāvān api janmavān api tathā yukto api cānyair guṇair yan nāpnoti manaḥ samīhitaphalaṃ daivasya sā vācyatā ।
etāvat tu hṛdi vyathāṃ vitanute yat prāktanaiḥ karmabhir lakṣmīṃ prāpya jaḍo apy asādhur api ca svāṃ yogyatāṃ manyate ।।

īśvaragṛham idam atra hi viṣaṃ ca vṛṣabhaś ca bhasma cādriyate ।
yas tu na viṣaṃ na vṛṣabho na bhasma tasyātra kā gaṇanā ।।

kuryān na kiṃ dhanavataḥ svajanasya vārtā kiṃ tatkriyā nayanayor na dhṛtiṃ vidadhyāt ।
mām eṣa yācitum upāgata ity asatya- sambhāvanāvikalam asya na cen manaḥ syāt ।।

tāvat kathaṃ kathaya yāsi gṛhaṃ parasya tatrāpi cāṭuśatam ārabhase kathaṃ ca ।
svaṃ varṇayasy atha kathaṃ kulaputra mānī hā mugdha dagdhajaṭhareṇa viḍambito asi ।।

chitvā pāśam apāsya kūṭaracanāṃ bhaṅktvā balād vāgurāṃ paryastāgniśikhākalāpajaṭilān niḥsṛtya dūraṃ vanāt ।
vyādhānāṃ śaragocarād atijavenotplutya gacchan mṛgaḥ kūpāntaḥpatitaḥ karoti viguṇe kiṃ vā vidhau pauruṣam ।।

sarvaḥ prāṇavināśasaṃśayakarīṃ prāpyāpadaṃ dustarāṃ pratyāsannabhayo na vetti vibhavaṃ svaṃ jīvitaṃ kāṅkṣati ।
uttīrṇas tu tato dhanārtham aparāṃ bhūyo viśaty āpadaṃ prāṇānāṃ ca dhanasya cāyam adhiyām anyonyahetuḥ paṇaḥ ।।

sudhāsūtiḥ kṣīṇo gaṇapatir asāv ekadaśanaḥ padabhraṣṭā devī sarid api surāṇāṃ bhagavatī ।
dvijihvād anyeṣāṃ kva nanu guṇinām īśvarajuṣāṃ tvayā dṛṣṭo bhogaḥ kim iha viphalaṃ kliśyasi manaḥ ।।

gaccha trape virama dhairya dhiyaḥ kim atra mithyā viḍambayasi kiṃ puruṣābhimāna ।
pradhvastasarvaguṇam arjitadoṣasainyaṃ dainyaṃ yad ādiśati tad vayam ācarāmaḥ ।।

nirānandā dārā vyasanavidhuro bāndhavajano janībhūtaṃ mitraṃ dhanavirahadīnaḥ parijanaḥ ।
asaṃtuṣṭaṃ cetaḥ kuliśakaṭhinaṃ jīvitam idaṃ vidhir vāmārambhas tad api ca mano vāñchati sukham ।।

durvāso malināṅgayaṣṭir abalā dṛṣṭo janaḥ sve gṛhe nīcāt karṇakaṭu śrutaṃ dhanam adād āruḍhagarvaṃ vacaḥ ।
anyo mandiram āgataḥ paricayād aprāptakāmo gataḥ khinnāḥ smaḥ svaparopakārakaraṇaklībāṃ vahantas tanum ।।

kva paṅkaḥ kvāmbhojaṃ kvaṇadalikulālāpamadhuraṃ śiro raudraṃ kvāheḥ sphuradurumayūkhaḥ kva ca maṇiḥ ।
kaliḥ kvāyaṃ pāpaḥ kva ca guṇanidher janma bhavato vidhiḥ satyaṃ satyaṃ sadṛśaviniyogeṣv akuśalaḥ ।।

asmābhiś caturamburāśiraśanāvacchedinīṃ medinīṃ bhrāmyadbhir na sa ko api nistuṣaguṇo dṛṣṭo viśiṣṭo janaḥ ।
yasyāgre cirasaṃcitāni hṛdaye duḥkhāni saukhyāni vā saṃjalpya kṣaṇam ekam ardham athavā niḥśvasya viśrāmyate ।।

ito dāvajvālaḥ sthalabhuva ito jālajaṭilā ito vyādho dhāvaty ayam anupadaṃ vakritadhanuḥ ।
ito apy agre tiṣṭhaty ayam ajagaro vistṛtamukhaḥ kva yāyāt kiṃ kuryān mṛgaśiśur ayaṃ daivavaśagaḥ ।।

daive samarpya cirasaṃcitamohabhāraṃ svasthāḥ sukhaṃ vasata kiṃ parayācanābhiḥ ।
meruṃ pradakṣiṇayato api divākarasya te tasya sapta turagā na kadācid aṣṭau ।।

dhig vṛddhatāṃ viṣalatām iva dhik tathāpi vāmabhruvām upari saspṛhatām atanvīm ।
ko atrāparādhyati vidhiś ca śaṭhaḥ kuṭhāra- yogyaḥ kaṭhorahṛdayaḥ kusumāyudhaś ca ।।

gātrair girā ca vikalaś caṭum īśvarāṇāṃ kurvann ayaṃ prahasanasya naṭaḥ kṛto asmi ।
no vedmi māṃ palitavarṇakabhājam etaṃ nāṭyena kena naṭayiṣyati dīrgham āyuḥ ।।

cañcatpakṣābhighātaglapitahutabhujaḥ prauḍhadhāmnaś citāyāḥ kroḍād ākṛṣṭamūrter ahamahamikayā caṇḍacañcugraheṇa ।
sadyas taptaṃ śavasya jvalad iva piśitaṃ bhūri jagdhvārdhadagdhaṃ paśyāntaḥpluṣyamāṇaḥ praviśati salilaṃ satvaraṃ gṛdhrasaṃghaḥ ।।
pāṇineḥ

utkṛtyotkṛtya kṛttiṃ prathamam atha pṛthūcchophabhūyāṃso māṃsāny aṅgasphikpṛṣṭhapiṇḍādyavayavasulabhāny agrapūtīni jagdhvā ।
āttasnāyvantranetraḥ prakaṭitadaśanaḥ pretaraṅkaḥ karaṅkād aṅkasthād asthisaṃsthasthapuṭagatam api kravyam avyagram atti ।।

pibaty eko anyasmād ghanarudhiram āchidya caṣakaṃ lalajjihvo vaktrād galitam aparo leḍhu pibataḥ ।
tataḥ styānāḥ kaścid bhuvi nipatitāḥ śoṇitakaṇāḥ kṣaṇād uccagrīvo rasayati lasaddīrgharasanaḥ ।।

śrutvā dāśarathī suvelakaṭake sānandam ardhe dhanuṣ- ṭaṅkāraiḥ paripūrayanti kakubhaḥ proñchanti kaukṣeyakān ।
abhyasyanti tathaiva citraphalake laṅkāpates tat punar vaidehīkucapatravallivalanāvaidagdhyam ardhe karāḥ ।।

saṃtuṣṭe tisṛṇāṃ purām api ripau kaṇḍūladormaṇḍala- krīḍākṛttapunaḥprarūḍhaśiraso vīrasya lipsor varam ।
yācñādainyaparāñci yasya kalahāyante mithas tvaṃ vṛṇu tvaṃ vṛṇv ity abhito mukhāni sa daśagrīvaḥ kathaṃ kathyate ।।

eko bhavān mama samaṃ daśa vā namanti jyāghoṣapūritaviyanti śarāsanāni ।
tal lokapālasahitaḥ saha lakṣmaṇena cāpaṃ gṛhāṇa sadṛśaṃ kṣaṇam astu yuddham ।।

āskandhāvadhi kaṇṭhakāṇḍavipine drāk candrahāsāsinā chettuṃ prakramite mayaiva tarasā truṭyachirāsaṃtatau ।
asmeraṃ galitāśrugadgadapadaṃ bhinnabhruvā yady abhūd vaktreṣv ekam api svayaṃ sa bhagavāṃs tan me pramāṇaṃ śivaḥ ।।

devo yady api te guruḥ sa bhagavān ardhenducūḍāmaṇiḥ kṣoṇīmaṇḍalam ekaviṃśatim idaṃ vārāñ jitaṃ yady api ।
draṣṭavyo asy amum eva bhārgavabaṭaḥ kaṇṭhe kuṭhāraṃ vahan paulastyasya puraḥ praṇāmaracitapratyagrasevāñjaliḥ ।।

rudrādes tulanaṃ svakaṇṭhavipinacchedo harer vāsanaṃ kārāveśmani puṣpakasya ca jayo yasyedṛśaḥ kelayaḥ ।
so ahaṃ durjayabāhudaṇḍasacivo laṅkeśvaras tasya me kā ślāghā ghuṇajarjareṇa dhanuṣā kṛṣṭena bhagnena vā ।।

rāme rudraśarāsanaṃ tulayati smitvā sthitaṃ pārthivaiḥ siñjāsañjanatatpare avahasitaṃ dattvā mithas tālikāḥ ।
āropya pracalāṅgulīkiśalaye mlānaṃ guṇāsphālane sphārākarṣaṇabhagnaparvaṇi punaḥ siṃhāsane mūrchitam ।।

bhagnaṃ deva samastavānarabhaṭair naṣṭaṃ ca yūthādhipaiḥ kiṃ dhairyeṇa puro vilokya daśagrīvo ayam ārād abhūt ।
itthaṃ jalpati sambhramolbaṇamukhe sugrīvarāje muhus tenākekaram īkṣitaṃ daśa śanair bāṇān ṛjūkurvatā ।।

kṛṣṭā yena śiroruheṣu rudatī pāñcālarājātmajā yenāsyāḥ paridhānam apy apahṛtaṃ rājñāṃ gurūṇāṃ puraḥ ।
yasyoraḥsthalaśoṇitāsavam ahaṃ pātuṃ pratijñātavān so ayaṃ madbhujapañjare nipatitaḥ saṃrakṣyatāṃ kauravāḥ ।।

mainākaḥ kim ayaṃ ruṇaddhi gagane manmārgam avyāhataṃ śaktis tasya kutaḥ sa vajrapatanād bhīto mahendrād api ।
tārkṣyaḥ so api samaṃ nijena vibhunā jānāti māṃ rāvaṇaṃ vijñātaṃ sa jaṭāyur eṣa jarasā kliṣṭo vadhaṃ vāñchati ।।

putras tvaṃ tripuradruhaḥ punar ahaṃ śiṣyaḥ kim etāvatā tulyaḥ so api kṛtas tavāyam adhikaḥ kodaṇḍadīkṣāvidhiḥ ।
tatrādhāranibandhano yadi bhaved ādheyadharmodayas tad bhoḥ skanda gṛhāṇa kārmukam idaṃ nirṇīyatām antaram ।।

tvaṃ sarvadā nṛpaticandra jayaśriyo arthī svapne api na praṇayinī bhavato aham āsam ।
itthaṃ śriyā kupitayeva ripūn vrajantyā saṃjaghnire samarakelisukhāni yasya ।।

tenedaṃ suramandiraṃ ghaṭayatā ṭaṅkāvalīnirdalat- pāṣāṇaprakaraḥ kṛto ayam akhilaḥ kṣīṇo girīṇāṃ gaṇaḥ ।
arthibhyo vasu varṣatā punar asau saṃrūḍharatnāṅkura- śreṇismeraśiraḥsahasraśikharaḥ saṃvardhito rohaṇaḥ ।।

surāṇāṃ pātāsau sa punar atipuṇyaikahṛdayo grahas tasyāsthāne gurur ucitamārge sa nirataḥ ।
karas tasyātyarthaṃ vahati śatakoṭipraṇayitāṃ sa sarvasvaṃ dātā tṛṇam iva sureśaṃ vijayate ।।

jīvākṛṣṭiṃ sa cakre mṛdhabhuvi dhanuṣaḥ śatrur āsīd gatāsur lakṣāptir mārgaṇānām abhavad aribale tadyaśas tena labdham ।
muktā tena kṣameti tvaritam arigaṇair uttamāṅgaiḥ pratīṣṭhā pañcatvaṃ dveṣisainye sthitam avanipatir nāpa saṃkhyāntaraṃ sa ।।

tat tādṛk phaṇirājarajjukaṣaṇaṃ saṃrūḍhapakṣacchidā- ghātāruntudam apy aho katham ayaṃ manthācalaḥ soḍhavān ।
etenaiva durātmanā jalanidher utthāpya pāpām imāṃ lakṣmīm īśvaradurgatavyavahṛtivyastaṃ jagan nirmitam ।।

ete akṣṇor janayanti kāmavirujaṃ sītāviyoge ghanā vātāḥ śīkariṇo api lakṣmaṇa dṛḍhaṃ saṃtāpayanty eva mām ।
itthaṃ vṛddhaparamparāpariṇatair yasmin vacobhir munīn adyāpy unmanayanti kānanaśukāḥ so ayaṃ girir mālyavān ।।

yad etat svacchandaṃ virahaṇam akārpaṇyam aśanaṃ sahāryaiḥ saṃvāsaḥ śrutam upaśamaikaśramaphalam ।
mano mandaspandaṃ viharati cirāyābhivimṛśan na jāne kasyaiṣā pariṇatir udārasya tapasaḥ ।।

vāso valkalam āstaraḥ kisalayāny okas tarūṇāṃ talaṃ mūlāni kṣataye kṣudhāṃ girinadītoyaṃ tṛṣāṃ śāntaye ।
krīḍā mugdhamṛgair vayāṃsi suhṛdo naktaṃ pradīpaḥ śaśī svādhīne api vane tathāpi kṛpaṇā yācanta ity adbhutam ।।

yad vaktraṃ muhur īkṣase na dhanināṃ brūṣe na cāṭuṃ mṛṣā naiṣāṃ garvagiraḥ śṛṇoṣi na punaḥ pratyāśayā dhāvasi ।
kāle bālatṛṇāni khādasi sukhaṃ nidrāsi nidrāgame tan me brūhi kuraṅga kutra bhavatā kiṃ nāma taptaṃ tapaḥ ।।

kvacid vīṇāgoṣṭhī kvacid amṛtakīrṇāḥ kavigiraḥ kvacid vyādhikleśaḥ kvacid api viyogaś ca suhṛdām ।
iti dhyātvā hṛṣyan kṣaṇam atha vighūrṇan kṣaṇam aho na jāne saṃsāraḥ kim amṛtamayaḥ kiṃ viṣamayaḥ ।।

ātmajñānavivekanirmaladhiyaḥ kurvanty aho duṣkaraṃ yan muñcanty upabhogabhāñjy api dhanāny ekāntato niḥspṛhāḥ ।
na prāptāni purā na samprati na ca prāptau dṛḍhapratyayo vāñchāmātraparigrahāṇy api vayaṃ tyaktuṃ na tāni kṣamāḥ ।।

dadati tāvad amī viṣayāḥ sukhaṃ sphurati yāvad iyaṃ hṛdi mūḍhatā ।
manasi tattvavidāṃ tu vivecake kva viṣayāḥ kva sukhaṃ kva parigrahaḥ ।।

dhig dhik tān kriminirviśeṣavapuṣaḥ sphūrjanmahāsiddhayo niṣkandīkṛtaśānti ye api ca tapaḥkārāgṛheṣv āsate ।
taṃ vidvāṃsam iha stumaḥ karapuṭībhikṣālpaśāke api vā mugdhāvaktramṛṇālinīmadhuni vā yasyāviśeṣo rasaḥ ।।

yadāsīd ajñānaṃ smaratimirasaṃskārajanitaṃ tadā dṛṣṭaṃ nārīmayam idam aśeṣaṃ jagad api ।
idānīṃ tv asmākaṃ paṭutaravivekāñjanajuṣāṃ samībhūtā dṛṣṭis tribhuvanam api brahma manute ।।

mātar lakṣmi bhajasva kaṃcid aparaṃ matkāṅkṣiṇī mā sma bhūr bhogebhyaḥ spṛhayālavas tava vaśāḥ kā niḥspṛhāṇām asi ।
sadyaḥsyūtapalāśapatrapuṭikāpātrīpavitrīkṛtair bhikṣāsaktubhir eva samprati vayaṃ vṛttiṃ samīhāmahe ।।

viṣayasaritas tīrṇāḥ kāmaṃ rujo apy avadhīritā viṣayavirahaglāniḥ śāntā gatā malinātha dhīḥ ।
iti cirasukhaprāptaḥ kiṃcinnimīlitalocano vrajati nitarāṃ tuṣṭiṃ puṣṭaḥ śmaśānagataḥ śavaḥ ।।

kāmaṃ śīrṇapalāśasaṃhatikṛtāṃ kanthāṃ vasāno vane kuryām ambubhir apy ayācitasukhaiḥ prāṇāvabandhasthitim ।
sāṅgaglāni savepitaṃ sacakitaṃ sāntarnidāghajvaraṃ vaktuṃ na tv aham utsaheya kṛpaṇaṃ dehīty avadyaṃ vacaḥ ।।

avaśyaṃ yātaraś cirataram uṣitvāpi viṣayā viyoge ko bhedas tyajati na jano yat svayam imān ।
vrajantaḥ svātantryāt paramaparitāpāya manasaḥ svayaṃ tyaktvā hy ete śamasukham anantaṃ vidadhati ।।

bhāgyaṃ naḥ kva nu tādṛg alpatapasāṃ yenāṭavīmaṇḍanāḥ syāmaḥ kṣoṇiruho dahaty avirataṃ yān eva dāvānalaḥ ।
yeṣāṃ dhūmasamūhabaddhavapuṣaḥ sindhor amī bandhavo nirvyājaṃ paripālayanti jagatīrambhobhir ambhomucaḥ ।।

etat tad vaktram atra kva tad adharamadhu kvāyātās te kaṭākṣāḥ kvālāpāḥ komalās te kva sa madanadhanurbhaṅguro bhrūvilāsaḥ ।
itthaṃ khaṭvāṅgakoṭau prakaṭitadaśanaṃ mañjuguñjatsamīraṃ rāgāndhānām ivoccair upahasitam aho mohajālaṃ kapālam ।।

itthaṃ bālā māṃ praty anavaratam indīvaradala- prabhācauraṃ cakṣuḥ kṣipati kim abhipretam anayā ।
gato moho asmākaṃ smarasamarabāṇavyatikara- jvarajvālā śāntā tad api na varākī viramati ।।

śiśutvaṃ tāruṇyaṃ tadanu ca dadhānāḥ pariṇatiṃ gatāḥ pāṃśukrīḍāṃ viṣayaparipāṭīm upaśamam ।
lasanto aṅke mātuḥ kuvalayadṛśāṃ puṇyasaritāṃ pibanti svacchandaṃ stanam adharam ambhaḥ sukṛtinaḥ ।।

vahati nikaṭe kālasrotaḥ samastabhayāvahaṃ divasarajanīkulacchedaiḥ patadbhir anāratam ।
iha hi patatāṃ nāsty ālambo na vāpi nivartanaṃ tad api mahatāṃ ko ayaṃ moho yad evam anākulāḥ ।।

diśo vāsaḥ pātraṃ karakuharam eṇāḥ praṇayinaḥ samādhānaṃ nidrā śayanam avanī mūlam aśanam ।
kadaitat sampūrṇaṃ mama hṛdayavṛtter abhimataṃ bhaviṣyaty atyugraṃ paramaparitoṣopacitaye ।।

kuraṅgāḥ kalyāṇaṃ prativiṭapam ārogyam aṭavi sravanti kṣemaṃ te pulina kuśalaṃ bhadram upalāḥ ।
niśāntād asvantāt katham api viniṣkrāntamadhunā mano asmākaṃ dīrghām abhilaṣati yuṣmatparicitim ।।

krimukulacitaṃ lālāklinnaṃ vigandhi jugupsitaṃ nirupamarasaprītyā khādan narāsthi nirāmiṣam ।
surapatim api śvā pārśvasthaṃ saśaṅkitam īkṣate gaṇayati na hi kṣudro lokaḥ parigrahaphalgutām ।।

vivekaḥ kiṃ so api svarasavalitā yatra na kṛpā sa kiṃ mārgo yasmin na bhavati parānugraharasaḥ ।
sa kiṃ dharmo yatra sphurati na paradrohaviratiḥ śrutaṃ kiṃ tad vā syād upaśamapadaṃ yan na nayati ।।

premṇā purā parigṛhītam idaṃ kuṭumbaṃ cel lālitaṃ tadanu pālitam adya yāvat ।
sampraty api stimitavastram ivāṅgalagnam etaj jihāsur api hātum anīśvaro asmi ।।

kṣāntaṃ na kṣamayā gṛhocitasukhaṃ tyaktaṃ na saṃtoṣataḥ soḍhā duḥsahaśītavātatapanakleśā na taptaṃ tapaḥ ।
dhyātaṃ vittam aharniśaṃ na ca punas tattvāntaraṃ śāśvataṃ tat tat karma kṛtaṃ yad eva munibhis tais taiḥ phalair vañcitam ।।

retaḥśoṇitayor iyaṃ pariṇatir yad varṣma tac cābhavan mṛtyor āmiṣam āspadaṃ guruśucāṃ rogasya viśrāmabhūḥ ।
jānann apy avaśī vivekavirahān majjann avidyāmbudhau śṛṅgārīyati putrakāmyati bata kṣetrīyati strīyati ।।

yad baddhordhvajaṭaṃ yad asthimukuṭaṃ yac candramandārayor dhatte dhāma ca dāma ca smitalasatkundendranīlaśriyoḥ ।
yat khaṭvāṅgarathāṅgasaṅgavikaṭaṃ śrīkaṇṭhavaikuṇṭhayor vande nandimahokṣatārkṣyapariṣannānāṅkam ekaṃ vapuḥ ।।

mā garvam udvaha kapolatale cakāsti kāntasvahastalikhitā mama mañjarīti ।
anyāpi kiṃ na sakhi bhājanam īdṛśānāṃ vairī na ced bhavati vepathur antarāyaḥ ।।

kathābhir deśānāṃ katham api ca kālena bahunā samāyāte kānte sakhi rajanir ardhaṃ gatavatī ।
tato yāval līlāpraṇayakupitāsmi prakupitā sapatnīva prācī dig iyam abhavat tāvad aruṇā ।।

dyām ālokayatāṃ kalāḥ kalayatāṃ chāyāḥ samācinvatāṃ kleśaḥ kevalam aṅgulīr dalayatāṃ mauhūrtikānām ayam ।
dhanyā sā rajanī tad eva sudinaṃ puṇyaḥ sa eva kṣaṇo yatrājñātacaraś cirān nayanayoḥ sīmānam eti priyaḥ ।।

teṣāṃ tvaṃ nidhir āgasām asahanā mānonnatā sāpy ato gantavyaṃ bhavayā na tad gṛham iti tvaṃ vāryase yāsi cet ।
gāḍhaṃ mekhalayā balān niyamitaḥ karṇotpalais tāḍitaḥ kṣiptaḥ pādatale tadekaśaraṇo manye ciraṃ sthāsyasi ।।

jāne sāsahanā sa cāham apakṛn mayy aṅgaṇasthe punas tasyāḥ sambhavitā sa sādhvasabharaḥ ko api prakopāpahaḥ ।
yatrodyatpulakaiḥ prakampavikalair aṅgaiḥ kva karṇotpalaṃ kutrātmā kva ca mekhaleti galati prāyaḥ sa mānagrahaḥ ।।
turuṣkarājabhojadevayoḥ

savrīḍārdhanirīkṣaṇaṃ yad ubhayor yad dūtikāpreṣaṇaṃ vādya śvo bhavitā samāgama iti prītyā pramodaś ca yaḥ ।
prāpte caiva samāgame sarabhasaṃ yac cumbanāliṅganāny etat kāmaphalaṃ tad eva surataṃ śeṣaḥ paśūnām iva ।।

vātaiḥ śīkarabandhubhiḥ śrutisukhair haṃsāvalīnisvanaiḥ protphullaiḥ kamalaiḥ payobhir amalair nītvā jagan nirvṛtim ।
paścāt kṣīṇadhanāṃ bahirnijadaśāṃ dṛṣṭvā mṛṇālacchalād arthibhyaḥ pradadau navenduviśadāny asthīni padmākaraḥ ।।

grāme asmin pathikāya naiva vasatiḥ pānthādhunā dīyate rātrāv atra vivāhamaṇḍapatale pānthaḥ prasupto yuvā ।
tenodgīya khalena garjati ghane smṛtvā priyāṃ yat kṛtaṃ tenādyāpi karaṅkadaṇḍapatanāśaṅkī janas tiṣṭhati ।।

varṣāḥ kardamahetavaḥ pratidinaṃ tāpasya mūlaṃ śarad dhemante jaḍatā tathaiva śiśire apy āyāsyate vāyunā ।
cittonmādakaro vasantasamayo grīṣmo api caṇḍātapaḥ kālaḥ kāla iti prahṛṣyati janaḥ kālasya kā ramyatā ।।

āpātamātrarasike sarasīruhasya kiṃ bījam arpayitum icchasi vāpikāyām ।
kālaḥ kalir jagad idaṃ na kṛtajñam ajñe sthitvā haniṣyati tavaiva mukhasya śobhām ।।

ayaṃ kāṇaḥ śukro viṣamacaraṇaḥ sūryatanayaḥ kṣatāṅgo ayaṃ rāhur vikalamahimā śītakiraṇaḥ ।
ajānānas teṣām api niyatakarma svakaphalaṃ grahagrāmagrastā vayam iti jano ayaṃ pralapati ।।

namasyāmo devān nanu hatavidhes te api vaśagā vidhir vandyaḥ so api pratiniyatakarmaikaphaladaḥ ।
phalaṃ karmāyattaṃ yadi kim aparaiḥ kiṃ ca vidhinā namaḥ satkarmabhyo vidhir api na yebhyaḥ prabhavati ।।

purā yātāḥ kecit tadanu calitāḥ kecid apare viṣādaḥ ko asmākaṃ na hi na vayam apy atra gaminaḥ ।
manaḥkhedas tv evaṃ katham akṛtasaṃketavidhayo mahāmārge asmin no nayanapatham eṣyanti suhṛdaḥ ।।

sanmārge tāvad āste prabhavati puruṣas tāvad evendriyāṇāṃ lajjāṃ tāvad vidhatte vinayam api samālambate tāvad eva ।
bhrūcāpākṛṣṭamuktāḥ śravaṇapathagatā nīlapakṣmāṇa ete yāval līlāvatīnāṃ na hṛdi dhṛtimuṣo dṛṣṭibāṇāḥ patanti ।।

adhvanyasya vadhūr viyogavidhurā bhartuḥ smarantī yadi prāṇān ujjhati kasya tan mahad aho saṃjāyate kilbiṣam ।
ity evaṃ pathikaḥ karoti hṛdaye yāvat taror mūrdhani prodghuṣṭaṃ parapuṣṭayā tava tavety uccair vaco anekaśaḥ ।।

kasyā nāma kim atra nāsti viditaṃ yad vīkṣyamāṇo apy ayaṃ loko mūka ivāsti māṃ prati punaḥ sarvo janas tapyate ।
śakyaṃ darśayituṃ na pūgaphalavat kṛtvā dvidhedaṃ vapur yat satyaṃ sakhi vīkṣitaḥ khalu mayā nūnaṃ caturthyāḥ śaśī ।।

khurāghātaiḥ śṛṅgaiḥ pratidinam alaṃ hanti pathikān bhṛśaṃ śasyotsādaiḥ sakalanagarākhyātapaṭimā ।
yugaṃ naiva skandhe vahati nitarāṃ yāti dharaṇīṃ varaṃ śūnyā śālā na ca punar ayaṃ duṣṭavṛṣabhaḥ ।।

yo nīvāratṛṇāgramuṣṭikabalaiḥ saṃvardhitaḥ śaiśave pītaṃ yena sarojinīdalapuṭe homāvaśiṣṭaṃ payaḥ ।
taddānāsavapānamattamadhupavyālolagaṇḍaṃ gajaṃ sotkaṇṭhaṃ sabhayaṃ ca paśyati śanair dūre sthitas tāpasaḥ ।।

pāṇipreṅkhaṇato viśīrṇaśirasaḥ svedāvarugṇaśriyas tā ity ākṛtileśato manasi naḥ kiṃcit pratītiṃ gatāḥ ।
vaicitryāt punar uktalāñchanabhṛtaḥ khaṇḍena vākyena vā vyākṣepaṃ kathayanti pakṣmaladṛśo lekhākṣaraśreṇayaḥ ।।

madhur māso ramyo vipinam ajanaṃ tvaṃ ca taruṇī sphuratkāmāveśe vayasi vayam apy āhitabharāḥ ।
vrajatv ambā mugdhe kṣaṇam iha vilambasva yadi vā sphuṭas tāvaj jātaḥ piśunavacasām eṣa viṣayaḥ ।।
vallaṇasya

kṛśaḥ kāṇaḥ khañjaḥ śravaṇavikalaḥ puccharahitaḥ kṣudhākṣāmo jīrṇaḥ piṭharakakapālārpitagalaḥ ।
vraṇaiḥ pūyaklinnaiḥ krimikulacitair ācitatanuḥ śunīm abhyeti śvā hatam api nihanty eva madanaḥ ।।

subandhau bhaktir naḥ ka iha raghukāre na ramate dhṛtir dākṣīputre harati haricandro api hṛdayam ।
viśuddhoktiḥ śūraḥ prakṛtisubhagā bhāravagiras tathāpy antarmodaṃ kam api bhavabhūtir vitanute ।।

pātuṃ karṇarasāyanaṃ racayituṃ vācaḥ satāṃ saṃmatāṃ vyutpattiṃ paramām avāptum avadhiṃ labdhuṃ rasasrotasaḥ ।
bhoktuṃ svāduphalaṃ ca jīvitataror yady asti te kautukaṃ tad bhrātaḥ śṛṇu rājaśekharakaveḥ sūktīḥ sudhāsyandinīḥ ।।
śaṃkaravarmaṇaḥ

devīṃ vācam upāsate hi bahavaḥ sāraṃ tu sārasvataṃ jānīte nitarām asau gurukulakliṣṭo murāriḥ kaviḥ ।
abdhir laṅghita eva vānarabhaṭaiḥ kiṃ tv asya gambhīratām āpātālavilagnapīvaravapur jānāti manthācalaḥ ।।

śabdās te na tathāvidhāḥ pathi dhiyāṃ lokasya ye nāsate nārthātmāpi sa ko api dhāvati girāṃ bhūpālamārge na yaḥ ।
asty anyas tu sa saṃniveśaśiśiraḥ śabdārthayoḥ saṃgamo yenāmī svavaśena dagdhakavayo mathnanti cetāṃsi naḥ ।।

yad etad vāgarthavyatikaramayaṃ kiṃcid amṛtaṃ pramodaprasyandaiḥ sahṛdayamanāṃsi snapayati ।
idaṃ kāvyaṃ tattvaṃ sphurati tu yad atrāṇu paramaṃ tad antarbuddhīnāṃ sphuṭam atha ca vācām aviṣayaḥ ।।

iyaṃ gaur uddāmā tava nibiḍabandhāpi hi kathaṃ na vaidarbhād anyat spṛśati sulabhatve api hi katham ।
avandhyā ca khyātā bhuvi katham agamyā kavivṛṣaiḥ kathaṃ vā pīyūṣaṃ sravati bahu dugdhāpi bahubhiḥ ।।
śabdārṇavasya

śailair bandhayati sma vānarahṛtair vālmīkir ambhonidhiṃ vyāsaḥ pārthaśarais tathāpi na tayor atyuktir udbhāvyate ।
vāgarthau ca tulādhṛtāv iva tathāpy asmin nibandhān ayaṃ loko dūṣayati prasāritamukhas tubhyaṃ pratiṣṭhe namaḥ ।।
dharmakīrteḥ

vahati na puraḥ kaścit paścān na ko apy anuyāti māṃ na ca navapadakṣuṇṇo mārgaḥ kathaṃ nv aham ekakaḥ ।
bhavati viditaṃ pūrvavyūḍho adhunā khilatāṃ gataḥ sa khalu bahulo vāmaḥ panthā mayā sphuṭam urjitaḥ ।।
dharmakīrtipadānām

ye nāma kecid iha naḥ prathayanty avajñāṃ jānanti te kim api tān prati naiṣa yatnaḥ ।
utpatsyate tu mama ko api samānadharmā kālo hy ayaṃ niravadhir vipulā ca lakṣmīḥ ।।
ceḥ।

unnīto bhavabhūtinā pratidinaṃ bāṇe gate yaḥ purā yaś cīrṇaḥ kamalāyudhena suciraṃ yenāgamat keśaṭaḥ ।
yaḥ śrīvākpatirājapādarajasāṃ samparkapūtaś ciraṃ diṣṭyā ślāghaguṇasya kasyacid asau mārgaḥ samunmīlati ।।

vāmāṅgaṃ pṛthulastanastabakitaṃ yāvad bhavānīpater lakṣmīkaṇṭhahaṭhagrahavyasanitā yāvac ca doṣāṇāṃ hareḥ ।
yāvac ca pratisāmasāraṇavidhivyagrau karau brahmaṇaḥ stheyāsuḥ śrutiśuktilehyamadhavas tāvat satāṃ sūktayaḥ ।।