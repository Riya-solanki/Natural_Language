arcitaḥ saṃsmṛto dhyātaḥ kīrtitaḥ kathitaḥ śrutaḥ yo dadāty amṛtatvaṃ hi sa māṃ rakṣatu keśavaḥ ।।

tāpatrayeṇa saṃtaptaṃ yad etad akhilaṃ jagat vakṣyāmi śāntaye hy asya kṛṣṇāmṛtamahārṇavam ।।

te narāḥ paśavo loke kiṃ teṣāṃ jīvane phalam yair na labdhā harer dīkṣā nārcito vā janārdanaḥ ।।

saṃsāre asmin mahāghore janmarogabhayākule ayam eko mahābhāgaḥ pūjyate yad adhokṣajaḥ ।।

sa nāma sukṛtī loke kulaṃ tena hy alaṃkṛtam ādhāraḥ sarvabhūtānāṃ yena viṣṇuḥ prasāditaḥ ।।

yajñānāṃ tapasāṃ caiva śubhānāṃ caiva karmaṇāṃ tadviśiṣṭaphalaṃ nṛṇāṃ sadaivārādhanaṃ hareḥ ।।

kalau kalimaladhvaṃsisarvapāpaharaṃ harim ye arcayanti narā nityaṃ te api vandyā yathā hariḥ ।।

nāsti śreyaskaraṃ nṛṇāṃ viṣṇor ārādhanān mune yuge asmiṃs tāmase loke satataṃ pūjyate nṛbhiḥ ।।

sakṛd abhyarcya govindaṃ bilvapatreṇa mānavaḥ muktibhāgī nirātaṅkī viṣṇuloke ciraṃ vaset ।।

sakṛd abhyarcito yena heḷayā api namaskṛtaḥ sa yāti paramaṃ sthānaṃ yat surair api durlabham ।।

narake pacyamānas tu yamena paribhāṣitaḥ kiṃ tvayā nārcito devaḥ keśavaḥ kleśanāśanaḥ ।।

dravyāṇām apy abhāve tu salilenāpi pūjitaḥ yo dadāti svakaṃ sthānaṃ sa tvayā kiṃ na pūjitaḥ ।।

garbhasthitāmṛtā vā api muṣitāste sudūṣitāḥ na prāptā yair harer dīkṣā sarvaduḥkhavimocanī ।।

tasya yajñavarāhasya viṣṇor amitatejasaḥ praṇāmaṃ ye api kurvanti teṣām api namo namaḥ ।।

aindram indraḥ paraṃ sthānaṃ yam ārādhya jagatpatim prāpa yajñapatiṃ viṣṇuṃ tam ārādhaya suvrata ।।

prāpnoty ārādhite viṣṇau manasā yad yad icchati trailokyāntargataṃ sthānaṃ kimu lokottarottarān ।।

ye smaranti sadā viṣṇuṃ śaṅkhacakragadādharam sarvapāpavinirmuktāḥ paraṃ brahma viśanti te ।।

tato aniruddhaṃ deveśaṃ pradyumnaṃ ca tataḥ param tataḥ saṃkarṣaṇaṃ devaṃ vāsudevaṃ parāt param ।।

vāsudevāt paraṃ nāsti iti vedāntaniścayaḥ vāsudevaṃ praviṣṭānāṃ punar āvartanaṃ kutaḥ ।।

na hy apuṇyavatāṃ loke mūḍhānāṃ kuṭilātmanāṃ bhaktir bhavati govinde smaraṇaṃ kīrtanaṃ tathā ।।

prāpte kaliyuge ghore dharmajñānavivarjite na kaścit smarate devaṃ kṛṣṇaṃ kalimalāpaham ।।

na kalau devadevasya janmaduḥkhāpahāriṇaḥ karoti martyo mūḍhātmā smaraṇaṃ kīrtanaṃ hareḥ ।।

ye smaranti sadā viṣṇuṃ viśuddhenāntarātmanā te prayānti bhavaṃ tyaktvā viṣṇulokam anāmayam ।।

yamamārgāṃ mahāghoraṃ narakāṇi yamaṃ tathā svapne api ca na paśyeta yaḥ smared garuḍadhvajam ।।

hṛdi rūpaṃ mukhe nāma naivedyam udare hareḥ pādodakaṃ ca nirmālyaṃ mastake yasya so acyutaḥ ।।

kṛṣṇe ratāḥ kṛṣṇam anusmarantaḥ tad bhāvitās tad gatamānasāś ca te bhinnadehāḥ praviśanti viṣṇuṃ havir yathā mantrahutaṃ hutāśe ।।

sā hānis tan mahat chidraṃ sā cāndhajaḍamūkatā yan muhūrtaṃ kṣaṇaṃ vā api vāsudevo na cintyate ।।

nārāyaṇo nāma naro narāṇāṃ prasaṃhya coraḥ kathitaḥ pṛthivyām anekajanmārjitapāpasañcayaṃ dahaty aśeṣaṃ smṛtamātrayaiva ।।

yasya saṃsmaraṇād eva vāsudevasya śārṅgiṇaḥ koṭijanmārjitaṃ pāpaṃ takṣaṇād eva naśyati ।।

kiṃ tasya bahubhis tīrthaiḥ kiṃ tapobhiḥ kim adhvaraiḥ yo nityaṃ dhyāyate devaṃ nārāyaṇam ananyadhīḥ ।।

ye mānavā vigatarāgaparāvarajñā nārāyaṇaṃ suraguruṃ satataṃ smaranti dhyānena tena hatakilbiṣacetanāste mātuḥ payodhararasaṃ na punaḥ pibanti ।।

he citta cintaya sveha vāsudevam aharniśam nūnaṃ yaś cintitaḥ puṃsāṃ hanti saṃsārabandhanam ।।

āloḍya sarvaśāstrāṇi vicārya ca punaḥ punaḥ idam ekaṃ suniṣpannaṃ dhyeyo nārāyaṇaḥ sadā ।।

smṛte sakalakalyāṇabhājanaṃ yatra jāyate puruṣas tam ajaṃ nityaṃ vrajāmi śaraṇaṃ harim ।।

vedeṣu yajñeṣu tapasu caiva dāneṣu tīrtheṣu vrateṣu caiva iṣṭeṣu pūrteṣu ca yat pradiṣṭaṃ puṇyaṃ smṛte tat khalu vāsudeve ।।

kalikalmaṣam atyugraṃ narakārtipradaṃ nṛṇām prayāti vilayaṃ sadyaḥ sakṛt saṃkīrtite acyute ।।

anāyāsena cā ayānti muktiṃ keśavam āsritāḥ tadvighātāya jāyante śakrādyāḥ paripanthinaḥ ।।

yad abhyarcya hariṃ bhaktyā kṛte varṣaśatair api phalaṃ prāpnoty avikalaṃ kalau saṃkīrtya keśavam ।।

kṣīyate tu yadā dharmaḥ prāpte ghore kalau yuge tadā na kīrtayet kaścin muktidaṃ devam acyutam ।।

nārāyaṇeti mantro asti vāg asti vaśavartinī tathā api narake ghore majjantīty etad adbhutam ।।

ārtā viṣaṇṇāḥ śithilāś ca bhītā ghoreṣu ca vyādhiṣu vartamānāḥ saṃkīrtya nārāyaṅaśabdamātraṃ vimuktaduḥkhāḥ sukhino bhavanti ।।

buddhyā buddhvā vadasvainaṃ harir ity akṣaradvayam smaraṇād eva kṛṣṇasya na punarjāyate kvacit ।।

he jihve mama nisnehe hariṃ kiṃ nuna bhāṣase hariṃ vadasva kalyāṇi saṃsārodadhinaur hariḥ ।।

asāre khalu saṃsāre sārāt sārataro hariḥ puṇyahīnā na vindanti sāraṅgāś ca yathā jalam ।।

kurukṣetreṇa kiṃ tasya kiṃ kāśyā puṣkareṇa vā jihvāgre vartate tasya harir ity akṣaradvayam ।।

sā jihvā yā hariṃ stauti tac cittaṃ yat tadarpaṇam tāv eva kevalau ślāghyau yau tatpūjākarau karau ।।

yas tu viṣṇuparo nityaṃ dṛḍhabhaktir jitendriyaḥ svagṛhe api vasan yāti tad viṣṇoḥ paramaṃ padam ।।

nimiṣaṃ nimiṣārdhaṃ vā muhūrtam api bhārgava nādagdhāśeṣapāpānāṃ bhakti bhavati keśave ।।

kiṃ tena manasā kāryaṃ yan na tiṣṭhati keśave mano muktiphalāvāptyau kāraṇaṃ saprayojanam ।।

rogo nāma na sā jihvā yayā na stūyate hariḥ gartau nāma na tau karṇau yābhyāṃ tat karma na śrutam ।।

nūnaṃ tat kaṇṭhaśālūkam athavā apy upajihvikā rogo nāma na sā jihvā yā na vakti harer guṇān ।।

kiṃ tasya caraṇaiḥ kāryaṃ vṛthāsañcaraṇair dvija yair hi na vrajate jantuḥ keśavālayadarśane ।।

aśvamedhasahasrāṇāṃ yaḥ sahasraṃ samācaret nāsau tat phalam āpnoti tadbhaktair yad avāpyate ।।

re re manuṣyāḥ puruṣottamasya karau na kasmān mukulīkurudhve kriyājuṣāṃ ko bhavatāṃ prayāsaḥ phalaṃ hi yat padam acyutasya ।।

viṣṇor vimānaṃ yaḥ kuryāt sakṛd bhaktyā pradakṣiṇam aśvamedhasahasrasya phalam āpnoti mānavaḥ ।।

pradakṣiṇaṃ tu yaḥ kuryād haribhaktyā samanvitaḥ haṃsayuktivimānena viṣṇulokaṃ sa gacchati ।।

urasā śirasā dṛṣṭyā manasā vacasā tathā padbhyāṃ karābhyāṃ jānubhyāṃ praṇāmo aṣṭāṅga īritaḥ ।।

śāṭhyenāpi namaskāraṃ kurvataḥ śārṅgapāṇaye śātajanmārjitaṃ pāpaṃ naśyaty eva na saṃśayaḥ ।।

saṃsārārṇavam agrānāṃ narāṇāṃ pāpakarmaṇām nānyo dharttā jagannāthaṃ muktvā nārāyaṇaṃ param ।।

pāvanaṃ viṣṇunaivedyaṃ subhojyam ṛṣibhiḥ smṛtam anyadevasya naivedyaṃ bhuktvā cāndrāyaṇaṃ caret ।।

koṭyaindavasahasrais tu māsopoṣaṇakoṭibhiḥ yat phalaṃ labhyate pumbhir viṣṇor naivedya bhakṣaṇāt ।।

trirātraphaladā nadyo yāḥ kāścid asamudragāḥ samudragās tu pakṣasya māsasya saritāṃ patiḥ ।।

gaṇgāprayāgagayapuṣkaranaimiśāni saṃsevitāni bahuśaḥ kurujāṅgalāni kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ ।।

yāni kāni ca tīrthāni brahmāṇḍāntargatāni vai viṣṇupādodakasyaite kalāṃ nārhanti ṣoḍaśīm ।।

snānaṃ pādodakaṃ viṣṇoḥ piban śirasi dhārayan sarva pāpavinirmukto vaiṣṇavīṃ siddhim āpnuyāt ।।

yathā pādodakaṃ puṇyaṃ nirmālyaṃ cānulepanam naivedyaṃ dhūpaśeṣaṃ ca ārārttiś ca tathā hareḥ ।।

tulasyās tu rajojuṣṭaṃ naivedyasya ca bhakṣaṇam nirmālyaṃ śirasā dhāryaṃ mahāpātakanāśanam ।।

bhaktyā vā yadi vā abhaktyā cakrāṅkitaśilām prati darśanaṃ sparśanaṃ vā api sarvapāpapraṇāśanam ।।

mlecchadeśe aśucau vā api cakrāṅko yatra tiṣṭhati yojanāni tathā trīṇi mama kṣetraṃ vasundhare ।।

sāḷagrāmodbhavo devo devo dvāravatībhavaḥ ubhayoḥ saṃgamo yatra tatra muktir na saṃśayaḥ ।।

hariṇā muktidānīha muktisthānāni sarvaśaḥ sa yasya sarvabhāveṣu tasya taiḥ kiṃ prayojanam ।।

harir yāti harir yāti dasyuvyājena yo vadet so api sadgatim āpnoti gatiṃ sukṛtino yathā ।।

vāsudevaṃ parityajya yo anyaṃ devam upāsate tyaktvā amṛtaṃ sa mūḍhātmā bhuṅkte hālāhalaṃ viṣam ।।

tyaktvāmṛtaṃ yathā kaścid anyapānaṃ piben naraḥ tathā hariṃ parityajya cānyaṃ devam upāsate ।।

svadharmaṃ tu parityajya paradharmaṃ yathā caret tathā hariṃ parityajya cānyaṃ devam upāsate ।।

gāṃ ca tyaktvā vimūḍhātmā gardabhīṃ vandate yathā tathā hariṃ parityajya cānyaṃ devam upāsate ।।

vāsudevaṃ parityajya yo anyaṃ devam upāsate tṛṣito jāhnavītīre kūpaṃ khanati durmatiḥ ।।

yathā gaṅgodakaṃ tyaktvā pibet kūpodakaṃ naraḥ tathā hariṃ parityajya yo anyaṃ devam upāsate ।।

svamātaraṃ parityajya śvapākīṃ vandate tathā tathā hariṃ parityajya yo anyaṃ devam upāsate ।।

yāvat svastham idaṃ piṇḍaṃ nirujaṃ karaṇānvitam tāvat kuruṣvā atmahitaṃ paścāt tāpena tapyase ।।

yāvat svāsthyaṃ śarīreṣu karaṇeṣu ca pāṭavam tāvad arcaya govindam āyuśyaṃ sārthakaṃ kuru ।।

smaryatāṃ tu hṛṣīkeśo hṛṣīkeṣu dṛḍheṣu ca adṛḍheṣu hṛṣīkeṣu hṛṣīkeśaṃ smaranti ke ।।

yāvac cintayate jantur viṣayān viṣasannibhān tāvac cet smarate viṣṇuṃ ko na mucyeta bandhanāt ।।

yāvat pralapate jantur viṣayān viṣasannibhān tāvac cet smarate viṣṇuṃ ko na mucyeta bandhanāt ।।

kṣaye vā apy athavā vṛddhau samprāpte vā dinakṣaye upoṣyā dvādaśī puṇyā pūrvaviddhāṃ parityajet ।।

pūrvaviddhāṃ prakurvāṇo naro dharmān nikṛntati saṃtates tu vināśāya sampado haraṇāya ca ।।

kalāvedhe tu viprendrā daśamyaikādaśīṃ tyajet surāyā bindunā spṛṣṭaṃ gaṅgāmbha iva santyajet ।।

śvadṛtau pañcagavyaṃ ca daśamyā dūṣitāṃ tyajet ekādaśīṃ dvijaśreṣṭhāḥ pakṣayor ubhayor api ।।

tasmād viprā na viddhā hi kartavyaikādasī kvacit viddhā hanti purāpuṇyaṃ śrāddhaṃ ca vṛṣalīpatiḥ ।।

japtaṃ dattaṃ hutaṃ snātaṃ tathā pūjā kṛtā hareḥ tat sarvaṃ vilayaṃ yāti tamaḥ sūryodaye yathā ।।

ekādaśyāṃ yadā brahman dinakṣayatithir bhavet upoṣyā dvādaśī tatra trayodaśyāṃ tu pāraṇam ।।

catastro ghaṭikāḥ prātar aruṇodaya ucyate yatīnāṃ snānakālo ayaṃ gaṅgāmbhaḥsadṛśaḥ smṛtaḥ ।।

udayāt prāk trighaṭikā vyāpiny ekādaśī yadā sandigdhaikādaśī nāma varjyā dharmārthanāśinī ।।

ekādaśyāṃ tu viddhāyāṃ samprāpte śravaṇe tathā upoṣyā dvādaśī puṇyā pakṣayor ubhayor api ।।

dvādaśyāṃ bhojanaṃ caiva viddhāyāṃ haryupoṣaṇam yaḥ kuryān mandabuddhitvān nirayaṃ so adhigacchati ।।

yāni kāni ca vākyāni viddhopāsyāparāṇi tu dhanadārcāparāṇi syur vaiṣṇavī na daśāyutā ।।

athavā mohanārthāya mohinyā bhagavān hariḥ arthitaḥ kārayām āsa vyāsarūpī janārdanaḥ ।।

ekādaśyā hy avedhe tu dvādaśīṃ na parityajet pāraṇe maraṇe caiva tithis tātkālikī smṛtā ।।

brahmacārī gṛhastho vā vānaprastho yatis tathā brāhmaṇaḥ kṣatriyo vaiśyaḥ śūdro bhartṛmatī tathā ।।

abhartṛkā tathā anye vā sūtavaidehikādayaḥ ekādaśyāṃ na bhuñjīta pakṣayor ubhayor api ।।

ekādaśyāṃ tu yo bhuṅkte mohenā avṛtacetanaḥ śuklāyām atha kṛṣṇāyāṃ nirayaṃ yāti sa dhruvam ।।

vivecayati yo mohāc chuklā kṛṣṇeti pāpakṛt ekādaśīṃ sa vai yāti nirayaṃ nātra saṃśayaḥ ।।

yathā gaur naiva hantavyā śuklā kṛṣṇeti bhāmini ekadāśyāṃ na bhuñjīta pakṣayor ubhayor api ।।

kāmino api hi nityārthaṃ kuryur evopavāsanam prīṇanārthaṃ harer nityaṃ na tu kāmavyapekṣayā ।।

kalā vā ghaṭikā vā api apare dvādaśī yadi dvādaśadvādaśīr hanti pūrvedyuḥ pāraṇe kṛte ।।

atiriktā dvādaśī cet sa tāṃ nopoṣayed yadi dvādaśadvādaśīr hanti dvādaśī cātilaṅghitā ।।

dvādaśyām atiriktāyāṃ yo bhuṅkte pūrvavāsare dvādaśadvādaśīr hanti dvādaśīṃ na parityajet ।।

ekādaśīm upoṣyātha dvādaśīm apy upoṣayet na tatra vidhilopaḥ syād ubhayor devatā hariḥ ।।

na kāśī na gayā gaṅgā na reva na ca gautamī na cāpi kauravaṃ kṣetraṃ samā bhūpa harer dināt ।।

nedṛśaṃ pāvanaṃ kiñcin narāṇāṃ bhuvi vidyate yādṛśaṃ padmanābhasya dinaṃ pātakahānidam ।।

tāvat pāpāni dehe asmiṃs tiṣṭhanti manujādhipa yāvan nopoṣayej jantuḥ padmanābhadinaṃ śivam ।।

ekādaśendriyaiḥ pāpaṃ yat kṛtaṃ bhavati prabho ekādaśyupavāsena tat sarvaṃ vilayaṃ nayet ।।

ekādaśīsamaṃ kiñcit pāpatrāṇaṃ na vidyate vyājenāpi kṛtā rājan na darśayati bhāskarim ।।

varaṃ svamātṛgamanaṃ varaṃ gomāṃsabhakṣaṇam varaṃ hatyā surāpānam ekādaśyāṃ tu bhojanāt ।।

ekādaśīdine puṇye bhuñjate ye narādhamāḥ avalokya mukhaṃ teṣām ādityam avalokayet ।।

pṛthivyāṃ yāni pāpāni brahmahatyādikāni ca annam āśritya tiṣṭhanti samprāpte harivāsare ।।

pitā vā yadi vā putro bhāryā vā api suhṛjjanaḥ padmanābhadine bhuṅkte nigrāhyo dasyuvad bhavet ।।

raṭantīha purāṇāni bhūyo bhūyo varānane na bhoktavyaṃ na bhoktavyaṃ samprāpte harivāsare ।।

bhaktyā grāhyo hṛṣīkeśo na dhanair dharaṇīsurāḥ bhaktyā sampūjito viṣṇuḥ phalaṃ datte samīhitam ।।

jalenāpi jagannāthaḥ pūjitaḥ kleśanāśanaḥ paritoṣaṃ prayāty āśu tṛṣārtās tu yathā jalaiḥ ।।

āsīnasya śayānasya tiṣṭhato vrajato api vā ramasva puṇḍarīkākṣa hṛdaye mama sarvadā ।।

sarvagaś caiva sarvātmā sarvāvasthāsu cācyuta ramasva puṇḍarīkākṣa nṛsiṃha hṛdaye mama ।।

karāvalambanaṃ dehi śrī kṛṣṇa kamalekṣaṇa bhavapaṅkārṇave ghore majjato mama sarvadā ।।

etat puṇyaṃ paraṃ guhyaṃ pavitraṃ pāpanāśanam āyuṣyaṃ ca yaśasyaṃ ca kaliduḥsvapnanāśanam ।।

kalau keśavabhaktānāṃ na bhayaṃ vidyate kvacit smṛte saṃkīrtite dhyāte saṃkṣayaṃ yāti pātakam ।।

adhyetavyam idaṃ śāstraṃ śrotavyam anasūyayā bhaktebhyaś ca pradātavyaṃ dhārmikebhyaḥ punaḥ punaḥ ।।

adhīyāna idaṃ śāstram viṣṇor māhātmyam uttamam sarvapāpavinirmuktaḥ prāpnoti paramaṃ padam ।।

śrutvā dharmaṃ vijānāti śrutvā tyajati durmatim śrutvā jñānam avāpnoti śrutvā mokṣaṃ ca gacchati ।।

tasmād idaṃ samāśrāvyaṃ śrotavyaṃ ca sadaiva hi kutarkadāvadagdhebhyo na dātavyaṃ kathañcana ।।

klinnaṃ pādodakenaiva yasya nityaṃ kaḷebaram tīrthakoṭisahasrais tu snāto bhavati pratyaham ।।

tīrthakoṭisahasrais tu sevitaiḥ kiṃ prayojanam toyaṃ yadi piben nityaṃ sāḷagrāmaśilācyutam ।।

sāḷagrāmaśilāsparśaṃ ye kurvanti dine dine vāñchanti karasaṃsparśaṃ teṣāṃ devāḥ savāsavāḥ ।।

vicintya manasā apy evaṃ pātakād vinivarttayet smaraṇaṃ kīrtanaṃ viṣṇoḥ sadaiva na parityajet ।।

sakṛd uccāritaṃ yena harir ity akṣaradvayam baddhaḥ parikaras tena mokṣāya gamanaṃ prati ।।

evaṃ brahmādayo devā ṛṣayaś ca tapodhanāḥ kīrtayanti suraśreṣṭhaṃ devaṃ nārāyaṇaṃ prabhum ।।

kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ yo nityaṃ dhyāyate devaṃ nārāyaṇam ananyadhīḥ ।।

nityotsavo nityatā ca nityaśrīr nityaśo jayaḥ yeṣāṃ hṛdistho bhagavān maṅgalāyatano hariḥ ।।

jīvaṃś caturdaśād ūrdhvaṃ puruṣo niyamena tu strī vā apy anūnadaśakaṃ dehaṃ mānuṣam ārjate ।।

caturdaśordhvajīvīni saṃsāraś cādivarjitaḥ ato avittvā paraṃ devaṃ mokṣāśā kā mahāmune ।।

samānāṃ viṣamā pūjā viṣamāṇāṃ samā tathā kriyate yena devo api svapadād bhraśyate hi saḥ ।।

vittaṃ bandhur vayaḥ karma vidyā caiva tu pañcamī etāni mānyasthānāni garīyo yad yad uttaram ।।

guṇānusāriṇīṃ pūjāṃ samāṃ dṛṣṭiṃ ca yo naraḥ sarvabhūteṣu kurute tasya viṣṇuḥ prasīdati ।।

yathā suhṛtsu kartavyaṃ pitṛśatrusuteṣu ca tathā karoti pūjādi samabuddhiḥ sa ucyate ।।

tiryakpuṇḍraṃ na kurvīta samprāpte maraṇe api ca na cānyan nāma vibrūyāt paraṃ nārāyaṇādṛte ।।

naivedyaśeṣaṃ devasya yo bhunakti dine dine sikthe sikthe bhavet puṇyaṃ cāndrāyaṇaśatādhikam ।।

ūrdhvapuṇḍram ṛjuṃ saumyaṃ lalāṭe dṛśyate sa caṇḍālo api śuddhātmā pūjya eva na saṃśayaḥ ।।

aśucir vā apy anācāro manasā pāpam ācaran śucir eva bhaven nityam ūrdhvapuṇḍrānkito naraḥ ।।

yajño dānaṃ tapaś caiva svādhyāyaḥ pitṛtarpaṇam vyarthaṃ bhavati tat sarvam ūrdhvapuṇḍraṃ vinā kṛtam ।।

gopīcandanaliptāṅgo yaṃ yaṃ paśyati cakṣuṣā taṃ taṃ śuddhaṃ vijānīyān nātra kāryā vicāraṇā ।।

āsphoṭayanti pitaraḥ pranṛtyanti pitāmahāḥ vaiṣṇavo asmatkule jātaḥ sa naḥ santārayiṣyati ।।

jīvitaṃ viṣṇubhaktasya varaṃ pañcadināny api na tu kalpasahasrais tu bhaktihīnasya keśave ।।

kiṃ tena jātamātreṇa bhūbhāreṇānnaśatruṇā yo jāto nārcayed viṣṇuṃ na smaren nāpi kīrtayet ।।

yo dadāti dvijātibhyaś candanaṃ gopimarditam api sarṣapamātreṇa punāty āsaptamaṃ kulam ।।

kurvan eveha karmāṇi jijīviṣec chataṃ samāḥ evaṃ tvayi nānyatheto asti na karma lipyate nare ।।

ācāraś caiva sādhūnām ātmanas tuṣṭir eva ca vedapraṇihito dharmo hy adharmas tadviparyayaḥ ।।

niṣkāmaṃ jñānapūrvaṃ tu nivṛttam iha cocyate nivṛttaṃ sevamānas tu brahmābhyeti sanātanam ।।