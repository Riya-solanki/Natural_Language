kasyārthaḥ kalaśena ko mṛgayate vāso yathāniścitaṃ dīkṣāṃ pāritavān kim icchati punar deyaṃ guror yad bhavet
ātmānugraham icchatīha nṛpajā dharmābhirāmapriyā yad yasyāsti samīpsitaṃ vadatu tat kasyādya kiṃ dīyatām ।।

kāmenojjayinīṃ gate mayi tadā kām apy avasthāṃ gate dṛṣṭvā svairam avantirājatanayāṃ pañceṣavaḥ pātitāḥ
tair adyāpi saśalyam eva hṛdayaṃ bhūyaś ca viddhā vayaṃ pañceṣur madano yadā katham ayaṃ ṣaṣṭhaḥ śaraḥ pātitaḥ ।।

śayyā nāvanatā tathāstṛtasamā na vyākulapracchadā na kliṣṭaṃ hi śiropadhānam amalaṃ śīrṣābhighātauṣadhaiḥ
roge dṛṣṭivilobhanaṃ janayituṃ śobhā na kācit kṛtā prāṇī prāpya rujā punar na śayanaṃ śīghraṃ svayaṃ muñcati ।।

bhinnās te ripavo bhavadguṇaratāḥ paurāḥ samāśvāsitāḥ pārṣṇī yāpi bhavatprayāṇasamaye tasyā vidhānaṃ kṛtam
yad yat sādhyam aripramāthajananaṃ tat tan mayānuṣṭhitaṃ tīrṇā cāpi balair nadī tripathagā vatsāś ca haste tava ।।

aham avajitaḥ pūrvaṃ tāvat sutaiḥ saha lālito dṛḍham apahṛtā kanyā bhūyo mayā na ca rakṣitā
nidhanam api ca śrutvā tasyās tathaiva mayi svatā nanu yad ucitān vatsān prāptuṃ nṛpo atra hi kāraṇam ।।