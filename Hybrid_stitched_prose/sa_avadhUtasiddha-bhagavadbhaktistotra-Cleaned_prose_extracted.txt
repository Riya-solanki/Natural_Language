satyaṃ na vedmi kim ahaṃ yad agocaro asi vācaspater api girām kim utāsmadādeḥ ।
bhaktis tathāpi bhavato guṇakīrtaneṣu yan māṃ niyojayati kiṃ tad ahaṃ karomi ।।

dhṛtyādibhiḥ svatanuvṛttibhir eva yadvad eko bhavān vahati samprati lokayātrām ।
tadvad vibho yadi jagaty aparo asti kaścin nirmatsarāḥ kim api na pravadanti santaḥ ।।

ātmānam ātmani yadā svayam ātmanaiva saṃyamya tiṣṭhasi nimīlitasarvaśakte ।
līnaṃ tadā tvayi jagat khalu tāvad āste yāvat tavodbhavati nātha punaḥ sisṛkṣā ।।

tvattaḥ paraṃ jagati nātha na cāsti kiṃcin nāṇuḥ kvacin na ca mahān bhavataḥ sakāśāt ।
sarvātmako asi bhavataiva samastam etad antaḥkṛtaṃ nanu jagan maṇineva sūtram ।।

tīrthakriyāvyasaninaḥ svamanīṣikābhir urprekṣya tattvam iti yad yad amī vadanti ।
tat tattvam eva bhavato asti na kiṃcid anyat saṃjñāsu kevalam ayaṃ viduṣāṃ vivādaḥ ।।

sarvajñātā yad api lakṣaṇayā parasya mukhyā tathāpi bhavataḥ parameśvaratvāt ।
svātantryam apy anupacāram upaiti yogam tvayy eva nātha jagataḥ khalu kartṛbhāvāt ।।

yat tīrthikair jagati janmabhir aprameyair nāsādyate padam iti svamateṣu gītam ।
buddhyaikajanmikam iti bruvatāṃ vigṛhya yeṣāṃ tvayā nanu kṛtaś caraṇaḥ śiraḥsu ।।

avyāhatasya bhagavan bhavadāgamasya cintāmaṇer iva mahān asamaḥ prabhāvaḥ ।
samyag vidhānavihitāṃ yad avāpya dīkṣāṃ jñānād ṛte api khalu kevalatām upaiti ।।

yatnād upāttatamaso api hi yad durāpam ātyantikaṃ sukham apāstasamastaduḥkham ।
nītāḥ kharoṣṭrataravo api tad ity aho te svātantryam apratihataṃ bhuvanatraye api ।।

kālena saṃcitam apuṇyam anantakalpaṃ lokatrayasya yad abhūt tripuraprakāram ।
dagdhaṃ tvayā tad iti samyag avetya kasya mūḍhād ṛte bhavati na tvayi pakṣapātaḥ ।।

snehād vidhāya dayitāṃ vapuṣo ardhabhāge dhuryas tathāpi bhagavañ chamināṃ tvam eva ।
trailokyavismayakṛtāṃ tava ceṣṭitānām adyāpi kaścid api nānukṛtiṃ karoti ।।

uccais tiraḥkṛtam idam bhuvanaṃ samastaṃ yogaprabhāvajanitena balena yena ।
tasya prajāpatisutasya hṛtaḥ prasahya garvas tvayeti bata kasya na vismayo atra ।।

aṅguṣṭhakena bhavatā vinipīḍitasya yasyāsavo na vigatāḥ sahasā kathaṃcit ।
yatnāt sa eva vijito hariṇā cireṇa nītyā daśānana iti kva nu vismayo ayam ।।

śvetasya mṛtyudamanāntaravartino api sūnāpaśor iva vadhāvasare sthitasya ।
trāṇaṃ nigṛhya bhavatā yad akāri tasya tat kasya vismayam alaṃ na karoti loke ।।

prītena yadvad upamanyur apāstamanyuḥ kṣīrodasaṃvibhajanena kṛtas tvayāsau ।
tadvad vibho yadi jagaty aparo asi kaścin nirmucya matsaram amī pravadanti santaḥ ।।

etāni pāsi bhuvanāni yadā vigṛhya seyaṃ vibhūtir atulā tava tāvad āstām ।
dakṣaprasūtim api te bhvanatraye asmin kaścin na vetti bhavatā saha ko vivādaḥ ।।

nandīśvarasya manujasya sato atikāṣṭhaṃ kālena mṛtyum acireṇa ninīṣitasya ।
sarvātmanā samatayā yad akāri tuṣṭyā nāścaryam etad abhavan na ca bhāvi nāsti ।।

yā sā jagatparibhavasya nimittabhūtā hetuḥ svayaṃ surapater api lāghavasya ।
sā māṃ viḍambayati nātha sadaiva tṛṣṇā bhindhi prasahya bhagavan na punarbhavāya ।।

yenāvṛtaḥ paśur ayaṃ hṛtabodhaśaktis tattvaṃ na vetti jagate hitam ātmane vā ।
chindhi prasahya bhagavan mama tat samastam ajñānajaṃ timiram astu mahāprakāśaḥ ।।

yat khidyate kamalayonir api stuvānaḥ sākṣāc caturbhir api nāma mukhair bhavantam ।
tat ke vayaṃ tava guṇastavanakriyāsu bhaktiḥ pramāṇam iti sarvam idaṃ kṣamasva ।।

kṛtvā mayā tava nutiṃ jagadekabandho bhaktyā svabuddhisadṛśīm avadhūtanāmna ।
puṇyaṃ yad alpam api kiṃcid upāttam atra lokasya tena bhagavaṃs tvayi bhaktir astu ।।