atredaṃ cintyate- kimadhyayanānantaraṃ dharmajijñāsayā gurugṛhe asthātavyam, uta gurugṛhātsamāvartitavyamiti ।
yadi hi svādhyāyādhyayanavidhinā dharmamātrārthamadhyayanaṃ svardādyarthena vidhīyate tatasmānmātreṇaiva śāstrārthasya samāptatvāt aadhītyasnāyāt' iti smṛtivacanabalena ca samāvartitavyamiti ।

evañca traivarṇikeṣu vidvasu labdheṣu nāgnihotrādividhayaścaturthavarṇasya vidyāmākṣipanti, kintu traivārṇikāneva viduṣo adhikurvanti ।
so ayamadhikāraniyamo apaśūdrādhikaraṇe vakṣyamāṇo adhyayanavidhiprasādalabhya iti phalavāneva vidhiḥ ।
tenārthajñānāvasānamadhyayanamadhyayanavidhinā vidhīyata iti vicāramantareṇa tadanupapatteradhyayanavidhireva vicāramākṣipaṃstadviruddhaṃ smārtā snānaṃ bādhayata iti siddhamadhyayanānantaraṃ dharmajijñāsā kartavyeti ।।

bhavati na sarvaṃ sarvasya, ataḥ kasyedaṃ kāryamityasti saṃbandhyapekṣā, sāvaśyamadhyāhṛtena kenacinnivartanīyā- asyedaṃ kāryamiti, yasyedaṃ kāryaṃ sa eva niyojya ityucyate ।।

yacca aupanītasya vyāpārāpekṣāyāmupanayanaṃ prakramya vihitamadhyayanaṃ tadvyāpāratvenādhyavasīyata' iti, tadapyabuddhipūrvakam- evaṃ hi vadatādhyāpanāṅgamadhyayanamityupapāditaṃ bhavati ।

yadāhyadhyāpanārthatvenopanītasya māṇavakasya tadupayogivyāpārāpekṣāyāmadhyayanavidhiradhyayanaṃ tadupayogivyāpāratayā vidhatte- traivarṇikairupanītairadhyāpanaupayikavyāpārāpekṣairadhyayanavyāpāraḥ kartavya iti tadāpi spaṣṭamevādhyayanamarthajñānārthatayā vidhatte nādhyāpanaupayikatayā, tadāhyadhyayanasya tadaupayikatvaṃ kena pramāṇena gamyate, nahyatra pratyakṣādīni kramante ।
saṃnidhānāditi cet, na saṃnidhānaṃ nāma svayaṃ pramāṇaṃ śabdasya tvarthaṃ pratipādayataḥ saṃnidhyapekṣāyogyatvānītikarmatavyatā netrasyevonmīlanam ।
śabdaścedadhyāpanaupayikatayā vidadhyāt nārthajñānārthatā sidhyet ।
ato nopanayanasaṃnidhau asvādhyāyo adhyetavya' iti vihitasyādhyayanasyopanayanadvārādhyāpanavidhinā prayuktisaṃbhavaḥ ।।

athārthasvarūpasmārakaiḥ padairanvitajñānamanamīyate, tataḥ kāryavācake apyasiddheranvitābhidhānaṃ na syāt ।
kiñca prathamameva kāryavyabhicāraḥ śakyo anagantum ।
yadā hi putraste jāta ityuktasya kasyācinmukhavikāsaṃ pārśvasthaḥ paśyati tadā harṣaheturanena śabdena pratipādita iti harṣahetubhūtasiddhārthapratipādane śabdasya sāmarthyaṃ kalpayati ।
yadyapi ca tadānīmarthaviśeṣo na jñāyate harṣahetūnāṃ bahūnāṃ saṃbhavāttathāpi siddhārthatā tāvadavagatā, tāvatāpi kārye vyabhicāraḥ siddhaḥ ।
kiñca bahuśaḥ putrajanane sati evaṃ śabdaprayogādanyeṣu harṣahetuṣvaprayogāt putrajananarūpārthaviśeṣo api sujñāna

eva ।।
kiñca pravṛttyadhīnāpi vyutpattirnāvaśyaṃ kāryaviṣayaiva bhavati, tathāhi yadā kaścitpravṛttāvatyantāsamarthaṃ vṛddhamāturaṃ vā prativinodārthaṃ vākyaṃ prayuṅkte anadyāstīre pañca phalāni santī'ti tatrānyo daivasaṃgataḥ kaścidarthī tadvākyamarthācchrutvā nadītīraṃ gatvā phalānyāharati, etatsarvaṃ paśyannanyo vyutpitsuḥ phalasadbhāvapratipādane śabdasya sāmarthyaṃ vyutpadyate, tasmānnaikāntataḥ kāryārthatā śabdānām ।

kā cāsya sūtrasya vacanavyaktiḥ, yadi tāvat ayatkāryaṃ tadvedārtha eve'ti kāryamuddiśya vedārthatā vidhīyate, tathā satyuddeśyasyopādeyena svaraniyamātsarvasya lokikasyāpi gavānayanādikāryasya vedārthatā syāt ।
kiñca upādeyasya vedārthasyoddeśena dhūmenāvyāpterakārye api vedasya prāmāṇyanirastaṃ syāt ।।

atha avedārthaḥ sa kāryarūpa eve'ti, tato ayo dharmaḥ sa codanālakṣaṇaḥ' iti vatanavyaktiḥ syāt, tatrārthaśabdo abhyudayavācī kasya viśeṣaṇaṃ, yadyupādeyasya codanālakṣaṇapadārthasya, tataḥ sarvasya vedārthasya kāryatvamarthatvaṃ ca vidhīyate iti śyenādiniyogānāmapyarthatvaṃ syāt ।।

atha pratijñātasyaiva vedārthasya kāryatvasiddhaye dharmatvamucyate ।
kiṃ kāryaṃ eva dharmarūpo vedārthaḥ sa eva jijñāsyo nānyaḥ, tathācet ya eva jijñāsyo dharmastasyaiva sūtrākṣaravināśena jijñāsā pratijñāsyeti vedārthapratijñāvacanārthakam ।।

tadiha dharmaṃ viṣayīkṛtya cintyate kimasya na kiñcitpramāṇamasti, kiṃ vā pratyakṣādikameva pramāṇam, uta codanaiva, athavā vikalpaḥ, athavā samuccayaḥ iti ।
tatra śabdasya pramāṇāntaraprāptaprāpakatvena svayapramāṇatvāpratyakṣādīnāṃ cāsāmarthyādapramāṇako dharma ityekaḥ pakṣaḥ, pratyakṣādigamya evetyekaḥ pakṣaḥ, yogināṃ pratyakṣagamyaḥ, arvācīnānāṃ tu codanāgamya ityaparaḥ, jagadvaicitryārthāpatyā kimapyadṛṣṭamastīti sāmānyena prasiddho dharmaścodanayāgnihotrādiviśeṣarūpeṇa gamyate tasmātsamuccaya ita pakṣāntaram, codanaiva sāca pramāṇameveti siddhāntaḥ ।
tadiha codanaiva pramāṇaṃ sāca pramāṇamevetyavadhāraṇadvayaṃ pratijñāyate ।।

yadyapi godohanādidravyaṃ, yāgādikriyā, nīcaistvādiguṇaśca, phalasādhanatvāddharmaśabdenocyate nāpūrvādaya iti śreyaskarabhāṣye vakṣyate, tathāpi teṣāṃ phalasādhanarūpeṇa dharmatvāt phalasya ca janmāntarādibhāvitvāddharmasvarūpeṇa pratyakṣaviṣayatvaṃ na saṃbhavati, tatpūrvakatvāccānumānādikamapi na pramāṇam ।।

kathaṃ punaḥ pramāṇasya svataḥprāpti, tadarthamidaṃ sarvajñānānyadhikṛtya cintyate kiṃ prāmāṇyamaprāmāṇyaṃ cobhayaṃ svata evāvagamyate, athavānyataradapi svabhāvenānirupitaṃ kāraṇaguṇadoṣapratyayābhyāmavagamyate, āhosvidaprāmāṇyaṃ svato avagamyate, prāmāṇyaṃ svataḥprāptaṃ sadarthānyathātvakāraṇadoṣajñānābhyāmavagamyamānenāprāmāṇyenāpodyate iti ।
tatra sarvakāraṇānāṃ svakāryaśakteḥ svabhāvikatvādubhayamapi jñānasya svarasādevāvagamyata iti kecit ।
tadayuktam ।
nahi jñānaṃ svaviṣayasya tathātvamatathātvaṃ ca yugapacchaknoti vedayituṃ virodhāt ।।

tathāhi na jñānamutpannamityetāvatārthatathātvāvadhāraṇaṃ yuktaṃ vyabhicārādaniścayācca aprāmāṇyameva tasyāṃ velāyāṃ prāptaṃ, paścātkāraṇaguṇajñānādarthakriyājñānādvā prāmāṇyāvagamādapodyate ।
śabde cāptapraṇītatvaṃ guṇaḥ ।
naca vede tadasyapauruṣeyatvābhyupagamāt ।
valaspatayaḥ satramāsata śṛṇota grāvāṇaḥ' ityevamādīnāmunmattapralapitakalpatvāt, apratyayitatarapraṇītatvādaprāmāṇyameva vedānāmiti prāpte abhidhīyate- parāpekṣaṃ pramāṇatvaṃ nātmānaṃ labhate kvacit ।
mūlocchedakaraṃ pakṣaṃ ko hi nāmādhyavasyati yadi hi sarvameva jñānaṃ sivaviṣayatathātvāvadhāraṇe svayamasamarthaṃ vijñānāntaramapekṣeta tataḥ kāraṇaguṇasaṃvādārthakriyājñānānyapi svaviṣayabhūtaguṇādyavadhāraṇe paramapekṣeran, aparamapi tatheti na kaścidartho janmasahasreṇāpyadhyavasīyeteti prāmāṇyamevotsīdet ।
atha- arthakriyājñānaṃ svataḥpramāṇamiticet ko viśeṣaḥ, avyabhicāra iti cet, na, svapnāvasthāyāmasatyapyudakāharaṇer'thakriyāvijñānadarśanāt ।।

atha vaktumāptatvādvyabhicāraśaṅkāṃ nirvartyanumānaṃ, tathāsati śabdamevārthe pramāṇamastu pratibandhakāyāḥ śaṅkāyā nirastatvāt ।
avaśyaṃ hi buddhiviśeṣamanumitsatā prathamaṃ padārthāsteṣāṃ cānvayayogyatālocayitavyā, te ālocyamānā drāgeva vākyārthaṃ bodhayantīti nānumānaṃ pratīkṣante ।।

codanāśabdena ca pravartakaṃ nivartakaṃ ca vākyamucyate tataśca niṣedhavākyaiḥ na hiṃsyāt ityādibhiranarthatvena lakṣyamāṇānāṃ hiṃsādīnāmapi dharmatvaṃ syāt tadvyāvṛttyarthaṃ ya evārtharūpeṇa pravartakavākyairlakṣyate tasyaiva dharmatvaṃ vaktumarthagrahaṇam ।।

bhāṣye ca śyenādigrahaṇam tatsādhyahiṃsādilakṣaṇārtham ।
upariṣṭāt hiṃsā hi sā, sā ca pratiṣiddhā iti vivaraṇāt ।
kecittu lakṣaṇāṃ pariharantaḥ śyenādisvarūpamevārthapadasya vyāvartya manyante, teṣāmeva śyenādayaḥ kartavyā vijñāyante, iti vidheyatvanirākaraṇena pratiṣedhaviṣayatvasamarthanāt ।
kathaṃ punasteṣāṃ vidheyatvaṃ nirākriyate, tatrāhuḥ- yasya hi vidhiḥ svasiddhyanyathānupapattyānuṣṭhānamākṣipati tadvidheyamityucyate, kāmyeṣu ca karmasu kāmanāvaśādeva pravṛttisiddhestata eva vidhiḥ siddhyannanyathānupapattyabhāvānna svayamanuṣṭhānamākṣipati ।।

nanu kartavyatābodhanameva pravartanam, kartavyatā ca vede yāgasya vinaiva bodhiteti kathamavidheyatvam ।
satyam ।
natu yāgasya kartavyatā liṅā bhidhīyate, svārthasya kartavyatāṃ liṅā bhidhatte, yāgaśca tasya viṣayaḥ karaṇaṃ ca, so ayaṃ kartavyatātmā niyogārtho anyathānupapattyā svaviṣayasya kartavyatāṃ bodhayannanuṣṭhāpaka ityucyate ।
śyenādīnāṃ tu rāgādevānuṣṭhānasiddherna niyogasteṣāmanuṣṭhānamākṣipatīti na teṣāṃ vidheyatvam ।
asati ca vidheyatve teṣāṃ niṣedhaviṣayatvādanarthatvamiti tadvyāvṛttyarthamarthapadamiti ।।

anena sūtreṇa codanākhyasya nimittasya parīkṣaṇamasminpāde vakṣyamāṇam athātaḥ śeṣalakṣaṇam', atha viśeṣalakṣaṇam' itivatsukhagrahaṇārthamanukīrtyate ।।

yadi tu pṛthivyādiprapañcaṃ nāpahnumahe taddharmaṃ tu bhedameveti brūyāt, tadapyaśakyam, nīlapītayoritaretarābhāvasya pratyakṣānupalabdhisiddhasyāpahnavāsaṃbhavāt ।
pratyakṣābhāvo api hi pratyakṣavadeva pramāṇāntarebhyo balīyān, itarathā śaśe catuṣpāttvādviṣāṇitvamanumīyate, ato bhedāpalāpo na saṃbhavati ।।

atha smartavyāpekṣayaiva smṛteḥ smṛtitvaṃ tadviṣayasaṃskārajatvāt, svarūpakartrapekṣayā tvanubhūtireva, ataḥ siddhyati prāmāṇyamityucyate ।
evaṃ tarhi mātragrahaṇamanarthakam, pratyabhijñānasyāpi pūrvānubhūtāṃśāpekṣayaiva smṛtitvāttatra cāprāmāṇyamiṣṭameva, yatra tvaṃśe prāmāṇyaṃ tatrānubhūtireva sā ।।

nanu na jñānamutpannamityevārthatathātvamadhyavasātuṃ śakyam- prasiddhatarasyāpi pratyakṣasyāyathārthasyotpattidarśanāt, yathā- śuktikāyāṃ rajatamiti pratyakṣamevāyathārthaṃ na śuktikāyāṃ rajatajñānasya, pratyakṣābhāsātvāt ।।

nanu sarva eva nirālambanaḥ' ityādinā pūrvoktahetudvayākṣepanimittamithyātvākṣepeṇa śūnyavādī pratyavatiṣṭhate ।
tathāhi - yatra kāraṇadoṣajñānaṃ bādhakajñānaṃ vā tatra mithyātvam, anyatra satyatvamiti vyavasthā nopapadyate, sarvajñānānāṃ mithyātvāt ।।

atha jñāninibandhano yatropādānādivyavahāraḥ sa viṣaya ityucyate, tathāsati nīlajñānasya nīlāntargatāḥ paramāṇavo rasādayaśca viṣayabhāvamaśruvīran, upādīyaṃmānatvāt ।।

vyavahāro ato anubhūte sukhe na kaścitsukhaviṣayo vyavahāro asti na ca saṃbhavati, yataḥ sukhapratibaddhavyavahāro astīti kathaṃ tasya viṣayatvam ।।

kiñca na śabdaprayogavaśena jñānasya viṣayanirūpaṇaṃ śakyaṃ viparītatvāt ।
arthasaṃbaddhaśabdaprayogo hi lakṣaṇaṃ na śabdamātraprayogaḥ, pratyāyyapratyāyakatvameva hi śabdārthayoḥ saṃbandho ato yadarthaviṣayaṃ jñānaṃ yaḥ śabdo janayati sa tasya vācyaḥ, ato jñānaviṣayanirūpaṇapūrvakaṃ śabdaviṣayanirūpaṇaṃ, tadadhīne tu tasmin duruttaramitaretarāśrayamāpadyeta ।।

nanvarthasyāpi sthāyitvamekasya ca nānākāraṇatvaṃ na saṃbhavatyeva, saṃbhavatu vā mā vā, jñānātmatā tāvanna saṃbhavati ।
tadasaṃbhave cārthākārau vā sthāyitvacitratve syātām, atyantāsadrūpe vā, dvaidhāpi jñānānātmakayorjñānena grahaṇātsiddhaṃ naḥ samīhitam ।।

tathā bāhyaṃ nāstīti niṣedhayatāvaśyaṃ buddhāvāropayitavyam, jñānātiriktaṃ ca bāhyam ।
na ca jñānākāratā tasya saṃbhavati, tasmādevamādisiddhyarthamavaśyaṃ vijñānānāmanātmagrāhitvaṃ balādabhyupagantavyam, bhavadīyānumānārthaṃ ca ।
tadevaṃ saṃvidbalasiddhasya bāhyasya saṃbhave vedyatvādibhirnāpahnavaḥ saṃbhavati, bāhyasyaiva hi tadā saṃvedyatvaṃ darśanabalādabhyupagamyate ।
pratyutātmana eva saṃvedyatvaṃ na saṃbhavati- nīlādivittīnāmidaṃ nīlamidaṃ pītamityanātmāvabhāsitvāt ātmāvabhāsitvābhāvāt ।।

athavā jñānakriyādvārako yaḥ kartṛbhūtasyātmanaḥ karmamabhūtasya cārthasya parasparaṃ saṃbandho vyāptṛvyāpyatvalakṣaṇaḥ sa mānasapratyakṣāvagato vijñānaṃ klapayati, nahyāgantukakāraṇamantareṇātmanor'thaṃ prati vyāptṛtvatvamutpattumarhati ।
tacca kāraṇaṃ loke jñānaśabdenābhidhīyate ।
ye api svaprakāśaṃ saṃvidamātiṣṭhante tairapyayaṃ saṃbandho mānasapratyakṣagamyo avaśyamabhyupagamanīyaḥ ।
anyathā jñāto mayā ghaṭaḥ iti jñānajñeyasaṃbandho vā na vyavahartuṃ śakyate ।
yanmātraṃ hi prakāśitaṃ tanmātrameva vyavahartuṃ śakyate nānyat ।।

pratyakṣasya satsaṃprayogajanyatvalakṣaṇena lokasiddhenāvyabhicāramuktvā, idānīmanumānāderavyabhicārārthe lokasiddhameva lakṣaṇamāha- anumānaṃ jñātasaṃbandhasyaikadeśadarśanīdekadeśāntare asaṃnikṛṣṭerthe buddhiḥ śā bhā ।
yasya yādṛśasya yena yādṛśena saha sākṣādvā praṇāḍyā vā yādṛśaḥ saṃbandhaḥ saṃyogaḥ samavāya ekārthasamavāyaḥ kāryakāraṇatvamanyo vā dṛṣṭāntadharmiṣu niyato jñātastaṃ tādṛśaṃ sādhyadharmiṣu dṛṣṭavatastasmiṃstādṛśe tādṛśasaṃbandhasaṃbana adhini prabalena pramāṇena tādrūpyatadviparyayābhyāmaparicchinne yā buddhiḥ sānumānam ।
yathā dhūmasyānuparatordhvagamanasyāgnisāhityaṃ mahānasādiṣu niyatamupalabdhavataḥ parvate taddarśanādagnijñānam ।।

atha deśamātrasya dhūmenopalakṣaṇaṃ na deśaviśeṣasya, tato agnimattvamapi tanmātrasyāvagataṃ na deśaviśeṣasya, ato liṅgaliṅginoraviśeṣāt liṅgasyaiva deśakālātireko na liṅginaḥ iti pralāpamātram ।
api ca yatrāgnīndhanasaṃyogastatra dhūma ityanena dhūmo apyavagata eveti na kiñcidapyavagantavyamavaśiṣyate dhūmajñānenetyalaṃ bālajalpitena ।।

evaṃ tvatyantasākāṅkṣameva vākyaṃ kleśagamyārthaṃ bhavatīti tryavayavameva yuktam- anityaḥ śabdaḥ kṛtakatvāt yatkṛtakaṃ tadanityaṃ yathā ghaṭādītyevamudāharaṇāntaṃ sādhanaṃ sarvatra vārtikakāraḥ prayuṅkte ।
athavā yatkṛtakaṃ tadanityaṃ yathā ghaṭādi, kṛtakaśca śabdastasmādinityaḥ- ityudāharaṇaprabhṛti prayoktavyam ।
evamapyanyūnādhikameva sādhanam ।
tathā ca yatkarma tatphalavat homo api karma tenāpi tatphalavatā bhavitavyamityeva sarvatra

satyapi tasya saṃśayahetutve pramāṇāntareṇa nirṇayasaṃbhavānna nityasaṃśayāpattiriti cet, tarhīhāpi pramāṇāntareṇa nirṇayasaṃbhavādadoṣaḥ ।
tathāsati yatpramāṇāntaraviruddhaṃ tasya durbalatvāditarasya balīyastvādatulyabalatvamitacet, kena coktamubhayaṃ tulyabalamiti, kintvagṛhyamāṇabalābalatvamātram ।।

tathāhi- yaḥ sthāṇutvaṃ puruṣatvaṃ vā nāvadhārayati tasyordhvatvaṃ saṃśayaheturbhavati, nirṇīte tvanyatarasminrūpe saṃśayo nivartate ।
tathā yo vāyoraparokṣāvabhāsaṃ nāvadhāritavān tasya pṛthivyādiṣu pratyakṣatvavyāptaṃ sparśavattvaṃ vyomādiṣu cāpratyakṣatvavyāptamarupatvaṃ vāyāvupalabhamānasya bhavatyeva saṃśayaḥ ।
satu pramāṇāntareṇa nirṇaye sati nivartata ityāstāṃ tāvat ।
tasmātsapratisādhanamapi savyabhicāravatsaṃśayahetuḥ ।
tathā ca bhāṣyakāraḥ yatkarma tatphalavat homo api karma tenāpi phalavatā bhavitavyamityasya- uparate karmaṇi dravyāṇāṃ tatsaṃyogānāṃ ca dravyāntaraṃ phalaṃ dṛṣṭamiti dravyamapi phalavatsyāt iti pratisādhanaṃ bruvansapratisādhanatvamapi dūṣaṇamiti darśayati, tasmātso api saṃśayahetuḥ ।।

tathā hi dravyātiriktaḥ samāvāya iha pratyayahetutvātsaṃyogavaditi atreha pratyayahetutvasamavāyatvena bhedena ca vyāptaṃ saṃyoge dṛṣṭam, samavāyasyāsamavāyatvaṃ bhedaṃ cāpādayat samavāyadharmisvarūpaṃ tadviśeṣaṇaṃ caikatvaṃ bādhata ityudāhṛtam ।
tadayuktam ।
iha pratyayahetutvaṃ hi samavāye dharmiṇi dṛṣṭaṃ na vā, yadyadṛṣṭaṃ tato asiddhatvānna kasyacidapi sādhakaṃ bādhakaṃ vā bhavati, yadi dṛṣṭaṃ tatkathaṃ tatraiva dṛśyamānaṃ tasyaiva bādhanaṃ kuryāt, virodhe hi sati bādheta, nacataddharmatayā dṛśyamānasya kathañcidapi tena virodhaḥ saṃbhavati ।।

sarvatra yo heturyādṛgviśeṣaviśeṣṭena sādhyena dṛṣṭāntadharmiṣu niyataḥ sa tādṛgviśeṣaviśiṣṭasya sādhyasya dharmiṇi pramāṇāntaravirodhātsādhanāsamabhavena viparītaṃ viśeṣaṃ niyamabalātsvayameva bādhamāno nirviśeṣasya ca sādhyasyāsaṃbhavātsādhyameva na sādhayati ।
yathā śarīricetanakartṛkatvena ghaṭādiṣu vyāptamutpattimattvaṃ dehāṅkurādīnāṃ cetanakartṛkatvasādhanāyocyamānaṃ śarīriṇaścetanasyānupalabdhivirodhena sādhayitumaśakyatvādaśarīrasya tenaiva hetunā ghaṭādivannivāraṇādvidhādvayaśūnyasya cetanasyāsaṃbhavāccetanakartṛkatvamevāṅkurādīnāṃ na sādhayati ।
tena dharmaviśeṣavirodho hetoḥ sādhyasiddhimeva niruṇaddhīti bhavati dūṣaṇam ।
dharmiviśeṣavirodhastu sādhyāvirodhitvānna dūṣaṇaṃ, pratyuta siddhāntāntaradūṣaṇatvātprativādina eva nigrahasthānatvāddūṣaṇaṃ tadbhavati na vādinaḥ ।।

yastu dṛṣṭāntaparidṛṣṭasādhyaviśeṣavirodhasaṃbhave api tadrahitaṃ sādhyamātraṃ hetuḥ sādhayatyeva, tacca viśeṣāntaramākṣipya siddhyatīti vadati, tasya- uṣṇāgniniyatastṛṇādivikāro hime dṛśyamānaḥ śaityapratyakṣavirodhādauṣṇyasaṃbhave apyanuṣṇamevāgniṃ sādhayet, tasmāddharmiviśeṣaviparyayasādhanatvaṃ hetoradūṣaṇameva ।

tattu dvividhamiti dṛṣṭasvalakṣaṇaviṣayamevānumānamiti manvānānnirākartumadṛṣṭasvalakṣaṇaviṣayamapyanumānaṃ kriyādiviṣayamastīti darśayituṃ dvaividhyābhidhānam ।
nahi kriyā svalakṣaṇaṃ pratyakṣeṇa kadācidgṛhyate pūrvottaradeśasaṃyogavibhāgamātrasya pratyakṣeṇa grahaṇam, yābhyāmevāgantukābhyāmāgantukaṃ kāraṇamanumīyate, tacca kriyetyucyate ।।

tathā vede api viśvajitā yājetetyatra svargakāma iti vā svargārthamiti vā yenaiva śabdena śrutiśabdaikavākyabhūtena paripūrṇārthābhidhānaṃ saṃpadyate tadeva hṛdayamānīya śrutena saha melayitvā paripūraṇādvākyādvākyārthaḥ pratīyate, yathā sauryaṃ caruṃ nirvapedbrahmavarcasakāmaḥ ityādiṣu vidhiṣvitikartavyatāpratipādakaśabdāśravaṇādapūrṇeṣu tatpratipādakaśabdānapekṣayā codanāliṅgopasthāpitasyāgneyavidhekhyaṃśasya sādhyasādhanāṃśapratipādakabhāgāvanapekṣitatvādanādṛtya yastṛtīyoṃ'śa itthaṃbhāvo agnyatvādhānādirvidhyantatvena parikalpitastasya divacchabdena kalpitena, kintu ya evāyamāgneyavidhyantastasyaiva vyavahitasyāpi codanāliṅgabalopasthāpitasya vikṛtividhinā sahaikavākyatāmātramarthāpattyā kalpyate ।
nahyayamanuṣaṅgo yena vyavahitasya na syāditi ।
atideśastvayaṃ vyavahitasyāpi kathañcidupasthānādupapanna eva ।
tathā ca vakṣyati- vidhyaṃnto vā prakṛtivaccodanāyāṃ pravarteti vidhyanta iti pradhānavidhivarjitaṃ samastameva pauroḍāśikaṃ kāṇḍamabhidhīyata iti bhāṣyakāraḥ ।।
nanvevaṃ śāstrātideśāṅgīkaraṇe daśamādyavirodhaḥ syāt, ūhabādhayoścāsiddhiḥ ।
bhavedevaṃ yadi yathāśrutarūpameva vrīhinavahantīti vākyaṃ vikṛtiṃ nītvā tasya yathāsaṃbhavaṃ vikṛtividhinā sahaikavākyatā parikalpyeta ।
yadi tathā kriyate tatra kṛṣṇalacarau vrīhiśabdasya havirlaṇārthatvāyogādavadhātasya bādhaḥ syāt ।
evaṃ nīvārādiṣvapi vrīhaya evāvahantavyāḥ iti na nīvārādiṣvavahantirūhyeta ।
natvevamasmābhirucyate kintu prakṛtau pradhānena sahaikavākyatayāvagatasyāsya yāvanparikaro tādṛgatidiśyate prakṛtau haviṣṭvāt, tallakṣaṇārtho, avaghātasya ca teṣu dṛṣṭaṃ prayojanaṃ tuṣavimocanaṃ saṃbhavatīti taddvāreṇāsya pradhānaikavākyatā ।
tataśca- avaghātavituṣīkṛtairvrīhibhiḥ puroḍāśaṃ kṛtvā tena yajetetīdṛśaḥ prakṛtividhiḥ, tasya sākṣādavaghāto viśeṣaṇam, avaghātaviśeṣitavituṣīkaraṇaviśiṣṭaṃ hi haviryāgasya viśeṣaṇaṃ prakṛtau, atastadeva vikṛtāvākṛṣyate ।
kṛṣṇalayāge ca kṛṣṇalaśabdasya havirvācinaḥ pratyakṣaśravaṇāttadvirodhātpuroḍāśaśabdo nivartate, tannivṛttyā ca vrīhīṇāmapi nivṛttiḥ ।
na hi te kṛṣṇalānāṃ prakṛtitvena saṃbhavanti ।
vituṣīkaraṇaśabdo api yo dvārapratipādakaḥ so api kṛṣṇaleṣu tadasaṃbhavādanivṛtto avaghāta ityūhasyāpi siddhiḥ ।
daśamādye ca yāvacchrutānāmaṅgaśāstrāṇāmatideśamāśaṅkyā prakṛtyanvitānāṃ tena rūpeṇātideśaḥ ।
nārthamātreṇa ityalamatiprasaṅgena ।।

arthādhyāhāravādināṃ tu sūryārthenādhyāhṛtena viśiṣṭaṃ nirvapāmipadameva prakāśayatīti nohaḥ sidhyet ।
tathā yatrādhikāravākyer'thavādamātraṃ śrutaṃ pratitiṣṭhanti ha vā ya etā rātrīrupayantīti tatrāpi bhavanmate vidhyarthaṃ evādhyāhāryo na vidhiśabdaḥ, tataśca prākṛtasyopakārasya padārthānāṃ ca nāpūrvaidamarthyaṃ sidhyet ।
satsvapi hyarthānāmākāṅkṣāsaṃnidhiyogyatveṣu nābhidhānamantareṇānvayasiddhiḥ ।
nacehāpūrvābhidhāyī śabdo asti yo apūrvaṃ prākṛtairanvitasteṣāmanvayaḥ nāpyutpattyapūrveṇānvaya eva syāt ।।

kathaṃ ca vidhyarthasyātyantālaukikatayā pramāṇena tadābhāsena vā buddhāvāropayitumaśakyatvenābhimatasya buddhisaṃnidhānatmako adhyāhāro aśrutavidhiśabdakeṣvadhikāravākyeṣu vā utpattivākyeṣu yadāgneyo akapālo amāvāsyāyāmityādiṣu vā śakyate, ityakāmenāpi śabdādhyāhāro aṅgīkartavya ityāstāṃ tāvat ।।
ityarthāpattivādaḥ ।।

nanu prathamaṃ pratyakṣeṇa bhūtalaṃ gṛhītvā paścādabhāvo boddhavyastatrābhāvatrānātprāk yādṛśaṃ bhūtalajñānaṃ tādṛśādeva vyavahāro bhavatu ।
tadidamuktottaram, tathāhi- yasyāmavasthāyāṃ bhūtalasvarūpajñānaṃ ghaṭatadabhāvayoścājñānaṃ jñānābhāvastena ghaṭatadabhāvajñānaśūnyaṃ bhūtalajñānaṃ tasyāmavasthāyāmasmābhirupeyate tadeva bhūtalamātravedanamityucyate ।।

svarūpamātraṃ dṛṣṭvācetyādiṣu mātraśabdena hi ghaṭatadabhāvavedanayorabhāva ucyate, bhūtalamātraṃ jñāyate na ghaṭastadabhāvo vetyarthaḥ ।
tena yadi bhavānapi ghaṭādijñānābhāvayuktaṃ bhūtalajñānamaṅgīkuryāt tato jñānābhāvāṅgīkartavya ityuktameva ।
tena naivaṃ bhramitavyam- abhāvavādināpi svarūpamātraṃ dṛṣṭvā ca paścātkiñcitsmaraṇannapīti vadatā bhāvajñānātirekeṇa tanmātravedanamaṅgīkṛtam, tadeva dṛśye pratiyogini nāstīti vyavahārakāraṇatvānnāstīti śabdasyārthābhāvādbhūtalavedanameva kāraṇamiti vaktavyam ।
tataśca ghaṭavatyapi prasaṅga iti sthitaṃ dūṣaṇam ।।

atha bhāve deśāntarasthe deśāntaragrahaṇaṃ kāraṇamiti mataṃ, tataḥ śābaleyasthitaṃ gotvaṃ dhāvaleye nāstīti vyavahriyeta, sthūṇāntarasthitaśca vaṃśaḥ sthūṇāntare anusyūto api tatra nāstīti vyavahartavyaḥ syāt, ato atrābhāva eva nāstīti vyavahārakāraṇam, nānyatra sadbhāvaḥ ।
smaryamāṇe ghaṭe bhūtalavedanaṃ nāstīti vyavahārakāraṇamiticet ।
na ।
gṛhyamāṇasyāpi pārśvadeśeṣvabhāvavyavahārāt ।
saṃpratyānītasya ca ghaṭasya gṛhyamāṇasyaiva prāgayamiha nāsīt iti prākkālīnābhāvavyavahārāt ।।

evābhāvasya bodhakaḥ smaraṇajñānasyāpi yogyatve satyanudayo bhāvaṃ bodhayatyeva, tena saṃprati dṛśyamāno api ghaṭo yadi prāgapyāsīttato avaśyaṃ tatra sthitena pramitaḥ syāt, pramitaścādhunā smartavyaḥ syāt, evaṃ satyapi na smaryate so ayaṃ smartavyaviṣayasmaraṇānudayaḥ saṃprati vidyamānaḥ saṃpratitanaṃ prākkālīnābhāvaviṣayaṃ vijñānaṃ janayatīti na kiñcidanupapannam ।
bhāṣye ca pramāṇābhāvaśabdaḥ smaraṇābhāvasyāpyupalakṣaṇārthaḥ, tathā vārtike api ।
yadvā pramāṇasya smaraṇaphalatvāttadabhāvo api phalataḥ pramāṇābāva eveti śakyate vaktum ।।

yattu satyāpi yogyānupalambho hi kāraṇaṃ tatra yogyatvaṃ jñātatayaiva kāraṇaṃ na sattāmātreṇa, tataḥ yogyatvaṃ kadācidajñātaṃ nābhāvamavadhārayati kadācittvavidyamānameva yogyatvaṃ bhrāntyā niścityābhāvamavadhārayati ।
upalabdhyabhāvastu sanmātratayā kāraṇaṃ na jñātatayā, tena nānavasthāpattiriti sarvamavadātam ।
ato astyabhāvākhyaṃ prameyam ।।

iti pratijñāter'the sādhite saṃprati animittaṃ vidyamānopalambhanatvāt ityanena citrādicodanānāmaihikaphalānāṃ pratyakṣādibhirasaṃvādena visaṃvādena ca prāmāṇyamākṣipyate, pūrvoktastu nanvatathābhūtaṃ ityākṣepaḥ paralokaphalasvargakāmādicodanāviṣaya iti viṣayabhedādapaunaruktyam ।।

syādevaṃ yadyasaṃbandhaḥ śabdārthayoḥ, asti tu saṃbandhaḥ pratyāyya ityayameva saṃbandho bhaviṣyati ।
yaccendriyaliṅgādivatsaṃnikarṣavyāptyādisaṃbandhānapekṣamarthapratipādanam idamevābhidhānamityucyate, tadeva ca saṃjñāsaṃjñitvaṃ, tenocyate saṃjñāsaṃjñilakṣaṇaḥ saṃbandha iti ।।

iti saṃbandhākṣepaḥ pūrvākṣiptaṃ saṃbandhanityatvamasamādhāyedānīṃ atha gaurityatra kaḥ śabdaḥ iti kayā saṃgatyā kena vā prayojanena śabdasvarūpaṃ nirūpyate, saṃgatistāvatprāsaṅgīkā saṃbandhaprastāvāt saṃbandhinorapi śabdārthayoḥ prastutatvātsvarūpaṃ nirūpyate ।
prayojanamapi tadavayavāśritānāmūhādīnāṃ satyatvaṃ, niravayave hi vākye pade vā vācake avayavānāṃ mṛṣātvāt tadāśritānyapi kāryāṇi mṛṣā bhaveyuḥ ।।

gaurayamiti jāterātmalābhaḥ ।
kvacittu bhedābhāvabhāso dharmādabhedāvabhāsaśca dharmiṇamālambate-ekasminneva devadatte yuvāyaṃ vṛddho ayaṃ kṛśo ayamiti na tatra jātiraṅgīkriyate ।
tadiha drutādiṣu dharmiviṣayo abhedo dharmiviṣayastu bhedaḥ tathāhi īdṛśo atrāvabhāsaḥ anenāyamakāro drutamuccārito anena vilambitamiti na tu ayamakāro druto ayaṃ tu vilambita iti yena dharmibhedo jātiścāṅgīkriyetām ।।

nanu kramavartināmapyutpattyapūrvavaśena yuktaṃ sāhityam, varṇānāṃ tu katham ।
teṣāmapi saṃskāreṇa bhaviṣyati tatsadbhāve kiṃ pramāṇam, yadevāgneyādiṣu ।
yathāhi teṣāṃ śāstreṇa saṃhatyakāritāvagamātsvarūpataśca tadasaṃbhavādapūrvaṃ dvāraṃ kalpyate, tathā varṇānāmapyekaikaśo abhidhānādarśanātsakaloccāraṇe cāvagamātsaṃhatyakāritve niścite svarūpeṇāsaṃbhavātsaṃskārakalpanaṃ yuktameva, tadvadeva caikakartṛtvaṃ kramaviśeṣaścādriyate viparyayeṇārthābhidhānādarśanāt ।।

syānmatam ।
pratyekameva nādāḥ śabdamabhivyañjanti, nacaivamuttaranādavaiyarthyam, pūrve hi nādāḥ śabdasphuṭamabhivyañjanti uttarottare sphuṭaṃ sphuṭataraṃ ca vyañjantīti nottareṣāmānarthakyam ।
yadyevaṃ tato ya evottare nādāḥ sphuṭābhivyaktisamarthāstaireva bhavitavyamalaṃ pūrveḥ ।।

nanu na kaścidapi nādaḥ svato asya sphuṭābhivyaktiṃ karoti kintu sarve te pratyekaṃ vyañjakāḥ ।
sa tu na drāgeva sphuṭamavabhāsate prathamamasphuṭāvabhāsitaḥ san punaḥ punaḥ śrūyamāṇaḥ sphuṭaḥ bhavati, tadyathā dūrādavasthitaḥ sahakāraḥ prathamaṃ hastipalālakūṭādisādhāraṇarūpeṇa pratibhātaḥ punarālocyamāno vṛkṣātmanā prakāśate punaḥsahakārātmanā sphaṭo bhavati tadvadeva draṣṭavyam ।।

pratyekaṃ hi vyañjakatve satyuttarairasphuṭābhivyaktiḥ pūrvaiśca sphuṭābhivyaktiḥ syāditi vyutkrameṇāpyuccāraṇaṃ syāt, ato apekṣitakramaviśeṣānekavijātīyanādasamuccayāśrayaṇādavaśyaṃ pūrvanādāhitasaṃskārasahitāntimanādābhivyaṅgyaḥ sphoṭa ityavaśyāṅgīkartavyamiti tulyā saṃskārakalpanā ।
yadvā tavaiveyaṃ saṃskārāntakalpanā, matpakṣe tu smṛtihetubhireva saṃskāraiḥ siddhyatyarthāvagatiriti na saṃskārāntaraṃ kalpayitavyama ।।

tvatpakṣe tu naivaṃ saṃbhavati, tathāhi nādā hi na jñāyamānatayā sphoṭaṃ vyañjayanti, na ca yugapatsattāsti kramavartitvāt, ataḥ saṃskāradvārameva sāhityamityavarjanīyaṃ saṃskārāntarakalpanam ।।

arthaśūnyā api vikalpā vicitrārthakriyāsamarthasvalakṣaṇābhimānino jāyamānāstatra vyavahārārthinaṃ pravartayantaḥ paramparayā tatprabhavatayā tatprāpayanto maṇimiva maṇiprabhāviṣayamaṇibuddhirvyavahārāvisaṃvādino bhavantīti na lokayātrāsthiteḥ kaścidvirodhaḥ tasmānnāsti jātiḥ ।।

atrābhidhīyate- pratyakṣabalasiddhasya sāmānyasya kutarkataḥ ।।
na śakyo apahnavaḥ kartuṃ sarvaṃ vijayate hi tat ।।
sarveṣvapi vastuṣu iyamapi gauriyamapi gauḥ, ayamapi vṛkṣo ayamapīti vyāvṛttānuvṛttākāraṃ pratyakṣaṃ deśakālāvasthāntareṣvaviparyastamudīyamānaṃ sarvameva tarkābhāsaṃ vijitya dvyākāraṃ vastu vyavasthāpayat kenānyena śakyate bādhitum, na hi tato anyadbalavattaramasti pramāṇam, tanmūlatvātpramāṇāntarāṇāṃ tadbādhasāmarthyābhāvāt ।
kiñcānumānānyapi sāmānyāpekṣatvātsutarāṃ sāmānyaṃ samarthayante na tu bādhituṃ śaknuvanti, nahi yadyapekṣaṃ tattasya bādhaṃ

tathāhi bhedābhedavikalpena sāmānyaṃ nirākurvatāvaśyamevaṃ vaktavyam- yadvastu tadbhinnamabhinnaṃ vā bhavati sāmānyamapi yadi vastu syāttato anenāpi bhinnenābhinnena vā bhavitavyam ।
na ca dvedhāpi saṃbhavati tasmādavastu iti ।
evaṃ ca vadatā vastutvaṃ sāmānyamaṅgīkāryam, anyathā kathaṃ vastutvasya

kaḥ punarvikalpānāṃ parihāraḥ, na tāvadaparihṛtā api śaknuvanti sāmānyamapahnotuṃ, teṣāmapi tadapekṣatvādityuktaṃ tathāpi parihāro abhidhīyate ।।

yadi jātyātmanā vyaktiḥ pratīyate tato jātivyaktyorabheda eva pratītibalādāpadyate kathaṃ bhedābhyupagamaḥ ।
ucyate- gaurayaṃ śāvaleyo gaurayaṃ bāhuleya ityubhayatra gavākāro anuvartamāno dṛśyate, śāvaleyabāhuleyākārau tu vyāvartete, tadyapi tayoḥ śābaleyagavākārayorabhedaḥ syādekānuvṛttāvitaro apyanuvarteta, tadvyāvṛttau vā gavākāro api vyāvarteta ।
kiṃ ca tasyāmeva vyaktāviyaṃ gauriti gavātmanā pratīyamānāyāmapi neyaṃbuddhigobuddhyorgaurirgauritivatparyāyatvaṃ pratīyate tasmānnābhedaḥ ।।

nanu viruddhau bhedābhedau kathamekatra syātāṃ na virodhaḥ sahadarśanāt ।
yadi hi idaṃ rajataṃ nedaṃ rajatamitivatparasparopamardena bhedābhedau pratīyeyātāṃ tato viruddhyeyātāṃ, na tu tayoḥ parasparopamardena pratītiḥ iyaṃ gauritibuddhidvayamaparyāyeṇa pratibhāsamānamekaṃ vastu dvyātmakaṃ vyavasthāpayati- sāmānādhikaraṇyaṃ hyabhedamāpādayati aparyāyatvaṃ ca bhedam, ataḥ pratītibalādavirodhaḥ ।।

kaścitpunarāha- pratītireva bhedābhedabhāsinī na saṃbhavatīti vilakṣaṇarūpā pratītirhi bhedāvabhāsaḥ tadyena bhedapratibhāsasamaye jātirūpaṃ vyaktirūpaṃ ca pratītam, tenābhedapratītivelāyāṃ tayoranyataratpratyetavyam, tatraikasya dviravabhāso ayaṃ bhavet, na punaritareṇābhedaḥ pratīto bhavati, tasmānnāsti bhedābhedayorekatra pratītiḥ ।।

yadapi rūpādayaḥ kārye guṇamārabhate ityuktaṃ tadapari guṇadvayapratītyabhāvīnnātītavāsmabhyaṃ rocate ।
yadi hi dvau guṇau pratīyeyātāṃ tantuṣvekaḥ paṭe cāparastataḥ kāryakāraṇabhāvaṃ pratipadyeyātām ।
yatrāpi nānārūpaiḥ śuklakṛṣṇaraktapītaistantubhirārabhyate paṭastastrāpi ta eva varṇāḥ paṭagatāḥ pratīyante na rūpāntaram ।।

saṃbandhakaraṇamidam, prasiddhasaṃbandhakathanaṃ hyetat ।
kathamavagamyate arthāntarakathane bahubhirnivāraṇāt ।
yo hi kaścit kasmaicit gośabdasyāśvaṃ gavayaṃ vārthamāha tamanye nivārayanti nāyamasyārthaḥ sāsnādimānasyārtha iti, saṃbandhakriyāpakṣe ca devadattādivadyenaiva saṃbandhaḥ kriyate sa evārtha iti nivāraṇaṃ nopapadyate ।
tasmānna tāvadarvācīnaḥ puruṣā asya śabdasyāyamartha iti vadantopi tatsaṃbandhakartṛtvenāśaṅkanīyāḥ ।
yadiparamevaṃ syāt sargādikāle bhagavatā prajāpatinā sarvameva sthāvarajaṅgamaṃ dharmādharmau ta sṛṣṭvā saṃvyavahārāya ca śabdānāmarthaiḥ saṃbandhaṃ kṛtvā dharmādharmapratipādanāya ca kṛtasaṃbandhaiḥ padairvedānkṛtvātmajebhyo marīcyādibhyaḥ śabdārthasaṃbandho vedāśca pratipāditāstairapyanyebhyastairapyanyebhya ityevaṃ pūrvapūrvebhyaḥ pratipadyottarottareṣāṃ śabdārthapratipattirvyavahāraśceti ।।

syānmatam ।
ātmaivaiko jagadādāvāsīt sa eva svecchayā vyomādi pariṇamati bījamiva vṛkṣarūpeṇa, cidekarasaṃ brahma kathaṃ jaḍarūpeṇa pariṇamatīti cet ।
na paramārthataḥ pariṇāmaṃ brūmaḥ kintvapariṇamate pariṇatavadekameva sadanekadhā mukhamivādarśādiṣvavidyāvaśādvivartamānamātmaivātmānaṃ cidrūpaṃ jaḍarūpamivādvitīyaṃ sadvitīyamiva paśyati ।
seyamavidyopādānā svapnaprapañcavanmahadādiprapañcasṛṣṭiḥ ।
tathāca sarvaṃ khalvidaṃ brahma, ātmaivedaṃ sarvaṃ naiha nānāsti kiñcane ityādayo bahavo advetavādāḥ ।
tathā indro māyābhiḥ pururūpa īyate iti bhedāvagatervyaktameva māyānibandhanatvaṃ darśitam ।
tathā lokāstaṃ parāduryo anyatrātmano lokānvidetyādinānātmadarśane nindā mṛtyoḥ sa mṛtyumāpnoti ya iha nāneva paśyatīti ca nānātvadarśananindā sarvamidamadvitīyameva brahma pāramārthikaṃ bhedadṛṣṭiścāvidyopādānetyetamarthaṃ prakaṭayatīti ।।

kecittvaupaniṣadāḥ paramārthata evātmā prapañcarūpeṇa svecchayā pariṇamatīti manyante,tathā ca sā sadeva somyedamagra āsīdekamevādvitīya tadaikṣata bahusyāṃ prajāyeya ityekasyaiva sanmātrarūpatayā prāgavasthitātmano anekavyomādibhedabhinnaprapañcarūpeṇa bījasyeva pariṇāmo darśitaḥ, tasmādvā etasmādātmana ākāśaḥ saṃbhūta ityaupaniṣadāṃ vādāḥ purāṇavādāścāsminnarthe śataśo dṛśyante ।
puruṣa evedaṃ sarvaṃ neha nānāsti kiñcana ityādi tu dharmibhedābāvābhiprāyam, tadyathaiko vṛkṣaḥ prādeśamātrādūrdhvaṃ nānāśākho avasthito dūrasthairnānāvṛkṣā iti, tathā nāmarūpaprapañcaṃ nānārūpaṃ paśyatāṃ, mūlakāraṇasyaikasyātmano ayaṃ nānārūpaḥ pariṇāma ityevamajānatāṃ tattvakathanārthā evaṃvidhā vādāḥ ।
sarvamekasyaiva vistāro na kiñcidatra nānāstīti ।।

ye ca punarasattvavādāḥ prapañcaviṣayā avidyāvādā bhrāntivādā māyāvādāśca te sarve prapañcasyānityatvādaupacārikāḥ ।
yathā mṛgatoyarajjusarpasvapnaprapañcādayaḥ kiñcitkālamāvirbhūya paścādvilīyante tathā bhedaprapañcarūpo brahmapariṇāmo apyāvirbhavati vilīyate cetyāvirbhāvatirobhāvadharmakatvasāmyādasannityupacaryate, tasya cāsatkalpatve tadviṣayasya jñānasyāpi siddhyatyaupacārikaṃ bhrāntitvam ।
māyānibandhanatvaṃ ca indro māyābhiḥ pururūpa īyate ityādiṣu yuktamupacāreṇa vaktum ।
ātmaivaikaḥ satyaḥ ici ca tasyaiva nityatvāducyate, yathā go aśvā eva paśavo anyetvapaśava iti tadevaṃ draṣṭavyam ।।

yastvevaṃvidhānvādānyathāśrutārthāngṛhṇāti sa paśvantareṣvapaśutvavādaṃ ādityo yūpaḥ ityādi ca yathāśrutaṃ gṛhṇīyāt ।
atha tatra pramāṇāntaravirodhaḥ so atrāpi samānaḥ ।
athārthavādatvāttatra na yathāśrutārthagrahaṇaṃ, tadapi samānam ।
prapañcasyāpyasatyatvaṃ vairāgyajananārtham, ātmanaśca paramārthatvaṃ mumukṣūṇāmutsāhajananārthaṃ ।
vispaṣṭaṃ caitanmṛtpiṇḍavikāradṛṣṭāntadarśanāt ।
tataśca yathā kāraṇabhūtamṛtpiṇḍajñānena mṛnmayo vikāraḥ sarvo vijñāto bhavati śarāvādivikāro hi vācārambhaṇaṃ nāmadheyamātraṃ mṛttikasyaiva satyaṃ, evaṃ prapañcasyeva satyaṃ, evaṃ prapañcopi sadvijñānena vijñāto bhavati vikāro hi vācārambhaṇaṃ nāmadheyamātraṃ sadityeva satyamityukte jñāyata etat yathāvirbhāvatirobhāvadharmā nānāvidho vikāraḥ śarāvādiḥ prapañco mṛttikā ca sarvatrānapāyinī teṣāṃ kāraṇaṃ kāryakāraṇayoścāvasthāmātrabhedātsvarūpabhedābhāvātkāraṇajñānena tatsarvaṃ kāryamavasthābhedenājñātamapi svarūpeṇa jñātaṃ bhavati ।
tathā prapañcopyāvirbhāvatirobhāvadharmānavasthāyī tatkāraṇaṃ cātmā sadrūpaḥ sarvānuyāyī nāpāyadharmā ।
tasminvijñāte sarvaṃ tadātmakamavijñātamapi vyāsarūpeṇa samāsena jñātaṃ bhavatītyetadatra vivakṣitamiti, tasmādekasyaivātmanaḥ pariṇāmo ayaṃ bhedaprapañco nanvasanneva ।
asatve hi kathaṃ sadvijñānena vijñātaḥ syācchaśaviṣāṇavat ।
na hi mṛtpiṇḍe vijñāte sati śaśaviṣāṇaṃ vijñātaṃ bhavati tathā prapañcopi syāt, tatastu prastutahānireva syāt ekopyātmāntaḥkaraṇopādhibhedādbhinno jīva ityucyate jīvabhedācca bandhamuktivyavasthāpyupapanneti ।।

kiñca prākṛte pralaye prakṛtamātramātmānaśca kevalamavatiṣṭhante, sarve cātmāno nirviśeṣāḥ sarveṣāṃ caitanyamātrarūpatvāt ।
naca dharmādharmakṛtamapi vailakṣaṇyamātmānāṃ saṃbhavati, tayorātmadharmatvābhāvāt, antaḥkaraṇavṛttitvāt tasya ca tadānīmabhāvādityuktam ।
evaṃ ca dharmādharmarahiteṣu nirviśeśeṣu puruṣeṣvavasthiteṣu sargakāle prakṛtiḥ śarīrārambheṇātmano badhnātīti cet, ye pūrvasṛṣṭau sthitāḥ, ye ca brahmahatyākāriṇasteṣāṃ sarveṣāmaikavidhyameva syāt pūrvakṛtayordharmādharmayornaṣṭatvat ।।

pratipādayitumupakrāntamevānenocyate- nāvidyamānasyātmana utpattirna vidyamānasya vināśaḥ sarve evātmano anutpattivināśadharmāṇo nityā iti, na punaḥ kāryajātasya sarvasya nityatvābhiprāyam, asarvagatatvādanupalabdhivirodhāccetyuktam ।।

vaiśeṣikāstu- pauruṣeyatvameva śabdārthasaṃbandhānāṃ vedānāṃ cāṅgīkurvanto anumānena sṛṣṭipralayāvīśvaraṃ ca siṣādhayiṣantaḥ prayogamāracayanti- trividhaṃ hi vastujātaṃ saṃpratipannacetanakartṛkaṃ ghaṭādi, saṃpratipannātatkartṛkaṃ vyomādi, vipratipannatatkartṛkaṃ mahīmahīdharadūrvāṅkurādi, tatrāntimamadhikṛtyocyate- kṣityādikaṃ buddhimatkartṛkaṃ kāryatvāt ghaṭādivat ।
kāryatvaṃ ca kṣityādeḥ sāvayavatvāt ghaṭādivat ।।

nityamasya jñānaṃ nityā cecchā nityaśca prayatna iti cet, na, sarvajñānecchāprayatnānāmanityatvavyāpteḥ ।
śakyate hi prayoktum- kṣityādikaṃ nāśarīricetanakartṛkaṃ na nityaprayatnanityecchānityajñānakartṛkaṃ kāryatvāt ghaṭavaditi ।।

aśakyaṃ ca kartuṃ sarvaśabdānāṃ saṃbandhakaraṇam- yadā na kaścidapi śabdaḥ kenāpyarthena saṃbaddhaṃ āsīt tadā kathaṃ saṃbandhaḥ kriyeta- saṃbandhaṃ hi kurvatāvaśyaṃ kenacidvākyena sa kartavyaḥ- gauḥ sāsnādimānityādinā ।
nacāprasiddhamarthapratipādakatvena sāsnādiśabdamarthapratipādanāya śaknoti kartoccārayituṃ, tathā hastasaṃjñādayopi, pratipādakatvāsiddheḥ ।।

nanvevamaprasiddhasaṃbandhasya kathamanapyanupapannam- yadyapi hi tadā vaktuḥ prasiddhasaṃbandhatvātsaṃbandhakathanāya vākyoccāraṇaṃ saṃbhavati tathāpi śrotāro aprasiddhasamastapadārthā bālāḥ kathaṃ vākyena saṃbadhaṃ pratipadyeran, tasmātkaraṇavatkathanamapyanupapannam ।
naiṣa doṣaḥ ।
kathayitustāvanna karturivāśaktiḥ- upāyasaṃbhavāt, pratipattārastūpāyābhāvānna pratipadyanta iti dṛṣṭaviruddham, dṛśyante hyaprasiddhasamastaśabdārthā bālā vṛddhebhyaḥ saṃbandhaṃ pratipadyamānāḥ ।।

kiñcāstyupāyo bālānāṃ- nāvaśyaṃ saṃbandhakathanāvākyenaiva vṛddhebhyo bālāḥ saṃbandhaṃ pratipadyante, kintu yadā vṛddhāḥ prasiddhasaṃbandhāḥ svakāryārthena vyavaharanti tadā teṣāmupaśṛṇvanto bālāḥ saṃbandhaṃ pratipadyante ।
yadā hi kenacidgāmānayetyuktaḥ kaścitsāsnādimantamānayati tadā samīpastho bālo avagacchati yasmādayametadvākyaśravaṇānantaramasminnarthe pravartate tasmādasmādvākyādayamarthaḥ pratyāyita ityevaṃ saṃmugdharūpeṇāvagataṃ pratyāyakatvaṃ paścādbahuṣu prayogeṣvanvayavyatirekābhyāṃ vākyabhāgānāṃ padānāṃ padabhāgānāṃ ca prakṛtipratyayānāṃ vākyārthabhāgeṣu pādartheṣu vivacyate, tasmānna pauruṣeyaḥ saṃbandha iti na tadvaśena puruṣāpekṣāstīti siddhamanapekṣaṃ vedānāṃ prāmāṇyam ।।
iti saṃbandhākṣepaparihāraḥ ।।

nanu pramāṇāntaravirodhādapramāṇyamityuktaṃ, na, tadabhāvāt, nahi śabdo anantarameva citrāphalasādhanamiti brūte yena virodhaḥ syāt, sādhanatvameva pratipannaṃ tanmātravacanāt, tasya cāpūrvadvāreṇa kālāntare api tailapānādivatphalasādhanatvopapatteḥ ।।

yattu prāganuṣṭhānācchāstrārthāvadhāraṇavelāyāṃ nāpūrvamantarbhāvitāmityuktaṃ, yadyapyevaṃ tathāpi paścādevamavagacchati- sādhanatvamātre api śabdenokte bhrāntyā mayā sākṣātsādhanatvameva pratipannaṃ taccedānīmanyathā jātam, ato nūnamasya kenāpi dvāreṇa kālāntare phalamiti ।।

kiṃpunaḥ śarīravyatiriktātmasadbhāve pramāṇaṃ prāṇanādiliṅgaṃ sukhādayaśca prāṇanādiśabdena koṣṭhyasya vāyorūrdhvadhogamanavṛttiviśeṣasya prāṇanādiśabdavācyasya hetubhūtaḥ prayatna ucyate saca sukhādayaśca na śarīradharmāḥ saṃbhavanti, ayāvaccharīrabhāvitvāt ।
ye hi kāryadravyavartino viśeṣaguṇā rūpādayaste virodhiguṇāntarādvā dravyavināśādvā vinaśyanti, prāṇanādayastu tadbhāvepi naśyanti mṛtāvasthāyāmiti na śarīraguṇāḥ ।
tathā jñānamapyayāvaccharīrabhāvitvādeva na śarīradharmaḥ ।
tathā ye pratyakṣiviṣayāḥ na śarīraguṇaste svayamiva parairapi yathā gṛhyante yatha rūpādayaḥ, sukhādayastu pratyakṣā api santo na parapratyakṣagrāhyāḥ tasmānna śarīraguṇāḥ, tadidamapi dvayaṃ sukhādīnāṃ śarīraguṇatvaṃ nivārayadanyaguṇatāṃ sūcayati ।
yo asāvanyaḥ sa ātmā ।
kiñca sarvaṃ eva viśeṣaguṇāḥ karaṇe api vartamānā eva kāryadravyaguṇatāṃ bhajante, na ca śarīrakāraṇabhūteṣu pārthivaparamāṇuṣu caitanyamastīti kathaṃ śarīraguṇatā caitanyasya syāt ।
tasmādanyaścetanaḥ ।।

na ca svaparavedyayoranatiśayaḥ ।
na hi vedittṛbhāsanakṛto ayamatiśayaḥ kintu kasyacideva kiñcidābhāsate nānyasya ityetāvānatiśayo nānyaḥ, tasmānna jñātṛpratibhāsena śarīravivekasiddhiḥ, kintu pūrvoktādeva kāraṇāt- jñānasukhādīnāṃ śarīraguṇatvāsaṃbhavāt tato anya

nanu jñānasyāpi kṣaṇikatvātkathaṃ pūrvedyurupalabdhe paredyuḥsmaraṇamicchā pratyabhijñā ca ।
nahi svayamanupalabdhe tāni saṃbhavanti- nahi devadattenopalabdher'the yajñadattasya smaraṇādīni saṃbhavanti ।
satyam- na saṃbhavanti saṃtānabhede samānāyāṃ tu saṃtatāvekenopalabdhe anyasya smaraṇādyupapannaṃ dṛṣṭatvāt, nahyupalabdhuḥ smartuścaikatvaṃ kvacidapi dṛṣṭaṃ, ekasya sthāsnoḥ puruṣasya kvacidapyanupalabdhatvāt, tasmājjñānameva jñātṛ nānyo jñātāstīti ।।

kimahaṃpratyayagocaro jñātā syāt, tathā sati śarīrameva jānāmi kṛśo ahaṃ gacchāmyahamiti kārśyādibuddhisāmānādhikaraṇyādahaṃbuddhergocaraḥ, ātmanaśca sarvagatasya kārśyādyanupapatteḥ ।।

ucyate- jñātṛviśayastāvadahaṃpratyaya ityavivādam, yo hi parāmṛśati sa svātmānamahamiti parāmṛśati parānidamiti ।
tena niḥsaṃśayamasya jñātṛgocaratvaṃ śarīrasya ca jñātṛtvaṃ nirākṛtaṃ, ato atyantasaṃsṛṣṭayorekatvabhrāntyā sāmānādhikaraṇyapratītiruṣṇatoyapratītivat bhāsvarāyaḥpiṇḍapratītivacca ।।

tathā vyatirkabuddhirapi dṛśyate mamedaṃ śarīraṃ kṛśamiti ṣaṣṭhyāsmadarthasya śarīravyatirekāt, śarīrasya ca paraviṣayedaṅkārāspadatvāt, tato asmādvivekāvabhāsātpūrvoktanyāyena ca śarīrasyājñātṛtvāt, abhedāvagamasya ca saṃsargadoṣavaśena bhrāntyāpyupapatteḥ, pūrvābhyastasmṛtyanubandhena ca vinā jātasya harṣabhayaśokapratipattyanupapatteḥ ।
jātismarāśca kecidadyatve api dehāntararahovṛttaṃ vṛttāntaṃ saṃbodhayanta upalabhyanta ityupalabdhisiddhaḥ śarīrātmanabhedaḥ ।
yadyapi cānena prakāreṇa śarīrātmanorvispaṣṭo bhedo na siddhyet tathāpi tāvadabhedo api na vispaṣṭaḥ- mama śarīramiti vivekasyāpi pratibhāsāt ।
tatra saṃmugdhe tattve śrutārthāpattyā sākṣācchrutyā vā nirṇayaḥ ।
svargakāmādiśrutayo hi śarīrātiriktaṃ paralokaphalopabhogayogyaṃ kartāramantareṇānupapadyamānāstamākṣipanti tābhiścākṣiptaṃ sākṣādevopaniṣadaḥ samarthayanti avanāśi vā are ayamātmā ityevamādaya iti siddhaḥ śarīrātirikto mānasapratyakṣarūpo ahaṃpratyayagamyo jñātā ।
kathaṃ punarjñāturjñeyatvaṃ, nahyekasya kartṛtvaṃ karmatvaṃ ca svātmani kriyāvirodhātsaṃbhavaci, tasmānnāhaṃvittirnāma ghaṭādivittivyatirekeṇa kācidasti, ghaṭādivittāveva tu viṣayavadātmā bhāsata ityuktam ।

na ca sāṃparte smaraṇe pūrvakālasaṃbandhinaḥ kartṛtvaṃ saṃbhavatīti kathaṃ kartṛtayā siddhyet, tasmādahaṃpratyayakarmatayaivātmanaḥ siddhiriti ramaṇīyam ।।

atha svaprakāśatvamātmanaḥ sukhādīnāṃ ca kiṃ neṣyate, svaprakāśasya kasyacidapyadarśanāt sarvasyaiva hi vastunaḥ paraprakāśyatvaniyamāt ।
svaprakāśatve cātmā suṣuptāvapi prakāśeta, na ca prakāśate, yathoktam- acetanayanneva suṣupta ityucyate iti ।।

na tu suṣuptāvapi prakāśata evātmā svābhāvikaparamānandayuktaḥ, anyathā katham sukhamahamasvāpsam iti prabodhe pratisaṃdhānaṃ syāt, arthāntaraṃ tu na kiñciccharīramindriyamanyadvā vastu prakāśata ityetāvān svapradāgakābhyāṃ suṣupterbhedaḥ ।
naitadevam- saṃvidvirodhāt, na hi suptānāmātmā sukhaṃ vā prakāśate, nahyabhāsamānaṃ vyavahāramātreṇa prakāśata iti śakyamaṅgīkartum ।।

nanu vibhutve sarvaśarīreṣveka evātmāstu kiṃ nānātmabhirabhyupagataiḥ,naivam- ekatve sati yathā paraṇabhede api karturekatvāccakṣuṣā dṛṣṭamarthaṃ yajñadattaḥ pratyabhijānāti- yamahamadarśaṃ tamahaṃ spṛśāmīti, tathā devadattaśarīrasthenātmanā dṛṣṭamarthaṃ yajñadattaḥ pratyabhijānīyāt, śarīrabhede apyātmanasaḥ, śarīrabhede apyātmanaḥ pratyabhijñāturekatvāt ।
karturekatve api manobhedādvyavastheti cet, na, karaṇatvānmanasaḥ, karaṇabhedasya cakṣurāderbhedavyavasthāpakatvāyogādityuktam ।।

vacanānāṃ hi mitho virodhe siddhavastuviṣayatvena ca vikalpāsaṃbhave pramāṇāntarānnirṇayaḥ syāt, tacca pramāṇāntaraṃ bheda eva samarthamityaikātmyavādānāmavailakṣaṇyaparatvaṃ pūrvoktanyāyenāvagantavyam ।।

tadidamapi prapañcasyāvidyānirmitatvanirāraṇena paramārthatvapratipādanānnirastameveti ātmaivedaṃ sarvamiti sarvasyātmā bhoktetyarthaḥ ।
yathā yaḥ kāmayeta rāṣṭraṃ syāmiti rāṣṭrasya bhoktetyarthaḥ ।
yathā kāmayeta sarvamidaṃ bhaveyamiti sarvasya bhoktā bhaveyamityarthaḥ ।
tathā- ātmā sarvamiti sarvasyātmā bhoktetyarthaḥ ।
yattu yatra hi dvaitamiva bhavatīti dvaitabhāvasya bhrāntitvavacanaṃ tadaupacārikam- yathā khalu svapnaprapañcendrajālamṛgatoyādiḥ kiyantañcitkālaṃ dṛṣṭipathamāpannaḥ paścādvilīno bhogyatāmativartate tathāyaṃ śarīrendriyaviṣayarūpaprapañco apyasyātmanaḥ kiyantañcitkālamupabhogyaḥ san paścādvināśādanupabhogyo bhavatītyanena sādṛśyena bhrāntirityupacāreṇocyate puruṣāṇāṃ viṣayabhogeṣvāsthānivartanena muktāvabhiruciṃ janayituṃ, yadapi yatra tvasya sarvamātmaivābhūditi muktāvātmano advitīyatvacanaṃ tadapi na prapañcasvarūpaniṣedhārthaṃ kitu sata eva prapañcasyātmasaṃbandhaniṣedhārthaṃ, asyetivacanāt, nahyatraitāvaducyate yatra sarvamātmaivābhūditi, kiṃ tarhi, yatra tvasya sarvamātmaiveti ।
tenāsyāyamarthaḥ- yatra yasyāmavasthāyāṃ muktāvityarthaḥ ।
asya ātmano dṛśyatvena darśanasādhanatvena darśanāyatanatvena vā na kiñcidanyasaṃbandhi vidyate kintvātmaivāsya sarvaṃ nānyakiñcit tadā kena kaṃ paśyediti ।
yathā loke yasya na kiñcidapi bāndhavo vittaṃ vāsti sa evaṃ vadati- na me kañcidasti ahameva sarvaṃ tatra saṃbandhyantaraṃ na kiñcidastītyetāvadvivakṣitam, evaṃ muktāvātmaivātmanaḥ sarvamiti saṃbandhyantarābhāvamātraṃ vivakṣitaṃ na prapañcasvarūpabhāvaḥ, tasmānna prapañcavilayo mokṣaḥ kintu prapañcasaṃbandhavilayaḥ ।
tredhā hi prapañcaḥ puruṣaṃ badhnāti bhogāyatanaṃ śarīraṃ bhogasādhanānīndriyāṇi bhogyāḥ śabdādayo viṣayāḥ ।
bhoga iti ca sukhaduḥkhaviṣayo aparokṣānubhava

nanu vidyamāno apyānando ananubhūyamāno akiñcitkara eva, na ca muktasya sarvakaraṇahīnasyānandānubhavaḥ saṃbhavati ।
svaprakāśa'yamānanda iti cenna, saṃsārāvasthāyāmaprakāśāt ।
nanu tatrāpyānandasvabhāvaḥ puruṣaḥ prakāśata eva ātmani premotpatteḥ, satyamiti bruvāṇasyātisāhasikasya nottaraṃ vācyam ।
yadi saṃsāriṇo api paramānandamanubhaveyustato muktasya na kaścidatiśaya iti tadevāpuruṣārthatvaṃ mokṣasyāpadyeta, ato balādasukharūpasyāyamabhibhūto na prakāśate ।
ko ayaṃ prakāśamānasyābhibhavo nāma, prakāśanivāraṇaṃ hyabhibhavaḥ ।
na ca prakāśamānasyāprakāśanaṃ saṃbhavati, yadi tu naiva prakāśate saṃsārāvasthāyāṃ tasyāmavasthāyāmasataḥ prakāśasya muktāvasthāyāmutpadyamānasya kāraṇaṃ vaktavyam, vijñānameva ca prakāśākhyasya phalasya kāraṇaṃ taccendriyādhīnam, na ca muktasyendriyāṇi saṃbhavantīti kathamānandānubhavaḥ syāt ।।

tanna jighrati na hi ghrātughrāterviparilopo vidyate, na śrotuḥ śruterviparilopo vidyate, na spraṣṭuḥ spṛṣṭerviparilopo vidyate, na jñāturjñāterviparilopo vidyate tatra tatra dṛṣṭighrātiśrutispṛṣṭiśabdāścakṣurghrāṇaśrotratvagindriyajanyānāṃ rūpagandhaśabdasparśaviṣayāṇāṃ vācakāḥ nārthāntaraviṣayāṇāṃ nāpi vijñānasāmānyasya, nacaiṣāṃ jñānaviśeṣāṇāṃ vācakāḥ nārthāntaraviṣayāṇāṃ nāpi vijñānasāmānyasya, nacaiṣāṃ jñānaviśeṣāṇāṃ suṣuptau muktau vā kathañcidapyaparilopaḥ saṃbhavati, nahi tadānīmindriyāṇi santi nāpi gandhādayo jñāyante tadubhayābhāve ca na śrutyādiśabdavācyajñānaviśeṣāḥ saṃbhavanti ।।

nanu yathā prakāśyāsannidhāvapi savituḥ prakāśakatvaṃ nityam, evamindriyābhāve api nityaiva dṛṣṭiriticet, sayādevam- yadi jñānamātraṃ dṛṣṭyādiśabdānāṃ vācyaṃ syāt, na tu tathāsti, lokaprasiddhyabhāvāt ।
yathā lokaṃ ca śabdārthāvadhāraṇaṃ na yatheccham ।
na hi loke gandhādanyadghrāṇaṃ jighratītyucyate, gandhamapi yadā ghrāṇādanyenānumānādinā jānāti tadā na jighratītyucyate, tasmādghrāṇādīyajanyagandhādiviṣayajñānaviśeṣavācino ghrātyādiśabdāḥ, na ca teṣāṃ suṣuptau muktau vā saṃbhavatyaparilopaḥ, tasmādghrāṇādiśaktāveva prarocanārthaṃ ghrāṇādyupacāraḥ, yathā tema hyannaṃ kriyate iti śaktivartamānatvena prarocanārthaṃ kriyate iti vartamānatvopacāraḥ, tasmāt na jñātujñāterviparilopo vidyata ityedapi śaktyabhiprāyameva ।।

yattvādityaprakāśakatvavaditi, kiṃ tasya prakāśakatvamabhipretaṃ, yadi timirotsāraṇaṃ, tannityamasyeva sarvadā hyasāvavyavahiteṣu deśeṣu timiramutsādayatyeva, nanvevamātmā sarvadā śṛṇoti suṣuptāvaśravaṇāt ।
atha jñānajanakatvamāditya deśeṣu timiramutsādayatyeva, natvevamātmā sarvadā śṛṇoti suṣuptāvaśravaṇāt ।
atha jñānajanakatvamādityasya prakāśakatvam na tannityaṃ, tasmātsāmarthyameva tatrāpi nityaṃ, tasmājjñānaśaktyabhiprāyamidaṃ nityatvābhidhānam ।।

eṣā hyatra vacanavyaktiḥ- yadetatsuṣuptau muktau vātmā na paśyati paśyanneva draṣṭuṃ śaknuvanneva na paśyati ।
na hi draṣcurātmano yā darśanaśaktistasyāḥ kadācidapi lopo vidyate sāhyavināśinīti na draṣṭurdvitīyamanyaddarśanasādhanaṃ cakṣurvyāpārarūpaṃ dṛśyaṃ vā tasyāmavasthāyāsamasti yato darśanaṃ syāt, yadyapi dṛśyaṃ rūpādikaṃ svarūpatastasyāmavasthāyāmasti tathāpi dṛśyatā darśanayogyatā tasyāmavasthāyāṃ nāstīti tena rūpeṇābhāvāddṛśyaṃ nāstītyucyate, tasmātsādhanāntaravaikalyāttasyāmavasthāyāṃ na paśyati na śaktivaikalyāt, śaktistu na kadācidapi lupyata iti ।
evamanyeṣāmapi vākyānāṃ yojanā ।
tathā jñānaśaktyaparilopa eva jñatrānāparilopa ucyate, jñātiśabdaścātrānumānādijñānaparaḥ cakṣurādijñānānāṃ svaśabdairuktatvāt ।।

yadi śaktirasti tatastasyāvasthāyāṃ tataḥ kena jñānānutpattiḥ jñānasādhanānāmindriyāṇāṃ jñeyānāṃ ca viṣayāṇāmabhāvāt ।

tadāha yatra hi dvaitamiva bhavati taditara itaraṃ paśyati, yatra tvasya sarvamātmaivābhūttatkena kaṃ paśyet ityādi, tadetatprāgeva vyākhyātam ।
evamarthāntarajñāne sādhanābhāvānnirākṛte sati ātmānameva muktāvasthāyāṃ jānātvityāśaṅkyāha vijñātāramare kena vijānīyāt iti nahyātmāpi vināsādhanena jñātuṃ śakyate manasā khalvasau saṃsārāvasthāyāṃ jñāyate na ca muktasya manaḥsaṃbangho asti ataḥ kenātmānaṃ jānātviti vyakta eva muktasyātmajñānasyābhāve jñānaśaktimātrasyāvasthānaṃ śrutyā darśitaṃ, tasmānniḥsaṃbandho nirānandaśca mokṣaḥ ।।

nanu nātmano anyadvijñānamānando vā kintvātmaiva jñānamānandaśca vijñānaṃ brahma ānandaṃ brahma iti śruteḥ, ātmā ca suṣuptiturīyayorapi bhavatīti kathaṃ vijñānasya cānandasya cābhāvaḥ ।
naitadevaṃ, yaddhi vastvantaraprakāśajananasvabhāvaṃ vastu yasminsati kimapyarthāntaraṃ prakāśata eva talloke vijñānaśabdenocyate, nacātmani sati kiñcidanyatprakāśata eva, vidyamāne api

nanu prakāśajananasvabhāvo api sahakārivaikalyānna janayet ।
satyaṃ na janayati ।
yasmiṃstu sahakārisaṃnidhāne tatkṛte vānyasminnāgantuke sati niyamena prakāśata evārthāntaraṃ tajjñānaśabdavācyam ।
tathā gītiśravaṇapriyāliṅganacandradarśanamadhurāsvādasurabhighrāṇādijanyamāhlādamānandasukhaśabdāvabhidadhāte, nacaivaṃrūpatvamātmāno asti, yathā hyanyasukheṣu sukharūpaṃ pratyabhijñāyate naivamātmani pratyabhijānīmo yenānandamiti ca saṃjñetyucyate na sā laukikī nāpi vaidikī ।
yadi paraṃ vṛddhyādivatparibhāṣyeta tadastu yathākāmam ।
yattu vijñānaṃ brahma ānandaṃ brahma iti ca sāmānādhikaraṇyaṃ taddharmamātravacanatvena vartante, satyaṃ, na bāhulyena vartante, kadācittu guṇamātravacanānāmapi guṇini prayogo bhavati yathā śīto madhuro rasaḥ snigdho guruśceti rasaśabdo dravye prayujyate, anyathā śītādiśabdasāmānādhikaraṇyāyogāt ।
kiṃ ca rasaṃ hyevāyaṃ vidvān, sa eko brahmaṇa ānanda, iti ṣaṣṭhyānandādbrahma vyatiricyate ।।

dharmādharmayorucchedaścotpannānāṃ dharmādharmāṇāmupabhogena nityanaimittikakarmānuṣṭhānenātmajñānena ca virodhāt, utpādyānāṃ ca kāmyānuṣṭhānanimittānāṃ dharmāṇāṃ tadanuṣṭhānenānutpādāt, vihitākaraṇapratiṣiddhānuṣṭhānanimittānāṃ cādharmāṇāṃ vihitānuṣṭhānena pratiṣiddhākaraṇena ca parihārāt, asati śarīrārambhe pūrvaśarīranipāte cāśarīro avasthito mukto bhavati ।।

yattu vijñānaghana evaitebhyo bhūtebhyaḥ samutthāya tānyevānuvinaśyati na pretya saṃjñāsti ityanena brāhmaṇena bhūtacaitanyamuktamityāśaṅkyate tatsvayameva brāhmaṇenātreva mā bhagavanmohāntaṃ prāpitavānpūrvamajarāmṛtvamabhidhāyādhunā vināśītyabhidhānāditi pūrvapakṣaṃ codyākhyamuktvā siddhāntaparihāra uktaḥ ।
avināśī vā are ayamātmānucchittidharmā ityuktvā kathaṃ tarhi vināśavacanamityāśaṅkya mātrāsaṃsargatvasya bhavatītyuktam ।
mātrāśabdena bhūtendriyāṇi dharmādharmau ca vikāraśabdavācyā ucyante ।।

etaduktaṃ bhavati- vijñānaghanaśabdena jñānaśaktisvabhāvasyātmano abhidhānam, sa hyetebhyo bhūtebhyaḥ samutthāya mukto bhūtvā tānyevānuvinaśyati bhūtavināśātso api vinaṣṭa iva bhavatīti, bhūtastho hyasau svayaṃ pratyakṣeṇa vinaśyatītyucyate, tadanena prakāreṇa mātrāṇāmeva vināśa ityucyate nātmana ityavirodhaḥṣa ।
taduktam- avināśī svarūpeṇa puruṣo yā tu nāśitā ।।
mātrāṇāṃ sādhikārāṇāṃ bhūtādīnāmasaṃjñitā iti ।
kimidaṃ bhūtādīnāmasaṃjñiteti ।
yadi tāvat na pretya saṃjñāstītyasya vyākhyānaṃ, tadayuktam ।
na hi na pretya saṃjñāstītyanena bhūtādīnāmasaṃjñitvamucyate ।
kintarhyātmana eva muktasya saṃjñābhāvo anenocyate, tasyaivopāyābhāvena tatkena kaṃ paśyedityādinā vijñānāramare kena vijānīyādityantena vijñānābhāvopapādanāt ।
satyam ।
nedamasya vyākhyānaṃ, prakaraṇārthopasaṃhārastvayaṃ - yata evaṃ pūrvoktena nyāyena bhūtacaitanyaṃ na saṃbhavati brāhmaṇenāpi tathaivoktam, tasmādbhūtendriyāṇāmasaṃjñitvamacaitanyam, anyastu nityaścetanaḥ tasya svargagamanasaṃbhavavānna svargaṃ lokaṃ yātītyasya pratyakṣavirodhaḥ ।।

ayaṃ ca doṣaḥ pūrvopakṣipte api śabdasaṃskārapakṣe darśayitavyaḥ- sarve hi śabdāḥ śrotradeśe avasthitāstatraikasminsaṃkriyamāṇe balādanyeṣāmapi saṃskāraḥ syādeva ।
na hi samānadeśānāṃ samānendriyagrāhyāṇāṃ kasyacitsaṃskāraḥ kasyaciccāsaṃskāra iti vyavasthā saṃbhavati ghaṭādāvadarśanāt, tadidamuktaṃ- etadeva prasaṃktavyam ityādinā ।।

ubhayasaṃskārapakṣe tūbhaye api doṣāḥ samuccitya darśayitavyāḥ, tathā sati hi kaiścideva kaścideva śabdaḥ śrūyata ityupapadyate, anyathā śrotravyavasthā cobhayamapi na syāt ।
kica nānādeśasthaiśca vaktṛbhiruccāritaḥ śabdo yugapannānādeśeṣūpalabhyate tadekasya nityasyānupapannamiti śā bhāṣyam ।
tatra nityasyānupapannamiti pratijñā, ekasyeti hetuḥ, nityo hyasevakaḥ syāt ekasyānupapannaṃ nānādeśeṣūpalambhanamiti ।।

vārtike api- yaugapadyopalambhādvā bhedo bhedācca kāryateti dvayamupakṣipya yathāyaugapadyopalambhādbhedo bhavati tathā darśitam- avibhutve hi yugapadityādinā tathā darśitam- nityatve tvekabuddhiḥ syāditi ।
na hi nityatvavādinā pratyabhijñāyā bhrāntitvamiṣyate ।
tathā ca vakṣyate- api caikarūpye sati deśabhedena kāmaṃ deśā eva bhinnāḥ syurnatu śabdaḥ iti ।
na hi tadaprāmāṇye nityatvaṃ siddhyati pramāṇāntarābhāvāt, ato nityatve satyekatvaṃ syāttacca nānādeśopalambhena virudhyata iti, tataśca yaugapadyopalambhādbhedo bhede ca pratyabhijñāyā aprāmāṇyaṃ tadaprāmāṇye ca nityatvābhāvātkāryatvaṃ- tadetadānupūrvyaṃ svatantrasiddham ।
dṛḍhe cānityatve jīpavatsādṛśyātpratyabhijñā bhavati tasmādanityaḥ śabda iti prāpte ।।

nacāvaśyamekamevendriyaṃ- yadyapyākāśamekamanavayavaṃ ca tathāpi tasya prādeśikairghaṭādibhirye saṃyogāste api prādeśikāstataśca karṇaśaṣkulīsaṃyogānāṃ pratipuruṣaṃ bhinnatvāttadavacchinnasya cākāśasya śrotratvātsatyapi svarūpaikatve avacchinnarūpāṇāṃ śrotrāṇāṃ bhedādvyavasthāsiddhiḥ ।
evamahaṅkārabhāge digbhāge vā śrotre draṣṭavyam ।।

na ca śabdasaṃskāre sarvapuṃsāmupalabdiprasaṅgaḥ- dhvanīnāṃ prādeśikatvāttaddeśe śabdaḥ saṃskriyate na sarvatra, ataḥ saṃskṛtena śabdena yasyendriyaṃ saṃnikṛṣṭaṃ sa eva śṛṇoti nānya ityupapannam ।।

ki punarekadeśasthasyaiva saviturnānādeśopalambhe kāraṇam, ucyate- atidūravartino asya yathāvaddeśamajānantaḥ svasaṃnidhimadhyasyanto deśabhedaṃ manyante ।
vispaṣṭaṃ caitat ।
tathāhi- yo aparāhne yasminyāvaddūre deśe sūryaṃ paśyati- asminkṣetre asminparvate sūryaḥ iti, sa savitāramīkṣamāṇa eva taddeśe gatastataḥ parastāttathaiva taṃ paśyati tenāvagamyate sarveṣāṃ deśānāmagrataḥ sthito asau saṃnihitavadavabhāsata iti ।
ye cādityāpekṣayā stokadeśāḥ parvatāste api dviyojanasthitānāṃ triyojanasthitānāṃ ca puruṣāṇāṃ tulyavadavabhāsante, tasmādekatve api saṃbhavati nānādeśopalambhaḥ ।
tathaikameva mukhaṃ bhinneṣvādarśeṣu yugapaddṛśyate ।।

nanu savituḥ sāṃnidhyādhyāsādyuktā nānādeśāvagatiḥ śabde tu katham ।
sarvagatatvāt- sarvagato hi śabdo bhinnadeśairdhvanibhiḥ svesve deśe abhivyajyamāno bhinnadeśo avabhāsate, dhvanayo hi śrotradeśamāgatyāpi śabdaṃ vyañjayantaḥ svotpattidesamiva śabdaṃ bhāsayantīti darśanabalādabhyupagamyate ।।

nanu prāpyakāri śrotraṃ, na ca dhvanyutpattideśaḥ śrotreṇa prāpyata iti kathaṃ tasya śrotreṇa grahaṇam, tadagrahe ca kathaṃ tadviśiṣṭaśabdagrahaḥ ।
ucyate- nāyaṃ śrotratastadviśiṣṭaśabdapratyayaḥ, kiṃ tu śrotraṃ gi svadeśasthitaṃ śabdaṃ bodhayadapi na deśaviśiṣṭaṃ bodhayati kintu svarūpamātreṇa, yatastu diśa āgatā dhvanayastayā viśiṣṭaṃ śabdaṃ bodayanti, sā hi dik śrotraprāptā śakyate śrotreṇa grahītum, yadyapi na svātantryeṇa diśaḥ śrotragrāhyatvaṃ tathāpi rāve gṛhyamāṇe tadviśeṣaṇatayā atha ca viṣayeṣu sveṣu gṛhyamāṇeṣu tadviśeṣaṇatayā sarvairapīndriyairgṛhyate tadvat ।
tataścāsyāṃ diśi śabda iti viśiṣṭagrahaṇaṃ tāvatsiddham ।