Dhyānacandragosvāmin Gauragaovindārcanasmaraṇapaddhati

śrīpāda dhyāna-candra gosvāmī

sādhako brāhma-muhūrte cotthāya nijeṣṭa-nāmāni smaret kīrtayed vā

sa jayati viśuddha-vikramaḥ
kanakābhaḥ kamalāyatekṣaṇaḥ ।
vara-jānu-lambi-sad-bhujo
bahudhā bhakti-rasābhinartakaḥ ।।

śrī-rāmeti janārdaneti jagatāṃ nātheti nārāyaṇe-
tyānandeti dayāpareti kamalākānteti kṛṣṇeti ca ।
śrīman nāma-mahāmṛtābdhi-laharī-kallola-magnaṃ muhur
muhyantaṃ galad-aśru-netram avaśaṃ māṃ nātha nityaṃ kuru ।।

śrī-kānta kṛṣṇa karuṇāmaya kañjanābha
kaivalya-vallabha mukunda murāntaketi ।
nāmāvalīṃ vimala-mauktika-hāra-lakṣmī-
lāvaṇya-vañcana-karīṃ karavāṇi kaṇṭhe ।।

kṛṣṇa rāma mukunda vāmana vāsudeva jagadguro
matsya kacchapa narasiṃha varāha rāghava pāhi mām ।
deva-dānava-nāradādi munīndra-vandya dayānidhe
devakī-suta dehi me tava pāda-bhaktim acañcalām ।।

he gopālaka he kṛpā-jala-nidhe he sindhu-kanyā-pate
he kaṃsāntaka he gajendra-karuṇā-pārīṇa he mādhava ।
he rāmānuja he jagattraya-guro he puṇḍarīkākṣa māṃ
he gopī-jana-nātha pālaya paraṃ jānāmi na tvāṃ vinā ।।

śrī-nārāyaṇa puṇḍarīka-nayana śrī-rāma sītā-pate
govindācyuta nanda-nandana mukundānanda dāmodara ।
viṣṇo rāghava vāsudeva nṛhare devendra-cūḍāmaṇe
saṃsārārṇava-karṇa-dhāraka hare śrī-kṛṣṇa tubhyaṃ namaḥ ।।

bhāṇḍīreṇa śikhaṇḍa-maṇḍana vara śrīkhaṇḍa-liptāṅga he
vṛndāraṇya-purandara sphurad-amandendīvara śyāmala ।
kālindī-priya nanda-nandana parānandāravindekṣaṇa
śrī-govinda mukunda sundara-tano māṃ dīnam ānandaya ।।

samudra-mekhale devi parvata-stana-maṇḍale ।
viṣṇu-patni namas tubhyaṃ pāda-sparśaṃ kṣamasva me ।।

tato bahir gatvā maitra-kṛtyādi-vidhiṃ kuryāt, danta-dhāvanādim ācaret, śuddhaāsane pūrvābhimukhī upaviśya niścala-manāḥ -

smaret śrīmad gaura-candraṃ svardhunyā dakṣiṇe taṭe ।
cintāmaṇi-citta-dhāmni śrī-navadvīpa-nāmake ।।

svardhunyāṃ cāru-tīre sphuritam atibṛhat-kurma-pṛṣṭhābha-gātraṃ
ramyārāmāvṛtaṃ sanmaṇi-kanaka-mahā-sadma-ṣaṇḍaiḥ parītam ।
nityaṃ pratyālayodyat-praṇaya-bhara-lasat-kṛṣṇa-saṃkīrtanāṭyaṃ
śrī-vṛndāṭavy abhinnaṃ tri-jagad anupamaṃ śrī-navadvīpam īḍe ।।

phullac-chrīmad druma-vallī-tallaja-lasat-tīrā taraṅgāvalī-
ramyā manda-marum-marāla-jalaja-śreṇiṣu bhṛṅgāspadam ।
sad-ratnācita-divya-tīrtha-nivahā śrī-gaura-pādāmbuja-
dhūli-dhūsaritāṅga-bhāva-nicitā gaṅgāsti sampāvanī ।।

tasyās tīra-suramya-hema-surasā-madhye lasac chrī-nava-
dvīpo bhāti sumaṅgalo madhu-ripor ānanda-vanyo mahān ।
nānā-puṣpa-phalāḍhya-vṛkṣa-latikāramyo mahat sevito
nānā-varṇa-vihaṅgamāli-ninadair hṛt-karṇa-hārī hi yaḥ ।।

kāṇḍaṃ mārakataṃ prabhūta-viṭapī-śākhā suvarṇātmikā
patrāliḥ kuruvinda-komala-mayī prāvālikāḥ korakāḥ ।
puṣpāṇāṃ nikaraḥ suhīraka-mayo vaidūryakīyā phala-
śreṇī yasya sa ko api śākhi-nikaro yatrātimātrojjvalaḥ ।।

tan madhye dvija-bhavya-loka-nikarāgārāli-ramyāṅganam
ārāmopavanāli-vilasad vedī-vihārāspadam ।
sad-bhakti-prabhayā virājita-mahā-bhaktāli-nityotsavaṃ
praty āgāram aghāri-mūrti-sumahad-bhātīha yat pattanam ।।

evaṃbhūte śrī-navadvīpa-madhye manasi nivāsaṃ kṛtvā tatra śrī-gurudevasya śayyotthāna-mukha-prakṣālana-danta-dhāvanādi-krameṇa yathā-yogyaṃ sevāṃ kuryāt sevānantaraṃ dhyāyet yathā yāmale

tatra śrī-guru-dhyānam

kṛpā-marandānvita-pāda-paṅkajaṃ
śvetāmbaraṃ gaura-ruciṃ sanātanam ।
śandaṃ sumālyābharaṇaṃ guṇālayaṃ
smarāmi sad-bhaktam ahaṃ guruṃ harim ।।

śrī-guru-parama-guru-parātpara-guru-parameṣṭhi-gurūṇām anugāmitvena śrīman mahāprabhor mandiraṃ gacchet । tatra tad-ājñayā śrī-navadvīpa-candrasya śayyotthānaṃ suvāsita-jalena śrī-mukha-prakṣālanādi-krameṇa sevāṃ kuryāt ।

tatra śrīman mahāprabhor dhyānaṃ yathā ūrddhvāmnāye 

dvi-bhujaṃ svarṇa-ruciraṃ varābhaya-karaṃ tathā ।
premāliṅgana-sambaddhaṃ gṛṇantaṃ hari-nāmakam ।।

anantaraṃ śrī-vṛndāvanaṃ dhyāyet

vṛndāvanaṃ divya-latā-parītaṃ
latāś ca puṣpa-sphuritāgra-bhājaḥ ।
puṣpāṇy api sphīta-madhu-vratāni
madhu-vratāś śruti-hāri-gītāḥ ।।

madhye vṛndāvane ramye pañcāśat-kuñja-maṇḍite ।
kalpa-vṛkṣa-nikuñje tu divya-ratna-maye gṛhe ।।

tatra siddha-dehena śrī-rādhā-kṛṣṇayor niśānta-līlāṃ smared yathā

niśāvasāne śrī-rādhā-kṛṣṇau śrī-vṛndā-niyukta-rasamaya-parama-vidagdha-śuka-śāri-vṛnda-padya-paṭhana-janita-prabodhāv api gāḍhopagūhana-sukha-bhaṅgād asahiṣṇutayā kṣaṇam avakāśyamāna-jāgarau tat-tat-padya-prapaṭhita-niśāvasāna-sātaṅkau puṣpamayānanda-talpotthitau sva-sva-kuñjāt tat-kālāgata-śrīmal-lalitā-viśākhādi-priya-sakhī-vṛnda-sanarma-vāg-vilāsena sāntarānandau kakkhaṭy-udita-jaṭilā-śravaṇāt sa-śaṅkau saṅga-tyāga-bhayam asahamānau tau bhītyotkaṇṭhākulau sva-sva-gṛhaṃ gacchataḥ ।

evaṃ krameṇa śrī-gauracandrasya śrī-rādhā-kṛṣṇayor līlāṃ smaret । niśānta-līlā-smaraṇānantaraṃ gurv-ādīn daṇḍavat praṇamet yathā

ajñāna-timirāndhasya jñānāñjana-śalākayā ।
cakṣur unmīlitaṃ yena tasmai śrī-gurave namaḥ ।।

iti mantraṃ paṭhitvā śrī-guruṃ daṇḍavat praśamya evaṃ parama-guru-parātpara-guru-parameṣṭhi-guru-gosvāmi-caraṇān krameṇa daṇḍavat praṇamet । tataḥ śrī-gauracandraṃ praṇamet

viśvambharāya gaurāya caitanyāya mahātmane ।
śacī-putrāya mitrāya lakṣmīśāya namo namaḥ ।।

nityānandam ahaṃ vande karṇe lambita-mauktikam ।
caitanyāgraja-rūpeṇa pavitrī-kṛta-bhūtalam ।।

nistāritāśeṣa-janaṃ dayāluṃ
premāmṛtābdhau parimagna-cittam ।
caitanya-candrādṛtam arcitaṃ tam
advaita-candraṃ śirasā namāmi ।।

gadādhara namas tubhyaṃ yasya gaurāṅgo jīvanam ।
namas te śrī-śrīnivāsa-paṇḍita prema-vigraha ।।

evaṃ krameṇa gaura-bhakta-gaṇān daṇḍavat praṇamet ।

śrī-navadvīpa-dhāmne namaḥ । śrī-gaṅgāyai namaḥ । śrī-saṅkīrtanāya namaḥ । śrī-gauḍa-maṇḍalāya namaḥ ।

kandarpa-koṭi-ramyāya sphurad-indīvara-tviṣe ।
jagan-mohana-līlāya namo gopendra-sūnave ।।

tapta-kāñcana-gaurāṅgi rādhe vṛndāvaneśvari ।
vṛṣabhānu-sute devi praṇamāmi hari-priye ।।

śrī-rādhikā-prāṇa-samāṃ kanīyasīṃ
viśākhikā-śikṣita-saukhya-sauṣṭhavām ।
līlāmṛtenocchalitāṅga-mādhurīm
anaṅga-purvāṃ praṇamāmi mañjarīm ।।

lalitādi-parama-preṣṭha-sakhī-vṛndebhyo namaḥ । kusumikādi-sakhī-vṛndebhyo namaḥ । kastūryādi-nitya-sakhī-vṛndebhyo namaḥ । śaśimukhyādi-prāṇa-sakhī-vṛndebhyo namaḥ । kuraṅgākṣyādi-priya-sakhī-vṛndebhyo namaḥ । śrī-rūpādi-mañjarībhyo namaḥ । śrīdāmādi-sakhi-vṛndebhyo namaḥ । sarva-gopa-gopībhyo namaḥ । vraja-vāsibhyo namaḥ । śrī-vṛndā-vipinebhyo namaḥ । śrī-rāsa-maṇḍalāya namaḥ । śrī-yamunāyai namaḥ । śrī-rādhā-kuṇḍa-śyāma-kuṇḍābhyāṃ namaḥ । śrī-govardhanāya namaḥ । śrī-dvādaśa-vipinebhyo namaḥ । śrī-vraja-maṇḍalāya namaḥ । śrī-mathurā-maṇḍalāya namaḥ । sarvāvatārebhyo namaḥ । ananta-koṭi-vaiṣṇavebhyo namaḥ ।

vāñchā-kalpa-tarubhyaś ca kṛpā-sindhubhya eva ca ।
patitānāṃ pāvanebhyo vaiṣṇavebhyo namo namaḥ ।।

atha snānam ācaret yathānady ādau pravāhābhimukhe taḍāgādiṣu pūrvābhimukhī tīrthāni āhvayed yathā

gaṅge ca yamune caiva godāvari sarasvati ।
narmade sindho kāveri jale asmin sannidhiṃ kuru ।।

mahā-pāpa-bhaṅge dayālo nu gaṅge
maheśottamāṅge lasac citta-raṅge ।
drava-brahma-dhāmācyutāṅghryabjaje mā
punīhīna-kanye pravāhormi-dhanye ।।

viṣṇor nābhy-ambu-madhyād vara-kamalam abhūt tasya nālī-sumeror
madhye niḥsyandamānā tvam asi bhagavati brahma-lokāt prasūtā ।
khād-bhraṣṭā rudra-mūrdhni praṇipatita-jalā gāṃ gatāsīti gaṅgā
kas tvāṃ yo nābhivanden madhu-mathana-hara-brahma-samparka-pūtām ।।

gaṅgā gaṅgeti yo brūyāt yojanānāṃ śatair api ।
mucyate sarva-pāpebhyo viṣṇu-lokaṃ sa gacchati ।।

cidānanda-bhānoḥ sadā nanda-sūnoḥ
para-prema-pātrī drava-brahma-gātrī ।
aghānāṃ lavitrī jagat-kṣema-dhātrī
pavitrī-kriyān no vapur mitra-putrī ।।

rādhikā-sama-saubhāgya sarva-tīrtha-pravandita ।
prasīda rādhikā-kuṇḍa snāmi te salile śubhe ।।

tataḥ śukla-vastre paridhāya śrī-hari-mandira-dhāraṇaṃ kṛtvā śrī-hari-nāmākṣaram aṅkayed gātre

lalāṭe keśavaṃ dhyāyen nārāyaṇam athodare ।
vakṣaḥ-sthale mādhavaṃ tu govindaṃ kaṇṭha-kūpake ।।

viṣṇuṃ ca dakṣiṇe kukṣau bāhau ca madhusūdanam ।
trivikramaṃ kandhare tu vāmanaṃ vāma-pārśvake ।।

śrīdharaṃ vāma-bāhau tu hṛṣīkeśaṃ ca kandhare ।
pṛṣṭhe tu padma-nābhaṃ ca kaṭyāṃ dāmodaraṃ nyaset ।
tat prakṣālana-toyaṃ tu vāsudeveti mūrdhani ।।

pūrvavat sthirāsane sthira-cittaḥ tatrādau śrī-navadvīpa-madhye śrī-ratna-mandire ratna-siṃhāsanopari bhakta-vṛnda-parisevitaṃ śrī-śrī-kṛṣṇa-caitanya-devaṃ gurvādi-krameṇa dhyātvā pūjayet ।

tatrādau śrī-jagannātha-miśrasya mandiraṃ dhyāyet । yathā caitanyārcana-candrikāyām

śrī-jagannātha-miśrasya mandirāṅganam uttamaiḥ ।
nānā-ratna-maṇi-yuktair vicitra-mandira-puram ।।

tan-madhye ravi-kānti-nindi-kanaka-prākāra-satoraśaṃ
śrī-nārāyaṇa-geham agra-vilasat saṃkīrtana-prāṅgaṇam ।
lakṣmy-antaḥpura-pāka-bhoga-śayana-śrī-candraśālaṃ puraṃ
yad-gaurāṅga-harer vibhāti sukhadaṃ svānanda-saṃvṛhitam ।।

tan-madhye nava-cūḍa-ratna-kalasaṃ vrajendra-ratnāntarā
muktā-dāma-vicitra-hema-paṭalaṃ sad-bhakti-ratnācitam ।
veda-dvāra-sad-aṣṭa-mṛṣṭa-maṇi-ruṭ-śobhā-kavāṭānvitaṃ
sac-candrātapa-padma-rāga-vidhu-ratnālambiyan-mandiram ।।

tan-madhye maṇi-citra-hema-racite mantrārṇa-yantrānvite
ṣaṭ-koṇāntara-karṇikāra-śikhara-śrī-keśaraiḥ sannibhe ।
kūrmākāra-mahiṣṭha-yoga-mahasi śrī-yoga-pīṭhāmbuje
rākeśāvali-sūrya-lakṣa-vimale yad-bhāti siṃhāsanam ।।

pārśvādhaḥ-padma-paṭi-ghaṭita-hari-maṇi-stambha-vaidūrya-pṛṣṭhaṃ
citra-chādāvalambi-pravara-maṇi-mahā-mauktikaṃ kānti-jālam ।
tūlāntaś cīna-celāsanam-uḍupa-mṛdu-prānta-pṛṣṭhopadhānaṃ
svarṇāntaś citra-mantraṃ vasu-hari-caraṇa-dhyāna-gamyāṣṭa-kośam ।।

tan-madhye śrī-gaura-candraṃ vāme śrīla-gadādharam ।
tad-dakṣiṇe avadhūtendraṃ śrīlādvaitaṃ tataḥ smaret ।।

tad-dakṣiṇe śrīnivāsaṃ smaret śrī-paṇḍitottamam ।
smaret śrī-bhakta-vṛndaṃ ca catur-dikṣu suveṣṭitam ।।

śrīmad-gaura-bhakta-vṛnde svīya-svīya-gaṇānvite ।
rūpa-svarūpa-pramukhe sva-gaṇa-sthān gurūn smaret ।।

tatrādau śrī-guru-smaraṇaṃ yathā sanat-kumāra-saṃhitāyām

śaśāṅkāyuta-saṃkāśaṃ varābhaya-lasat-karaṃ ।
śuklāmbara-dharaṃ divya-śukla-mālyānulepanam ।।

prasanna-vadanaṃ śāntaṃ bhajanānanda-nirvṛtam ।
divya-rūpa-dharaṃ dhyāyed varadaṃ kamalekṣaṇam ।।

rūpa-pūrva-guru-gaṇān-ugataṃ sevanotsukam ।
evaṃ rūpaṃ guruṃ dhyāyen manasā sādhakaḥ śuciḥ ।।

tat-samīpe sevotsukam ātmānaṃ bhāvayed yathā

divya-śrī-hari-mandirāḍhya-tilakaṃ kaṇṭhaṃ sumālānvitaṃ
vakṣaḥ śrī-hari-nāma-varṇa-subhagaṃ śrīkhaṇḍa-liptaṃ punaḥ ।
śuddhaṃ śubhra-navāmbaraṃ vimalatāṃ nityaṃ vahantīṃ tanuṃ
dhyāyec-chrī-guru-pāda-padma-nikaṭe sevotsukāṃ cātmanaḥ ।।

śrīman-mauktika-dāma-baddha-cikuraṃ susmera-candrānanaṃ
śrīkhaṇḍāguru-cāru-citra-vasanaṃ srag-divya-bhūṣāñcitam ।
nṛtyāveśa-rasānumoda-madhuraṃ kandarpa-veśojjvalaṃ
caitanyaṃ kanaka-dyutiṃ nija-janaiḥ saṃsevymānaṃ bhaje ।।

kañjārendra-vinindi-sundara-gatiṃ śrī-pādam indīvara
śreṇī-śyāma-sad-ambaraṃ tanu-rucā sāndhyendu-saṃmardakam ।
premodghūrṇa-sukañja-khañjana-madā-jin-netra-hāsyānanaṃ
nityānandam ahaṃ smarāmi satataṃ bhūṣojjvalāṅga-śriyam ।।

sad-bhaktāli-niṣevitāṅghri-kamalaṃ kundendu-śuklāmbaraṃ
śuddha-svarṇa-ruciṃ subāhu-yugalaṃ smerānanaṃ sundaram ।
śrī-caitanya-dṛśaṃ varābhaya-karaṃ premāṅga-bhūṣāñcita
madvaitaṃ satataṃ smarāmi paramānandaika-kandaṃ prabhum ।।

kāruṇyaika-maranda-padma-caraṇaṃ caitanya-candra-dyutiṃ
tāmbūlārpaṇa-bhaṅgi-dakṣiṇa-karaṃ śvetāmbaraṃ sad-varam ।
premānanda-tanuṃ sudhā-smita-mukhaṃ śrī-gaura-candrekṣaṇaṃ
dhyāyec chrīla-gadādharaṃ dvija-varaṃ mādhurya-bhūṣojjvalam ।।

śri-caitanya-padāravinda-madhu-pāḥ sat-prema-bhūṣojjvalāḥ
śuddha-svarṇa-ruco dṛg-ambu-pulaka-svedaiḥ sad-aṅga-śriyaḥ ।
sevopāyana-pāṇayaḥ smita-mukhāḥ śuklāmbarāḥ sad-varāḥ
śrīvāsādi-mahāśayān sukha-mayān dhyāyema tān pārṣadān ।।

iti smaraṇānantaraṃ śrī-guror ājñayā śrīman-mahāprabhuṃ ṣoḍaśopacārādibhiḥ tan-mūla-mantreṇaiva pūjayet । śrīman-mahāprabhu-mantroddhāro yathā ūrddhvāmnāye śrī-vyāsaṃ prati śrī-nārada-vākyam 

aho gūḍhatamaḥ praśno bhavatā parikīrtitaḥ ।
mantraṃ vakṣyāmi te brahman mahā-puṇya-pradaṃ śubham ।।

klīṃ gaurāya nama iti sarva-lokeṣu pūjitaḥ ।
māyā-ramānaṅga-bījaiḥ vāg-bījena ca pūjitaḥ ।
ṣaḍakṣaraḥ kīrtito ayaṃ mantra-rājaḥ sura-drumaḥ ।।

mantro yathākliṃ gaurāya namaḥ; hrīṃ, śrīṃ, klīṃ, aiṃ gaurāya namaḥ ।

etat pādyam, etad arghyam, etad ācamanīyam, eṣa gandhaḥ, etat puṣpam, eṣa dhūpaḥ, eṣa dīpaḥ, etan naivedyam, etat pānīya-jalam, idam ācamanīyam, etat tāmbūlam, etad gandha-mālyam, eṣa puṣpāñjalir ityādi ।

evaṃ śrī-nityānanda-prabhuṃ pūjayet, śrīman-nityānanda-prabhor mantroddhāro yathā 

iti nāmāṣṭa-śatakaṃ mantraṃ niveditaṃ śṛṇu ।
mayā tvayi purā proktaṃ kāma-bījeti saṃjñakam ।।

vahni-bījena pūtānte cādau deva namas tathā ।
jāhnavī-padaṃ tatraiva vallabhāya tataḥ param ।
iti mantro dvādaśārṇaḥ sarvatraiva manoharaḥ ।।

mantro yathākliṃ deva-jāhnavī-vallabhāya svāhā । iti mantreṇaiva pūjayet ।

evaṃ śrī-advaita-prabhuṃ pūjayet । atha śrī-advaita-prabhor mantroddhāro yathā pādme

aho gūḍhatamaḥ praśno nārada muni-sattama ।
na prakāśyas tvayā hy etad guhyād guhyataraṃ mahat ।।

kāma-bīja-samāyuktā advaita-vahni-nāyikā ।
ṅe antā vai ṛṣi-varṇo ayaṃ mantraḥ sarvātidurlabhaḥ ।।

mantro yathāklīṃ advaitāya svāhā ।

tad-anantaraṃ śrīman-mahāprabhoḥ śeṣa-nirmālyena śrī-gadādhara-paṇḍitaṃ pūjayet tan-mantreṇaiva, śrī-gadādhara-paṇḍita-mantro yathāśrīṃ gadādharāya svāhā ।

atha tathaiva śrī-śrīvāsādi-bhaktān guru-vargādīn mahāprabhu-nirmālya-prasādena pūjayet, sva-sva-nāma-caturthyantena śrī-guru-devaṃ tu tan-mūla-mantreṇaiva pūjayet ।

śrī-guru-mantroddharo yathā bṛhad-brahmāṇḍa-purāṇe sūta-śaunaka-samvāde

śrīṃ gum ity eva bhagavad-gurave vahni-vallabhā ।
daśārṇa-mantra-rājaś ca sarva-kāryeṣu rakṣitā ।।

mantro yathāśrīṃ guṃ bhagavad-gurave svāhā ।

tato avaśeṣa-nirmālyādikaṃ gṛhṇīyāt; sthānāntare ca saṃsthāpya prabhupāda-padme puṣpāñjaliṃ dattvā ārātrikaṃ kuryāt । tad-antaraṃ cāmara-vyajanādikaṃ kṛtvā śrī-guru-pārśve tiṣṭhan dhyānānukrameṇa nirīkṣaṇaṃ kṛtvā tato bahiḥ-pūjayet । bahiḥ-pūjāṃ kṛtvānantaraṃ sva-sva-gāyatrī-mantrān japet kramāt

tatrādau śrī-guru-gāyatrī yathā pādmeśrīṃ gurudevāya vidmahe gaura-priyāya dhīmahi tan no guruḥ pracodayāt ।

prathamaṃ mantra-guroḥ pūjā paścāc caiva mamārcanam ।
kurvan siddhim avāpnoti hy anyathā niṣphalaṃ bhavet ।।

dhyānādau śrī-guror mūrtiṃ pūjādau ca guroḥ pūjām ।
japādau ca guror mantraṃ hy anyathā niṣphalaṃ bhavet ।।

tato japa-lakṣaṇaṃ yathā 

na kampayec chiro grīvāṃ dantān naiva prakāśayet ।
manaḥ-saṃharaṇaṃ śaucaṃ maunaṃ mantrārtha-cintanam ।।

mano-madhye sthito mantro mantra-madhye sthitaṃ manaḥ ।
mano-mantraṃ samāyuktam etad dhi japa-lakṣaṇam ।।

atha japāṅgulyādi-niyamaḥ 

tatrāṅguli-japaṃ kurvan sāṅguṣṭhāṅgulibhir japet ।
aṅguṣṭhena vinā karma kṛtas tad aphalaṃ bhavet ।।

kaniṣṭhānāmikā madhyā caturthī tarjanī matā ।
tisro aṅgulyas tri-parvā syur madhyamā caika-parvikā ।।

parva-dvayaṃ madhyamāyā japa-kāle vivarjayet ।
evaṃ meruṃ vijānīyād brahmaṇā dūṣitaṃ svayam ।।

ārabhyānāmikā-madhyāt pradakṣiṇam anukramāt ।
tarjanī-mūla-paryantaṃ kramād daśasu parvasu ।।

aṅgulir na viyuñjīta kiñcit saṅkocayet talam ।
aṅgulīnāṃ viyoge tu chidreṣu sravate japaḥ ।।

madhyamā caika-parvikā ity ukteḥ kecit madhyamā-madhya-parva gṛhṇanti tan na ।

atha japa-kramo yathā

prathamaṃ gurudevasya mantra-gāyatrīṃ saṃsmaret ।
tataḥ śrī-gauracandrasya gāyatry uccāraṇaṃ tathā ।।

śrīlāvadhūtendrādvaita-mantra-gāyatrīṃ saṃsmaret ।
tataḥ śrī-gadādharasya śrīvāsa-paṇḍitasya ca ।।

śrī-gurudevasya mantro yathāśrīṃ guṃ bhagavad-gurave svāhā । atha gāyatrīśrīṃ gurudevāya vidmahe, gaura-priyāya dhīmahi, tan no guruḥ pracodayāt ।

iti śrī-guru-gāyatrī-smaraṇānantaraṃ guru-vargān smaret; smaraṇa-kramo yathā śrī-guru-parama-gurur ityādi-krameṇa sva-sva-praṇāly-anusāreṇa sva-sva-parivāreśvara-parama-parameṣṭhi-guru-paryantaṃ dhyānaṃ kṛtvā svīya-svīya-nāmāni caturthyantaṃ kṛtvā japānantaraṃ śrī-śrī-caitanya-mahāprabhor mantraṃ gāyatrīṃ ca smaret ।

mantro yathā -klīṃ gaurāya svāhā । gāyatrī yathā -klīṃ caitanyāya vidmahe viśvambharāya dhīmahi tan no gauraḥ pracodayāt ।

mantro yathā -klīṃ deva-jāhnavī-vallabhāya svāhā । gāyatrī yathā -klīṃ nityānandāya vidmahe saṅkarṣaṇāya dhīmahi tan no balaḥ pracodayāt ।

mantro yathā -klīṃ advaitāya svāhā । gāyatrī yathā -klīṃ advaitāya vidmahe mahā-viṣṇave dhīmahi tan no advaitaḥ pracodayāt ।

mantro yathā -śrīṃ gadādharāya svāhā । gāyatrī yathā -gāṃ gadādharāya vidmahe paṇḍitākhyāya dhīmahi tan no gadādharaḥ pracodayāt ।

mantro yathā -śrīṃ śrīvāsāya svāhā । gāyatrī yathā -śrīṃ śrīvāsāya vidmahe nāradākhyāya dhīmahi tan no bhaktaḥ pracodayāt ।

śrī śrī gaura-gadādhara mantro yathā -klīṃ śrīṃ gaura-gadādharāya svāhā ।

anantaraṃ stava-praṇāmādi kṛtvā śrī-gauracandrāṣṭa-kālīya-sūtrānusareṇa smaret

gaurasya śayanotthānāt punas tac-chayanāvadhi ।
nānopakaraṇaiḥ kuryāt sevanaṃ tatra sādhakaḥ ।।

śrī-navadvīpa-candrasya caritāmṛtam adbhutam ।
cintyatāṃ cintyatāṃ nityaṃ mānasa-sevanotsukaḥ ।।

niśānte gauracandrasya śayanaṃ ca nijālaye ।
prātaḥ-kāle kṛtotthānaṃ snānaṃ tad-bhojanādikam ।।

pūrvāhna-samaye bhakta-mandire paramotsukam ।
madhyāhne paramāścarya-keliṃ sura-sarit-taṭe ।।

aparāhne navadvīpa-bhramaṇaṃ bhūri-kautukam ।
sāyāhne gamanaṃ cāru-śobhanaṃ nija-mandire ।।

pradoṣe priya-vargāḍhyaṃ śrīvāsa-bhavane tathā ।
niśāyāṃ smared ānandaṃ śrīmat-saṃkīrtanotsavam ।।

evaṃ śrī-caitanya-devaṃ niṣevya siddha-dehena śrī-kṛṣṇa-sevāṅgaṃ vidadhyāt । atra kārikā

tac cintanādi-samaye kuryāt tad anusārataḥ ।
cintanaṃ tu tayos tatra vasan guru-gaṇānvitaḥ ।।

punaś cākṣuṣa-līle asmin siddha-dehena sādhakaḥ ।
manasā mānasīṃ sevām aṣṭa-kālocitāṃ vrajet ।।

sādhakaḥ siddha-dehena kuryāt kṛṣṇa-priyā-gṛhe ।
guru-rūpa-priyā-pārśve lalitādi sakhī-gaṇe ।।

nivāsaṃ yāvaṭe nityaṃ guru-rūpā-sakhī-yutaḥ ।
śrī-yāvaṭa-pure śrīmad-vṛṣabhānu-pure api ca ।।

nandīśvara-pure rādhā-kṛṣṇa-kuṇḍa-taṭa-dvaye ।
śrīmad-vṛndāvane ramye śrīmad-vṛndāvaneśayoḥ ।।

prātar ādyaṣṭa-samaye sevanaṃ tu krameṇa ca ।
nānopakaraṇair divyair bhakṣya-bhojyādibhiḥ sadā ।
cāmara-vyajanādyaiś ca pāda-saṃvāhanādibhiḥ ।।

kiśorī gopa-vanitā sarvālaṅkāra-bhūṣitā ।
pṛthu-tuṅga-kuca-dvandvā catuḥṣaṣṭi-guṇānvitā ।।

nigūḍha-bhāvā govinde madanānanda-mohinī ।
nānā-rasa-kalālāpa-śālinī divya-rūpinī ।।

saṅgīta-rasa-saṃjāta-bhāvollāsa-bharānvitā ।
divā-niśaṃ mano-madhye dvayoḥ premā-bharākulā ।।

sarva-lakṣana-sampannā bhāva-hāvādi-bhūṣitā ।
guru-prasāda-jananī guru-rūpā-priyānugā ।
gāndharvikā-sva-yūtha-sthā lalitādi-gaṇānvitā ।।

sva-yūtheśvary-anugatā yāvaṭa-grāma-vāsinī ।
cintanīyākṛtiḥ sā ca kāma-rūpānugāminī ।।

cid-ānanda-rasamayī druta-hema-sama-prabhā ।
sucīna-nīla-vasanā nānālaṅkāra-bhūṣitā ।।

śrī-rādhā-kṛṣṇayoḥ pārśva-vartinī nava-yauvanā ।
guru-dattasya nāmno asyā mātā vargādya-mañjarī ।
pitā varga-tṛtīyākhyo vargāntāhvayakaḥ patiḥ ।।

nivāso yāvaṭe tasyā dakṣiṇā mṛdvikā hi sā ।
śrī-rādhā-vastra-sevāḍhyā nānālaṅkāra-bhūṣitā ।।

asyaiva siddha-dehasya sādhanāni yathā-kramam ।
ekādaśa-prasiddhāni lakṣyante atimanoharam ।।

nāma rūpaṃ vayo veśaḥ sambandho yūtha eva ca ।
ājñā sevā parākāṣṭhā pālya-dāsī nivāsakaḥ ।।

eteṣāṃ viśeṣa-lakṣaṇāny ucyante

śrī-rūpa-mañjarītyādi-nāmākhyānānurūpataḥ ।
cintanīyaṃ yathā-yogyaṃ svanāma vraja-subhruvām ।।

rūpaṃ yūtheśvarī-rūpaṃ bhāvanīyaṃ prayatnataḥ ।
trailokya-mohanaṃ kāmod-dīpanaṃ gopikā-pateḥ ।।

vayo nānā-vidhaṃ tatra yat tu tridaśa-vatsaram ।
mādhuryādbhuta-kaiśoraṃ vikhyātaṃ vraja-subhruvām ।।

veśo nīla-paṭādyaiś ca vicitrālaṅkṛtais tathā ।
svasya dehānurūpeṇa svabhāva-rasa-sundaraḥ ।।

sevya-sevaka-sambandhaḥ svamanovṛtti-bhedataḥ ।
prāṇātyaye api sambandhaṃ na kadā parivartayet ।।

yathā yūtheśvarī-yūthaḥ sadā tiṣṭhati tad-vaśe ।
tathaiva sarvathā tiṣṭhe-dbhūtvā tad-vaśa-vartinī ।।

yūtheśvaryāḥ śirasy ājñā-mādāya hari-rādhayoḥ ।
yathocitāṃ ca śuśrūṣāṃ kuryād ānanda-saṃyutā ।।

cāmara-vyajanādīnāṃ sarvājñā-pratipālanam ।
iti sevā parijñeyā yathā-mati vibhāgaśaḥ ।।

śrī-rādhā-kṛṣṇayor yadvad rūpa-mañjarikādayaḥ ।
prāpta nitya-sakhītvaṃ ca tathā syām iti bhāvayet ।।

pālya-dāsī ca sā proktā paripālyā priyaṃvadā ।
sva-mano-vṛtti-rūpeṇa yā nitya-paricārikā ।।

nivāso vraja-madhye tu rādhā-kṛṣṇa-sthalī matā ।
vaṃśī-vaṭaś ca śrī-nandī-śvaraś cāpy atikautukaḥ ।।

anaṅga-mañjarī proktā vilāsa-mañjarī tathā ।
aśoka-mañjarī ceti rasa-mañjarikā tathā ।।

rasāla-mañjarī nāmnā tathā kamala-mañjarī ।
karuṇā-mañjarī khyātā vikhyātā guṇa-mañjarī ।।

evaṃ sarvāś ca vikhyātāḥ sva-sva-nāmākṣaraiḥ parāḥ ।
mañjaryo bahuśaḥ rūpa-guṇa-śīla-vayo anvitāḥ ।।

nāma-rūpādi tat sarvaṃ guru-dattaṃ ca bhāvayet ।
tatra tatra sthitā nityaṃ bhajet śrī-rādhikā-harī ।।

bhāvayan sādhako nityaṃ sthitvā kṛṣṇa-priyā-gṛhe ।
tad ājñā-pālako bhūtvā kāleṣv aṣṭasu sevate ।।

sakhīnāṃ saṅginī-rūpām ātmānaṃ bhāvanā-mayīm ।
ājñā-sevā-parākāṣṭhā-kṛpālaṅkāra-bhūṣitām ।
tataś ca mañjarī-rūpān gurvādīn api saṃsmaret ।।

atha prātaḥ-pūrvāhna-līlāṃ smṛtvā madhyāhne saṅga-mitau rādhā-kṛṣṇau paraspara-saṅga-janita-nānā-sāttvika-vikāra-bhūṣitau lalitādi-priya-sakhī-vṛnda-sanarma-vāg-vilāsena janita-paramānandau nānā-rasa-vilāsa-cihnau sammagna-mānasau vihitāraṇya-līlau vṛndāraṇye sumahīruha-mūle yoga-pīṭhopari upaviṣṭau evambhūtau rādhā-kṛṣṇau saṃsmaret ।

prathamaṃ ṣaḍ-dalaṃ padmaṃ tad-bahir vasu-patrakam ।
tad-bahir daśa-patraṃ ca daśopadala-saṃyutam ।।

śrīmad-rādhā-kṛṣṇa-līlā-rasa-pūrita-vigraham ।
tat-tad-icchā-vaśenaivon-mīlitaṃ bhāti mudritam ।।

prākārās tad-bahis tatra dikṣu dvāra-catuṣṭayam ।
catuṣ-koṇāś ca ṣaḍ-dalyāṃ ṣaṭ-pady-aṣṭādaśākṣarī ।।

yathā brahma-saṃhitāyām 

sahasra-patraṃ kamalaṃ gokulākhyaṃ mahat padam ।
tat-karṇikāraṃ tad-dhāma tad-anantāṃśa-sambhavam ।।

karṇikāraṃ mahad yantraṃ ṣaṭ-kośaṃ vajra-kīlakam ।
ṣaḍ-aṅgaṃ ṣaṭ-padī-sthānaṃ prakṛtyā puruṣeṇa ca ।।

premānanda-mahānanda-rasenāvasthitaṃ hi yat ।
jyotī-rūpeṇa manunā kāma-bījena saṅgatam ।।
tat-kiñjalkaṃ tad-aṃśānām tat-patrāṇi śriyām api ।।
evambhūta yoga-pīṭhe śrī-śrī-rādhā-kṛṣṇau smaret ।

atha śrī-kṛṣṇa-candrasya vayo-veśādayo akhilāḥ ।
rasa-śāstrānusāreṇa nirūpyante yathāmati ।।

vayaḥ kaumāra-paugaṇḍa-kaiśoram iti tat tridhā ।।
kaumāraṃ pañcamābdāntaṃ paugaṇḍaṃ daśamāvadhi ।
āṣoḍaśāc ca kaiśoraṃ yauvanaṃ syāt tataḥ param ।।

ādya-madhyānta-bhedena kaumārādīni ca tridhā ।
aṣṭa-māsādhikaṃ varṣaṃ bhāgatvena ca kīrtitam ।।

tad yathāādya-kaumāram aṣṭa-māsādhikam eka-varṣam evaṃ madhya-kaumāram, evaṃ ca śeṣa-kaumāram; evaṃ pañcama-varṣa-paryantaṃ kaumāraṃ jñeyam । ādya-paugaṇḍam aṣṭa-māsādhikam eka-varṣam; evaṃ madhya-paugaṇḍam; evaṃ ca śeṣa-paugaṇḍam; evaṃ ca krameṇa ṣaṣṭha-varṣam ārabhya daśa-varṣa-paryantaṃ paugaṇḍaṃ jñeyam । ādya-kaiśoraṃ sārdha-dina-dvayottaraikādaśa-māsādhikam eka-varṣam; evaṃ madhya-kaiśoram; evaṃ śeṣa-kaiśoram; krameṇaikādaśa-varṣam ārabhya pañca-daśa-varṣa-nava-māsa-sārdha-sapta-dina-paryantaṃ kaiśoraṃ jñeyam ।

atha śrī-kṛṣṇasya vraja-līlātatra śrī-kṛṣṇasya vraja-līlā pañca-dinottara-ṣaḍ-māsādhika-daśa-varṣīyā jñeyā atha ca 
ekādaśa-samās tatra gūḍhārciḥ sabalo avasat ।।
mahārāja-kumāratayā bhogātiśayena samṛddhyā varṣa-māsa-dinānāṃ sārdhatayā sārdha-sapta-dinottara-nava-māsādhika-pañca-daśa-varṣa-parimitaṃ śrī-kṛṣṇasya vayo jñeyam ।

atraiva śeṣa-kaiśore ṣoḍaśa-hāyane sadā ।
vraje vihāraṃ kurute śrīman nandasya nandanaḥ ।।

vaṃśī-pāṇiḥ pīta-vāsā indranīla-maṇi-dyutiḥ ।
kaṇṭhe kaustubha-śobhāḍhyo mayūra-dala-bhūṣaṇaḥ ।।

guñjā-hāra-lasad-vakṣā ratna-hāra-virājitaḥ ।
vana-mālā-dharo niṣka śobhollasita-kaṇṭhakaḥ ।।

vāma-bhāga-sthita-svarṇa-rekhā-rājad-uraḥ-sthalaḥ ।
vaijayantī-lasad-vakṣā gaja-mauktika-nāsikaḥ ।।

karṇayor makarākāra-kuṇḍalābhyāṃ virājitaḥ ।
ratna-kaṅkana-yug ghastaḥ kauṅkumaṃ tilakaṃ dadhat ।।

kiṅkiṇī-yukta-kaṭiko ratna-nūpura-yuk-padaḥ ।
mālatī-mallike jāti-yūthī ketakī-campake ।।

nāgakeśara ityādi puṣpa-mālā-svalaṅkṛtaḥ ।
iti veśa-dharaḥ śrīmān dhyeyaḥ śrī-nandanandanaḥ ।।

śṛṅgaṃ vāmodara-parisare tunda-bandhāntara-sthaṃ
dakṣe tadvan nihita-muralīṃ ratna-citrāṃ dadhānaḥ ।
vāmenāsau sarala-laguṇaṃ pāṇinā pīta-varṇaṃ
līlāmbhojaṃ kamala-nayanaḥ kampayan dakṣiṇena ।।

asyaiva kṛṣṇa-candrasya mantrāḥ santi trayo amalāḥ ।
siddhāḥ kṛṣṇasya sat-prema-bhakti-siddhi-karā matāḥ ।।

tatrādau mantroddhāro yathā sanat-kumāra-saṃhitāyām

hare-kṛṣṇau dvir āvṛttau
kṛṣṇa tādṛk tathā hare ।
hare rāma tathā rāma
tathā tādṛg ghare manuḥ ।।

hare kṛṣṇa hare kṛṣṇa kṛṣṇa kṛṣṇa hare hare ।
hare rāma hare rāma rāma rāma hare hare ।।

asya dhyānaṃ yathā tatraiva

dhyāyed vṛndāvane ramye
gopa-gobhir alaṅkṛte ।
kadamba-pādapa-cchāye
yamunā-jala-śītale ।।

rādhayā sahitaṃ kṛṣṇaṃ
vaṃśī-vādana-tat-param ।
tribhaṅga-lalitaṃ devaṃ
bhaktānugraha-kārakam ।।

viśeṣato daśārṇo ayaṃ
japa-mātreṇa siddhi-daḥ ।
pañcāṅgāny asya mantrasya
vijñeyāni manīṣibhiḥ ।।

iti gautamīya-tantra-vākyāt rāga-mārge daśākṣara-gopāla-mantrasya prasiddhiḥ; tad-uddhāro likhyate, sa yathā gautamīya-tantre

khāntākṣaraṃ samuddhṛtya
trayodaśa-svarānvitam ।
pārṇaṃ turya-svara-yutaṃ
chāntaṃ dhāntaṃ tathā dvayam ।।

amṛtārṇaṃ māṃsa-yugmaṃ
mukha-vṛttena saṃyutam ।
bhārśaṃ tu mukha-vṛttāḍhyaṃ
pavanārṇaṃ tathaiva ca ।।

bīja-śakti-samāyukto
mantro ayaṃ samudāhṛtaḥ ।
gupta-bīja-svabhāvatvād
daśārṇaḥ khalu kathyate ।।

brahmārṇaṃ turya-saṃyuktaṃ
māṃsa-dvaya-samanvitam ।
nāda-bindu-samāyuktaṃ
jagad-bījam udāhṛtam ।।

śukrārṇam amṛtārṇena
mukha-vṛttena saṃyutam ।
gaganaṃ mukha-vṛttena
proktā śaktiḥ parātparā ।।

daśākṣaro mantro, yathā klīṃ gopījana-vallabhāya svāhā ।

aṣṭādaśākṣaro mantro, yathā klīṃ kṛṣṇāya govindāya gopījana-vallabhāya svāhā ।

phullendīvara-kāntim indu-vadanaṃ barhāvataṃsa-priyaṃ
śrīvatsāṅkam udāra-kaustubha-dharaṃ pītāmbaraṃ sundaram ।
gopīnāṃ nayanotpalārcita-tanuṃ go-gopa-saṅghāvṛtaṃ
govindaṃ kala-veṇu-vādana-paraṃ divyāṅga-bhūṣaṃ bhaje ।।

atha kāma-gāyatrī-mantroddhāro yathā svāyambhuvāgame

klīṃ tataḥ kāma-devāya vidmahe ca padaṃ tataḥ ।
tataś ca puṣpa-bāṇāya dhīmahīti padaṃ tataḥ ।।

tatas tan no anaṅga iti tataś caiva pracodayāt ।
eṣā vai kāma-gāyatrī caturviṃśākṣarī mātā ।।

kāma-gāyatrī, yathā -klīṃ kāmadevāya vidmahe puṣpa-bāṇāya dhīmahi tan no anaṅgaḥ pracodayāt ।

krīḍāsakto madana-vaśa-go rādhayāliṅgitāṅgaḥ
sa-bhrū-bhaṅgaḥ smita-suvadano mugdha-nepathya-śobhaḥ ।
vṛndāraṇye prati-nava-latā-sadmasu prema-pūrṇaḥ
pūrṇānando jayati muralīṃ vādayāno mukundaḥ ।।

yathā bṛhad-gautamīya-tantre
devī kṛṣṇa-mayi proktā rādhikā para-devatā ।
sarva-lakṣmī-mayī sarva-kāntiḥ sammohinī parā ।।

ṛk-pariśiṣṭe ca 
rādhayā mādhavo devo
mādhavenaiva rādhikā
vibhrājante janeṣv ā ।।

mātsye ca
vārāṇasyāṃ viśālākṣī vimalā puruṣottame ।
rukmiṇī dvāravatyāṃ tu rādhā vṛndāvane vane ।।

pādme ca 
yathā rādhā priyā viṣṇos tasyāḥ kuṇḍaṃ priyaṃ tathā ।
sarva-gopīṣu saivaikā viṣṇor atyanta-vallabhā ।।

mahā-bhāva-svarūpeyaṃ guṇair ativarīyasī ।
gopālottara-tāpanyāṃ yad gāndharveti viśrutā ।।

hlādinī yā mahā-śaktiḥ sarva-śakti-varīyasī ।
tat-sāra-bhāva-rūpeyam iti tantre pratiṣṭhitā ।।

suṣṭhu-kānta-svarūpeyaṃ sarvadā vārṣabhānavī ।
dhṛta-ṣoḍaśa-śṛṅgārā dvādaśābharaṇānvitā ।।

tatra suṣṭhu-kānta-svarūpā, yathā śrī-kṛṣṇa-vākyam 

kacās tava sukuñcitā mukham adhīra-dīrghekṣaṇaṃ
kaṭhora-kuca-bhāg-uraḥ kraśima-śāli madhya-sthalam ।
nate śirasi dorlate karaja-ratna-ramyau karau
vidhūnayati rādhike tri-jagad eṣa rupotsavaḥ ।।

dhṛta-ṣoḍaśa-śṛṅgārā yathā 

snātā nāsāgra-jāgran-maṇi-rasita-paṭā sūtriṇī baddha-veṇī
sottaṃsā carcitāṅgī kusumita-cikura sragviṇī padma-hastā ।
tāmbūlāsyoru-bindu-stavakita-cibukā kajjalākṣī sucitrā
rādhālaktojjvalāṅghriḥ sphuriti tilakinī ṣoḍaśā-kalpinīyam ।।

dvādaśābharaṇāśritā yathā 

divyaś cūḍāmaṇīndraḥ puraṭa-viracitāḥ kuṇḍala-dvandva-kāñci
niṣkāś cakrī-śalākā-yuga-valaya-ghaṭāḥ kaṇṭha-bhūṣormikāś ca ।
hārās tārānukāra bhuja-kaṭaka-tulākoṭayo ratna-k ptā
stuṅgā pādāṅgurīya-cchavir iti ravibhir bhūṣaṇair bhāti rādhā ।।

madhye vayasi kaiśora eva tasyāḥ sthitiḥ । pūrvavad divasa-gaṇanayā viṃśati-dinottara-pañca-māsādhika-nava-varṣa-parimitaṃ madhya-kaiśoraṃ vayaḥ; rāja-kumārītvād bhogātiśayena samṛddhyā varṣa-māsa-dinānāṃ sārdhatayā pañca-daśa-dinottara-māsa-dvayādhika-caturdaśa-varṣa parimitaṃ vayo asyāḥ jñeyam ।

asyā madīyatā-bhāvo madhu-snehas tathaiva ca ।
mañjiṣṭhākhyo bhaved rāgaḥ samarthā kevalā ratiḥ ।।

kandarpa-kautukaṃ kuñjaṃ gṛham asyās tu yāvaṭe ।
mātāsyāḥ kīrtidā proktā vṛṣabhānuḥ pitā smṛtaḥ ।।

abhimanyuḥ patis tasyā durmukho devaraḥ smṛtaḥ ।
jaṭilākhyā smṛtā śvaśrūr nanandā kuṭilā matā ।।

yathā syur nāyakāvasthā nikhilā eva mādhave ।
tathaiva nāyikāvasthā rādhāyāṃ prāyaśo matāḥ ।।

tasyā vṛndāvaneśvaryāḥ sakhyaḥ pañca-vidhā matāḥ ।
sakhyaś ca nitya-sakhyaś ca prāṇa-sakhyaś ca kāścana ।
priya-sakhyaś ca parama-preṣṭha-sakhyaś ca viśrutāḥ ।।

sakhyaḥ kusumikā-vindhyā-dhaniṣṭhādyāḥ prakīrtitāḥ ।
nitya-sakhyaś ca kastūrī-maṇi-mañjarikādayaḥ ।।

prāṇa-sakhyaḥ śaśimukhī-vāsantī-lāsikādayaḥ ।
gatā vṛndāvaneśvaryāḥ prāyeṇemāḥ svarūpatām ।।

priya-sakhyaḥ kuraṅgākṣī sumadhyā madanālasā ।
kamalā mādhurī mañju-keśī kandarpa-sundarī ।
mādhavī mālatī kāma-latā śaśikalādayaḥ ।।

parama-preṣṭha-sakhyas tu lalitā sa-viśākhikā ।
sa-citrā campakalatā tuṅgavidyendulekhikā ।
raṅgadevī sudevī cetyaṣṭau sarva-gaṇāgrimāḥ ।।

yūthādhipātve apy aucityaṃ dadhānā lalitādayaḥ ।
sveṣṭa-rādhādi-bhāvasya lobhāt sakhya-ruciṃ dadhuḥ ।।

madīyatā-bhāva-lakṣaṇaṃ yathā

śṛṅgāra-rasa-sarvasvaḥ kṛṣṇaḥ priyatamo mama ।
iti yaḥ prauḍha-nirbandho bhāvaḥ sa syān madīyatā ।।

udāharaṇaṃ yathā -

śikhi-piñcha-lasan-mukhāmbujo
muralīvān mama jīvaneśvaraḥ ।
kva gato atra vihāya mām ito
vada nārāyaṇa sarva-vittama ।।

bhuja-catuṣṭayaṃ kvāpi narmaṇā darśayann api ।
vṛndāvaneśvarī-premṇā dvi-bhujaḥ kriyate hariḥ ।।

yathā 

rāsārambha-vidhau nilīya vasatā kuñje mṛgākṣī-gaṇai-
rdṛṣṭaṃ gopayituṃ samuddhura-dhiyā yā suṣṭhu saṃdarśitā ।
rādhāyāḥ praṇayasya hanta mahimā yasya śriyā rakṣituṃ
sā śakyā prabhaviṣṇunāpi hariṇā nāsīc catur-bāhutā ।।

madhu-sneha-lakṣaṇaṃ yathā 

madīyatātiśaya-bhāk
priye sneho bhaven madhu ।
svayaṃ prakaṭa-mādhuryo
nānā-rasa-samāhṛtiḥ ।।

mattatoṣma-dharaḥ sneho madhu-sāmyān madhūcyate ।।

udāharaṇaṃ yathā 

rādhā snehamayena hanta racitā mādhurya-sāreṇa sā
saudhīva pratimā ghanāpy uru-guṇair bhāvoṣmaṇā vidrutā ।
yan-nāmany api dhāmani śravaṇayor yāti prasaṅgena me
sāndrānandamayī bhavaty anupamā sadyo jagad-vismṛti ।।

māñjiṣṭha-rāga-lakṣaṇaṃ yathā 

ahāryo ananya-sāpekṣo
yaḥ kāntyā varddhate sadā ।
bhaven māñjiṣṭha-rāgo asau
rādhā-mādhavayor yathā ।।

udāharaṇaṃ yathā 

dhatte drāg anupādhi janma vidhinā kenāpi nākampate
sūte aty āhita-sañcayair api rasaṃ te cen mitho vartmane ।
ṛddhiṃ sañcinute camatkṛti-karoddāma-pramodottarāṃ
rādhā-mādhavayor ayaṃ nirupamaḥ premānubandhotsavaḥ ।।

samarthā-rater lakṣaṇaṃ yathā 

kañcid viśeṣam āyāntyā sambhogecchā yayābhitaḥ ।
ratyā tādātmyam āpannā sā samartheti bhaṇyate ।।

sva-svarūpāt tadīyād vā jātā yat kiñcid anvayāt ।
samarthā sarva-vismāri-gandhā sāndratamā matā ।।

udāharaṇaṃ yathā 

prekṣyāśeṣe jagati madhurāṃ svāṃ vadhūṃ śaṅkayā te
tasyāḥ pārśve gurubhir abhitas tvat-prasaṅgo nyavāri ।
śrutvā dūre tad api bhavataḥ sā tulā-koṭi-nādaṃ
hā kṛṣṇety aśruta-caram api vyāharanty unmadāsīt ।।

sarvādbhuta-vilāsormi-camatkāra-kara-śriyaḥ ।
sambhogecchā-viśeṣo asyā rater jātu na bhidyate ।
ity asyāṃ kṛṣṇa-saukhyārtham eva kevalam udyamaḥ ।।

iyam eva ratiḥ prauḍhā mahābhāva-daśāṃ vrajet ।
yā mṛgyā syād vimuktānāṃ bhaktānāṃ ca varīyasām ।।

yathā śrī-daśame 

etāḥ paraṃ tanu-bhṛto bhuvi gopa-vadhvo
govinda eva nikhilātmani rūḍha-bhāvāḥ ।
vāñchanti yad bhava-bhiyo munayo vayaṃ ca
kiṃ brahma-janmabhir ananta-kathārasasya ।।

śrī-rādhā-mantroddhāro yathā gaurī-tantre

śrī-nāda-bindu-saṃyuktā tathāgnir mukha-vṛtta-yuk ।
caturthī vahni-jāyāntā rādhikāṣṭākṣaro manuḥ ।।

mantro yathā -śrīṃ rāṃ rādhikāyai svāhā ।

gāyatrī yathā -śrī-rādhikāyai vidmahe, prema-rūpāyai dhīmahi, tan no rādhā pracodayāt ।

asyā dhyānaṃ yathā tatraiva

smerāṃ śrī-kuṅkumābhāṃ sphurad-aruṇa-paṭa-prānta-k ptāvaguṇṭhāṃ
ramyāṃ veśena veṇī-kṛta-cikura-śikhālambi-padmāṃ kiśorīm ।
tarjjany-aṅguṣṭha-yuktyā hari-mukha-kamale yuñjatīṃ nāgavallī-
parṇaṃ karṇāyatākṣīṃ tri-jagati madhurāṃ rādhikām arcayāmi ।।

tapta-hema-prabhāṃ nīla-kuntala-baddha-mallikām ।
śarac-candra-mukhīṃ nṛtya-cakorī-cañcalekṣaṇām ।।

bimbādhara-smita-jyotsnāṃ jagaj-jīvana-dāyikām ।
cāru-ratna-stanālambi-muktādāma-vibhūṣaṇām ।।

nitamba-nīla-vasanāṃ kiṅkiṇī-jāla-maṇḍitām ।
nānā-ratnādi-nirmāṇa-ratna-nūpura-dhāriṇīm ।।

sarva-lāvaṇya-mugdhāṅgīṃ sarvāvayava-sundarīm ।
kṛṣṇa-pārśva-sthitāṃ nityaṃ kṛṣṇa-premaika-vigrahām ।
ānanda-rasa-sammagnāṃ kiśorīm āśraye vane ।।

saurīṃ raktāmbarāṃ ramyāṃ sunetrāṃ susmitānanām ।
śyāmāṃ śyāmākhilābhīṣṭāṃ rādhikām āśraye vane ।।

vinā rādhā-prasādena kṛṣṇa-prāptir na jāyate ।
tataḥ śrī-rādhikā-kṛṣṇau smaraṇīyau susaṃyutau ।।

yathā bhaviṣyottare

prema-bhaktau yadi śraddhā mat-prasādaṃ yadīcchasi ।
tadā nārada bhāvena rādhāyārādhako bhava ।।

tathā ca nāradīye

satyaṃ satyaṃ punaḥ satyaṃ satyam eva punaḥ punaḥ ।
vinā rādhā-prasādena mat-prasādo na vidyate ।।

śrī-rādhikāyāḥ kāruṇyāt tat-sakhī-saṃgatim iyāt ।
tat-sakhīnāṃ ca kṛpayā yoṣid-aṅgam avāpnuyāt ।।

anaṅga-sukhadākhyo asti kuñjas tasyottare dale ।
vijñeyo ayaṃ taḍid-varṇo nānā-puṣpa-drumāvṛtaḥ ।।

lalitānandado nityam uttare kuñja-rājakaḥ ।
gorocanābhā lalitā tatra tiṣṭhati nityaśaḥ ।।

mayūra-piñcha-sadṛśa-vasanā kṛṣṇa-vallabhā ।
khaṇḍitā-bhāvam āpannā rati-yuktā harau sadā ।।

candra-tāmbūla-sevāḍhyā divyābharaṇa-maṇḍitā ।
sapta-viṃśaty-aho yuktāṣṭa-māsa-manu-hāyanā ।।

asyā vayaḥ-pramāṇaṃ yat pitā mātā viśokakaḥ ।
śāradā ca patir yasyā bhairavākhyo mato budhaiḥ ।।

svarūpa-dāmodaratāṃ prāptā gaura-rase tv iyam ।
iyaṃ tu vāma-prakharā gṛham asyās tu yāvaṭe ।।

khaṇḍitā-lakṣaṇaṃ, yathā 

ullaṅghya samayaṃ yasyāḥ preyān anyopabhogavān ।
bhoga-lakṣmāṅkitaḥ prātar āgacchet sā hi khaṇḍitā ।
eṣā tu roṣa-niḥśvāsa-tūṣṇīṃ-bhāvādi-bhāg bhavet ।।

yāvair dhūmalitaṃ śiro bhuja-taṭīṃ tāṭaṅka-mudrāṅkitāṃ
saṃkrānta-stana-kuṅkumojjvala-muro mālāṃ parimlāpitām ।
ghūrṇā-kuḍmalite dṛśau vraja-pater dṛṣṭvā prage śyāmalā
citte rudra-guṇaṃ mukhe tu sumukhī bheje munīnāṃ vratam ।।

vāma-prakharā-lakṣaṇaṃ yathā 

saubhāgyāder ihādhikyād adhikā sāmyataḥ samā ।
laghutvāl laghur ity uktās tridhā gokula-subhruvaḥ ।।
pratyekaṃ prakharā madhyā mṛdvī ceti punas tridhā ।।
pragalbha-vākyā prakharā khyātā durlaṅghya-bhāṣitā ।
tad ūnatve bhaven mṛdvī madhyā tat-sāmyam āgatā ।।

tatra laghu-prakharā 
sā laghu-prakharā dvedhā bhaved vāmātha dakṣiṇā ।।
tatra vāmā 

māna-grahe sadodyuktā tac chaithilye ca kopanā ।
abhedyā nāyake prāyaḥ krūrā vāmeti kīrtyate ।।

yūthe atra vāma-prakharā lalitādyāḥ prakīrtitāḥ ।।

vāma-prakharodāharaṇaṃ, yathā 

amūr vraja-mṛgekṣaṇāś catur-aśīti-lakṣādhikāḥ
pratisvam iti kīrtitaṃ savayasā tavaivāmunā ।
ihāpi bhuvi viśrutā priya-sakhī mahārghyety asau
kathaṃ tad api sāhasī śaṭha! jighṛkṣur enām asi ।।

asyā yūtho, yathā 

ratnarekhā rati-kalā subhadrā candra rekhikā ।
sumukhī ca dhaniṣṭhā ca kalahaṃsī kalāpinī ।।

asyā mantroddhāro, yathā sammohana-tantre

lakṣmī līlā ca lalitā ṅe tato vahni-nāyikā ।
eṣo aṣṭārṇo mahā-mantro lalitāyās tu rāga-daḥ ।।

mantro yathāśrīṃ lāṃ lalitāyai svāhā ।

asyā dhyānaṃ, yathā tatraiva

gorocanā-dyuti-viḍambi-tanūṃ suveśīṃ
mayūra-piñcha-vasanāṃ śubha-bhūṣaṇāḍhyām ।
tāmbūla-sevana-ratāṃ vraja-rāja-sūnoḥ
śrī-rādhikā-priya-sakhīṃ lalitāṃ smarāmi ।।

īśāna-dala ānanda-nāmakaṃ kuñjam asti hi ।
megha-varṇaṃ śrī-viśākhā yatrāste kṛṣṇa-vallabhā ।।

svādhīna-bhartṛkā-bhāvam āpannā hi harau sadā ।
vastrālaṅkāra-sevāḍhyā gaurāṅgī tārakāmbarā ।।

pakṣāhar-yug-yugma-māsa-saṃyukta-manu-hāyanā ।
asyā vayaḥ pitā mātā pāvano dakṣiṇā kramāt ।।

patir yasyā bāhukākhyo apy asau gaura-rase punaḥ ।
rāya-rāmānandatayā vikhyātābhūt kalau yuge ।।
iyaṃ tv adhika-madhyā hi gṛham asyās tu yāvaṭe ।।
svādhīna-bhartṛkā-lakṣaṇam 

svāyattāsanna-dayitā bhavet svādhīna-bhartṛkā ।
salilāraṇya-vikrīḍā-kusumāvacayādi-kṛt ।।

udāharaṇaṃ yathā 

mudā kurvan patrāṅkuram anupamaṃ pīna-kucayoḥ
śruti-dvandve gandhāhṛta-madhupam indīvara-yugmam ।
sakhelaṃ dhammillopari ca kamalaṃ komalam asau
nirāvādhāṃ rādhāṃ ramayati ciraṃ keśi-damanaḥ ।।

atra yūthe viśākhādyā bhavanty adhika-madhyamāḥ ।।

adhika-madhyodāharaṇaṃ yathā 

dāmārpyatāṃ priya-sakhī-prahitāṃ tvayaiva
dāmodare kusumam atra mayāvaceyam ।
nāhaṃ bhramāc caturike sakhi sūcanīyā
kṛṣṇaḥ kadarthayati mām adhikaṃ yad eṣaḥ ।।

asyā yūtho yathā 

mālatī mādhavī candra-rekhā cāpi śubhānanā ।
kuñjarī hariṇī caiva surabhiś capalāpi ca ।।

asyā mantroddhāro, yathā bṛhad-gautamīye

vāg-bhavaḥ sauṃ tato ṅe antā viśākhā vahni-jāyikā ।
aṣṭākṣaro viśākhāyā mantro ayaṃ prema-vṛddhi-daḥ ।।

mantro yathā -aiṃ sauṃ viśākhāyai svāhā ।

asyā dhyānaṃ, yathā tatraiva

sac-campakāvali-viḍambi-tanuṃ suśīlāṃ
tārāmbarāṃ vividha-bhūṣaṇa-śobhamānām ।
śrī-nandanandana-puro vasanādi-bhūṣā-
dāne ratāṃ sukutukāṃ ca bhaje viśākhām ।।

citraṃ pūrva-dale kuñjaṃ padma-kiñjalka-nāmakam ।
śrī-citrā svāminī tatra vartate kṛṣṇa-vallabhā ।।

abhisārikātvam āpannā harau rati-samanvitā ।
lavaṅga-mālā-sevāḍhyā kāśmīra-varṇa-saṃyutā ।।

kāca-tulyāmbarā cāsau sadā citra-guṇānvitā ।
asyāś caiva vayomānaṃ manu-saṃkhyā-dinānvitam ।।

ṛṣi-māsādhikaṃ śakra-hāyanaṃ ceti viśrutam ।।

caturo asyāḥ pitā prokto janany asyāś ca carccikā ।
patiḥ pīṭharakaś cāsyā asau gaura-rase punaḥ ।।

govindānandatāṃ prāptā caturtha-yuga-madhyake ।
iyaṃ tv adhika-mṛdvī ca gṛham asyās tu yāvaṭe ।।

abhisārikā-lakṣaṇaṃ yathā 

yābhisārayate kāntaṃ svayaṃ vābhisaraty api ।
sā jyotsnī tāmasī yāna-yogya-veṣābhisārikā ।।

lajjayā svāṅga-līneva niḥśabdākhila-maṇḍanā ।
kṛtāvaguṣṭhā snigdhaika-sakhī-yuktā priyaṃ vrajet ।।

udāharaṇaṃ yathā tatra jyotsny-abhisārikāyāḥ 

indus tundila-maṇḍalaṃ praṇayate vṛndāvane candrikāṃ
sāndrāṃ sundari nandano vraja-pates tvad vīthim udvīkṣate ।
tvaṃ candrāñcita-candanena khacitā kṣaumeṇa cālaṅkṛtā
kiṃ vartmany aravinda-cāru-caraṇa-dvandvaṃ na sandhitsasi ।।

tāmasy-abhisārikāyāḥ 

timira-masibhiḥ saṃvītāṅgyaḥ kadamba-vanāntare
sakhi baka-ripuṃ puṇyātmānaḥ saranty abhisārikāḥ ।
tava tu parito vidyud-varṇās tanu-dyuti-sūcayo
hari hari ghana-dhvāntānyetāḥ svavairiṇi bhindate ।।

adhikā mṛdavaś cātra citrā madhurikādayaḥ ।।

adhika-mṛdvy-udāharaṇaṃ, yathā 

darāpi na dṛg-arpitā sakhi śikhaṇḍa-cūḍe mayā
prasīda bata mā kṛthā mayi vṛthā purobhāgitām ।
naṭan-makara-kuṇḍalaṃ sapadi caṇḍi līlā-gatiṃ
tanoty ayam adūrataḥ kim iha saṃvidheyaṃ mayā ।।

asyā yūtho yathā 

rasālikā tilakinī śaurasenī sugandhikā ।
vāmanī vāmanayanā nāgarī nāgavallikā ।।

asyā mantroddhāro, yathā skānde

lakṣmīś citrā caturthyantā vahni-jāyā ṣaḍakṣaraḥ ।
mantro ayaṃ citrikā-nāmnyāḥ kṛṣṇa-sakhyā udīritaḥ ।।

mantro yathāśrīṃ citrāyai svāhā ।

asyā dhyānaṃ, yathā tatraiva

kāśmīra-varṇāṃ sahitāṃ vicitra-
guṇaiḥ smitā-śobhi-mukhīṃ ca citrām ।
kācāmbarāṃ kṛṣṇa-puro lavaṅga-
mālā-pradāne nitarāṃ smarāmi ।।

āgneya-patre pūrṇendu-kuñja-svarṇābha-varṇake ।
śrī-indulekhā vasaty atra haritāla-samāṅgikā ।।

dāḍimba-kusumodbhāsi-vasanā kṛṣṇa-vallabhā ।
proṣita-bhartṛkā-bhāvam āpannā rati-yug-gharau ।।

amṛtāśana-sevāḍhyā yāsau nandātmajasya vai ।
vayomānaṃ bhavet tasyāḥ sarva-śāstreṣu sammatam ।।

sārdha-dig-vāsarair yuktā dvi-māsa-manu-hāyanā । asau tu vāma-prakharā hareś cāmara-sevinī ।।
gṛham asyās tu yāvaṭe pitā sāgara-saṃjñakaḥ ।।
asyā mātā bhaved velā patir asyās tu durbalaḥ ।
vasu-rāmānandatayā khyātā gaura-rase hy asau ।।

proṣita-bhartṛkā-lakṣaṇaṃ yathā 

dūra-deśaṃ gate kānte bhavet proṣita-bhartṛkā ।
priya-saṃkīrtanaṃ dainyam asyās tānava-jāgarau ।
mālinyam anavasthānaṃ jāḍya-cintādayo matāḥ ।।

udāharaṇaṃ yathā 

vilāsī svacchandaṃ vasati mathurāyāṃ madhu-ripu
rvasantaḥ santāpaṃ prathayati samantād anupadam ।
durāśeyaṃ vairiṇy ahaha mad-abhīṣṭodyama-vidhau
vidhatte pratyūhaṃ kim iha bhavitā hanta śaraṇam ।।

vāma-prakharā-lakṣaṇodāharaṇe tūkte; asyā yūtho yathā śrī-kṛṣṇa-gaṇoddeśa-dīpikāyām 

tuṅgabhadrā citralekhā suraṅgī raṅgavāṭikā ।
maṅgalā suvicitrāṅgī modinī madanāpi ca ।।

asyā mantroddhāro yathā īśāna-saṃhitāyām

vāg-bhavaś cendulekhā ca caturthī vahni-jāyikā ।
mantraḥ syāc cendulekhāyā aṣṭārṇaḥ samudīritaḥ ।।

mantro yathāaim indulekhāyai svāhā ।

asyā dhyānaṃ yathā tatraiva

haritāla-samāna-deha-kāntiṃ
vikasad-dārima-puṣpa-śobhi-vastrām ।
amṛtaṃ dadatīṃ mukunda-vaktre
bhaja ālīm aham indulekhikākhyām ।।

dakṣiṇe asmin dale kāma-latā-nāmāsti kuñjakam ।
atyanta-sukhadaṃ tapta-jāmbūnada-sama-prabham ।।

śrī-campakalatā tiṣṭha-tyamuṣmin kṛṣṇa-vallabhā ।
asau vāsaka-sajjātvam āpannā rati-yug-gharau ।।

vāma-madhyā campakābhā cātakābha-śubhāmbarā ।
tat-sevā ratna-mālāyā dānaṃ cāmara-cālanam ।।

sārdha-trayodaśa-dina-māsa-dvaya-samanvitāḥ ।

manu-saṃkhyā-hāyanāś ca vayomānaṃ bhavet punaḥ ।।

mātāsyā vāṭikā khyātā pitā cārāma-saṃjñakaḥ ।
asyāś ca bhartā caṇḍākhyas tathā gaura-rase hy asau ।
śivānandatayā khyātim āgatā hi kalau yuge ।।

vāsaka-sajjā-lakṣaṇaṃ yathā 

svavāsaka-vaśāt kānte sameṣyati nijaṃ vapuḥ ।
sajjī-karoti gehaṃ ca yā sā vāsaka-sajjikā ।।

ceṣṭāsyāḥ smara-saṃkrīḍā-saṅkalpa-vartma-vīkṣaṇam ।
sakhī-vinoda-vārttā ca muhur dūti-kṣaṇādayaḥ ।।

udāharaṇaṃ yathā 

rati-krīḍā-kuñjaṃ kusuma-śayanīyojjvala-ruciṃ
vapuḥ sālaṅkāraṃ nijam api vilokya smita-mukhī ।
muhur dhyāyaṃ dhyāyaṃ kim api hariṇā saṅgama-vidhiṃ
samṛddhyanti rādhā madana-mada-mādyan matir abhūt ।।

vāma-prakharā-lakṣaṇodāharaṇe tūkte; asyā yūtho yathā 

kuraṅgākṣī suracitā maṇḍalī maṇimaṇḍanā ।
caṇḍikā candralatikā kandukākṣī sumandirā ।।

asyā mantroddhāro yathā gāruḍe

ādau ca campakalatā ṅe antā vaiśvānara-priyā ।
mantro ayaṃ campakalatā-premado vasu-varṇakaḥ ।।

mantro yathācampakalatāyai svāhā ।

asyā dhyānaṃ yathā tatraiva

campakāvali-samāna-kāntikāṃ
cātakābha-vasanāṃ subhūṣaṇām ।
ratna-mālya-yuta-cāmarodyatāṃ
cāru-campakalatāṃ sadā bhaje ।।

rakṣodale śyāma-varṇe kuñje śrī-raṅgadevikā ।
sukhadākhye nivasati nityaṃ śrī-hari-vallabhā ।।

padma-kiñjalka-varṇābhā jabā-puṣpa-nibhāmbarā ।
utkaṇṭhitā-bhāva-yuktā śrī-kṛṣṇe rati-bhāk sadā ।।

asau candana-sevāḍhyā vāma-madhyā bhavet punaḥ ।
gṛham asyā yāvaṭe tu vayomānaṃ bhavet punaḥ ।।

sārdha-veda-dinair yuktaṃ dvi-māsaṃ manu-hāyanam । mātā śrī-karuṇā proktā pitā śrī-raṅgasāgaraḥ ।।

patir vakrekṣaṇaḥ prokto hy asau gaura-rase punaḥ ।
govindānanda-ghoṣākhyām āpannā hi kalau yuge ।।

utkaṇṭhitā-lakṣaṇaṃ yathā 

anāgasi priyatame cirayaty utsukā tu yā ।
virahotkaṇṭhitā bhāva-vedibhiḥ sā samīritā ।।

asyās tu ceṣṭā hṛt-tāpo vepathur hetu-tarkaṇam ।
aratir vāṣpa-mokṣaṇ ca svāvasthā-kathanādayaḥ ।।

udāharaṇaṃ yathā 

sakhi kim abhavad baddho rādhā-kaṭākṣa-guṇair ayaṃ
samaram athavā kiṃ prārabdhaṃ surāribhir uddhuraiḥ ।
ahaha bahulāṣṭamyāṃ prācī-mukhe apy udite vidhau
vidhu-mukhi! na yan māṃ sasmāra vrajeśvara-nandanaḥ ।।

vāma-madhyā-lakṣaṇodāharaṇe tūkte; asyā yūtho yathā 

kalakaṇṭhī śaśikalā kamalā prema-mañjarī ।
mādhavī madhurā kāma-latā kandarpa-sundarī ।।

asyā mantroddhāro yathā kiśorī-tantre

lakṣmīr agni-raṅgadevī ṅe antā vahni-priyā tataḥ ।
raṅgadevyās tu mantro ayam aṣṭārṇo rāga-bhakti-daḥ ।।

mantro yathāśrīṃ rāṃ raṅgadevyai svāhā ।

asyā dhyānaṃ ca tatraiva

rājīva-kiñjalka-samāna-varṇāṃ
jabā-prasūnopama-vāsas-āḍhyām ।
śrīkhaṇḍa-sevā-sahitāṃ vrajendra-
sūnor bhaje rāsa-ga-raṅgadevīm ।।

kuñjo asti paścime dale aruṇa-varṇaḥ suśobhanaḥ ।
tuṅgavidyānandado nāmneti vikhyātim āgataḥ ।।

nityaṃ tiṣṭhati tatraiva tuṅgavidyā samutsukā ।
vipralabdhātvam āpannā śrī-kṛṣṇe rati-yuk sadā ।।

candra-candana-bhūyiṣṭha-kuṅkuma-dyuti-śālinī ।
pāṇḍu-maṇḍana-vastreyaṃ dakṣiṇa-prakharoditā ।।

medhāyāṃ pauṣkarājātā patir asyās tu bāliśaḥ ।
nṛtya-gītādi-sevāḍhyā gṛham asyās tu yāvaṭe ।।

dvāviṃśati-dinair yuktā dvi-māsa-manu-hāyanāḥ ।।

asyā vayaḥ-pramāṇaṃ syād asau gaura-rase punaḥ ।
vakreśvara iti khyātim āpannā hi kalau yuge ।।

vipralabdhā-lakṣaṇaṃ yathā 
kṛtvā saṅketam aprāpte daivāj jīvita-vallabhe ।
vyathamānāntarā proktā vipralabdhā manīṣibhiḥ ।
nirveda-cintā-khedāśru-mūrchā-niḥśvasitādi-bhāk ।।

udāharaṇaṃ yathā

vindati sma divam indur indirā-
nāyakena sakhi vañchitā vayam ।
kurmahe kim iha śādhi sādaraṃ
drāg iti klamamagān mṛgekṣaṇā ।।

dakṣiṇā-lakṣaṇaṃ yathā 

asahā māna-nirbandhe nāyake yukta-vādinī ।
sāmabhis tena bhedyā ca dakṣiṇā parikīrtitā ।।
tuṅgavidyādikā cātra dakṣiṇa-prakharā bhavet ।।
udāharaṇaṃ yathā 

snigdhe yat paruṣāsi yat praṇamati stabdhāsi yad rāgiṇi
dveṣaṃ yāsi yad unmukhe vimukhatāṃ yātāsi tasmin priye ।
tad yuktaṃ viparīta-kāriṇi! tava śrīkhaṇḍa-carcā viṣaṃ
śītāṃśus tapano himaṃ hutavahaḥ krīḍā-mudo yātanāḥ ।।

asyā yūtho yathā 

mañjumedhā sumadhurā sumadhyā madhurekṣaṇā ।
tanūmadhyā madhusyandā guṇacūḍā varāṅgadā ।।

asyā mantroddhāro yathā kiśorī-tantre

lakṣmī-pūrvā tuṅgavidyā caturthī huta-bhuk-priyā ।
mantro ayaṃ tuṅgavidyāyā vasu-varṇaḥ samīritaḥ ।।

mantro yathāśrīṃ tuṅgavidyāyai svāhā ।

asyā dhyānaṃ, yathā tatraiva

candrāḍhyair api candanaiḥ sulalitāṃ śrī-kuṅkumābha-dyutiṃ
sad-ratnānvita-bhūṣaṇāñcita-tanuṃ śoṇāmbarollāsitām ।
sad-gītāvali-saṃyutāṃ bahu-guṇāṃ ḍamphasya śabdena vai
nṛtyantīṃ purato hare rasavatīṃ śrī-tuṅgavidyāṃ bhaje ।।

vāyavya-dalake kuñjam āste harita-varṇakam ।
vasanta-sukhadam atra sudevī vartate sadā ।।

kalahāntaritā-bhāvam āpannā rati-yug-gharau ।
padma-kiñjalka-rucirā jabā-puṣpa-nibhāmbarā ।।

asau ca jala-sevāḍhyā vāmā prakharikā matā ।
veda-vāsara-saṃyukta-dvi-māsa-manu-hāyanā ।।

asyā vayaḥ-parimāṇaṃ yāvaṭe tu niketanam ।
mātāsyāḥ karuṇā proktā janako raṅgasāgaraḥ ।।

bhrātrā vakrekṣaṇasyeyam pariṇītā kanīyasā ।
śrī-vāsudeva-ghoṣākhyām āptā gaura-rase tv asau ।।

kalahāntaritā-lakṣaṇaṃ yathā 

yā sakhīnāṃ puraḥ pāda-patitaṃ vallabhaṃ ruṣā ।
nirasya paścāt tapati kalahāntaritā hi sā ।
asyāḥ pralāpa-santāpa-glāni-niḥśvasitādayaḥ ।।

udāharaṇaṃ yathā 

srajaḥ kṣiptā dūre svayam upahṛtāḥ keśi-ripuṇā
priya-vācas tasya śruti-parisarānte api na kṛtāḥ ।
namann eṣa kṣaunī-viluṭhita-śikhaṃ praikṣi na mayā
manas tenedaṃ me sphuṭati puṭapākārpitam iva ।।

vāma-prakharā-lakṣaṇodāharaṇe tūkte; asyā yūtho yathā -
kāverī cārukavarī sukeśī mañjukeśikā ।
hārahirā hārakaṇṭhī hāravallī manoharā ।।

asyā mantroddhāro yathā rudra-yāmale

dve vāg-bhave ramā ṅe antā sudevī dahana-priyā ।
uktaḥ sudevyā mantro ayam aṣṭārṇaḥ prema-bhakti-daḥ ।।

mantro yathāaiṃ sauṃ śrīṃ sudevyai svāhā ।

asyā dhyānaṃ yathā tatraiva

ambhoja-keśara-samāna-ruciṃ suśīlāṃ
raktāmbarāṃ rucira-hāsa-virāji-vaktrām ।
śrī-nandanandana-puro jala-sevanāḍhyāṃ
sad-bhūṣaṇāvali-yutāṃ ca bhaje sudevīm ।।

kuñjo asti rūpollāsākhyo lalitā-kuñjakottare ।
sadā tiṣṭhati tatraiva suśobhā rūpa-mañjarī ।।

priya-narma-sakhī-mukhyā sundarī rūpa-mañjarī ।
gorocanā-samāṅga-śrīḥ keki-patrāṃśuka-priyā ।।

sārdha-tridaśa-varṣāsau vāma-madhyātvam āśritā ।
raṅgaṇa-mālikā ceti pravadanti manīṣiṇaḥ ।।

iyaṃ lavaṅga-mañjaryā ekenāhnā kanīyasī ।
kalau gaura-rase rūpa-gosvāmitvaṃ samāgatā ।।

asyā mantroddhāro yathā kiśorī-tantre

śrī-bījena samāyuktā ṅe antā vai rūpa-mañjarī ।
ayam aṣṭākṣaro rūpa-mañjaryā mantra īritaḥ ।।

mantro yathāśrīṃ rūpa-mañjaryai svāhā ।

asyā dhyānaṃ yathā tatraiva

gorocanā-nindi-nijāṅga-kāntiṃ
māyūra-piñchābha-sucīna-vastrām ।
śrī-rādhikā-pāda-saroja-dāsīṃ
rūpākhyakāṃ mañjarikāṃ bhaje aham ।।

ratyambujākhyaḥ kuñjo asti indulekhā-kuñja-dakṣiṇe ।
tatraiva tiṣṭhati sadā surūpā rati-mañjarī ।।

tārāvalī-dukūleyaṃ taḍit-tulya-tanu-cchaviḥ ।
dakṣiṇā mṛdvīkā khyātā tulasīti vadanti yām ।।

asyā vayo dvi-māsāḍhya-hāyanās tu trayodaśa ।
iyaṃ śrī-raghunāthākhyāṃ prāptā gaura-rase kalau ।।

asyā mantroddhāro yathā kiśorī-tantre

nāda-bindu-yuto vahnir mukha-vṛtta-samanvitaḥ ।
svāhāntā mañjarī ṅe antā rati-mañjarikā-manuḥ ।।

mantro yathārāṃ rati-mañjaryai svāhā

asyā dhyānaṃ yathā tatraiva

tārālivāso-yugalaṃ vasānāṃ
taḍit-samāna-svatanu-cchaviṃ ca ।
śrī-rādhikāyā nikaṭe vasantīṃ
bhaje surūpāṃ rati-mañjarīṃ tām ।।

kuñjasya tuṅgavidyāyāḥ kuñjaḥ pūrvatra vartate ।
lavaṅga-sukhado nāmnā sudṛśāṃ sumanoharaḥ ।।

lavaṅga-mañjarī tatra mudā tiṣṭhati sarvadā ।
sā tu rūpākhya-mañjaryā ekenāhnā varīyasī ।।

udyad-vidyut-samāna-śrīs tārāvalī-paṭāvṛtā ।
śrī-kṛṣṇānandadā nityaṃ dakṣiṇā mṛdvikā matā ।।

vaya eka-dinaṃ sārdha-hāyanās tu trayodaśa ।
śrī-sanātana-nāmāsau khyātā gaura-rase kalau ।।

asyā mantroddhāro yathā kiśorī-tantre

śrī-līlābhyāṃ samāyuktā
ṅe antā lavaṅga-mañjarī ।
svāhā lavaṅga-mañjaryā
mantro ayaṃ daśa-varṇakaḥ ।।

mantro yathāśrīṃ lāṃ lavaṅga-mañjaryai svāhā

asyā dhyānaṃ yathā tatraiva

capalā-dyuti-nindi-kāntikāṃ
śubha-tārāvali-śobhitāmbarām ।
vraja-rāja-suta-pramodinīṃ
prabhaje tāṃ ca lavaṅga-mañjarīm ।।

rasānanda-prado nāmnā citrā-kuñjasya paścime ।
kuñjo asti tatra vasati sarvadā rasa-mañjarī ।।

śrī-rūpa-mañjarī-samyag-jivātu sā prakīrtitā ।
haṃsa-pakṣa-dukūleyaṃ phulla-campaka-kānti-bhāk ।।

lavaṅga-mañjarī-tulyā prāyeṇa guṇa-sampadā ।
atīva priyatāṃ prāptā śrī-rūpa-mañjarī-śritā ।।

sandhāna-caturā seyaṃ dautye kauśalam āgatā ।
trayodaśa-śarad-yuktā dakṣiṇā mṛdvikā matā ।।
sā kalau raghunāthākhyā-yukta-bhaṭṭatvam āgatā ।।
asyā mantroddhāro yathā kiśorī-tantre

mukha-vṛtta-yuto vahni-nāda-bindu-samanvitaḥ ।
svāhānta-sampradānānto mantro vai rasa-mañjarī ।।

mantro yathārāṃ rasa-mañjaryai svāhā ।

asyā dhyānaṃ yathā tatraiva

haṃsa-pakṣa-rucireṇa vāsasā
saṃyutāṃ vikaca-campaka-dyutim ।
cāru-rūpa-guṇa-sampadānvitāṃ
sarvadāpi rasa-mañjarīṃ bhaje ।।

aiśānye campakalatā-kuñjāt kuñjo asti śobhanaḥ ।
guṇānanda-prado nāmnā tatrāste guṇa-mañjarī ।।

rūpa-mañjarikā-saukhyābhilāṣā sā prakīrtitā ।
jabā-rāji-dukūleyaṃ taḍit-prakara-kānti-bhāk ।।

kaniṣṭheyaṃ bhavet tasyās tulasyās tu tribhir dinaiḥ ।
śrī-kṛṣṇāmoda-dākṣiṇyam āśritā prakharoditā ।।

vayo asyā eka-māsāḍhyā hāyanās tu trayodaśa ।
sapta-viṃśatibhir yuktaṃ dinaiś ca samudīritam ।।
gopāla-bhaṭṭa-nāmāsau khyātā gaura-rase kalau ।।
asyā mantroddhāro yathā kiśorī-tantre

gaṇeśo mukha-vṛttāḍhyo nāda-bindu-samanvitaḥ ।
ṅe antā vahni-priyāntā ca mantro vai guṇa-mañjarī ।।

mantro yathāgāṃ guṇa-mañjaryai svāhā

asyā dhyānaṃ yathā tatraiva

jabā-nibha-dukūlāḍhyāṃ taḍid-āli-tanu-cchavim ।
kṛṣṇāmoda-kṛtāpekṣāṃ bhaje ahaṃ guṇa-mañjarīm ।।

līlānanda-prado nāmnā sudevyāḥ kuñjakottare ।
tatraiva tiṣṭhati sadā mañjulālī sumañjarī ।।

rūpa-mañjarikā-sakhya-prāyā sā guṇa-sampadā ।
jabā-rāji-dukūleyaṃ tapta-hema-tanu-cchaviḥ ।।

līlā-mañjarī nāmāsyā vāma-madhyātvam āśritā ।
vayaḥ-saptāha-yuktāsau sārdha-tridaśa-hāyanā ।।
kalau gaura-rase loka-nātha-gosvāmitāṃ gatā ।।
asyā mantroddhāro yathā kiśorī-tantre

lakṣmī-yuktā mañjulālī mañjarī vahni-jāyikā ।
caturthyantā bhaven mantro daśārṇaḥ khalu kathyate ।।

mantro yathāśrīṃ mañjulālī-mañjaryai svāhā

asyā dhyānaṃ yathā tatraiva

pratapta-hemāṅga-ruciṃ manojñāṃ
śoṇāmbarāṃ cāru-subhūṣaṇāḍhyām ।
śrī-rādhikā-pāda-saroja-dāsīṃ
tāṃ mañjulālīṃ niyataṃ bhajāmi ।।

vaiśākha-kuñjād āgneye kuñjo asti sumanoharaḥ vilāsānandado nāmnā-trāste vilāsa-mañjarī ।।

vilāsa-mañjarī rūpa-mañjarī-sakhyam āśritā ।
svakāntyā sadṛśīṃ cakre yā divyāṃ svarṇa-ketakīm ।।

cañcarīka-dukūleyaṃ vāmā mṛdvītvam āśritā kaniṣṭhā rasa-mañjaryāś caturbhir divasair iyam ।।
jīva-gosvāmitāṃ prāptā kalau gaura-rase tv asau ।।
asyā mantroddhāro yathā kiśorī-tantre
śriyā pracetasā caiva nāda-bindv āsya-vṛtta-gā ।
vilāsa-mañjarī ṅe antā svāhānto manur īritaḥ ।।

mantro yathāśrīṃ vāṃ vilāsa-mañjaryai svāhā

asyā dhyānaṃ yathā tatraiva 
svarṇa-ketaka-vinindi-kāyakāṃ
nindita-bhramara-kāntikāmbarām ।
kṛṣṇa-pāda-kamalopasevanīm
arcayāmi suvilāsa-mañjarīm ।।

nairṛte śrī-raṅgadevī-kuñjāt kuñjo asti paścimaḥ ।
kaustūryānandado nāmnā tatrāste kaustūrī-mañjarī ।।

kāca-tulyāmbarā cāsau śuddha-hemāṅga-kānti-bhāk ।
vayas tridaśa-varṣāsau vāmā mṛdvītvam āśritā ।।
śrī-kṛṣṇa-kavirājākhyāṃ prāptā gaura-rase kalau ।।
asyā mantroddhāro yathā kiśorī-tantre

śrī-bījena samāyuktā ṅe antā kaustūrī-mañjarī ।
svāhānta iti vai prokto navārṇa-mantra ucyate ।।

mantro yathā śrīṃ kastūrī-mañjaryai svāhā ।

asyā dhyānaṃ yathā tatraiva

viśuddha-hemābja-kalevarābhāṃ
kāca-dyuti-cāru-manojña-celām ।
śrī-rādhikāyā nikaṭe vasantīṃ
bhajāmy ahaṃ kaustūrī-mañjarikām ।।

atha vṛndāvanādhīśau padma-keśara-madhya-gau ।
koṭi-kandarpa-lāvaṇyau dhyāyet priya-sakhī-vṛtau ।।

ukta-veśa-vayo-rūpa-saṃyutau sumanoharau ।
saṃsmaret siddha-dehena sādhakaḥ sādhanair yutaḥ ।।

tatrādau mañjarī-rūpān gurvādīn tu svīyān svīyān praṇāly-anusāreṇa saṃsmaret śrī-guru-parama-guru-krameṇeti tataḥ śrī-rādhikāṃ dhyāyet । tataḥ śrī-nandanandanam ।

atha yugala-mantroddhāro yathā sanat-kumāra-saṃhitāyām

gopījana-vallabheti caraṇān iti ca kramāt ।
śaraṇaṃ ca prapadye ca tata etat pada-dvayam ।।

pada-trayātmako mantraḥ ṣoḍaśārṇa udāhṛtaḥ ।
namo gopījanety uktvā vallabhābhyāṃ vadet tataḥ ।
pada-dvayātmako mantro daśārṇaḥ khalu kathyate ।।

mantro yathāgāṃ gopījana-vallabha-caraṇān śaraṇaṃ prapadye, namo gopījana-vallabhābhyām ।

asya dhyānaṃ yathā tatraiva

atha dhyānaṃ pravakṣyāmi mantrasyāsya dvijottama ।
pītāmbaraṃ ghana-śyāmaṃ dvi-bhujaṃ vana-mālinam ।।

barhi-barha-kṛtāpīśaṃ śaśi-koṭi-nibhānanam ।
ghūrṇāyamāna-nayanaṃ karṇikārāvataṃsinam ।।

abhitaś candanenātha madhye kuṅkuma-bindunā ।
vicitra-tilakaṃ bhāle vibhṛtaṃ maṇḍalākṛtim ।।

taruṇāditya-saṅkāśa-kuṇḍalābhyāṃ virājitam ।
gharmāmbu-kaṇikā-rājad-darpaṇābha-kapolakam ।।

priyā-mukhe kṛtāpāṅga-līlayā connata-bhruvam ।
agra-bhāga-lasan-muktā-sphurad-ucca-sunāsikam ।।

daśana-jyotsnayā rājat-pakva-bimba-phalādharam ।
keyūrāṅgada-sad-ratna-mudrikādi-lasat-karam ।।

vibhṛtaṃ muralīṃ vāme pāṇau padmaṃ tathottare ।
kāñcī-dāma-sphuran-madhyaṃ nūpurābhyāṃ lasat-padam ।।

rati-keli-rasāveśa-capalaṃ capalekṣaṇam ।
hasantaṃ priyayā sārdhaṃ hāsayantaṃ ca tāṃ muhuḥ ।।

itthaṃ kalpa-taror-mūle ratna-siṃhāsanopari ।
vṛndāraṇye smaret kṛṣṇaṃ saṃsthitaṃ priyayā saha ।।

vāma-pārśve sthitāṃ tasya rādhikāṃ ca smaret tataḥ ।
sucīna-nīla-vasanāṃ druta-hema-sama-prabhām ।।

paṭāñcalenāvṛtāṅgāṃ sa-smitānana-paṅkajām ।
kānta-vaktre nyasta-nṛtyac-cakorīṃ cañcalekṣaṇām ।।

aṅguṣṭha-tarjjanībhyāṃ ca nija-priya-mukhāmbuje ।
arpayantīṃ nāga-vallīṃ pūga-cūrṇa-samanvitām ।।

muktāhāra-sphurac-cāru-pīnonnata-payodharām ।
kṣīṇa-madhyāṃ pṛthu-śroṇiṃ kiṅkiṇī-jāla-maṇḍitām ।।

ratna-tāḍaṅka-mañjīra-ratna-pādāṅgulīyakām ।
lāvaṇya-sāra-mugdhāṅgīṃ sarvāvayava-sundarīm ।।

ānanda-rasa-sammagnāṃ prasannāṃ nava-yauvanam ।
sakhyaś ca tasyā viprendra tat-samāna-vayo-guṇāḥ ।
tat-sevana-parā bhāvyāś cāmara-vyajanādibhiḥ ।।

atha ca 
dīvyad-vṛndāraṇya-kalpa-drumādhaḥ-
śrīmad-ratnāgāra-siṃhāsana-sthau ।
śrīmad-rādhā-śrīla-govinda-devau
preṣṭhālībhiḥ sevyamānau smarāmi ।।

smared evaṃ krameṇaiva siddha-dehena sādhakaḥ ।
sa-sādhanena padmasya vrajeśau keśara-sthitau ।।