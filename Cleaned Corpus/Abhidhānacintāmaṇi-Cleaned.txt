praṇipatyārhataḥ siddhasāṅgaśabdānuśāsanaḥ
rūḍhayaugikamiśrāṇāṃ nāmnāṃ mālāṃ tanomyaham
vyutpattirahitāḥ śabdā rūḍhā ākhaṇḍalādayaḥ
yogo anvayaḥ sa tu guṇakriyāsaṃbandhasaṃbhavaḥ
guṇato nīlakaṇṭhādyāḥ kriyātaḥ sraṣṭṛsaṃnibhāḥ
svasvāmitvādisaṃbandhastatrāhurnāma tadvatām
svāt pāladhanabhugnetṛpatimatvarthakādayaḥ
bhūpālo bhūdhano bhūbhugbhūnetā bhūpatistathā
bhūmāṃśceti kavirūḍhyā jñeyodāharaṇāvalī
janyāt kṛtkartṛsṛṭsraṣṭṛvidhātṛkarasūsamāḥ
janakād yonijaruhajanmabhūsūtyaṇādayaḥ
dhāryāddhvajāstrapāṇyaṅkamaulibhūṣaṇabhṛnnibhāḥ
śāliśekharamatvarthamālibhartṛdharā api
bhojyād bhugandhovrataliṭpāyipāśāśanādayaḥ
patyuḥ kāntāpriyatamāvadhūpraṇayinīnibhāḥ
kalatrād vararamaṇapraṇayīśapriyādayaḥ
sakhyuḥ sakhisamā vāhyādgāmiyānāsanādayaḥ
jñāteḥ svasṛduhitrātmajāgrajāvarajādayaḥ
āśrayātsadmaparyāyaśayavāsisadādayaḥ
vadhyād bhiddveṣijiddhātidhrugripudhvaṃsiśāsanāḥ
prākpradarśitasaṃbandhiśabdā yojyā yathocitam
dṛśyate khalu vāhyatve vṛṣasya vṛṣavāhanaḥ
ekendriyāḥ pṛthivyambutejovāyumahīruhaḥ
kṛmipīlakalūtādyāḥ syurdvitricaturindriyāḥ
pañcendriyāścebhakekimatsyādyāḥ sthalakhāmbugāḥ
pañcendriyā eva devā narā nairayikā api
nārakāḥ pañcame sāṅgāḥ ṣaṣṭhe sādhāraṇāḥ sphuṭam
prastoṣyante avyayāścātra tvantāthādī na pūrvagau
arhañjinaḥ pāragatas trikālavit kṣīṇāṣṭakarmāparameṣṭhyadhīśvaraḥ
śaṃbhuḥ svayaṃbhūr bhagavāñjagatprabhustīrthaṃkarastīrthakaro jineśvaraḥ
syādvādyabhayadasārvāḥ sarvajñaḥ sarvadarśikevalinau
devādhidevabodhadapuruṣottamavītarāgāptāḥ
etasyāmavasarpiṇyāmṛṣabho ajitaśaṃbhavau
abhinandanaḥ sumatistataḥ padmaprabhābhidhaḥ
supārśvaścandraprabhaśca suvidhiścātha śītalaḥ
śreyāṃso vāsupūjyaśca vimalo anantatīrthakṛt
dharmaḥ śāntiḥ kuṃthuraro malliśca munisuvrataḥ
namirnemiḥ pārśvo vīraścaturviṃśatirarhatām
ṛṣabho vṛṣabhaḥ śreyāñśreyāṃsaḥ syādanantajidanantaḥ
suvidhistu puṣpadanto munisuvratasuvratau tulyau
ariṣṭanemistu nemirvīraścaramatīrthakṛt
mahāvīro vardhamāno devāryo jñātanandanaḥ
gaṇā navāsyarṣisaṃghā ekādaśa gaṇādhipāḥ
indrabhūtiragnibhūtivāyubhūtiśca gautamāḥ
vyaktaḥ sudharmā maṇḍitamauryaputrāvakampitaḥ
acalabhrātā metāryaḥ prabhāsaśca pṛthakkulāḥ
kevalī caramo jambūsvāmyatha prabhavatprabhuḥ
śayyaṃbhavo yaśobhadraḥ saṃbhūtavijayastataḥ
bhadrabāhuḥ sthūlabhadraḥ śrutakevalino hi ṣaṭ
mahāgirisuhastyādyā vajrāntā daśapūrviṇaḥ
ikṣvākukulasambhūtāḥ syāddvāviṃśatir arhatām
munisuvratanemī tu harivaṃśasamudbhavau
nābhiśca jitaśatruśca jitāriratha saṃvaraḥ
megho dharaḥ pratiṣṭhaśca mahāsenanareśvaraḥ
sugrīvaśca dṛḍharatho viṣṇuśca vasupūjyarāṭ
kṛtavarmā siṃhaseno bhānuśca viśvasenarāṭ
sūraḥ sudarśanaḥ kumbhaḥ sumitro vijayastathā
samudravijayaścāśvasenaḥ siddhārtha eva ca
marudevā vijayā senā siddhārthā ca maṅgalā
tataḥ susīmā pṛthvī lakṣmaṇā rāmā tataḥ param
nandā viṣṇurjayā śyāmā suyaśāḥ suvratācirā
śrīrdevī prabhāvatī ca padmā vaprā śivā tathā
vāmā triśalā kramataḥ pitaro mātaro arhatām
syādgomukho mahāyakṣastrimukho yakṣanāyakaḥ
tumbaruḥ kusumaścāpi mātaṅgo vijayo ajitaḥ
brahmā yakṣeṭ kumāraḥ ṣaṇmukhapātālakiṃnarāḥ
garuḍo gandharvo yakṣeṭ kubero varuṇo api ca
bhṛkuṭir gomedhaḥ pārśvo mātaṅgo arhadupāsakāḥ
cakreśvaryajitabalā duritāriśca kālikā
mahākālī śyāmā śāntā bhṛkuṭiśca sutārakā
aśokā mānavī caṇḍā viditā cāṅkuśā tathā
kandarpā nirvāṇī balā dhāriṇī dharaṇapriyā
naradattātha gāndhāryambikā padmāvatī tathā
siddhāyikā ceti jainyaḥ kramācchāsanadevatāḥ
vṛṣo gajo aśvaḥ plavagaḥ krauñco abjaṃ svastikaḥ śaśī
makaraḥ śrīvatsaḥ khaḍgī mahiṣaḥ sūkarastathā
śyeno vajraṃ mṛgaśchāgo nandyāvarto ghaṭo api ca
kūrmo nīlotpalaṃ śaṅkhaḥ phaṇī siṃho arhatāṃ dhvajāḥ
raktau ca padmaprabhavāsupūjyau śuklau tu candraprabhapuṣpadantau
kṛṣṇau punarnemimunī vinīlau śrīmallipārśvau kanakatviṣo anye
utsarpiṇyāmatītāyāṃ caturviṃśatirarhatām
kevalajñānī nirvāṇī sāgaro atha mahāyaśāḥ
vimalaḥ sarvānubhūtiḥ śrīdharo dattatīrthakṛt
dāmodaraḥ sutejāśca svāmyatho munisuvrataḥ
sumatiḥ śivagatiścaivātyāgo atha nimīśvaraḥ
anilo yaśodharākhyaḥ kṛtārtho atha jineśvaraḥ
śuddhamatiḥ śivakaraḥ syandanaścātha saṃpratiḥ
bhāvinyāṃ tu padmanābhaḥ śūradevaḥ supārśvakaḥ
svayaṃprabhaśca sarvānubhūtirdevaśrutodayau
peḍhālaḥ poṭṭilaścāpi śatakīrtiśca suvrataḥ
amamo niṣkaṣāyaśca niṣpulāko atha nirmamaḥ
citraguptaḥ samādhiśca saṃvaraśca yaśodharaḥ
vijayo malladevau cānantavīryaśca bhadrakṛt
evaṃ sarvāvasarpiṇyutsarpiṇīṣu jinottamāḥ
teṣāṃ ca deho adbhutarūpagandho nirāmayaḥ svedamalojjhitaśca
śvāso abjagandho rudhirāmiṣaṃ tu gokṣīradhārādhavalaṃ hyavisram
āhāranīhāravidhistvadṛśyaścatvāra ete atiśayāḥ sahotthāḥ
kṣetre sthitiryojanamātrake api nṛdevatiryagjanakoṭikoṭeḥ
vāṇī nṛtiryaksuralokabhāṣāsaṃvādinī yojanagāminī ca
bhāmaṇḍalaṃ cāru ca maulipṛṣṭhe viḍambitāharpatimaṇḍalaśrīḥ
sāgre ca gavyūtiśatadvaye rujāvairetayo māryativṛṣṭyavṛṣṭayaḥ
durbhikṣamanyasvakacakrato bhayaṃ syānnaita ekādaśa karmaghātajāḥ
khe dharmacakraṃ camarāḥ sapādapīṭhaṃ mṛgendrāsanamujjvalaṃ ca
chattratrayaṃ ratnamayadhvajo aṅghrinyāse ca cāmīkarapaṅkajāni
vapratrayaṃ cāru caturmukhāṅgatāś caityadrumo adhovadanāśca kaṇṭakāḥ
drumānatirdundubhināda uccakairvāto anukūlaḥ śakunāḥ pradakṣiṇāḥ
gandhāmbuvarṣaṃ bahuvarṇapuṣpavṛṣṭiḥ kacaśmaśrunakhāpravṛddhiḥ
caturvidhā martyanikāyakoṭijaghanyabhāvādapi pārśvadeśe
kratūnāmindriyārthānāmanukūlatvamityamī
ekonaviṃśatidaivyāścatustriṃśacca mīlitāḥ
saṃskāravattvamaudāryamupacāraparītatā
meghanirghoṣagāmbhīryaṃ pratinādavidhāyitā
dakṣiṇatvamupanītarāgatvaṃ ca mahārthatā
avyāhatatvaṃ śiṣṭatvaṃ saṃśayānāmasaṃbhavaḥ
nirākṛtānyottaratvaṃ hṛdayaṃgamitāpi ca
mithaḥ sākāṅkṣatā prastāvaucityaṃ tattvaniṣṭhatā
aprakīrṇaprasṛtatvam asvaślāghānyaninditā
ābhijātyamatisnigdhamadhuratvaṃ praśasyatā
amarmavedhitaudāryaṃ dharmārthapratibaddhatā
kārakādyaviparyāso vibhramādiviyuktatā
citrakṛttvam adbhutatvaṃ tathānativilambitā
anekajātivaicitryam āropitaviśeṣitā
sattvapradhānatā varṇapadavākyaviviktatā
avyucchittir akheditvaṃ pañcatriṃśacca vāgguṇāḥ
antarāyā dānalābhavīryabhogopabhogagāḥ
hāso ratyaratī bhītirjugupsā śoka eva ca
kāmo mithyātvamajñānaṃ nidrā cāviratistathā
rogo dveṣaśca no doṣāsteṣāmaṣṭādaśāpyamī
mahānando amṛtaṃ siddhiḥ kaivalyamapunarbhavaḥ
śivaṃ niḥśreyasaṃ śreyo nirvāṇaṃ brahma nirvṛtiḥ
mahodayaḥ sarvaduḥkhakṣayo niryāṇamakṣaram
muktirmokṣo apavargo atha mumukṣuḥ śramaṇo yatiḥ
vācaṃyamo vratī sādhuranagāra ṛṣimuniḥ
nirgrantho bhikṣurasya svaṃ tapoyogaśamādayaḥ
mokṣopāyo yogo jñānaṃ śraddhānaṃ caraṇātmakaḥ
abhāṣaṇaṃ punarmaunaṃ gururdharmopadeśakaḥ
anuyogakṛdācārya upādhyāyastu pāṭhakaḥ
anūcānaḥ pravacane sāṅge adhītī gaṇiśca saḥ
śiṣyo vineyo antevāsī śaikṣaḥ prāthamakalpikaḥ
satīrthyāstvekaguravo vivekaḥ pṛthagātmatā
ekabrahmavratācārā mithaḥ sabrahmacāriṇaḥ
syātpāramparyamāmnāyaḥ saṃpradāyo gurukramaḥ
vratādānaṃ parivrajyā tapasyā niyamasthitiḥ
ahiṃsāsūnṛtāsteyabrahmākiṃcanatā yamāḥ
niyamāḥ śaucasaṃtoṣau svādhyāyatapasī api
devatāpraṇidhānaṃ ca karaṇaṃ punarāsanam
prāṇāyāmaḥ prāṇayamaḥ śvāsapraśvāsarodhanam
pratyāhārastvindriyāṇāṃ viṣayebhyaḥ samāhṛtiḥ
dhāraṇā tu kvaciddhyeye cittasya sthirabandhanam
dhyānaṃ tu viṣaye tasmin ekapratyayasaṃtatiḥ
samādhistu tadevārthamātrābhāsanarūpakam
evaṃ yogo yamādyaṅgairaṣṭabhiḥ saṃmato aṣṭadhā
śvaḥśreyasaṃ śubhaśive kalyāṇaṃ śvovasīyasaṃ śreyaḥ
kṣemaṃ bhāvukabhavikakuśalamaṅgalabhadramadraśastāni
svargastriviṣṭapaṃ dyodivau bhuvistaviṣatāviṣau nākaḥ
gaustridivamūrdhvalokaḥ surālayas tatsadastvamarāḥ
devāḥ suparvasuranirjaradevatarbhubarhirmukhānimiṣadaivatanākilekhāḥ
vṛndārakāḥ sumanasastridaśā amartyāḥ svāhāsvadhākratusudhābhuja āditeyāḥ
gīrvāṇā maruto asvapnā vibudhā dānavārayaḥ
teṣāṃ yānaṃ vimāno andhaḥ pīyūṣamamṛtaṃ sudhā
asurā nāgāstaḍitaḥ suparṇakā vahnayo anilāḥ stanitāḥ
udadhidvīpadiśo daśa bhavanādhīśāḥ kumārāntāḥ
syuḥ piśācā bhūtā yakṣā rākṣasāḥ kiṃnarā api
kiṃpuruṣā mahoragā gandharvāścāntarā amī
jyotiṣkāḥ pañca candrārkagrahanakṣatratārakāḥ
vaimānikāḥ punaḥ kalpabhavā dvādaśa te tvamī
saudharmeśānasanatkumāramāhendrabrahmalāntakajāḥ
śukrasahasrārānataprāṇatajā āraṇācyutajāḥ
kalpātītā nava graiveyakāḥ pañca tvanuttarāḥ
nikāyabhedādevaṃ syurdevāḥ kila caturvidhāḥ
ādityaḥ savitāryamā kharasahasroṣṇāṃśur aṃśū ravirmārtaṇḍastaraṇirgabhastiraruṇo bhānurnabho aharmaṇiḥ
sūryo arkaḥ kiraṇo bhago grahapuṣaḥ pūṣā pataṅgaḥ khago mārtāṇḍo yamunākṛtāntajanakaḥ pradyotanastāpanaḥ
bradhno haṃsaścitrabhānurvivasvānsūrastvaṣṭā dvādaśātmā ca heliḥ
mitro dhvāntārātir abjāṃśuhastaścakrābjāharbāndhavaḥ saptasaptiḥ
divādināhardivasaprabhāvibhābhāsaḥ karaḥ syānmihiro virocanaḥ
grahābjinīgodyupatirvikartano hariḥ śucīnau gaganāhajādhvagau
haridaśvo jagatkarmasākṣī bhāsvānvibhāvasuḥ
trayītanurjagaccakṣustapano aruṇasārathiḥ
rocirusraruciśociraṃśugo jyotirarcirupadhṛtyabhīśavaḥ
pragrahaḥ śucimarīcidīptayo dhāmaketughṛṇiraśmipṛśnayaḥ
pādadīdhitikaradyutidyuto rugvirokakiraṇatviṣitviṣaḥ
bhāḥprabhāvasugabhastibhānavo bhā mayūkhamahasī chavirvibhā
prakāśasteja uddyota āloko varca ātapaḥ
marīcikā mṛgatṛṣṇā maṇḍalaṃ tūpasūryakam
paridhiḥ pariveṣaśca sūrasūtastu kāśyapiḥ
anūrurvinatāsūnuraruṇo garuḍāgrajaḥ
revantastvarkaretojaḥ plavago hayavāhanaḥ
aṣṭādaśa māṭharādyāḥ savituḥ paripārśvakāḥ
candramāḥ kumudabāndhavo daśaśvetavājyamṛtasūs tithipraṇīḥ
kaumudīkumudinībhadakṣajārohiṇīdvijaniśauṣadhīpatiḥ
jaivātṛko abjaśca kalāśaśaiṇacchāyābhṛd indur vidhur atridṛgjaḥ
rājā niśo ratnakarau ca candraḥ somo amṛtaśvetahimadyutir glauḥ
ṣoḍaśo aṃśaḥ kalā cihnaṃ lakṣaṇaṃ lakṣma lāñchanam
aṅkaḥ kalaṅko abhijñānaṃ candrikā candragolikā
candrātapaḥ kaumudī ca jyotsnā bimbaṃ tu maṇḍalam
nakṣatraṃ tārakā tārājyotiṣī bhamuḍu grahaḥ
dhiṣṇyamṛkṣamathāśvinyaśvakinī dasradevatā
aśvayugvālinī cātha bharaṇī yamadevatā
kṛttikā bahulāścāgnidevā brāhmī tu rohiṇī
mṛgaśīrṣaṃ mṛgaśiro mārgaścāndramasaṃ mṛgaḥ
ilvalāstu mṛgaśiraḥśirasthāḥ pañca tārakāḥ
ārdrā tu kālinī raudrī punarvasū tu yāmakau
ādityau ca puṣpastiṣyaḥ sidhyaśca gurudaivataḥ
sārpo aśleṣā maghā pitryā phālgunī yonidevatā
sā tūttarāryamadevā hastaḥ savitṛdaivataḥ
tvāṣṭrī citrānilī svātirviśākhendrāgnidevatāḥ
rādhānurādhā tu maitrī jyeṣṭhaindrī mūla āsrapaḥ
pūrvāṣāḍhā tu sottarā syādvaiśvī śravaṇaḥ punaḥ
haridevaḥ śraviṣṭhā tu dhaniṣṭhā vasudevatā
vāruṇī tu śatabhiṣag ajāhirbudhnadevatāḥ
pūrvottarā bhādrapadā dṛśyaḥ proṣṭhapadāśca tāḥ
revatī tu pauṣṇaṃ dākṣāyaṇyaḥ sarvāḥ śaśipriyāḥ
rāśīnāmudayo lagnaṃ meṣaprabhṛtayastu te
āro vakro lohitāṅgo maṅgalo aṅgārakaḥ kujaḥ
āṣāḍhābhūr navārciśca budhaḥ saumyaḥ praharṣulaḥ
jñaḥ pañcārciḥ śraviṣṭhābhūḥ śyāmāṅgo rohiṇīsutaḥ
bṛhaspatiḥ surācāryo jīvaścitraśikhaṇḍijaḥ
vācaspatirdvādaśārcirdhiṣaṇaḥ phālgunībhavaḥ
gīrbṛhatyoḥ patirutathyānujāṅgirasau guruḥ
śukro maghābhavaḥ kāvya uśanā bhārgavaḥ kaviḥ
ṣoḍaśārcir daityagurur dhiṣṇyaḥ śanaiścaraḥ śaniḥ
chāyāsuto asitaḥ sauriḥ saptārcī revatībhavaḥ
mandaḥ kroḍo nīlavāsāḥ svarbhāṇustu vidhuṃtudaḥ
tamo rāhuḥ saiṃhikeyo bharaṇībhūrathāhikaḥ
aśleṣābhūḥ śikhī keturdhruvastūttānapādajaḥ
agastyo agastiḥ pītābdhir vātāpidviḍghaṭodbhavaḥ
maitrāvaruṇirāgneya aurvaśeyāgnimārutau
lopāmudrā tu tadbhāryā kauṣītakī varapradā
marīcipramukhāḥ saptarṣayaścitraśikhaṇḍinaḥ
puṣpadantau puṣpavantāvekoktyā śaśibhāskarau
rāhugrāso arkendvorgraha uparāga upaplavaḥ
upaliṅgaṃ tvariṣṭaṃ syādupasarga upadravaḥ
ajanyamītirutpāto vahnyutpāta upāhitaḥ
syātkālaḥ samayo diṣṭānehasau sarvabhūṣakaḥ
kālo dvividho avasarpiṇyutsarpiṇīvibhedataḥ
sāgarakoṭikoṭīnāṃ viṃśatyā sa samāpyate
avasarpiṇyāṃ ṣaḍarā utsarpiṇyāṃ ta eva viparītāḥ
evaṃ dvādaśabhirarairvivartate kālacakramidam
tatraikāntasuṣamāraścatasraḥ koṭikoṭayaḥ
sāgarāṇāṃ suṣamā tu tisrastūtkoṭikoṭayaḥ
suṣamaduḥṣamā te dve duḥṣamasuṣamā punaḥ
saikā sahasrairvarṣāṇāṃ dvicatvāriṃśatonitā
atha duḥṣamaikaviṃśatirabdasahasrāṇi tāvatī tu syāt
ekāntaduḥṣamāpi hyetatsaṃkhyāḥ pare api viparītāḥ
prathame aratraye martyāstridvyekapalyajīvitāḥ
tridvyekagavyūtyucchrayāstridvyekadinabhojanāḥ
kalpadruphalasaṃtuṣṭāścaturthe tvarake narāḥ
pūrvakoṭyāyuṣaḥ pañcadhanuḥśatasamucchrayāḥ
pañcame tu varṣaśatāyuṣaḥ saptakarocchrayāḥ
ṣaṣṭhe punaḥ ṣoḍaśābdāyuṣo hastasamucchrayāḥ
ekāntaduḥkhapracitā utsarpiṇyāmapīdṛśāḥ
paścānupūrvyā vijñeyā areṣu kila ṣaṭsvapi
aṣṭādaśa nimeṣāstu kāṣṭhā kāṣṭhādvayaṃ lavaḥ
kalā taiḥ pañcadaśabhirleśastaddvitayena ca
kṣaṇastaiḥ pañcadaśabhiḥ kṣaṇaiḥ ṣaḍbhistu nāḍikā
sā dhārikā ca ghaṭikā muhūrtastaddvayena ca
triṃśatā tairahorātrastatrāhardivaso dinam
divaṃ dyur vāsaro ghasraḥ prabhātaṃ syādaharmukham
vyuṣṭaṃ vibhātaṃ pratyūṣaṃ kalyapratyuṣasī uṣaḥ
kālyaṃ madhyāhnastu divāmadhyaṃ madhyaṃdinaṃ ca saḥ
dināvasānamutsūro vikālasabalī api
sāyaṃ saṃdhyā tu pitṛsūstrisaṃdhyaṃ tūpavaiṇavam
śrāddhakālastu kutapo aṣṭamo bhāgo dinasya yaḥ
niśā niśīthinī rātriḥ śarvarī kṣaṇadā kṣapā
triyāmā yāminī bhautī tamī tamā vibhāvarī
rajanī vasatiḥ śyāmā vāsateyī tamasvinī
uṣā doṣendukāntātha tamisrā darśayāminī
jyautsnī tu pūrṇimārātrirgaṇarātro niśāgaṇaḥ
pakṣiṇī pakṣatulyābhyām ahobhyāṃ veṣṭitā niśā
garbhakaṃ rajanīdvandvaṃ pradoṣo rajanīmukham
yāmaḥ praharo niśīthastvardharātro mahāniśā
uccandrastvapararātrastamisraṃ timiraṃ tamaḥ
dhvāntaṃ bhūchāyāndhakāraṃ tamasaṃ samavāndhataḥ
tulyanaktaṃdine kāle viṣuvadviṣuvaṃ ca tat
pañcadaśāhorātraḥ syātpakṣaḥ sa bahulo asitaḥ
tithiḥ punaḥ karmavāṭī pratipatpakṣatiḥ same
pañcadaśyau yajñakālau pakṣāntau parvaṇī api
tatparvamūlaṃ bhūteṣṭāpañcadaśyoryadantaram
sa parva saṃdhiḥ pratipatpañcadaśyoryadantaram
pūrṇimā paurṇamāsī sā rākā pūrṇe niśākare
kalāhīne tvanumatirmārgaśīrṣyāgrahāyaṇī
amāmāvasyamāvasyā darśasūryendusaṃgamaḥ
amāvāsyāmāvāsī ca sā naṣṭenduḥ kuhuḥ kuhūḥ
dṛṣṭendustu sinīvālī bhūteṣṭā tu caturdaśī
pakṣo māso vatsarādirmārgaśīrṣaḥ sahaḥ sahāḥ
āgrahāyaṇikaścātha pauṣastaiṣaḥ sahasyavat
māghastapāḥ phālgunastu phālgunikastapasyavat
caitro madhuścaitrikaśca vaiśākhe rādhamādhavau
jyeṣṭhastu śukro athāṣāḍhaḥ śuciḥ syācchrāvaṇo nabhāḥ
śrāvaṇiko atha nabhasyaḥ proṣṭhabhādraparaḥ padaḥ
bhādraścāpyāśvine tvāśvayujeṣāvatha kārtikaḥ
kārtikiko bāhulorjau dvau dvau mārgādikāvṛtuḥ
hemantaḥ praśalo raudro atha śaiṣaśiśirau samau
vasanta iṣyaḥ surabhiḥ puṣpakālo balāṅgakaḥ
uṣṇa uṣṇāgamo grīṣmo nidāghastapa ūṣmakaḥ
varṣāstapātyayaḥ prāvṛṇmeghakālāgamau kṣarī
śaradghanātyayo ayanaṃ śiśirādyaistribhistribhiḥ
ayane dve gatirudagdakṣiṇārkasya vatsaraḥ
sa saṃparyanūdbhyo varṣaṃ hāyano abdaṃ samāḥ śarat
bhavetpaitraṃ tvahorātraṃ māsenābdena daivatam
daive yugasahasre dve brāhmaṃ kalpau tu tau nṛṇām
manvantaraṃ tu divyānāṃ yugānāmekasaptatiḥ
kalpo guṇāntaḥ kalpāntaḥ saṃhāraḥ pralayaḥ kṣayaḥ
saṃvartaḥ parivartaśca samasuptirjihānakaḥ
tatkālastu tadātvaṃ syāttajjaṃ sāṃdṛṣṭikaṃ phalam
āyatistūttaraḥ kāla udarkastadbhavaṃ phalam
vyomāntarikṣaṃ gaganaṃ ghanāśrayo vihāya ākāśamanantapuṣkare
abhraṃ surābhroḍumarutpatho ambaraṃ khaṃ dyodivau viṣṇupadaṃ viyannabhaḥ
nabhrāṭtaḍitvānmudiro ghanāghano abhraṃ dhūmayonistanayitnumeghāḥ
jīmūtaparjanyabalāhakā ghano dhārādharo vāhadamugdharā jalāt
kādambinī meghamālā durdinaṃ meghajaṃ tamaḥ
āsāro vegavānvarṣo vātāstaṃ vāri śīkaraḥ
vṛṣṭyā varṣaṇavarṣe tadvighne grāhagrahāvavāt
ghanopalastu karakaḥ kāṣṭhāśā digdharitkakup
pūrvā prācī dakṣiṇāpācī pratīcī tu paścimā
aparāthottarodīcī vidikcopadiśaṃ pradik
diśyaṃ digbhavavastunyapāgapācīnamudagudīcīnam
prākprācīnaṃ ca same pratyak syātpratīcīnam
tiryagdiśāṃ tu pataya indrāgniyamanairṛtāḥ
varuṇo vāyukuberāvīśānaśca yathākramam
airāvataḥ puṇḍarīko vāmanaḥ kumudo añjanaḥ
puṣpadantaḥ sārvabhaumaḥ supratīkaśca diggajāḥ
indro harirduścyavano acyutāgrajo vajrī viḍaujā maghavānpuraṃdaraḥ
prācīnabarhiḥ puruhūtavāsavau saṃkrandanākhaṇḍalameghavāhanāḥ
sutrāmavāstoṣpatidalmiśakrā vṛṣā śunāsīrasahasranetrau
parjanyaharyaśvarbhukṣibāhudanteyavṛddhaśravasas turāṣāṭ
surarṣabhastapastakṣo jiṣṇurvaraśatakratuḥ
kauśikaḥ pūrvadigdevāpsaraḥsvargaśacīpatiḥ
pṛtanāṣāḍugradhanvā marutvānmaghavāsya tu
dviṣaḥ pāko adrayo vṛtraḥ pulomā namucirbalaḥ
jambhaḥ priyā śacīndrāṇī paulomī jayavāhinī
tanayastu jayantaḥ syājjayadatto jayaśca saḥ
sutā jayantī tavīṣī tāviṣyuccaiḥśravā hayaḥ
mātaliḥ sārathirdevanandī dvāḥstho gajaḥ punaḥ
airāvaṇo abhramātaṅgaścaturdanto arkasodaraḥ
airāvato hastimallaḥ śvetagajo abhramupriyaḥ
vaijayantau tu prāsādadhvajau puryamarāvatī
saro nandīsaraḥ parṣatsudharmā nandanaṃ vanam
vṛkṣaḥ kalpaḥ pārijāto mandāro haricandanaḥ
saṃtānaśca dhanurdevāyudhaṃ tadṛju rohitam
dīrgharjvairāvataṃ vajraṃ tvaśanirhrādinī svaruḥ
śatakoṭiḥ paviḥ śambo dambholirbhiduraṃ bhiduḥ
vyādhāmaḥ kuliśo asyārciratibhīḥ sphūrjathurdhvaniḥ
svarvaidyāvaśvinīputrāvaśvinau vaḍavāsutau
nāsikyāvarkajau dasrau nāsatyāvabdhijau yamau
viśvakarmā punastvaṣṭā viśvakṛddevavardhakiḥ
svaḥsvargivadhvo apsarasaḥ svarveśyā urvaśīmukhāḥ
hāhādayastu gandharvā gāndharvā devagāyanāḥ
yamaḥ kṛtāntaḥ pitṛdakṣiṇāśāpretātpatirdaṇḍadharo arkasūnuḥ
kīnāśamṛtyū samavartikālau śīrṇāṅgiharyantakadharmarājāḥ
yamarājaḥ śrāddhadevaḥ śamano mahiṣadhvajaḥ
kālindīsodaraścāpi dhūmorṇā tasya vallabhā
purī punaḥ saṃyamanī pratīhārastu vaidhyataḥ
dāsau caṇḍamahācaṇḍau citraguptaśca lekhakaḥ
syādrākṣasaḥ puṇyajano nṛcakṣā yātvāśaraḥ kauṇapayātudhānau
rātriṃcaro rātricaraḥ palādaḥ kīnāśarakṣonikasātmajāśca
kavyāt karburanairṛtāksṛkpo varuṇastvarṇavamandiraḥ pracetāḥ
jalayādaḥpatipāśimeghanādā jalakāntāraḥ syāt paraṃjanaśca
śrīdaḥ sitodarakuheśasakhāḥ piśācakīchāvasus triśira ailabilaikapiṅgāḥ
paulastyavaiśravaṇaratnakarāḥ kuberayakṣau nṛdharmadhanadau naravāhanaśca
kailāsaukā yakṣadhananidhikiṃpuruṣeśvarāḥ
vimānaṃ puṣpakaṃ caitrarathaṃ vanaṃ purī prabhā
alakā vasvokasārā suto asya nalakūvaraḥ
vittaṃ rikthaṃ svāpateyaṃ rāḥ sāraṃ vibhavo vasu
dyumnaṃ dravyaṃ pṛkthamṛkthaṃ svamṛṇaṃ draviṇaṃ dhanam
hiraṇyārtho nidhānaṃ tu kunābhiḥ śevadhirnidhiḥ
mahāpadmaśca padmaśca śaṅkho makarakacchapau
mukundakundanīlāśca kharvaśca nidhayo nava
yakṣaḥ puṇyajano rājā guhyako vaṭavāsyapi
kiṃnarastu kiṃpuruṣasturaṃgavadano mayuḥ
śaṃbhuḥ śarvaḥ sthāṇurīśāna īśo rudroḍḍīśau vāmadevo vṛṣāṅkaḥ
kaṇṭhekālaḥ śaṃkaro nīlakaṇṭhaḥ śrīkaṇṭhograu dhūrjaṭirbhīmabhargau
mṛtyuṃjayaḥ pañcamukho aṣṭamūrtiḥ śmaśānaveśmā giriśo girīśaḥ
ṣaṇḍhaḥ kapardīśvara ūrdhvaliṅga ekatridṛgbhāladṛgekapādaḥ
mṛḍo aṭṭahāsī ghanavāhano ahirbudhno virūpākṣaviṣāntakau ca
mahāvratī vahnihiraṇyaretāḥ śivo asthidhanvā puruṣāsthimālī
syādvyomakeśaḥ śipiviṣṭabhairavau dikkṛttivāsā bhavanīlalohitau
sarvajñanāṭyapriyakhaṇḍapaśavo mahāparā devanaṭeśvarā haraḥ
paśupramathabhūtomāpatiḥ piṅgajaṭekṣaṇaḥ
pinākaśūlakhaṭvāṅgagaṅgāhīndukapālabhṛt
gajapūṣapurānaṅgakālāndhakamakhāsuhṛt
kapardo asya jaṭājūṭaḥ khaṭvāṅgastu sukhaṃsuṇaḥ
pinākaṃ syādājagavamajakāvaṃ ca taddhanuḥ
brāhmyādyā mātaraḥ sapta pramathāḥ pārṣadā gaṇāḥ
laghimā vaśiteśitvaṃ prākāmyaṃ mahimāṇimā
yatra kāmāvasāyitvaṃ prāptiraiśvaryamaṣṭadhā
gaurī kālī pārvatī mātṛmātāparṇā rudrāṇyambikā tryambakomā
durgā caṇḍī siṃhayānā mṛḍānīkātyāyanyau dakṣajāryā kumārī
satī śivā mahādevī śarvāṇī sarvamaṅgalā
bhavānī kṛṣṇamainākasvasā menādrijeśvarā
niśumbhaśumbhamahiṣamardinī bhūtanāyikā
tasyāḥ siṃho manastātnaḥ sakhyau tu vijayā jayā
cāmuṇḍā carcikā carmamuṇḍā mārjārakarṇikā
karṇamoṭī mahāgandhā bhairavī ca kapālinī
herambo gaṇavighneśaḥ parśupāṇirvināyakaḥ
dvaimāturo gajāsyaikadantau lambodarākhugau
skandaḥ svāmī mahāsenaḥ senānīḥ śikhivāhanaḥ
ṣāṇmāturo brahmacārī gaṅgomākṛttikāsutaḥ
dvādaśākṣo mahātejāḥ kumāraḥ ṣaṇmukho guhaḥ
viśākhaḥ śaktibhṛtkrauñcatārakāriḥ śarāgnibhūḥ
bhṛṅgī bhṛṅgiriṭir bhṛṅgirīṭir nāḍyasthivigrahaḥ
kuṣmāṇḍake kelikilo nandīśe taṇḍunandinau
druhiṇo viriñcirdrughaṇo viriñcaḥ parameṣṭhyajo aṣṭaśravaṇaḥ svayaṃbhūḥ
kamanaḥ kaviḥ sāttvikavedagarbhau sthaviraḥ śatānandapitāmahau kaḥ
dhātā vidhātā vidhivedhasau dhruvaḥ purāṇago haṃsagaviśvaretasau
prajāpatirbrahmacaturmukhau bhavāntakṛjjagatkartṛsaroruhāsanau
śaṃbhuḥ śatadhṛtiḥ sraṣṭā surajyeṣṭho viriñcanaḥ
hiraṇyagarbho lokeśo nābhipadmātmabhūrapi
viṣṇurjiṣṇujanārdanau harihṛṣīkeśācyutāḥ keśavo dāśārhaḥ puruṣottamo abdhiśayanopendrāvajendrānujau
viṣvaksenanarāyaṇau jalaśayo nārāyaṇaḥ śrīpatidaityāriśca purāṇayajñapuruṣastārkṣyadhvajo adhokṣajaḥ
govindaṣaḍbindumukundakṛṣṇā vaikuṇṭhapadmeśayapadmanābhāḥ
vṛṣākapirmādhavavāsudevau viśvaṃbharaḥ śrīdharaviśvarūpau
dāmodaraḥ śaurisanātanau vibhuḥ pītāmbaro mārjajinau kumodakaḥ
trivikramo jahnucaturbhujau punarvasuḥ śatāvartagadāgrajau svabhūḥ
muñjakeśivanamālipuṇḍarīkākṣababhruśaśabinduvedhasaḥ
pṛśniśṛṅgadharaṇīdharātmabhūḥ pāṇḍavāyanasuvarṇabindavaḥ
śrīvatso devakīsūnur gopendro viṣṭaraśravāḥ
somasindhurjagannātho govardhanadharo api ca
yadunātho gadāśārṅgacakraśrīvatsaśaṅkhabhṛt
madhudhenukacāṇūrapūtanāyamalārjunāḥ
kālanemihayagrīvaśakaṭāriṣṭakaiṭabhāḥ
kaṃsaḥ keśimurau sālvamaindadvividarāhavaḥ
hiraṇyakaśipurvāṇaḥ kāliyo narako baliḥ
śiśupālaścāsya vadhyā vainateyastu vāhanam
śaṅkho asya pāñcajanyo aṅkaḥ śrīvatso asistu nandakaḥ
gadā kaumodakī cāpaṃ śārṅgaṃ cakraṃ sudarśanaḥ
maṇiḥ syamantako haste bhujamadhye tu kaustubhaḥ
vasudevo bhūkaśyapo dundurānakadundubhiḥ
rāmo halī musalisāttvatakāmapālāḥ saṃkarṣaṇaḥ priyamadhurbalarauhiṇeyau
baladevo balabhadro nīlavastro acyutāgrajaḥ
musalaṃ tvasya saunandaṃ halaṃ saṃvartakāhvayam
lakṣmīḥ padmā ramā yā mā tā sā śrīḥ kamalendirā
haripriyā padmavāsā kṣīrodatanayāpi ca
madano jarābhīruranaṅgamanmathau kamanaḥ kalākelirananyajo aṅgajaḥ
madhudīpamārau madhusārathiḥ smaro viṣamāyudho darpakakāmahṛcchayāḥ
pradyumnaḥ śrīnandanaśca kaṃdarpaḥ puṣpaketanaḥ
puṣpāṇyasyeṣucāpāstrāṇyarī śambaraśūrpakau
ketanaṃ mīnamakarau bāṇāḥ pañca ratiḥ priyā
manaḥśṛṅgārasaṃkalpātmāno yoniḥ suhṛnmadhuḥ
suto aniruddho jhaṣāṅka uṣeśo brahmasūśca saḥ
garuḍaḥ śālmalyaruṇāvarajo viṣṇuvāhanaḥ
sauparṇeyo vainateyaḥ suparṇasarpārātir vajrajidvajratuṇḍaḥ
pakṣisvāmī kāśyapiḥ svarṇakāyastārkṣyaḥ kāmāyurgarutmānsudhāhṛt
buddhastu sugato dharmadhātustrikālavijjinaḥ
bodhisattvo mahābodhirāryaḥ śāstā tathāgataḥ
pañcajñānaḥ ṣaḍabhijño daśārho daśabhūmigaḥ
catustriṃśajjātakajño daśapāramitādharaḥ
dvādaśākṣo daśabalastrikāyaḥ śrīghanādvayau
samantabhadraḥ saṃgupto dayākūrco vināyakaḥ
māralokakhajiddharmarājo vijñānamātṛkaḥ
mahāmaitro munīndraśca buddhāḥ syuḥ sapta te tvamī
vipaśyī śikhī viśvabhūḥ kakucchandaśca kāñcanaḥ
kāśyapaśca saptamastu śākyasiṃho arkabāndhavaḥ
tathā rāhulasūḥ sarvārthasiddho gautamānvayaḥ
māyāśuddhodanasuto devadattāprajaśca saḥ
asurā ditidanujāḥ pātālaukaḥsurārayaḥ
pūrvadevāḥ śukraśiṣyā vidyādevyastu ṣoḍaśa
rohiṇī prajñaptī vajraśṛṅkhalā kuliśāṅkuśā
cakreśvarī naradattā kālyathāsau mahāparā
gaurī gāndhārī sarvāstramahājvālā ca mānavī
vairoṭyāchuptā mānasī mahāmānasiketi tāḥ
vāgbrāhmī bhāratī gaur gīrvāṇī bhāṣā sarasvatī
śrutadevī vacanaṃ tu vyāhāro bhāṣitaṃ vacaḥ
saviśeṣaṇamākhyātaṃ vākyaṃ syādyantakaṃ padam
rāddhasiddhakutebhyo ante āptoktiḥ samayāgamau
ācārāṅgaṃ sūtrakṛtaṃ sthānāṅgaṃ samavāyayuk
pañcamaṃ bhagavatyaṅgaṃ jñātadharmakathāpi ca
upāsakāntakṛdanuttaropapātakāddaśāḥ
praśnavyākaraṇaṃ caiva vipākaśrutameva ca
ityekādaśa sopāṅgānyaṅgāni dvādaśa punaḥ
dṛṣṭivādo dvādaśāṅgī syādgaṇipiṭakāhvayā
parikarmasūtrapūrvānuyogaparvagatacūlikāḥ pañca
syurdṛṣṭivādabhedāḥ pūrvāṇi caturdaśāpi pūrvagate
utpādapūrvamagrāyaṇīyamatha vīryataḥ pravādaṃ syāt
asterjñānātsatyāttadātmanaḥ karmaṇaśca param
pratyākhyānaṃ vidyāpravādakalyāṇanāmadheye ca
prāṇāvāyaṃ ca kriyāviśālamatha lokabindusāramiti
svādhyāyaḥ śrutirāmnāyaśchando vedastrayī punaḥ
ṛgyajuḥsāmavedāḥ syuratharvā tu taduddhṛtiḥ
vedāntaḥ syādupaniṣadoṅkārapraṇavau samau
śikṣā kalpo vyākaraṇaṃ chando jyotirniruktayaḥ
ṣaḍaṅgāni dharmaśāstraṃ syātsmṛtirdharmasaṃhitā
ānvīkṣikī tarkavidyā mīmāṃsā tu vicāraṇā
sargaśca pratisargaśca vaṃśo manvantarāṇi ca
vaṃśānuvaṃśacaritaṃ purāṇaṃ pañcalakṣaṇam
ṣaḍaṅgā vedāścatvāro mīmāṃsānvīkṣikī tathā
dharmaśāstraṃ purāṇaṃ ca vidyā etāścaturdaśa
sūtraṃ sūcanakṛdbhāṣyaṃ sūtroktārthaprapañcakam
prastāvastu prakaraṇaṃ niruktaṃ padabhañjanam
avāntaraprakaraṇaviśrāme śīghrapāṭhataḥ
āhnikamadhikaraṇaṃ tvekanyāyopapādanam
uktānuktaduruktārthacintākāri tu vārttikam
ṭīkā nirantaravyākhyā pañjikā padabhañjikā
nibandhavṛttī anvarthe saṃgrahastu samāhṛtiḥ
pariśiṣṭapaddhatyādīn pathānena samunnayet
kārikā tu svalpavṛttau bahorarthasya sūcanī
kalindikā sarvavidyā nighaṇṭurnāmasaṃgrahaḥ
itihāsaḥ purāvṛttaṃ prabahlikā prahelikā
janaśrutiḥ kiṃvadantī vārtaitihyaṃ purātanī
vārtā pravṛttirvṛttānta udanto athāhvayo abhidhā
gotrasaṃjñānāmadheyākhyāhvābhikhyāśca nāma ca
saṃbodhanamāmantraṇamāhvānaṃ tvabhimantraṇam
ākāraṇaṃ havo hūtiḥ saṃhūtirbahubhiḥ kṛtā
udāhāra upodghāta upanyāsaśca vāṅmukham
vyavahāro vivādaḥ syācchapathaḥ śapanaṃ śapaḥ
uttaraṃ tu prativacaḥ praśnaḥ pṛcchānuyojanam
kathaṃkathikatā cātha devapraśna upaśrutiḥ
caṭu cāṭu priyaprāyaṃ priyasatyaṃ tu sūnṛtam
satyaṃ samyaksamīcīnamṛtaṃ tathyaṃ yathātatham
yathāsthitaṃ ca sadbhūte alīke tu vitathānṛte
atha kliṣṭaṃ saṃkulaṃ ca parasparaparāhatam
sāntvaṃ sumadhuraṃ grāmyamaślīlaṃ mliṣṭamasphuṭam
luptavarṇapadaṃ grastamavācyaṃ syādanakṣaram
ambūkṛtaṃ sathūtkāraṃ nirastaṃ tvarayoditam
āmreḍitaṃ dvistriruktamabaddhaṃ tu nirarthakam
pṛṣṭhamāṃsādanaṃ tadyatparokṣe doṣakīrtanam
mithyābhiyogo abhyākhyānaṃ saṃgataṃ hṛdayaṃgamam
paruṣaṃ niṣṭhuraṃ rūkṣaṃ vikruṣṭamatha ghoṣaṇā
uccairghuṣṭaṃ varṇaneḍā stavaḥ stotraṃ stutirnutiḥ
ślāghā praśaṃsārthavādaḥ sā tu mithyā vikatthanam
janapravādaḥ kaulīnaṃ vigānaṃ vacanīyatā
syādavarṇa upakrośo vādo niḥparyapāt paraḥ
garhaṇā dhikkriyā nindā kutsākṣepo jugupsanam
ākrośābhīṣaṅgākṣepāḥ śāpaḥ sa kṣāraṇā rate
viruddhaśaṃsanaṃ gālir āśīrmaṅgalaśaṃsanam
ślokaḥ kīrtiryaśo abhikhyā samājñā ruśatī punaḥ
aśubhā vākśubhā kalyā carcarī carbhaṭī same
yaḥ saninda upālambhastatra syātparibhāṣaṇam
āpṛcchālāpaḥ saṃbhāṣo anulāpaḥ syānmuhurvacaḥ
anarthakaṃ tu pralāpo vilāpaḥ paridevanam
ullāpaḥ kākuvāg anyonyoktiḥ saṃlāpasaṃkathe
vipralāpo viruddhoktirapalāpastu nihnavaḥ
supralāpaḥ suvacanaṃ saṃdeśavāktu vācikam
ājñā śiṣṭir nirāṅnibhyo deśo niyogaśāsane
avavādo apyathāhūya preṣaṇaṃ pratiśāsanam
saṃvitsaṃdhāsthābhyupāyaḥ saṃpratyāṅbhyaḥ paraḥ śravaḥ
aṅgīkāro abhyupagamaḥ pratijñāgūśca saṃgaraḥ
gītanṛttavādyatrayaṃ nāṭyaṃ tauryatrikaṃ ca tat
saṃgītaṃ prekṣaṇārthe asmiñśāstrokte nāṭyadharmikā
gītaṃ gānaṃ geyaṃ gītirgāndharvamatha nartanam
naṭanaṃ nṛtyaṃ nṛttaṃ ca lāsyaṃ nāṭyaṃ ca tāṇḍavam
maṇḍalena tu yannṛtyaṃ strīṇāṃ hallīsakaṃ tu tat
pānagoṣṭhyāmuccatālaṃ raṇe vīrajayantikā
sthānaṃ nāṭyasya raṅgaḥ syātpūrvaraṅga upakramaḥ
aṅgahāro aṅgavikṣepo vyañjako abhinayaḥ samau
sa caturvidha āhāryo racito bhūṣaṇādinā
vacasā vāciko aṅgenāṅgikaḥ sattvena sāttvikaḥ
syānnāṭakaṃ prakaraṇaṃ bhāṇaḥ prahasanaṃ ḍimaḥ
vyāyogaḥ samavākāro vithyaṅkehāmṛgā iti
abhineyaprakārāḥ syurbhāṣāḥ ṣaṭsaṃskṛtādikāḥ
bhāratī sāttvatī kaiśikyārabhaṭyau ca vṛttayaḥ
vādyaṃ vāditramātodyaṃ tūryaṃ tūraṃ smaradhvajaḥ
tataṃ vīṇāprabhṛtikaṃ tālaprabhṛtikaṃ ghanam
vaṃśādikaṃ tu śuṣiramānaddhaṃ murajādikam
vīṇā punarghoṣavatī vipañcī kaṇṭhakūṇikā
vallakī sātha tantrībhiḥ saptabhiḥ parivādinī
śivasya vīṇā nālambī sarasvatyāstu kacchapī
nāradasya tu mahatī gaṇānāṃ tu prabhāvatī
viśvāvasostu bṛhatī tumbarostu kalāvatī
cāṇḍālānāṃ tu kaṇḍolavīṇā cāṇḍālikā ca sā
kāyaḥ kolambakastasyā upanāho nibandhanam
daṇḍaḥ punaḥ pravālaḥ syātkakubhastu prasevakaḥ
mūle vaṃśaśalākā syātkalikā kūṇikāpi ca
kālasya kriyayā mānaṃ tālaḥ sāmyaṃ punarlayaḥ
drutaṃ vilambitaṃ madhyamoghastattvaṃ ghanaṃ kramāt
mṛdaṅgo murajaḥ soṅkyāliṅgyūrdhvaka iti tridhā
syādyaśaḥpaṭaho ḍhakkā bherī dundubhirānakaḥ
paṭaho atha śārikā syātkoṇo vīṇādivādanam
śṛṅgārahāsyakaruṇāraudravīrabhayānakāḥ
bībhatsādbhutaśāntāśca rasā bhāvāḥ punastridhā
sthāyisāttvikasaṃcāriprabhedaiḥ syādratiḥ punaḥ
rāgo'nurāgo anuratirhāsastu hasanaṃ hasaḥ
ghargharo hāsikā hāsyaṃ tatrādṛṣṭarade smitam
vakroṣṭikātha hasitaṃ kiṃciddṛṣṭaradāṅkure
kiṃcicchrute vihasitamaṭṭahāso mahīyasi
atihāsastvanusyūte apahāso akāraṇātkṛte
sotprāse tvāchuritakaṃ hasanaṃ sphuradoṣṭhake
śokaḥ śukśocanaṃ khedaḥ krodho manyuḥ krudhā ruṣā
krutkopaḥ pratigho roṣo ruṭ cotsāhaḥ pragalbhatā
abhiyogodyamau prauḍhirudyogaḥ kiyadetikā
adhyavasāya ūrjo atha vīryaṃ so atiśayānvitaḥ
bhayaṃ bhīrbhītirātaṅka āśaṅkā sādhvasaṃ daraḥ
bhiyā ca taccāhibhayaṃ bhūpatīnāṃ svapakṣajam
adṛṣṭaṃ vahnitoyāderdṛṣṭaṃ svaparacakrajam
bhayaṃkaraṃ pratibhayaṃ bhīmaṃ bhīṣmaṃ bhayānakam
bhīṣaṇaṃ bhairavaṃ ghoraṃ dāruṇaṃ ca bhayāvaham
jugupsā tu ghṛṇātha syādvismayaścitramadbhutam
codyāścarye śamaḥ śāntiḥ śamathopaśamāvapi
tṛṣṇākṣayaḥ sthāyino amī rasānāṃ kāraṇaṃ kramāt
stambho jāḍyaṃ svedo gharmanidāghau pulakaḥ punaḥ
romāñcaḥ kaṇṭako romavikāro romaharṣaṇam
romodgama uddhuṣaṇam ullukasanamityapi
svarabhedastu kallatvaṃ svare kampastu vepathuḥ
vaivarṇyaṃ kālikāthāśru bāṣpo netrāmbu rodanam
asramasru pralayastvaceṣṭatetyaṣṭa sāttvikāḥ
dhṛtiḥ saṃtoṣaḥ svāsthyaṃ syādādhyānaṃ smaraṇaṃ smṛtiḥ
matirmanīṣā buddhirdhīrdhiṣaṇājñapticetanāḥ
pratibhāpratipatprajñāprekṣācidupalabdhayaḥ
saṃvittiḥ śemuṣī dṛṣṭiḥ sā medhā dhāraṇakṣamā
paṇḍā tattvānugā mokṣe jñānaṃ vijñānamanyataḥ
śuśrūṣā śravaṇaṃ caiva grahaṇaṃ dhāraṇaṃ tathā
ūhāpoho arthavijñānaṃ tattvajñānaṃ ca dhīguṇāḥ
vrīḍā lajjā mandākṣaṃ hrīstrapā sāpatrapānyataḥ
jāḍyaṃ maurkhyaṃ viṣādo avasādaḥ sādo viṣaṇṇatā
mado munmohasaṃbhedo vyādhistvādhī rujākaraḥ
nidrā pramīlā śayanaṃ saṃveśasvāpasaṃlayāḥ
nandīmukhī śvāsahetistandrā suptaṃ tu sādhikā
autsukyaṃ raṇaraṇakotkaṇṭhe āyallakāratī
hṛllekhotkalike cāthāvahitthākāragopanam
śaṅkāniṣṭhotprekṣaṇaṃ syāccāpalaṃ tvanavasthitiḥ
ālasyaṃ tandrā kausīdyaṃ harṣaścittaprasannatā
hlādaḥ pramodaḥ pramado mutprītyāmodasaṃmadāḥ
ānandānandathū garvastvahaṃkāro avilaptatā
darpo abhimāno mamatā mānaścittonnatiḥ smayaḥ
sā mitho ahamahamikā yā tu saṃbhāvanātmani
darpātsāhopuruṣikā syādahaṃpūrvikā punaḥ
ahaṃ pūrvamahaṃ pūrvamityugratvaṃ tu caṇḍatā
prabodhastu vinidratvaṃ glānistu baladīnatā
dainyaṃ kārpaṇyaṃ śramastu klamaḥ kleśaḥ pariśramaḥ
prayāsāyāsavyāyāmā unmādaścittaviplavaḥ
moho mauḍhyaṃ cintā dhyānamamarṣaḥ krodhasaṃbhavaḥ
guṇo jigīṣotsāhavāṃstrāsastvākasmikaṃ bhayam
apasmāraḥ syādāveśo nirvedaḥ svāvamānanam
āvegastu tvaristūrṇiḥ saṃvegaḥ saṃbhramastvarā
vitarkaḥ syādunnayanaṃ parāmarśo vimarśanam
adhyāhārastarka ūho asūyānyaguṇadūṣaṇam
mṛtiḥ saṃsthā mṛtyukālau paralokagamo atyayaḥ
pañcatvaṃ nidhanaṃ nāśo dīrghanidrā nimīlanam
diṣṭānto astaṃ kāladharmo avasānaṃ sā tu sarvagā
marako māristrayastriṃśadamī syurvyabhicāriṇaḥ
syuḥ kāraṇāni kāryāṇi sahacārīṇi yāni ca
ratyādeḥ sthāyino loke tāni cennāṭyakāvyayoḥ
vibhāvā anubhāvāśca vyabhicāriṇa eva ca
vyaktaḥ sa tairvibhāvādyaiḥ sthāyī bhāvo bhavedrasaḥ
pātrāṇi nāṭye adhikṛtāstattadveṣastu bhūmikā
śailūṣo bharataḥ sarvakeśī bharataputrakaḥ
dhātrīputro raṅgājāyājīvo raṅgāvatārakaḥ
naṭaḥ kṛśāśvī śailālī cāraṇastu kuśīlavaḥ
bhrabhrubhrūbhṛparaḥ kuṃso naṭaḥ strīveṣadhārakaḥ
veśyācāryaḥ pīṭhamardaḥ sūtradhārastu sūcakaḥ
nandī tu pāṭhako nāndyāḥ pārśvasthaḥ pāripārśvikaḥ
vāsantikaḥ kelikilo vaihāsiko vidūṣakaḥ
prahāsī prītidaścātha ṣiṅgaḥ pallavako viṭaḥ
pitā tvāvuka āvuttabhāvukau bhaginīpatau
bhāvo vidvānyuvarājaḥ kumāro bhartṛdārakaḥ
bālā vāsūrmārṣa āryo devo bhaṭṭārako nṛpaḥ
rāṣṭrīyo nṛpateḥ śyālo duhitā bhartṛdārikā
devī kṛtābhiṣekānyā bhaṭṭinī gaṇikājjukā
nīcāceṭīsakhīhūtau haṇḍehañjehalāḥ kramāt
abrahmaṇyamavadhyoktau jyāyasī tu svasāttikā
bhartāryaputro mātāmbā bhadantāḥ saugatādayaḥ
pūjye tatrabhavānatrabhavāṃśca bhagavānapi
pādā bhaṭṭārako devaḥ prayojyāḥ pūjyanāmataḥ
martyaḥ pañcajano bhūspṛkpuruṣaḥ pūruṣo naraḥ
mānuṣo nā viṭ manujo mānavaḥ pumān
bālaḥ pākaḥ śiśurḍimbhaḥ potaḥ śāvaḥ stanaṃdhayaḥ
pṛthukārbhottānaśayāḥ kṣīrakaṇṭhaḥ kumārakaḥ