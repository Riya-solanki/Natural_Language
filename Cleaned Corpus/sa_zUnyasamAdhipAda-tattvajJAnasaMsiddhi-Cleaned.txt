Śūnyasamādhipāda Tattvajñānasaṃsiddhi

tatvajñānasaṃsiddhiḥ

om namaḥ śrībhagavatyai vajravārāhyai ।।

ānandāmbudhimaṇḍanādupagatā sambuddhalakṣmīrasau
sarvākāraguṇānvitā jagadaghadhvāntaughavidhvaṃsinī ।
jyotirjñānanidherdhṛtiḥ smṛtinidheḥ śāntirmanīṣānidheḥ
pāyādvajravirāsinī bhagavatī lokatrayaṃ durgateḥ ।।

śrīvajradevīpadapadmareṇu, rājiṃ namaskṛtya guroḥ padaṃ ca ।
śrīsambaraṃ saṃvṛtavodhicittaṃ, prajñākṛpādvaitapadaṃ praśastam ।।

vajradevīpadadvaṃdvavandanānandavarttinā ।
bhikṣuṇā jñānandreṇa candrevasuvaśarmaṇā ।।

sādhanaṃ vajravārāhyāḥ svārthaṃkiñjidvibhajyate ।
subhāṣitaprade nityaṃ matiḥ kalpanasotsukā ।।

tataḥśradvāpareṇedaṃ mandasvalpadhiyā mayā ।
karttavya na mama doṣo vīkṣaṇīyo mahājanaiḥ ।।

om namaḥ śrī vajravārāhyai

udyātā talacakrato aniladhutā vidyucchaṭābhāsvarā,
dagdhālitritayā trilokamahitā pīyūṣadhārāplutā ।
buddhajñānarasāvilā vikaluṣā svānandasandohadā
bhāvābhāvavicāraṇāvirahitā vārāhikā pātu vaḥ ।।

nirmāṇālidineśamaṇḍalagatā kādyādivarṇāvṛtā, 
prajbālajvalanojvalāmṛtasavā sūkṣmājasūtropamā
vidyābuddhakadamvakaṃ dahati yā cakratrayorbhedinī
sānandā lalitordvagā sphuratu vo vārāhikā cetasi ।।

praṇipatya vajrapūrvāṃ vārāhīṃ vajrayoginīm ।
śirasā svasmṛtaye vakṣye ahaṃ tattvajñānasya saṃsiddhim ।।

vijanamano anukūlasthānaṃ nāthāṃkakaḥ praviśetsudhīḥ ।
tatra sukumāramāsanamupaviśya vibhāvayecchuddhiṃ ।।

tadanu ca ṣaṣṭhajinena tryakṣarajaptena vajradharahṛdayaṃ ।
saṃlikhyānāmikayā, lohitakusumārcitaṃ kuryāt ।।

tadanu paramādyapātre karakamalaṃ dakṣiṇetaraṃ kṣiptvā ।
vidadhīta savanaṃ yathopadeśaṃ śayasparśāt ।।

pravidhāya karanyāsaṃ bṛddhāṅguṣṭhāṅgulisamāyogāt ।
kurvītāṅganyāsaṃ ṣaḍbhirvīreśvarīmantraiḥ ।।

tadanu cakravajravaropari raṅgāruṇoyogajasamamamantraṃ ।
bhujagabhavaiḥ suviśiṣṭaiḥ sicayagatairavakirecchanakaiḥ ।।

tatra jinahṛdayacakraṃ śikhikoṭikaṃ samabhilikhya ।
tadgarbhe mantrālīṃ gāṅgeyaśalākayā vilikhet ।।

cakrasya vāhyabhāge pūrvottarapaścimārkidigdeśe ।
satsvastikānabhilikhetkrameṇa vāmahastena ।।

ākṛṣya vajradevīmpraviśya mantrākṣareṣu baddhvā paritoṣayet ।
suvidhānāt jaḥ huṃ vaṃ horiti paṭhitvā ।।

tadanu saparyā vividhāstasyā vidadhīta maṃtrarūpāyāḥ ।
bhakṣyairbhojyairlehyaiḥ peyaiścoṣyaiḥ sakāmaguṇaiḥ ।।

vividhairvalaiḥ samadanairupahāraiḥ pañcabhiratiparārdhyaiḥ ।
gītaivadyairnnṛtyaiḥ pradakṣiṇāpraṇatinutibhiśca ।।

pratidivasaṃ pratipakṣaṃ pratimāsaṃ vā tithau daśamyāṃ ।
kuryādyathoktapūjāvidhimasyāḥ siddhimākāṃkṣaṇaḥ ।।

atha kṛtavāhyārcanavidhirurukaruṇo nirmitāridhyāvje ।।
vyasuhṛyoṣṇaguvimvāṃ dhyāyātpūrvoditāṃ devīm ।।
saṃdhyāsindūravarṇāṃ kharakaranikarāyāstasaptārkkakāntīṃ ।
karttrīṃ sarvārttihaṃtrīṃ sphuradamṛtaghṛṇīṃ vibhratīṃ savyadoṣṇā ।।

vibhrāṇāṃ vāmadoṣṇā kamalamatisitaṃ raktapūrṇadhvajāḍhyāṃ ।
kālyā dambholikālyā parigataśirasaṃ muktamūrddhokhahastāṃ ।।

muṇḍālīmaṇḍitāṅgīṃ mukhagaladasṛjaṃ svādaguṃ muktanādāṃ,
savye corddhaṃkirāsyāṃ varaśubhagamanāṃ krodhamūlānanāntāṃ ।
sānandāṃ sānurāgāṃ vividharasayutāmarddhaparyyaṅkanṛtyāṃ
mudrāṣaṇmudritāṅgīṃ vyapagatavasanāṃ ṣoḍaśāvdāṃ varāṅgīm ।।

jñānākarṣādividhiḥ prāgiva kṛtvā vidhānavinmaṃntrī ।
svastikamalikābhimukhaṃ bhramantamekaṃ drūtaṃ dhyāyāt ।।

tadanu viyadvatī dhātau trikūṭagirigahvare bhramaccakraṃ ।
prāguktamiva dhyāyādraktaṃ jājyalyamānaṃ sat ।।

tatra sthiramivātivegānnirvātaniṣkampadīpamiva dīptaṃ ।
drāvayedurusukhacakraṃ śravadamṛtasārakṛtasavanam ।।

kāyatrayasvabhāvaṃ paramaṃ sahajātmakaṃ jagadvyāpinaṃ ।
sphuradamitaśāntasantatiṃ paśyetpaścātsukhaṃ paścāt ।।

pratidivasaṃ pratisandhyaṃ yathākṣaṇamvā vibhāvayedetat ।
yāvatsiddhinimittaṃ tāvadidamucyate vyaktam ।।

ayatnajaprītilayānubandhanāt yadā bhavedvyaktamidaṃ vibhāvitam ।।
kaśācapeṭādiha naiva vedanā tadā bhavetsiddhiradūravarttinī ।।
pratāḍitānāṃ paṇavādikānāṃ paṭudhvanirnaśrutagocaraścet ।
yadāpyate bodhiranuttarāgrā svapne cirāddhyānavatāgrasiddhiḥ ।।

dṛṣṭvā siddhinimittaṃ pitṛvanagirikuñje vṛkṣamūlādau ।
nivasannutpannakramayogamajasraṃ sudhīḥ kuryāt ।।

siddhau vasudhādīnāṃ bhavatī layo hyuttarottarakramaśaḥ ।
khyāti tadā gaganābhaṃ prabhāsvaraṃ jñānamātraṃ sat ।।

jānīyāttaccihnaiścihnāni tu pañcadhā vidustajjñāḥ ।
ata eva tāni yogī samāhito lakṣayenmanasā ।।

prathamaṃ mṛgatṛṣṇābhaṃ dhūmākāraṃ dvitīyakaṃ cihnaṃ ।
khadyotavattṛtīyaṃ caturthaṃ dīpojvalaṃ spaṣṭaṃ ।।

vigatābhragaganasadṛśaṃ pañcamaṃ cihnaṃ prakāśamavikalpaṃ ।
evaṃ lavdhanimitto mudrāṃ mahatīmavāpnoti ।।

utthātukāmaḥ praṇipatya yoginīṃ nāthaṃ ca kasthaṃ samudīrya mūḥ kṛtiṃ ।
utthāya kṛtyaṃ vidadhīta tatvadhīstiṣṭhetsadā yogayugena yogavit ।।
iti tattvajñānasaṃsiddhau bhāvanāvidhiḥ ।।
adhyeṣitaśca bahuśaḥ śiṣyaiḥ kṛtamaṇḍalaiḥ padāvjanataiḥ ।।
mantrī tithau daśamyāṃ vidadhītānugrahanteṣāṃ ।।
saṃpūjya maṃtrarūpāṃ devīṃ cakrasthitāṃ vihitayomaḥ ।
ādāya maṃtrajaptaṃ paramādyaṃ niṣkramettasmāt ।।

atha vihitapañcamaṇḍalamūrddhasthāṃ tadantadakṣiṇaṃśiṣyaṃ ।
kusumasrajaṃ dadhānaṃ dhyātakenāthaṃ guruḥ paśyet ।।

tadanu ca yathoktaṃ devīcakraṃ prodyanmarīcikaṃ rayavat ।
dhyātvāntabāsigātre vajrabhṛttasya saṃdadyāt ।।

evaṃ syādāveśastatkalikā prakampanaṃ vāṣpaḥ ।
pāto jñānotpādaḥ svārūpañcāpi paripādyāḥ ।।

tadanu kathayetsamādhiṃ pūjāmaṃtraṃ ca vajrayoginyāḥ ।
śraddhānvitasya guṇino gurubuddhābhinnasadbhakteḥ ।।

kathayenna yogamenaṃ sadyaḥ pratyayakaraṃ susiddhaṃvā ।।
śraddhāvirahitamanaso bhaktivihīnaśiṣyasya ।।
vidadhāti yastu pūjāṃ devīcakrasya maṃtrayuktasya ।
tasyāpayānti bhayānyaṣṭau pāpāni ca mahānti ।।

durbhagatā dāridryaṃ vyādhijarāduḥkhadaurmanasyāni ।
bhramakalikaluṣakleśāḥ pīḍā nānāvidhāścāpi ।।

yo japati cakramantraṃ dhyātvā hṛdaye nirodhavācāsau ।
prāpnotyaṣṭau siddhīḥ pañcābhijñāṃstathāṣṭaguṇāna ।।
dhyāyati yaḥ kiravaktrāṃ pratidavasaṃ yatnataścatuḥsaṃdhyaṃ hariharahiraṇyagarbhairjetumaśakyāṃ mṛtiṃ jayati ।।
vastrānnapānadhanadhānyaviśālabhūmiḥ prāsādadivyaśayanāsanasādhanāni ।
tasyodbhavanti dayitā vividhāśca vidyā, yo bhāvayatyaśanikolamukhīṃ sacakrāṃ ।।

iti tatvajñānasaṃsiddhau sānuśaṃsā śiṣyānugrahavidhiḥ ।।

maṃtroddhāramataḥ paramadhidhāsye vajrayoginīhṛdayaṃ ।
karṇātkarṇamupāgatamāsyādāsyaṃ tathākramataḥ ।।

pūrvoditamiva cakra saṃlikhyaṃ marudgaṇālayopetāṃ ।
tatra likhetparipāṭita ālikāliṃ tathaiva koṇaṃ ।।

jhādharagaṃ ḍādharasthaṃ hādharagavibhūṣitaṃ samāyuktaṃ ।
trikamādito vilikhyaṃ sadakṣaraṃ tatvaparidīpi ।।

bhorddhagataṃ chorddhasthitasametaṭorddhasthitaṃ tadanu lekhyaṃ ।
ḍādharayutaṃ ṣādhāragaṃ ṣorddhasthitayuktaśorddhagataṃ ।।

ñādharayutaḷtalasthaṃ ṭādharayutaporddhasaṃsthitaṃ ।
tadanu ṭhādharagānvitaphorddhagaṃ aivāmayutaṃ haṭāntasthaṃ ।।

casamadhyagataṃ ṭhasavyagasametaṃ bhādharasusaṃsthitaṃ ।
tadanu hathamadhyagataṃ tavāmayuktaṃ ṭhalamadhyaga paścāt ।।

sarvakarāntaphamadhyagaṃ tṛtīyavargādivāmagasametaṃ ।
ṇorddhayutaṃ lādharagaṃ chorddhasthaṃ bhatalagaṃ ṭhasavyayutaṃ ।।

torddhagayutaṃ ṣādharagaṃ thorddhadasaṃyuktaṃ ṇādharagaṃ paścāt ।
phādharagaṃ ṭhādharasaṃyuktaṃ phorddhasthaṃ ṇorddhayuktaṃ lādharagaṃ ।।

ḍādharaśūnyasametaṃ trivatalagaṃ corddhasthitaṃ ratalaṃ ।
thādharayutaṃ śādharagaṃ ñādharasamāyuktaṃ cāpi ।।

sayamadhyagaṃ jhavāmagasametamuktākṣarakṛto rahasyaḥ ।
maṃtroyamaśanīdevyā lekhyo japyo vibhāvyaśca ।।

cintāmaṇiḥ kalpakuṭhāgrakumbhaḥ śrīkāmadugdhenurapi praśastāḥ ।
te sādhyamānā dadatīha vittānyayantu saukhyaṃ sadhanaṃ dadāti ।।

iti tatvajñānasaṃsiddhau mantrauddhāravidhiḥ ।।

yasminnayaṃ pātragatevyalikhya, pūjānimittaṃ vidhinā vidhijñaḥ ।
bālasya rakṣā vidhivadvidheyā, vaddhena dokaṇṭhaśikhāsuvāhau ।।

dṛṣṭvāpayānti bhujagāḥ śiśukaṃ sarakṣaṃ, bhūtā grahā niśicarāḥ sapiśācasaṃghāḥ ।
anye ca bālakabharyārttikarāḥ subhīmāḥ siṃhaṃ yathā vanacarā valinambhayārttāḥ ।।

saṃprāpya sadupadeśaṃ dṛṣṭvā saṃpratyayaṃ ca yogasya ।
siddhiriyaṃ samabhilekhi sphuradamalajñānasavaṃsatiḥ ।।

tasmāttatsaṃprāptyai saṃsevyaṃ saguroḥ padāmburuhaṃ ।
sānnā pradānabidhinā kāyakleśaiḥ praṇāmaiśca ।।

tatvajñānāgrasiddhirvahuhitajananī yā janasyeva loke
satvānāṃ yanmayosītkuśalamakaluṣaṃ pūrvacadrāṃśuśubhraṃ ।
bhūyāsustena lokāḥ kalimalavikalā śuddhāsambodhibhājo
labdhvā mudrāmudārāṃ bhavabhayaśamanīṃ sarvasatvārthakartrīṃ ।।

samāptoyaṃ tatvajñānasaṃsiddhirnāma svādhiṣṭhānaśceti śubham sarvadā