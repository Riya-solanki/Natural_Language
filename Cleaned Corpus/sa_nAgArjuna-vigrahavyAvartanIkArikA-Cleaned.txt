Nāgārjuna Vigrahavyāvartanīkārikā

vigrahavyāvartanī-kārikā ।।

sarveṣāṃ bhāvānāṃ sarvatra na vidyate svabhāvaś cet ।
tvadvacanam asvabhāvaṃ na nivartayituṃ svabhāvam alam ।। 

atha savabhāvam etad vākyaṃ pūrvā hatā pratijñā te ।
vaiṣamikatvaṃ tasmin viśeṣahetuś ca vaktavyaḥ ।। 

mā śabdavad ity etat syāt te buddhir na caitad upapannam ।
śabdena hy atra satā bhaviṣyato vāraṇaṃ tasya ।। 

pratiṣedhapratiṣedho apy evam iti mataṃ bhavet tad asad eva ।
evaṃ tava pratijñā lakṣaṅato dūṣyate na mama ।। 

pratyakṣeṇa hi tāvad yady upalabhya vinivartayasi bhāvān ।
tan nāsti pratyakṣaṃ bhāvā yenopalabhyante ।। 

anumānaṃ pratyuktaṃ pratyakṣeṇāgamopamāne ca ।
anumānāgamasādhyā ye arthā dṛṣṭāntasādhyāś ca ।। 

kuśalānāṃ dharmāvasthāvidaś ca manyante ।
kuśalaṃ janāḥ svabhāvaṃ śeṣeṣv apy eṣa viniyogaḥ ।। 

nairyāṇikasvabhāvo dharmā nairyāṇikāś ca ye teṣām ।
dharmāvasthoktānām evaṃ anairyāṇikādīnām ।। 

yadi ca na bhavet svabhāvo dharmāṇāṃ niḥsvabhāva ity evam ।
nāmāpi bhaven naivaṃ nāma hi nirvastukaṃ nāsti ।। 

atha vidyate svabhāvaḥ sa ca dharmāṇāṃ na vidyate tasmāt ।
dharmair vinā svabhāvaḥ sa yasya tad yuktam upadeṣṭum ।। 

sata eva pratiṣedho nāsti ghaṭo geha ity ayaṃ yasmāt ।
dṛṣṭaḥ pratiṣedho ayaṃ sataḥ svabhāvasya te tasmāt ।। 

atha nāsti sa svabhāvaḥ kiṃ nu pratiṣidhyate tvayānena ।
vacanenarte vacanāt pratiṣedhaḥ sidhyate hy asataḥ ।। 

bālānāṃ iva mithyā mṛgatṛṣnāyāṃ yathājalagrāhaḥ ।
evaṃ mithyāgrāhaḥ syāt te pratiṣedhyato hy asataḥ ।। 

nanv evaṃ saty asti grāho grāhyaṃ ca tadgrahītā ca ।
pratiṣedhaḥ pratiṣedhyaṃ pratiṣeddhā ceti ṣaṭkaṃ tat ।। 

atha naivāsti grāho naiva grāhyaṃ na ca grahītāraḥ ।
pratiṣedhaḥ pratiṣedhyaṃ pratiṣeddhāro nanu sa santi ।। 

pratiṣedhaḥ pratiṣedhyaṃ pratiṣeddhāraś ca yadyuta na santi ।
siddhā hi sarvabhāvās teṣam eva svabhāvaś ca ।। 
hetoś ca te na siddhir naiḥsvābhāvyāt kuto hi te hetuḥ ।
nirhetukasya siddhir na copapannāsya te arthasya ।। 

yadi cāhetoḥ siddhiḥ svabhāvavinivartanasya te bhavati ।
svābhāvyasyāstitvaṃ mamāpi nirhetukaṃ siddham ।। 

atha hetor astitvaṃ bhāvāsvābhāvyam ity anupapannam ।
lokeṣu niḥsvabhāvo na hi kaś cana vidyate bhāvaḥ ।। 

pūrvaṃ cet pratiṣedhaḥ paścāt pratiṣedhyam ity anupapannam ।
paścāc cānupapanno yugapac ca yataḥ svabhāvaḥ san ।। 

hetupratyayasāmagryāṃ ca pṛthak cāpi madvaco na yadi ।
manu śūnyatvaṃ siddhaṃ bhāvānām asvabhāvatvāt ।। 

yaś ca pratītyabhāvo bhāvānāṃ śūnyateti sā proktā ।
yaś pratītyabhāvo bhavati hi tasyāsvabhāvatvam ।। 

nirmitako nirmitakaṃ māyāpuruṣaḥ svamāyayā sṛṣṭam ।
pratiṣedhayeta yadvat pratiṣedho ayaṃ tathaiva syāt ।। 

na svābhāvikam etad vākyaṃ tasmān na vādahānir me ।
nāsti ca vaiṣamikatvaṃ viśeṣahetuś ca na nigadyaḥ ।। 

mā śabdavad iti nāyaṃ dṛṣṭānto yas tvayā samārabdhaḥ ।
śabdena hi tac chabdasya vāraṇaṃ naivam etac ca ।। 

naiḥsvābhāvyānāṃ cen naiḥsvābhāvyena vāraṇaṃ yadi hi ।
naiḥsvābhāvyanivṛttau svābhāvyaṃ hi prasiddhaṃ syāt ।। 

atha vā nirmitakāyāṃ yathā striyāṃ strīyam ity asadgrāham ।
nirmitakaḥ pratihanyāt kasya cid evaṃ bhaved etat ।। 

atha vā sādhyasamo ayaṃ hetur na hi vidyate dhvaneḥ sattā ।
saṃvyavahāraṃ ca vayaṃ nānabhyupagamya kathayāmaḥ ।। 

yadi kā cana pratijñā syān me tata eṣa me bhaved doṣaḥ ।
nāsti ca mama pratijñā tasmān naivāsti me doṣaḥ ।। 

yadi kiṃ cid upalabheyaṃ pravartayeyaṃ nivartayeyaṃ vā ।
pratyakṣādibhir arthais tadabhāvān me anupālambhaḥ ।। 

yadi ca pramāṇatas te teṣāṃ teṣāṃ prasiddhir arthānām ।
teṣāṃ punaḥ prasiddhiṃ brūhi kathaṃ te pramāṇānām ।। 

anyair yadi pramāṇaiḥ pramāṇasiddhir bhavet tad anavasthā ।
nādeḥ siddhis tatrāsti naiva madhyasya nāntasya ।। 

teṣām atha pramāṇair vinā prasiddhir vihīyate vādaḥ ।
vaiṣamikatvaṃ tasmin viśeṣahetuś ca vaktavyaḥ ।। 

viṣamopanyāso ayaṃ na hy ātmānaṃ prakāśayaty agniḥ ।
na hi tasyānupalabdhir dṛṣṭā tamasīva kumbhasya ।। 

yadi ca svātmānam ayaṃ tvadvacanena prakāśayaty agniḥ ।
param iva nanv ātmānaṃ svaṃ paridhakṣyaty api hutāśaḥ ।। 

yadi ca svaparātmānau tvadvacanena prakāśayaty agniḥ ।
pracchādayiṣyati tamaḥ svaparātmānau hutāśa iva ।। 

nāsti tamaś ca jvalane yatra ca tiṣṭhati parātmani jvalanaḥ ।
kurute kathaṃ prakāśaṃ sa hi prakāśo andhakāravadhaḥ ।। 

utpadyamāna eva prakāśayaty agnir ity asadvādaḥ ।
utpadyamāna eva prāpnoti tamo na hi hutāśaḥ ।। 

aprāpto api jvalano yadi vā punar andhakāram upahanyāt ।
sarveṣu lokadhātuṣu tamo ayam iha saṃsthito hanyāt ।। 

yadi svataś ca pramāṇasiddhir anapekṣya tava prameyāṇi ।
bhavati pramāṇasiddhir na parāpekṣā svataḥsiddhiḥ ।। 

anapekṣya hi prameyān arthān yadi te pramāṇasiddhir iti ।
na bhavanti kasya cid evam imāni tāni pramāṇāni ।। 

atha matam apekṣya siddhis teṣām ity atra bhavati ko doṣaḥ ।
siddhasya sādhanaṃ syān nāsiddho apekṣate hy anyat ।। 

sidhyanti hi prameyāṇy apekṣya yadi sarvathā pramāṇāni ।
bhavati prameyasiddhir nāpekṣyaiva pramāṇāni ।। 

yadi ca prameyasiddhir nāpekṣyaiva bhavati pramāṇāni ।
kiṃ te pramāṇasiddhyā tāni yadarthaṃ prasiddhaṃ tat ।। 

atha tu pramāṇasiddhir bhavaty apekṣyaiva te prameyāṇi ।
vyatyaya evaṃ sati te dhruvaṃ pramāṇaprameyāṇām ।। 

atha te pramāṇasiddhyā prameyasiddhiḥ prameyasiddhyā ca ।
bhavati pramāṇasiddhir nāsty ubhayasyāpi te siddhiḥ ।। 

sidhyanti hi pramāṇair yadi prameyāṇi tāni tair eva ।
sādhyāni ca prameyais tāni kathaṃ sādhayiṣyanti ।। 

sidhyanti ca prameyair yadi pramāṇāni tāni tair eva ।
sādhyāni ca pramāṇais tāni kathaṃ sādhayiṣyanti ।। 

pitrā yady utpādyaḥ putro yadi tena caiva putreṇa ।
utpādyaḥ sa yadi pitā vada tatrotpādayati kaḥ kam ।। 

kaś ca pitā kaḥ putras tatra tvaṃ brūhi tāv ubhāv api ca ।
pitṛputralakṣaṇadharau yato bhavati no atra saṃdehaḥ ।। 

naiva svataḥ prasiddhir na parasparataḥ parapramāṇair vā ।
na bhavati na ca prameyair na cāpy akasmāt pramāṇānāṃ ।। 

kuśalānāṃ dharmāṇāṃ dharmāvasthāvido bruvīran yat ।
kuśalaṃ svabhāvam evaṃ pravibhāgenābhidheyaḥ syāt ।। 

yadi ca pratīya kuśalaḥ svabhāva utpadyate sa kuśalānām ।
dharmāṇāṃ parabhāvaḥ svabhāva evaṃ kathaṃ bhavati ।। 

atha na pratītya kiṃ cit svabhāva utpadyate sa kuśalānām ।
dharmāṇam evaṃ syād vāso na brahmacaryasya ।। 

nādharmo dharmo vā saṃvyavahārāś ca laukikā na syuḥ ।
nityāś ca sasvabhāvāḥ syur nityatvād ahetumataḥ ।। 

evam akuśaleṣv avyākṛteṣu nairyāṇikādiṣu ca doṣaḥ ।
tasmāt sarvaṃ saṃskṛtam asaṃskṛtaṃ te bhavaty eva ।। 

yaḥ sadbhūtaṃ nāmātra brūyāt sasvabhāva ity evam ।
bhavatā prativaktavyo nāma brūmaś ca na vayaṃ sat ।। 

nāmāsad iti ca yad idaṃ tat kiṃ nu sato bhavaty utāpy asataḥ ।
yadi hi sato yady asato dvidhāpi te hīyate vādaḥ ।। 

sarveṣāṃ bhāvānāṃ śūnyatvaṃ copapāditaṃ pūrvam ।
sa upālambhas tasmād bhavaty ayaṃ cāpratijñāyāḥ ।। 

atha vidyate svabhāvaḥ sa ca dharmāṇāṃ na vidyata itīdam ।
āśaṅkitaṃ yad uktaṃ bhavaty anāśaṅkitaṃ tac ca ।। 

sata eva pratiṣedho yadi śūnyatvaṃ nanu prasiddham idam ।
pratiṣedhayate hi bhavān bhāvānāṃ niḥsvabhāvatvam ।। 

pratiṣedhayase atha tvaṃ śūnyatvaṃ tac ca nāsti śūnyatvam ।
pratiṣedhaḥ sata iti te nanv eṣa vihīyate vādaḥ ।। 

pratiṣedhayāmi nāhaṃ kiṃ cit pratiṣedhyam asti na ca kiṃ cit ।
tasmāt pratiṣedhayasīty adhilaya eṣa tvayā kriyate ।। 

yac cāharte vacanād asataḥ pratiṣedhavacanasiddhir iti ।
atra jñāpayate vāg asad iti tan na pratinihanti ।। 

mṛgatṛṣṇādṛṣṭānte yaḥ punar uktas tvayā mahāṃś carcaḥ ।
tatrāpi nirṇayaṃ śṛṇu yathā sa dṛṣṭānta upapannaḥ ।। 

sa yadi svabhāvataḥ syād grāho na syāt pratītya saṃbhūtaḥ ।
yaś ca pratītya bhavati grāho nanu śūnyatā saiva ।। 

yadi ca svabhāvataḥ syād grāhaḥ kas taṃ nivartayed grāham ।
śeṣeṣv apy eṣa viddhis tasmād eṣo anupālambhaḥ ।। 

etena hetvabhāvaḥ pratyuktaḥ pūrvam eva sa samatvāt ।
mṛgatṛṣṇādṛṣṭāntavyāvṛttividhau ya uktaḥ prāk ।। 

yas traikālye hetuḥ pratyuktaḥ pūrvam eva sa samatvāt ।
traikālyapratihetuś ca śūnyatāvādināṃ prāptaḥ ।। 

prabhavati ca śūnyateyaṃ yasya prabhavanti tasya sarvārthāḥ ।
prabhavati na tasya kiṃ cin na prabhavati śūnyatā yasya ।। 

yaḥ śūnyatāṃ pratītyasamutpādaṃ madhyamāṃ pratipadaṃ ca ।
ekārthāṃ nijagāda praṇamāmi tam apratimabuddham ।। 