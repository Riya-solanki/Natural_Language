duḥkhatrayeti
asyā āryāyā upodghātaḥ kriyate
iha bhagavān brahmasutaḥ kapilo nāma tad yathā
sanakaśca sanandanaśca tṛtīyaśca sanātanaḥ
āsuriḥ kapilaścaiva voḍhuḥ pañcaśikhastathā
ityete brahmaṇaḥ putrāḥ sapta proktā maharṣayaḥ
kapilasya sahotpannāni dharmo jñānaṃ vairāgyam aiśvaryaṃ ceti
evaṃ sa utpannaḥ sann andhe tamasi majjajjagad ālokya saṃsārapāraṃparyeṇa satkāruṇyo jijñāsamānāya āsurisagotrāya brāhmaṇāyedaṃ pañcaviṃśatitattvānāṃ jñānam uktavān
yasya jñānād duḥkhakṣayo bhavati
pañcaviṃśatitattvajño yatra tatrāśrame vaset
jaṭī muṇḍī śikhī vāpi mucyate nātra saṃśayaḥ
tad idam āhuḥ
duḥkhatrayābhighātājjijñāseti
tatra duḥkhatrayam ādhyātmikam ādhibhautikam ādhidaivikaṃ ceti
tatrādhyātmikaṃ dvividhaṃ śārīraṃ mānasaṃ ceti
śārīraṃ vātapittaśleṣmaviparyayakṛtaṃ jvarātīsārādi
mānasaṃ priyaviyogāpriyasaṃyogādi
ādhibhautikaṃ caturvidhabhūtagrāmanimittaṃ manuṣyapaśumṛgapakṣisarīsṛpadaṃśamaśakayūkāmatkuṇamatsyamakaragrāhasthāvarebhyo jarāyujāṇḍajasvedajodbhijjebhyaḥ sakāśād upajāyate
ādhidaivikaṃ devānām idaṃ daivaṃ divaḥ prabhavatīti vā daivam
tadadhikṛtya yad upajāyate śītoṣṇavātavarṣāśanipātādikam
evaṃ yathā duḥkhatrayābhighātājjijñāsā kāryā
kva
tadabhighātake hetau
tasya duḥkhatrayasya abhighātako yo hetus tatreti
dṛṣṭe sāpārthā cet
dṛṣṭe hetau duḥkhatrayābhighātake sā jijñāsāpārthā ced yadi
tatrādhyātmikasya dvividhasyāpyāyurvedaśāstrakriyayā priyasamāgamāpriyaparihārakaṭutiktakaṣāyādikvāthādibhir dṛṣṭa evādhyātmikopāyaḥ
ādhibhautikasya rakṣādinābhighāto dṛṣṭaḥ
dṛṣṭe sāpārthā ced evaṃ manyase
na
ekāntātyantato abhāvāt
yata ekāntato avaśyam atyantato nityaṃ dṛṣṭena hetunābhighāto na bhavati
tasmād anyatraikāntātyantābhighātake hetau jijñāsā vividiṣā kāryeti
yadi dṛṣṭād anyatra jijñāsā kāryā tato api naiva
yata ānuśraviko hetur duḥkhatrayābhighātakaḥ
anuśrūyata ityanuśravastatra bhava ānuśravikaḥ
sa cāgamāt siddhaḥ
yathā
apāma somam amṛtā abhūmāganma jyotir avidāma devān
kiṃ nūnam asmān kṛṇavad arātiḥ kim u dhūrtir amṛta martyasya
kadācid indrādīnāṃ devānāṃ kalpa āsīt kathaṃ vayam amṛtā abhūmeti vicārya yasmād vayam apāma somaṃ pītavantaḥ somaṃ tasmād amṛtā abhūma amarā bhūtavanta ityarthaḥ
kiṃca aganma jyotiḥ
gatavanto labdhavanto jyotiḥ svargam iti
avidāma devān
divyān viditavantaḥ
evaṃ ca kiṃ nūnam asmān kṛṇavad arātiḥ
nūnaṃ niścitaṃ kim arātiḥ śatrur asmān kṛṇavat karteti
kim u dhūrtir amṛta martyasya dhūrtir jarā hiṃsā vā kiṃ kariṣyatyamṛta martyasya
anyacca vede śrūyata ātyantikaṃ phalaṃ paśuvadhena
sarvāṃllokāñjayati mṛtyuṃ tarati pāpmānaṃ tarati brahmahatyāṃ tarati yo yo aśvamedhena yajata iti
ekāntātyantika evaṃ vedokte apārthiva jijñāseti na
ucyate
dṛṣṭavad ānuśravika iti
dṛṣṭena tulyo dṛṣṭavat
yo asāv ānuśravikaḥ kasmāt sa dṛṣṭavat
yasmād aviśuddhikṣayātiśayayuktaḥ
aviśuddhiyuktaḥ paśughātāt
tathā coktam
ṣaṭ śatāni niyujyante paśūnām madhyame ahani
aśvamedhasya vacanād ūnāni paśubhis tribhiḥ
yady api śrutismṛtivihito dharmas tathāpi miśrībhāvād aviśuddhiyukta iti
yathā
bahūnīndrasahasrāṇi devānāṃ ca yuge yuge
kālena samatītāni kālo hi duratikramaḥ
evam indrādināśāt kṣayayuktaḥ
tathātiśayo viśeṣas tena yuktaḥ
viśeṣaguṇadarśanād itarasya duḥkhaṃ syād iti
evam ānuśraviko api hetur dṛṣṭavat
kas tarhi śreyān iti cet
ucyate
tadviparītaḥ śreyān tābhyāṃ dṛṣṭānuśravikābhyām viparītaḥ śreyān praśasyatara ity aviśuddhikṣayātiśayayuktatvāt
sa katham ity āha
vyaktāvyaktajñavijñānāt
tatra vyaktaṃ mahadādi buddhir ahaṃkāraḥ pañca tanmātrāṇy ekadaśendriyāṇi pañca mahābhūtāni
avyaktam pradhānam
jñaḥ puruṣaḥ
evam etāni pañcaviṃśatitattvāni vyaktāvyaktajñaḥ kathyante
etadvijñānācchreya iti
uktaṃ ca
pañcaviṃśatitattvajña ityādi
atha vyaktāvyaktajñānāṃ ko viśeṣa ity ucyate
mūlaprakṛtiḥ pradhānaṃ prakṛtivikṛtisaptakasya mūlabhūtatvāt
mūlaṃ ca sā prakṛtiś ca mūlaprakṛtiḥ
avikṛtiḥ
anyasmān notpadyate tena prakṛtiḥ kasyacid vikāro na bhavati
mahadādyāḥ prakṛtivikṛtayaḥ sapta
mahān buddhiḥ
buddhyādyāḥ sapta buddhir ahaṃkāraḥ pañca tanmātrāṇi
etāḥ sapta prakṛtivikṛtayaḥ
tadyathā pradhānād buddhir utpadyate tena vikṛtiḥ pradhānasya vikāra iti saivāhaṃkāram utpādayatyataḥ prakṛtiḥ
ahaṃkāro api buddher utpadyata iti vikṛtiḥ
sa ca pañca tanmātrāṇyutpādayatīti prakṛtiḥ
tatra śabdatanmātram ahaṃkārād utpadyata iti vikṛtiḥ
tasmād ākāśam utpadyata iti prakṛtiḥ
tathā sparśatanmātram ahaṃkārād utpadyata iti vikṛtiḥ
tad evaṃ vāyum utpādayatīti prakṛtiḥ
gandhatanmātram ahaṃkārād utpadyata iti vikṛtiḥ
tad evaṃ pṛthivīm utpādayatīti prakṛtiḥ
rūpatanmātram ahaṃkārād utpadyata iti vikṛtiḥ
tad evaṃ teja utpādayatīti prakṛtiḥ
rasatanmātram ahaṃkārād utpadyata iti vikṛtiḥ
tad evam apa utpādayatīti prakṛtiḥ
evaṃ mahadādyāḥ sapta prakṛtayo vikṛtayaś ca
ṣoḍaśakaś ca vikāraḥ
pañca buddhīndriyāṇi pañca karmendriyāṇyekādaśaṃ manaḥ pañca mahābhūtānyeṣa ṣoḍaśako gaṇo vikṛtir eva
vikāro vikṛtiḥ
na prakṛtir na vikṛtiḥ puruṣaḥ
evam eṣām vyaktāvyaktajñānām trayāṇām padārthānāṃ kaiḥ kiyadbhiḥ pramāṇaiḥ kena kasya vā pramāṇena siddhir bhavati
iha loke prameyavastu pramāṇena sādhyate
yathā prasthādibhir vrīhayas tulayā candanādi
tasmāt pramāṇam abhidheyam
dṛṣṭam
yathā śrotraṃ tvak cakṣur jihvā ghrāṇam iti pañca buddhīndriyāṇi
śabdasparśarūparasagandhā eṣāṃ pañcānām pañcaiva viṣayā yathāsaṃkhyam
śabdaṃ śrotraṃ gṛhṇāti tvak sparśaṃ cakṣū rūpaṃ jihvā rasaṃ ghrāṇaṃ gandham iti
etad dṛṣṭam ityucyate pramāṇam
pratyakṣeṇānumānena vā yo artho na gṛhyate sa āptavacanād grāhyaḥ
yathendro devarāja uttarāḥ kuravaḥ svarge apsarasa ityādi
pratyakṣānumānāgrāhyam athāptavacanād gṛhyate
api coktam
āgamo hyāptavacanam āptaṃ doṣakṣayād viduḥ
kṣīṇadoṣo anṛtaṃ vākyaṃ na brūyāddhetvasambhavāt
svakarmaṇyabhiyukto yaḥ saṅgadveṣavivarjitaḥ
pūjitas tadvidhair nityam āpto jñeyaḥ sa tādṛśaḥ
eteṣu pramāṇeṣu sarvapramāṇāni siddhāni bhavanti
ṣaṭ pramāṇāni jaiminiḥ
atha kāni tāni pramāṇāni
arthāpattiḥ sambhavo abhāvaḥ pratibhaitihyam upamānam ceti ṣaṭ pramāṇāni
tatrārthāpattir dvividhā dṛṣṭā śrutā ca
tatra dṛṣṭā
ekasmin pakṣa ātmabhāvo gṛhītaśced anyasminn apy ātmabhāvo gṛhyata eva
śrutā yathā
divā devadatto na bhuṅkte atha ca pīno dṛśyate ato avagamyate rātrau bhuṅkta iti
saṃbhavo yathā
prastha ity ukte catvāraḥ kuḍavāḥ saṃbhāvyante
abhāvo nāma prāgitaretarātyantasarvābhāvalakṣaṇaḥ
prāgabhāvo yathā
devadattaḥ kaumārayauvanādiṣu
itaretarābhāvaḥ
paṭe ghaṭābhāvaḥ
atyantābhāvaḥ
kharaviṣāṇavandhyāsutakhapuṣpavad iti
sarvābhāvaḥ pradhvaṃsābhāvo dagdhapaṭavad iti
yathā śuṣkadhānyadarśanād vṛṣṭer abhāvo gamyate
evam abhāvo anekadhā
pratibhā yathā
dakṣiṇena ca vindhyasya sahyasya ca yad uttaram
pṛthivyām āsamudrāyām sa pradeśo manoramaḥ
evam ukte tasmin pradeśe śobhanā guṇaḥ santīti pratibhotpadyate
pratibhānvāsasaṃjñānam iti
aitihyam yathā
bravīti loko yathātra vaṭe yakṣiṇī pravasatītyeva evaitihyam
upamānam yathā
gaur iva gavayaḥ samudra iva taḍāgaḥ
etāni ṣaṭ pramāṇāni triṣu dṛṣṭādiṣv antarbhūtāni
tatrānumāne tāvad arthāpattir antarbhūtā
sambhavābhāvapratibhaitihyopamāś cāptavacane
tasmāt triṣveva sarvapramāṇasiddhatvāt trividham pramāṇam iṣṭam tad āha
tena trividhena pramāṇena pramāṇasiddhir bhavatīti vākyaśeṣaḥ
prameyasiddhiḥ pramāṇāddhi
prameyam pradhānam buddhir ahaṃkāraḥ pañca tanmātrāṇyekādaśendriyāṇi pañca mahābhūtāni puruṣa iti
etāni pañcaviṃśatitattvāni vyaktāvyaktajñā ityucyante
tatra kiṃcit pratyakṣeṇa sādhyaṃ kiṃcid anumānena kiṃcid āgameneti trividhaṃ pramāṇam uktam
tasya kiṃ lakṣaṇam etad āha
prativiṣayeṣu śrotrādīnāṃ śabdādiviṣayeṣvadhyavasāyo dṛṣṭaṃ pratyakṣam ity arthaḥ
trividham anumānam ākhyātam
pūrvavaccheṣavat sāmānyatodṛṣṭam ceti
pūrvam asyāstīti pūrvavad yathā
meghonnatyā vṛṣṭim sādhayati pūrvadṛṣṭatvāt
śeṣavad yathā
samudrād ekam jalapalaṃ lavaṇam āsādya śeṣasyāpy asti lavaṇabhāva iti
sāmānyatodṛṣṭaṃ deśād deśāntaraṃ prāptaṃ dṛṣṭaṃ gatimaccandratārakaṃ caitravat
yathā caitranāmānam deśād deśāntaraṃ prāptam avalokya gatimān ayam iti tadvaccandratārakam iti
tathā puṣpitāmradarśanād anyatra puṣpitā āmrā iti sāmānyatodṛṣṭena sādhayati
etat sāmānyatodṛṣṭam
kiṃca talliṅgaliṅgipūrvakam iti
tad anumānaṃ liṅgapūrvakaṃ yatra liṅgena liṅgyanumīyate yathā daṇḍena yatiḥ
liṅgipūrvakaṃ ca yatra liṅginā liṅgam anumīyate
yathā dṛṣṭvā yatim asyedam tridaṇḍam iti
āptaśrutir āptavacanam ca
āptā ācāryā brahmādayaḥ
śrutir vedaḥ
āptāś ca śrutiś cāptaśrutistad uktam āptavacanam iti
evaṃ trividhaṃ pramāṇam uktaṃ tatra kena pramāṇena kiṃ sādhyam ucyate
sāmānyatodṛṣṭād anumānād atīndriyāṇām indriyāṇyatītya vartamānānāṃ siddhiḥ
pradhānapuruṣāvatīndriyau sāmānyatodṛṣṭānumānena sādhyete yasmān mahadādi liṅgam triguṇam
yasyedaṃ triguṇaṃ kāryaṃ tat pradhānam iti
yataścācetanaṃ cetanam ivābhātyato anyo adhiṣṭhātā puruṣa iti
vyaktaṃ pratyakṣasādhyam
tasmād api cāsiddhaṃ parokṣam āptāgamāt siddham
yathendro devarāja uttarāḥ kuravaḥ svarge apsarasa iti parokṣam āptavacanāt siddham
atra kaścid āha
pradhānaṃ puruṣo vā nopalabhyate
yacca nopalabhyate loke tannāsti
tasmāt tāvapi na staḥ
yathā dvitīyaṃ śiras tṛtīyo bāhur iti
tad ucyate atra satām apyarthānām aṣṭadhopalabdhir na bhavati
tad yathā
iha satām apy arthānām atidūrād anupalabdhir dṛṣṭā
yathā deśāntarasthānāṃ caitramaitraviṣṇumitrāṇām
sāmīpyāt
yathā cakṣuṣo añjanānupalabdhiḥ
indriyābhighātāt
yathā badhirāndhayoḥ śabdarūpānupalabdhiḥ
mano'navasthānāt
yathā vyagracittaḥ samyakkathitam api nāvadhārayati
saukṣmyāt
yathā dhūmoṣmajalanīhāraparamāṇavo gaganagatā nopalabhyante
vyavadhānāt
yathā kuḍyena pihitaṃ vastu nopalabhyate
abhibhavāt
yathā sūryatejasābhibhūtā grahanakṣatratārakādayo nopalabhyante
samānābhihārāt
yathā mudgarāśau mudgaḥ kṣiptaḥ kuvalayāmalakamadhye kuvalayāmalake kṣipte kapotamadhye kapoto nopalabhyante samānadravyamadhyāhṛtatvāt
evam aṣṭadhānupalabdhiḥ satām arthānām iha dṛṣṭā
evam cāsti kim abhyupagamyate pradhānapuruṣayor etayor vānupalabdhiḥ kena hetunā kena copalabdhis tad ucyate
saukṣmyāt tadanupalabdhiḥ
pradhānasyeti arthaḥ
pradhānaṃ saukṣmyān nopalabhyate
yathākāśe dhūmoṣmajalanīhāraparamāṇavaḥ santo'pi nopalabhyante
kathaṃ tarhi tadupalabdhiḥ
kāryatastadupalabdhiḥ
kāryaṃ dṛṣṭvā kāraṇam anumīyate
asti pradhānaṃ kāraṇam yasyedaṃ kāryam
buddhir ahaṃkārapañcatanmātrāṇy ekādaśendriyāṇi pañca mahābhūtāny eva tat kāryam
tacca kāryam prakṛtivirūpam
prakṛtiḥ pradhānaṃ tasya virūpaṃ prakṛter asadṛśam
sarūpaṃ ca
samānarūpaṃ ca
yathā loke api pitus tulya iva putro bhavatyatulyaś ca
yena hetunā tulyaṃ atulyaṃ tad upariṣṭād vakṣyāmaḥ
yad idaṃ mahadādi kāryaṃ tat kiṃ pradhāne sad utāhosvid asad ācāryavipratipatter ayaṃ saṃśayaḥ
yato atra sāṃkhyadarśane satkāryaṃ bauddhādīnām asatkāryam
yadi sad asan na bhavatyathāsat san na bhavatīti vipratiṣedhaḥ
tatrāha
asadakaraṇāt
na sad asat
asato akaraṇaṃ tasmāt satkāryam
iha loke asatkaraṇam nāsti
tasmāt sataḥ karaṇād asti prāg utpatteḥ pradhāne vyaktam
ataḥ satkāryam
kiṃ cānyat
upādānagrahaṇāt
upādānam kāraṇam tasya grahaṇāt
iha loke yo yenārthī sa tadupādānagrahaṇaṃ karoti
dadhyarthī kṣīrasya na tu jalasya
tasmāt satkāryam
itaśca
sarvasaṃbhavābhāvāt
sarvasya sarvatra saṃbhavo nāsti
yathā suvarṇasya rajatādau tṛṇapāṃsusikatāsu
tasmāt sarvasambhavābhāvāt satkāryam
itaśca
śaktasya śakyakaraṇāt
iha kulālaḥ śakto mṛddaṇḍacakracīvararajjunīrādikaraṇopakaraṇaṃ vā śakyam eva ghaṭam mṛtpiṇḍād utpādayati
tasmāt satkāryam
itaśca kāraṇabhāvācca satkāryam
kāraṇaṃ yallakṣaṇam tallakṣaṇam eva kāryam api
yathā yavebhyo yavā vrīhibhyo vrīhayaḥ
yadāsatkāryaṃ syāt tataḥ kodravebhyaḥ śālayaḥ syuḥ
na ca santīti tasmāt satkāryam
evam pañcabhir hetubhiḥ pradhāne mahadādi liṅgam asti
tasmāt sata utpattir nāsata iti
prakṛtivirūpaṃ sarūpam ca yad uktaṃ tat katham ityucyate
vyaktam mahadādikāryaṃ hetumad iti
hetur asyāstīti hetumat
upādānaṃ hetuḥ kāraṇaṃ nimittam iti paryayāḥ
vyaktasya pradhānaṃ hetur asty ato hetumad vyaktaṃ bhūtaparyantam
hetumad buddhitattvaṃ pradhānena
hetumān ahaṃkāro buddhyā
pañca tanmātrāṇyekādaśendriyāṇi hetumantyahaṃkāreṇākāśam śabdatanmātreṇa hetumat
vāyuḥ sparśatanmātreṇa hetumān
tejo rūpatanmātreṇa hetumat
āpo rasatanmātreṇa hetumatyaḥ
pṛthivī gandhatanmātreṇa hetumatī
evaṃ bhūtaparyantaṃ vyaktaṃ hetumat
kiṃ cānyad anityam
yasmād anyasmād utpadyate
yathā mṛtpiṇḍād utpadyate ghaṭaḥ sa cānityaḥ
kiṃ cāvyāpi
asarvagam ity arthaḥ
yathā pradhānapuruṣau sarvagatau naivaṃ vyaktam
kiṃ cānyat sakriyam
saṃsārakāle saṃsarati
trayodaśavidhena karaṇena saṃyuktam sūkṣmaṃ śarīram āśritya saṃsarati
tasmāt sakriyam
kim cānyad anekam
buddhir ahaṃkāraḥ pañca tanmātrāṇy ekādaśendriyāṇi pañca mahābhūtāni ceti
kiṃ cānyad āśritam
svakāraṇam āśrayate
pradhānāśritā buddhir buddhim āśrito ahaṃkāro ahaṃkārāśritānyekādaśendriyāṇi pañca tanmātrāṇi pañcatanmātrāśritāni pañca mahābhūtānīti
kiṃ ca liṅgam
layayuktam
layakāle pañca mahābhūtāni tanmātreṣu līyante tāny ekādaśendriyaiḥ sahāhaṃkāre sa ca buddhau sā ca pradhāne layaṃ yātīti
tathā sāvayavam
avayavāḥ śabdasparśarasarūpagandhās taiḥ saha
kiṃ ca paratantram
nātmanaḥ prabhavati
yathā pradhānatantrā buddhir buddhitantro ahaṃkāro ahaṃkāratantrāṇi tanmātrāṇīndriyāṇi ca tanmātratantrāṇi pañca mahābhūtāni ca
evaṃ paratantraṃ parāyattaṃ vyākhyātaṃ vyaktam
atho avyaktaṃ vyākhyāsyāmaḥ
viparītam avyaktam
etair eva guṇair yathoktair viparītam avyaktam
hetumad vyaktam uktam
nahi pradhānāt paraṃ kiṃcid asti
yataḥ pradhānasyānutpattistasmād ahetumad avyaktam
tathānityam ca vyaktam
nityam avyaktam anutpadyamānatvāt
na hi bhūtānīva kutaścid utpadyata iti nityaṃ pradhānam
kim cāvyāpi vyaktam vyāpi pradhānaṃ sarvagatatvāt
sakriyaṃ vyaktam akriyam avyaktam sarvagatatvād eva
tathānekam vyaktam ekaṃ pradhānaṃ kāraṇatvāt
trayāṇāṃ lokānāṃ pradhānam ekaṃ kāraṇaṃ tasmād ekaṃ pradhānam
tathāśritam vyaktam anāśritam avyaktam akāryatvāt
na hi pradhānād asti kiṃcit paraṃ yasya pradhānaṃ kāryaṃ syāt
tathā vyaktaṃ liṅgam aliṅgam avyaktaṃ nityatvāt
mahadādi liṅgam pralayakāle parasparaṃ pralīyate naivaṃ pradhānam
tasmād aliṅgaṃ pradhānam
tathā sāvayavaṃ vyaktaṃ niravayavam avyaktam
na hi śabdasparśarasarūpagandhāḥ pradhāne santi
tathā paratantram vyaktam svatantram avyaktam prabhavaty ātmanaḥ
evam vyaktāvyaktayor vaidharmyam uktaṃ sādharmyam ucyate
yad uktaṃ sarūpaṃ ca
triguṇaṃ vyaktam
sattvarajastamāṃsi trayo guṇā yasyeti
aviveki vyaktam
na viveko asyāstīti
idaṃ vyaktam ime guṇā iti na vivekaṃ kartuṃ yātyayaṃ gaur ayam aśva iti yathā
ye guṇās tad vyaktaṃ yad vyaktaṃ te ca guṇā iti
tathā viṣayo vyaktaṃ bhojyam ityarthaḥ
sarvapuruṣāṇāṃ viṣayabhūtatvāt
tathā sāmānyaṃ vyaktam
mūlyadāsīvat sarvasādhāraṇatvāt
acetanaṃ vyaktam
sukhaduḥkhamohān na cetayatīty arthaḥ
tathā prasavadharmi vyaktam
tadyathā buddher ahaṃkāraḥ prasūyate tasmāt pañca tanmātrāṇyekādaśendriyāṇi ca prasūyante tanmātrebhyaḥ pañca mahābhūtānīti
evam ete vyaktadharmāḥ prasavadharmāntā uktāḥ
evam ebhir avyaktaṃ sarūpaṃ yathā vyaktaṃ tathā pradhānam iti
tatra triguṇaṃ vyaktam avyaktam api triguṇam
yasyaitanmahadādi kāryaṃ triguṇam
iha yadātmakaṃ kāraṇaṃ tadātmakaṃ kāryam iti
yathā kṛṣṇatantukṛtaḥ kṛṣṇa eva paṭo bhavati
tathāviveki vyaktam
pradhānam api guṇairna bhidyate
anye guṇā anyat pradhānam evaṃ vivektuṃ na yāti
tad aviveki pradhānam
tathā viṣayo vyaktaṃ pradhānam api sarvapuruṣaviṣayabhūtatvād viṣaya iti
tathā sāmānyaṃ vyaktaṃ pradhānam api sarvasādhāraṇatvāt
tathācetanaṃ vyaktaṃ pradhānam api sukhaduḥkhamohān na cetayatīti katham anumīyate
iha hyacetanān mṛtpiṇḍād acetano ghaṭa utpadyate
evaṃ pradhānam api vyākhyātam
idānīṃ tadviparītas tathā ca pumān ityetad vyākhyāyate
tadviparītas tābhyāṃ vyaktāvyaktābhyāṃ viparītaḥ pumān
tad yathā
triguṇaṃ vyaktam avyaktaṃ cāguṇaḥ puruṣaḥ
aviveki vyaktam avyaktaṃ ca vivekī puruṣaḥ
tathā viṣayo vyaktam avyaktaṃ cāviṣayaḥ puruṣaḥ
tathā sāmānyaṃ vyaktam avyaktaṃ cāsāmānyaḥ puruṣaḥ
acetanaṃ vyaktam avyaktaṃ ca cetanaḥ puruṣaḥ
sukhaduḥkhamohāṃścetayati saṃjānīte
prasavadharmi vyaktaṃ pradhānaṃ cāprasavadharmī puruṣaḥ
na hi puruṣāt kiṃcit prasūyate
tasmād uktaṃ tadviparītaḥ pumān iti
tad uktaṃ tathā ca pumān iti
tat pūrvasyām āryāyāṃ pradhānam ahetumad yathā vyākhyātaṃ tathā ca pumān
tad yathā hetumad anityam ityādi vyaktaṃ tadviparītam avyaktam
tatra hetumad vyaktam ahetumat pradhānaṃ tathā ca pumān ahetumān anutpādyatvāt
anityaṃ vyaktaṃ nityaṃ pradhānam
tathā nityaḥ pumān
avyāpi vyaktaṃ vyāpi pradhānam
tathā ca vyāpī pumān sarvagatatvāt
sakriyaṃ vyaktam akriyaṃ pradhānaṃ tathā ca pumān akriyaḥ sarvagatatvād eva
anekaṃ vyaktam ekam avyaktaṃ tathā pumān apy ekaḥ
āśritaṃ vyaktam anāśritam avyaktaṃ tathā ca pumān anāśritaḥ
liṅgaṃ vyaktam aliṅgam avyaktaṃ tathā ca pumān apyaliṅgaḥ
na kvacillīyata iti
sāvayavaṃ vyaktaṃ niravayavam avyaktam
tathā ca pumān niravayavaḥ
na hi puruṣe śabdādayo avayavāḥ santi
kiṃ ca paratantraṃ vyaktaṃ svatantram avyaktam
tathā ca pumān api svatantra ātmanaḥ prabhavatīty arthaḥ
evam etad avyaktapuruṣayoḥ sādharmyaṃ vyākhyātaṃ pūrvasyām āryāyām
vyaktapradhānayoḥ sādharmyaṃ puruṣasya vaidharmyaṃ ca triguṇam avivekītyādi prakṛtyāryāyāṃ vyākhyātam
tatra yad uktaṃ triguṇam iti vyaktam avyaktaṃ ca
tat ke te guṇā iti
tat svarūpapratipādanāyedam āha
prītyātmakā aprītyātmakā viṣādātmakāśca guṇāḥ sattvarajastamāṃsītyarthaḥ
tatra prītyātmakaṃ sattvam
prītiḥ sukhaṃ tadātmakam iti
aprītyātmakaṃ rajaḥ
aprītir duḥkham
viṣādātmakaṃ tamaḥ
viṣādo mohaḥ
tathā prakāśapravṛttiniyamārthāḥ
arthaśabdaḥ sāmarthyavācī prakāśārthaṃ sattvaṃ prakāśasamartham ity arthaḥ
pravṛttyarthaṃ rajaḥ
niyamārthaṃ tamaḥ
sthitau samartham ity arthaḥ
prakāśakriyāsthitiśīlā guṇā iti
tathānyonyābhibhavāśrayajananamithunavṛttayaśca
anyonyābhibhavā anyonyāśrayā anyonyajananā anyonyamithunā anyonyavṛttayaśca te tathoktāḥ
anyonyābhibhavā iti anyonyaṃ parasparam abhibhavantīti
prītyaprītyādibhir dharmair āvirbhavanti
yathā yadā sattvam utkaṭaṃ bhavati tadā rajastamasī abhibhūya svaguṇaiḥ prītiprakāśātmanāvatiṣṭhate
yadā rajas tadā sattvatamasī aprītipravṛttidharmeṇa
yadā tamas tadā sattvarajasī viṣādasthityātmakeneti
tathānyonyāśrayāśca dvyaṇukavad guṇāḥ
anyonyajananā yathā mṛtpiṇḍo ghaṭaṃ janayati
tathānyonyamithunāśca yathā strīpuṃsāvanyonyamithunau tathā guṇāḥ
uktaṃ ca
rajaso mithunaṃ sattvaṃ sattvasya mithunaṃ rajaḥ
ubhayoḥ sattvarajasor mithunaṃ tama ucyate
parasparasahāyā ity arthaḥ
anyonyavṛttayaśca parasparaṃ vartante
guṇā guṇeṣu vartanta iti vacanāt
yathā surūpā suśīlā strī sarvasukhahetuḥ sapatnīnāṃ saiva duḥkhahetuḥ saiva rāgiṇāṃ mohaṃ janayatyevaṃ sattvaṃ rajastamasor vṛttihetuḥ
yathā rājā sadodyuktaḥ prajāpālane duṣṭanigrahe śiṣṭānāṃ sukham utpādayati duṣṭānāṃ duḥkhaṃ mohaṃ caivaṃ rajaḥ sattvatamasor vṛttiṃ janayati
tathā tamaḥ svarūpeṇāvaraṇātmakena sattvarajasor vṛttiṃ janayati
yathā meghāḥ kham āvṛtya jagataḥ sukham utpādayanti te vṛṣṭyā karṣakāṇāṃ karṣaṇodyogaṃ janayanti virahiṇāṃ moham
evaṃ anyonyavṛttayo guṇāḥ
kiṃ cānyat
sattvaṃ laghu prakāśakaṃ ca
yadā sattvam utkaṭaṃ bhavati tadā laghūnyaṅgāni buddhiprakāśaśca prasannatendriyāṇāṃ bhavati
upaṣṭambhakaṃ calaṃ ca rajaḥ
upaṣṭabhnātītyupaṣṭambhakam uddyotakam
yathā vṛṣo vṛṣadarśana utkaṭam upaṣṭambhakaṃ karotyevaṃ rajovṛttiḥ
tathā rajaśca calaṃ dṛṣṭaṃ rajovṛttiścalacitto bhavati
guru varaṇakam eva tamaḥ
yadā tama utkaṭaṃ bhavati tadā gurūṇyaṅgāny avṛtānīndriyāṇi bhavanti svārthāsamarthāni
atrāha
yadi guṇāḥ parasparaṃ viruddhāḥ svamatenaiva kam arthaṃ niṣpādayanti tarhi katham
pradīpavaccārthato vṛttiḥ
pradīpena tulyaṃ pradīpavat
arthataḥ sādhanā vṛttir iṣṭā
yathā pradīpaḥ parasparaviruddhatailāgnivartisaṃyogād arthaprakāśaṃ janayatyevaṃ sattvarajastamāṃsi parasparaviruddhānyarthaṃ niṣpādayanti
antarapraśno bhavati
triguṇam aviveki viṣaya ityādi pradhānaṃ vyaktaṃ ca vyākhyātam
tatra pradhānaṃ upalabhyamānaṃ mahadādi ca triguṇam avivekyādīti ca katham avagamyate
tatrāha
yo ayam avivekyādirguṇaḥ sa traiguṇyān mahadādāvavyakte nāyaṃ sidhyati
atrocyate
tadviparyayābhāvāt
tasya viparyayastadviparyayas tasyābhāvastadviparyayābhāvas tasmāt siddham avyaktam
yathā yatraiva tantavas tatraiva paṭaḥ
anye tantavo anyaḥ paṭo na
kutas tadviparyayābhāvāt
evaṃ vyaktāvyaktasampanno bhavati
dūraṃ pradhānam āsannaṃ vyaktam
yo vyaktaṃ paśyati sa pradhānam api paśyati tadviparyayābhāvāt
itaścāvyaktaṃ siddhaṃ kāraṇagaṇātmakatvāt kāryasya
loke yadātmakaṃ kāraṇaṃ tadātmakaṃ kāryam api
tathā kṛṣṇebhyas tantubhyaḥ kṛṣṇa eva paṭo bhavati
evaṃ mahadādiliṅgam aviveki viṣayaḥ sāmānyam acetanaṃ prasavadharmi
yadātmakaṃ liṅgaṃ tadātmakam ekam avyaktam api siddham
traiguṇyād avivekyādir vyakte siddhaḥ
tadviparyayābhāvād evaṃ kāraṇaguṇātmakatvāt kāryasyāvyaktam api siddham
ityetanmithyā
loke yannopalabhyate tannāsti
iti na vācyaṃ sato api pāṣāṇagandhāder anupalambhāt
evaṃ pradhānam apyasti kiṃ tu nopalabhyate
kāraṇam astyavyaktam iti kriyākārakasaṃbandhaḥ
bhedānāṃ parimāṇāt
loke yatra kartāsti tasya parimāṇaṃ dṛṣṭam
yathā kulālaḥ parimitair mṛtpiṇḍaiḥ parimitān eva ghaṭān karoti
evaṃ mahad api
mahadādiliṅgaṃ parimitaṃ bhedataḥ pradhānakāryam
ekā buddhir eko ahaṃkāraḥ pañca tanmātrāṇyekādaśendriyāṇi pañca mahābhūtāni
ityevaṃ bhedānāṃ parimāṇād asti pradhānaṃ kāraṇaṃ yad vyaktaṃ parimitam utpādayati
yadi pradhānaṃ na syāt tadā niṣparimāṇam idaṃ vyaktam api syāt
parimāṇācca bhedānām asti pradhānaṃ yasmād vyaktam utpannam
tathā samanvayāt
iha loke prasiddhir dṛṣṭā yathā vratadhāriṇaṃ baṭuṃ dṛṣṭvā samanvayati nūnam asya pitarau brāhmaṇāviti
evam idaṃ triguṇaṃ mahadādiliṅgaṃ dṛṣṭvā sādhayāmo asya yat kāraṇaṃ bhaviṣyatīti
ataḥ samanvayād asti pradhānam
tathā śaktitaḥ pravṛtteśca
iha yo yasmin śaktaḥ sa tasminn evārthe pravartate
yathā kulālo ghaṭasya karaṇe samartho ghaṭam eva karoti na paṭaṃ rathaṃ vā
tathāsti pradhānaṃ kāraṇaṃ kutaḥ kāraṇakāryavibhāgāt
karotīti kāraṇaṃ kriyata iti kāryam
kāraṇasya kāryasya ca vibhāgaḥ
yathā ghaṭo dadhimadhūdakapayasāṃ dhāraṇe samartho na tathā mṛtpiṇḍaḥ
mṛtpiṇḍo vā ghaṭaṃ niṣpādayati na caivaṃ ghaṭo mṛtpiṇḍam
evaṃ mahadādiliṅgaṃ dṛṣṭvānumīyate asti vibhaktaṃ tat kāraṇaṃ yasya vibhāga idaṃ vyaktam iti
itaścāvibhāgād vaiśvarūpyasya
viśvaṃ jagat
tasya rūpaṃ vyaktiḥ
viśvarūpasya bhāvo vaiśvarūpyam
tasyāvibhāgād asti pradhānaṃ yasmāt trailokyasya pañcānāṃ pṛthivyādīnāṃ mahābhūtānāṃ parasparaṃ vibhāgo nāsti mahābhūteṣvantarbhūtās trayo lokā iti
pṛthivyāpas tejo vāyur ākāśam ityetāni pañca mahābhūtāni pralayakāle sṛṣṭikrameṇaivāvibhāgaṃ yānti tanmātreṣu pariṇāmeṣu tanmātrāṇyekādaśendriyāṇi cāhaṃkāre ahaṃkāro buddhau buddhiḥ pradhāne
evaṃ trayo lokāḥ pralayakāle prakṛtāv avibhāgaṃ gacchanti
tasmād avibhāgāt kṣīradadhivad vyaktāvyaktayor astyavyaktaṃ kāraṇam
ataś ca
avyaktaṃ prakhyātaṃ kāraṇam asti yasmānmahadādi liṅgaṃ pravartate
triguṇataḥ triguṇāt
sattvarajastamoguṇā yasmiṃstat triguṇam
tat kim uktaṃ bhavati sattvarajastamasāṃ sāmyāvasthā pradhānam
tathā samudayāt
yathā gaṅgāsrotāṃsi trīṇi rudramūrdhani patitānyekaṃ sroto janayantyevaṃ triguṇam avyaktam ekaṃ vyaktaṃ janayati
yathā vā tantavaḥ samuditāḥ paṭaṃ janayantyevam avyaktaṃ guṇasamudayān mahadādi janayatīti triguṇataḥ samudayācca vyaktaṃ jagat pravartate
yasmād ekasmāt pradhānād vyaktaṃ tasmād ekarūpeṇa bhavitavyam
naiṣa doṣaḥ pariṇāmataḥ salilavat pratipratiguṇāśrayaviśeṣāt
ekasmāt pradhānāt trayo lokāḥ samutpannāstulyabhāvā na bhavanti
devāḥ sukhena yuktā manuṣyā duḥkhena tiryañco mohena
ekasmāt pradhānāt pravṛttaṃ vyaktaṃ pratipratiguṇāśrayaviśeṣāt pariṇāmataḥ salilavad bhavati
pratipratīti vīpsā
guṇānām āśrayo guṇāśrayaḥ
tadviśeṣastaṃ guṇāśrayaviśeṣaṃ pratinidhāya pratipratiguṇāśrayaviśeṣaṃ pariṇāmāt pravartate vyaktam
yathākāśād ekarasaṃ salilaṃ patitaṃ nānārūpāt saṃśleṣād bhidyate tattadrasāntaraiḥ
evam ekasmāt pradhānāt pravṛttās trayo lokā naikasvabhāvā bhavanti
deveṣu sattvam utkaṭaṃ rajastamasī udāsīne tena te atyantasukhinaḥ
manuṣyeṣu raja utkaṭaṃ bhavati sattvatamasī udāsīne tena te atyantaduḥkhinaḥ
tiryakṣu tama utkaṭaṃ bhavati sattvarajasī udāsīne tena te atyantamūḍhāḥ
evam āryādvayena pradhānasyāstitvam abhyupagamyate
itaścottaraṃ puruṣāstitvapratiprapādanārtham āha
yad uktaṃ vyaktāvyaktajñavijñānān mokṣaḥ prāpyata iti
tatra vyaktād anantaram avyaktaṃ pañcabhiḥ kāraṇair adhigatam
avyaktavat puruṣo api sūkṣmastasyādhunānumitāstitvaṃ pratikriyate asti puruṣaḥ
kasmāt
saṃghātaparārthatvāt
yo ayaṃ mahadādisaṃghātaḥ sa puruṣārthaḥ
ityanumīyate acetanatvāt paryaṅkavad yathā paryaṅkaḥ pratyekaṃ gātrotpalakapādapīṭhatūlīpracchādanapaṭopadhānasaṃghātaḥ parārtho na hi svārthaḥ
paryaṅkasya na hi kiṃcid api gātrotpalādyavayavānāṃ parasparaṃ kṛtyam asti
ato avagamyate
asti puruṣo yaḥ paryaṅke śete yasyārthaṃ paryaṅkaḥ
tat parārtham idaṃ śarīraṃ pañcānāṃ mahābhūtānāṃ saṃghāto vartate
asti puruṣo yasyedaṃ bhogyaṃ śarīraṃ bhogyamahadādisaṃghātarūpaṃ samutpannam iti
itaścātmāsti triguṇādiviparyayāt
yad uktaṃ pūrvasyām āryāyāṃ triguṇam aviveki viṣaya ityādi tasmād viparyayāt
yenoktaṃ tadviparītastathā ca pumān
adhiṣṭhānāt
yatheha laṅghanaplavanadhāvanasamarthair aśvair yukto rathaḥ sārathinādhiṣṭhitaḥ pravartate
tathātmādhiṣṭhānāccharīram iti
tathā coktaṃ ṣaṣṭitantre puruṣādhiṣṭhitaṃ pradhānaṃ pravartate
ato astyātmā bhoktṛtvāt
yathā madhurāmlalavaṇakaṭutiktakaṣāyaṣaḍrasopabṛṃhitasya saṃyuktasyānnasya sādhyata evaṃ mahadādiliṅgasya bhoktṛtvābhāvād asti sa ātmā yasyedaṃ bhogyaṃ śarīram iti
itaśca kaivalyārthaṃ pravṛtteś ca
kevalasya bhāvaḥ kaivalyam
tannimittaṃ yā ca pravṛttistasyāḥ svakaivalyārthaṃ pravṛtteḥ sakāśād anumīyate astyātmeti yataḥ sarvo vidvān avidvāṃśca saṃsārakṣayam icchati
evam ebhir hetubhir astyātmā śarīrād vyatiriktaḥ
atha sa kim ekaḥ sarvaśarīre adhiṣṭhātā maṇirasanātmakasūtravad āhosvid bahava ātmānaḥ pratiśarīram adhiṣṭhātāra ityatrocyate
janma ca maraṇaṃ ca karaṇāni ca janmamaraṇakaraṇāni teṣāṃ pratiniyamāt pratyekaniyamād ityarthaḥ
yadyeka evātmā syāt tata ekasya janmani sarva eva jāyerann ekasya maraṇe sarve api mriyerann ekasya karaṇavaikalye bādhiryāndhatvamūkatvakuṇitvakhañjatvalakṣaṇe sarve api badhirāndhakuṇikhañjāḥ syuḥ
na caivaṃ bhavati tasmājjanmamaraṇakaraṇānāṃ pratiniyamāt puruṣabahutvaṃ siddham
itaścāyugapat pravṛtteśca
yugapad ekakālaṃ na yugapad ayugapat pravartanam
yasmād ayugapad dharmādiṣu pravṛtter dṛśyate
eke dharme pravṛttā anye dharme vairāgye anye jñāne anye pravṛttāḥ
tasmād ayugapat pravṛtteśca bahava iti siddham
kiṃ cānyat traiguṇyaviparyayāccaiva
triguṇabhāvaviparyayācca puruṣabahutvaṃ siddham
yathā sāmānye janmanyekaḥ sāttvikaḥ sukhī
anyo rājaso duḥkhī
anyas tāmaso mohavān
evaṃ traiguṇyaviparyayād bahutvaṃ siddham iti
akartā puruṣa ityetad ucyate
tasmācca viparyāsāt
tasmācca yathoktatraiguṇyaviparyāsād viparyayānnirguṇaḥ puruṣo vivekī bhoktetyādiguṇānāṃ puruṣasya yo viparyāsa uktastasmāt
sattvarajastamaḥsu kartṛbhūteṣu sākṣitvaṃ siddhaṃ puruṣasyeti
yo ayam adhikṛto bahutvaṃ prati
guṇā eva kartāraḥ pravartante
sākṣī nāpi pravartate nāpi nivartata eva
kiṃ cānyat kaivalyam
kevalabhāvaḥ kaivalyam anyatvam ityarthaḥ
triguṇebhyaḥ kevalo anyaḥ
mādhyasthyaṃ madhyasthabhāvaḥ
parivrājakavan madhyasthaḥ puruṣaḥ
yathā kaścit parivrājako grāmīṇeṣu karṣaṇārtheṣu pravṛtteṣu kevalo madhyasthaḥ puruṣo apyeṣu guṇeṣu vartamāneṣu na pravartate
tasmād draṣṭṛtvam akartṛbhāvaśca
yasmānmadhyasthas tasmād draṣṭā tasmād akartā puruṣasteṣāṃ karmaṇām iti
sattvarajastamāṃsi trayo guṇāḥ karmakartṛbhāvena pravartante na puruṣaḥ
evaṃ puruṣasyāstitvaṃ ca siddham
yasmād akartā puruṣastat katham adhyavasāyaṃ karoti
dharmaṃ kariṣyāmyadharmaṃ na kariṣyāmīti
ataḥ kartā bhavati
na ca kartā puruṣaḥ
evam ubhayathā doṣaḥ syād iti
ata ucyate
iha puruṣaścetanāvān
tena cetanāvabhāsasaṃyuktaṃ mahadādiliṅgaṃ cetanāvad iva bhavati
yathā loke ghaṭaḥ śītasaṃyuktaḥ śīta uṣṇasaṃyukta uṣṇaḥ
evaṃ mahadādiliṅgaṃ tasya saṃyogāt puruṣasaṃyogāccetanāvad iva bhavati
tasmād guṇā adhyavasāyaṃ kurvanti na puruṣaḥ
yadyapi loke puruṣaḥ kartā gantetyādi prayujyate tathāpyakartā puruṣaḥ
katham
guṇakartṛtve ca tathā karteva bhavatyudāsīnaḥ
guṇānāṃ kartṛtve satyudāsīno api puruṣaḥ karteva bhavati na kartā
atra dṛṣṭānto bhavati yathācauraścauraiḥ saha gṛhītaścaura ityavagamyata evaṃ trayo guṇāḥ kartāras taiḥ saṃyuktaḥ puruṣo akartāpi kartā bhavati kartṛsaṃyogāt
evaṃ vyaktāvyaktajñānāṃ vibhāgo vikhyāto yadvibhāgān mokṣaprāptir iti
athaitayoḥ pradhānapuruṣayoḥ kiṃhetuḥ saṃghātaḥ
ucyate
puruṣasya pradhānena saha saṃyogo darśanārtham
prakṛtiṃ mahadādikāryaṃ bhūtādiparyantaṃ puruṣaḥ paśyati
etadarthaṃ pradhānasyāpi puruṣeṇa saṃyogaḥ kaivalyārtham
sa ca saṃyogaḥ paṅgvandhavad ubhayor api draṣṭavyaḥ
yathaikaḥ paṅgur ekaścāndhaḥ
etau dvāvapi gacchantau mahatā sāmarthyenāṭavyāṃ sārthasya stenakṛtād upaplavāt svabandhuparityaktau daivād itaścetaśca ceratuḥ
svagatyā ca tau saṃyogam upayātau
punastayoḥ svavacasor viśvastatvena saṃyogo gamanārthaṃ darśanārthaṃ ca bhavati
andhena paṅguḥ svaskandham āropitaḥ
evaṃ śarīrārūḍhapaṅgudarśitena mārgeṇāndho yāti paṅguścāndhaskandhārūḍhaḥ
evaṃ puruṣe darśanaśaktir asti paṅguvanna kriyā pradhāne kriyāśaktir astyandhavanna darśanaśaktiḥ
yathā vānayoḥ paṅgvandhayoḥ kṛtārthayorvibhāgo bhaviṣyatīpsitasthānaprāptayor evaṃ pradhānam api puruṣasya mokṣaṃ kṛtvā nivartate
puruṣo api pradhānaṃ dṛṣṭvā kaivalyaṃ gacchati
tayoḥ kṛtārthayor vibhāgo bhaviṣyati
kiṃ cānyat tatkṛtaḥ sargaḥ
tena saṃyogena kṛtas tatkṛtaḥ sargaḥ sṛṣṭiḥ
yathā strīpuruṣasaṃyogāt sutotpattis tathā pradhānapuruṣasaṃyogāt sargasyotpattiḥ
idānīṃ sarvavibhāgadarśanārtham āha
prakṛtiḥ pradhānaṃ brahmāvyaktaṃ bahudhātmakaṃ māyeti paryāyāḥ
aliṅgasya prakṛteḥ sakāśānmahān utpadyate
mahān buddhir āsurī matiḥ khyātir jñānam iti prajñāparyāyair utpadyate
tasmācca mahato ahaṃkāra utpadyate
ahaṃkāro bhūtādir vaikṛtas taijaso abhimāna iti paryāyāḥ
tasmād gaṇaśca ṣoḍaśakaḥ
tasmād ahaṃkārāt ṣoḍaśakaḥ ṣoḍaśakasvarūpo gaṇa utpadyate
sa yathā pañca tanmātrāṇi śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram iti
tata ekādaśendriyāṇi
śrotraṃ tvak cakṣuṣī jihvā ghrāṇam iti pañca buddhīndriyāṇi
vākpāṇipādapāyūpasthāḥ pañca karmendriyāṇi
ubhayātmakam ekādaśaṃ manaḥ
eṣa ṣoḍaśako gaṇo ahaṃkārād utpadyate
kiṃca pañcabhyaḥ pañca bhūtāni
tasmāt ṣoḍaśakād gaṇāt pañcabhyas tanmātrebhyaḥ sakāśāt pañca vai mahābhūtānyutpadyante
yad uktaṃ śabdatanmātrād ākāśaṃ sparśatanmātrād vāyū rūpatanmātrāt tejo rasatanmātrād āpo gandhatanmātrāt pṛthivī
evaṃ pañcabhyaḥ paramāṇubhyaḥ pañca mahābhūtāny utpadyante
yad uktam
vyaktāvyaktajñavijñānānmokṣa iti
tatra mahadādibhūtāntaṃ trayoviṃśatibhedaṃ vyākhyātam
avyaktam api bhedānāṃ parimāṇād ityādinā vyākhyātam
puruṣo api saṃghātaparārthatvād ityādibhir hetubhir vyākhyātaḥ
evam etāni pañcaviṃśatitattvāni
yas tais trailokyaṃ vyāptaṃ jānāti
tasya bhāvo astitvaṃ tattvam
yathoktam
pañcaviṃśatitattvajño yatra kutrāśrame rataḥ
jaṭī muṇḍī śikhī vāpi mucyate nātra saṃśayaḥ
tāni yathā prakṛtiḥ puruṣo buddhir ahaṃkāraḥ pañca tanmātrāṇyekādaśendriyāṇi pañca mahābhūtānīti pañcaviṃśatitattvāni
tatroktaṃ prakṛter mahān utpadyate
tasya kiṃ lakṣaṇam
etad āha
adhyavasāyo buddhilakṣaṇam
adhyavasānam adhyavasāyaḥ
yathā bīje bhaviṣyadvṛttiko aṅkuras tadvad adhyavasāyaḥ
ayaṃ ghaṭo ayaṃ paṭa ityevaṃ sati yā sā buddhir iti lakṣyate
sā ca buddhir aṣṭāṅgikā sāttvikatāmasarūpabhedāt
tatra buddheḥ sāttvikaṃ rūpaṃ caturvidhaṃ bhavati dharmo jñānaṃ vairāgyam aiśvaryaṃ ceti
tatra dharmo nāma dayādānayamaniyamalakṣaṇaḥ
tatra yamā niyamāśca pātañjale abhihitāḥ
ahiṃsāsatyāsteyabrahmacaryāparigrahā yamāḥ
śaucasaṃtoṣatapaḥsvādhyāyeśvarapraṇidhānāni niyamāḥ
jñānaṃ prakāśo avagamo bhānam iti paryāyāḥ
tacca dvividhaṃ bāhyam ābhyantaraṃ ceti
tatra bāhyaṃ nāma vedāḥ śikṣākalpavyākaraṇaniruktachandojyotiṣākhyaṣaḍaṅgasahitāḥ purāṇāni nyāyamīmāṃsādharmaśāstrāṇi ceti
ābhyantaraṃ prakṛtipuruṣajñānam
iyaṃ prakṛtiḥ sattvarajastamasāṃ sāmyāvasthāyaṃ puruṣaḥ siddho nirguṇo vyāpī cetana iti
tatra bāhyajñānena lokapaṅktir lokānurāga ityarthaḥ
ābhyantareṇa jñānena mokṣa ityarthaḥ
vairāgyam api dvividhaṃ bāhyam ābhyantaraṃ ca
bāhyaṃ dṛṣṭaviṣayavaitṛṣṇyam arjanarakṣaṇakṣayasaṅgahiṃsādoṣadarśanād viraktasya
ābhyantaraṃ pradhānam apyatra svapnendrajālasadṛśam iti viraktasya mokṣepsoryad utpadyate
tad ābhyantaraṃ vairāgyam
aiśvaryam īśvarabhāvaḥ
taccāṣṭaguṇam aṇimā mahimā garimā laghimā prāptiḥ prākāmyam īśitvaṃ vaśitvaṃ yatrakāmāvasāyitvaṃ ceti
aṇor bhāvo aṇimā sūkṣmo bhūtvā jagati vicaratīti
mahimā mahān bhūtvā vicaratīti
laghimā mṛṇālītūlāvayavād api laghutayā puṣpakesarāgreṣvapi tiṣṭhati
prāptir abhimataṃ vastu yatra tatrāvasthitaṃ prāpnoti
prākāmyaṃ prakāmato yad evecchati tad eva vidadhāti
īśitvaṃ prabhutayā trailokyam apīṣṭe
vaśitvaṃ sarvaṃ vaśībhavati
yatrakāmāvasāyitvaṃ brahmādistambaparyantaṃ yatra kāmastatraivāsya svecchayā sthānāsanavihārān ācaratīti
catvāryetāni buddheḥ sāttvikāni rūpāṇi
yadā sattvena rajastamasī abhibhūte tadā pumān buddhiguṇān dharmādīn āpnoti
kiṃ cānyat tāmasam asmād viparyastam
asmād dharmāder viparītaṃ tāmasaṃ buddhirūpam
tatra dharmād viparīto adharmaḥ
evam ajñānam avairāgyam anaiśvaryam iti
evaṃ sāttvikaistāmasaiḥ svarūpair aṣṭāṅgā buddhistriguṇād avyaktād utpadyate
evaṃ buddhilakṣaṇam uktam ahaṃkāralakṣaṇam ucyate
ekādaśakaśca gaṇa ekādaśendriyāṇi
tathā tanmātro gaṇaḥ pañcakaḥ pañcalakṣaṇopetaḥ
śabdatanmātrasparśatanmātrarūpatanmātrarasatanmātragandhatanmātralakṣaṇopetaḥ
kiṃ lakṣaṇāt sarga ityetad āha
sattvenābhibhūte yadā rajastamasī ahaṃkāre bhavatas tadā so ahaṃkāraḥ sāttvikaḥ
tasya ca pūrvācāryaiḥ saṃjñā kṛtā vaikṛta iti
tasmād vaikṛtād ahaṃkārād ekādaśaka indriyagaṇa utpadyate
tasmāt sāttvikāni viśuddhānīndriyāṇi svaviṣayasamarthāni
tasmād ucyate sāttvika ekādaśaka iti
kiṃ cānyad bhūtādestanmātraḥ sa tāmasaḥ
tāmasābhibhūte sattvarajasī ahaṃkāre yadā bhavataḥ so ahaṃkāras tāmasa ucyate
tasya pūrvācāryakṛtā saṃjñā bhūtādiḥ
tasmād bhūtāder ahaṃkārāt tanmātraḥ pañcako gaṇa utpadyate
bhūtānām ādibhūtas tamobahulas tenoktaḥ sa tāmasa iti
tasmād bhūtādeḥ pañcatanmātrako gaṇaḥ
kiṃ ca taijasād ubhayam
yadā rajasābhibhūte sattvatamasī bhavatas tadā tasmāt so ahaṃkārastaijasam iti saṃjñāṃ labhate
tasmāt taijasād ubhayam utpadyata ubhayam ityekādaśo gaṇastanmātraḥ pañcakaḥ
yo ayaṃ sāttviko ahaṃkāro vaikṛtiko vaikṛto bhūtvaikādaśendriyāṇyutpādayati sa taijasam ahaṃkāraṃ sahāyaṃ gṛhṇāti
sāttviko niṣkriyaḥ sa taijasayukta indriyotpattau samarthaḥ
tathā tāmaso ahaṃkāro bhūtādisaṃjñito niṣkriyatvāt taijasenāhaṃkāreṇa kriyāvatā yuktastanmātrāṇyutpādayati
tenoktaṃ taijasād ubhayam iti
evaṃ taijasenāhaṃkāreṇendriyāṇyekādaśa pañca tanmātrāṇi kṛtāni bhavanti
sāttvika ekādaśaka ityuktaḥ
yo vaikṛtāt sāttvikād ahaṃkārād utpadyate tasya kā saṃjñetyāha
cakṣurādīni sparśanaparyantāni buddhīndriyāṇyucyante
spṛśyate aneneti sparśanam
tvag indriyam
tadvācī siddhaḥ sparśanaśabdo asti tenedaṃ paṭhyate sparśanakānīti
śabdasparśarūparasagandhān pañca viṣayān budhyante avagacchantīti pañca buddhīndriyāṇi
vākpāṇipādapāyūpasthān karmendriyāṇyāhuḥ
karma kurvantīti karmendriyāṇi
tatra vāg vadati hastau nānāvyāpāraṃ kurutaḥ pādau gamanāgamanaṃ pāyur utsargaṃ karotyupastha ānandaṃ prajotpattyā
evaṃ buddhīndriyakarmendriyabhedena daśendriyāṇi vyākhyātāni
mana ekādaśaṃ kimātmakaṃ kiṃsvarūpaṃ ceti tad ucyate
atrendriyavarge mana ubhayātmakam
buddhīndriyeṣu buddhīndriyavat karmendriyeṣu karmendriyavat
kasmād buddhīndriyāṇāṃ pravṛttiṃ kalpayati karmendriyāṇāṃ ca
tasmād ubhayātmakaṃ manaḥ
saṃkalpayatīti saṃkalpakam
kiṃ cānyad indriyaṃ ca sādharmyāt samānadharmabhāvāt
sāttvikāhaṃkārād buddhīndriyāṇi karmendriyāṇi manasā sahotpadyamānāni manasaḥ sādharmyaṃ pratipādayanti
tasmāt sādharmyān mano apīndriyam
evam etānyekādaśendriyāṇi sāttvikād vaikṛtāhaṃkārād utpannāni
tatra manasaḥ kā vṛttir iti
saṃkalpo vṛttiḥ
buddhīndriyāṇāṃ śabdādayo vṛttayaḥ karmendriyāṇāṃ vacanādayaḥ
athaitānīndriyāṇi bhinnāni bhinnārthagrāhakāṇi kim īśvareṇa svabhāvena kṛtāni yataḥ pradhānabuddhyahaṃkārā acetanāḥ puruṣo apyakartā
atrāha
iha sāṃkhyānāṃ svabhāvo nāma kaścit kāraṇam asti
atrocyate
guṇapariṇāmaviśeṣānnānātvaṃ bāhyabhedāśca
imānyekādaśendriyāṇi śabdasparśarūparasagandhāḥ pañcānāṃ vacanādānaviharaṇotsargānandāśca pañcānām
saṃkalpaśca manasaḥ
evam ete bhinnānām evendriyāṇām arthā guṇapariṇāmaviśeṣād guṇānāṃ pariṇāmo guṇapariṇāmaḥ
tasya viśeṣād indriyāṇāṃ nānātvaṃ bāhyabhedāśca
athaitannānātvaṃ neśvareṇa nāhaṃkāreṇa na buddhyā na pradhānena na puruṣeṇa svabhāvāt kṛtaguṇapariṇāmeneti
guṇānām acetanatvān na pravartate
pravartata eva
katham
vakṣyatīhaiva
vatsavivṛddhinimittaṃ kṣīrasya yathā pravṛttir ajñasya
puruṣasya vimokṣārthaṃ tathā pravṛttiḥ pradhānasya
evam acetanā guṇā ekādaśendriyabhāvena pravartante
viśeṣā api tatkṛtā eva
yenoccaiḥ pradeśe cakṣur avalokanāya sthitaṃ tathā ghrāṇaṃ tathā śrotraṃ tathā jihvā svadeśe svārthagrahaṇāya
evaṃ karmendriyāṇyapi yathāyathaṃ svārthasamarthāni svadeśāvasthitāni svabhāvato guṇapariṇāmaviśeṣād eva na tadarthā api
yata uktaṃ śāstrantare guṇā guṇeṣu vartante
guṇānāṃ yā vṛttiḥ sā guṇaviṣayā eveti bāhyārthā vijñeyā guṇakṛtā evetyarthaḥ pradhānaṃ yasya kāraṇam iti
athendriyasya kasya kā vṛttir ityucyate
mātraśabdo viśeṣārtho aviśeṣavyāvṛttyarthaḥ
yathā bhikṣāmātraṃ labhyate nānyo viśeṣa iti
tathā cakṣū rūpamātre na rasādiṣvevaṃ śeṣāṇyapi
tad yathā cakṣuṣo rūpaṃ jihvāyā raso ghrāṇasya gandhaḥ śrotrasya śabdas tvacaḥ sparśaḥ
evam eṣāṃ buddhīndriyāṇāṃ vṛttiḥ kathitā
karmendriyāṇāṃ vṛttiḥ kathyate
vacanādānaviharaṇotsargānandāśca pañcānāṃ karmendriyāṇām ityarthaḥ
vāco vacanaṃ hastayorādānaṃ pādayor viharaṇaṃ pāyor bhuktasyāhārasya pariṇatamalotsarga upasthasyānandaḥ sutotpattiḥ
viṣayā vṛttir iti saṃbandhaḥ
adhunā buddhyahaṃkāramanasām ucyate
svalakṣaṇasvabhāvā svālakṣaṇyā
adhyavasāyo buddhiriti lakṣaṇam uktaṃ saiva buddhivṛttiḥ
tathābhimāno ahaṃkāra ityabhimānalakṣaṇo abhimānavṛttiśca
saṃkalpakaṃ mana iti lakṣaṇam uktaṃ tena saṃkalpa eva manaso vṛttiḥ
trayasya buddhyahaṃkāramanasāṃ svālakṣaṇyā vṛttiḥ
asāmānyā yā prāgabhihitā buddhīndriyāṇāṃ ca vṛttiḥ sāpyasāmānyaiveti
idānīṃ sāmānyā vṛttir ākhyāyate
sāmānyakaraṇavṛttiḥ sāmānyena karaṇānāṃ vṛttiḥ
prāṇādyā vāyavaḥ pañca prāṇāpānasamānodānavyānā iti pañca vāyavaḥ sarvendriyāṇāṃ sāmānyā vṛttiḥ
yataḥ prāṇo nāma vāyurmukhanāsikāntargocaras tasya yat spandanaṃ karma tat trayodaśavidhasyāpi sāmānyā vṛttiḥ
sati prāṇe yasmāt karaṇānām ātmalābha iti prāṇo api pañjaraśakunivat sarvasya calanaṃ karotīti
prāṇanāt prāṇa ityucyate
tathāpanayanād apānas tatra yat spandanaṃ tad api sāmānyavṛttir indriyasya
tathā samāno madhyadeśavartī ya āhārādīnāṃ samaṃ nayanāt samāno vāyus tatra yat spandanaṃ tat sāmānyakaraṇavṛttiḥ
tathordhvārohaṇād utkarṣād unnayanād vodāno nābhideśamastakāntargocaras tatrodāne yat spandanaṃ tat sarvendriyāṇāṃ sāmānyā vṛttiḥ
kiṃca śarīravyāptir ābhyantaravibhāgaśca yena kriyate asau śarīravyāptyākāśavad vyānaḥ
tatra yat spandanaṃ tat karaṇajālasya sāmānyā vṛttir iti
evam ete pañca vāyavaḥ sāmānyakaraṇavṛttiriti vyākhyātās trayodaśavidhasyāpi karaṇasāmānyā vṛttir ityarthaḥ
yugapaccatuṣṭayasya
buddhyahaṃkāramanasām ekaikendriyasaṃbandhe sati catuṣṭayaṃ bhavati
catuṣṭayasya dṛṣṭe prativiṣayādhyavasāye yugapad vṛttiḥ
buddhyahaṃkāramanaścakṣūṃṣi yugapad ekakālaṃ rūpaṃ paśyanti sthāṇurayam iti
buddhyahaṃkāramanojihvā yugapad rasaṃ gṛhṇanti
buddhyahaṃkāramanoghrāṇāni yugapad gandhaṃ gṛhṇanti
tathā tvakśrotre api
kiṃca kramaśaśca tasya nirdiṣṭā
tasyeti catuṣṭayasya kramaśaśca vṛttir bhavati
yathā kaścit pathi gacchan dūrād eva dṛṣṭvā sthāṇur ayaṃ puruṣo veti saṃśaye sati
tatroparūḍhaṃ talliṅgaṃ paśyati śakuniṃ vā
tatas tasya manasā saṃkalpite saṃśaye vyavacchedabhūtā buddhir bhavati sthāṇur ayam iti
ato ahaṃkāraśca niścayārthaṃ sthāṇur eveti
evaṃ buddhyahaṃkāramanaścakṣuṣāṃ kramaśo vṛttir dṛṣṭā
yathā rūpe tathā śabdādiṣvapi boddhavyā
dṛṣṭe dṛṣṭaviṣaye
kiṃcānyat tathāpyadṛṣṭe trayasya tatpūrvikā vṛttiḥ
adṛṣṭe anāgate atīte ca kāle buddhyahaṃkāramanasāṃ rūpe cakṣuḥpūrvikā trayasya vṛttiḥ sparśe tvakpūrvikā gandhe ghrāṇapūrvikā rase rasanapūrvikā śabde śravaṇapūrvikā buddhyahaṃkāramanasām anāgate bhaviṣyati kāle atīte ca tatpūrvikā vṛttiḥ
vartamāne yugapat kramaśaśceti
kiṃca
svāṃ svām iti vīpsā
buddhyahaṃkāramanāṃsi svāṃ svāṃ vṛttiṃ parasparākūtahetukām ākūtādarasaṃbhrama iti
pratipadyante puruṣārthakaraṇāya buddhyahaṃkārādayaḥ
buddhir ahaṃkārākūtaṃ jñātvā svasvaviṣayaṃ pratipadyate
kimartham iti cet puruṣārtha eva hetuḥ
puruṣārthaḥ kartavya ityevam arthaṃ guṇānāṃ pravṛttiḥ
tasmād etāni karaṇāni puruṣārthaṃ prakāśayanti
yady acetanānīti kathaṃ svayaṃ pravartante
na kenacit kāryate karaṇaṃ puruṣārtha evaikaḥ kārayatīti vākyārthaḥ
na kenacid īśvarena puruṣena kāryate prabodhyate karaṇam
buddhyādi katividhaṃ tad ityucyate
karaṇaṃ mahadādi trayodaśavidhaṃ boddhavyam
pañca buddhīndriyāṇi cakṣurādīni pañca karmendriyāṇi vāgādīnīti trayodaśavidhaṃ karaṇam
tat kiṃ karotīti
etad āha
tadāharaṇadhāraṇaprakāśakaram
tatrāharaṇaṃ dhāraṇaṃ ca karmendriyāṇi kurvanti prakāśaṃ buddhīndriyāṇi
katividhaṃ kāryaṃ tasyeti
tad ucyate
kāryaṃ ca tasya daśadhā
tasya karaṇasya kāryaṃ kartavyaṃ daśadhā daśaprakāram
śabdasparśarūparasagandhākhyaṃ vacanādānaviharaṇotsargānandākhyam etad daśavidhaṃ kāryaṃ buddhīndriyaiḥ prakāśitaṃ karmendriyāṇyāharanti dhārayanti ceti
kiṃca
antaḥkaraṇam iti buddhyahaṃkāramanāṃsi trividhaṃ mahadādibhedāt
daśadhā bāhyaṃ ca
buddhīndriyāṇi pañca karmendriyāṇi pañca daśavidham etat karaṇaṃ bāhyam
tat trayasya viṣayākhyaṃ buddhyahaṃkāramanasāṃ bhogyam
sāṃpratakālaṃ śrotraṃ vartamānam eva śabdaṃ śṛṇoti nātītaṃ na ca bhaviṣyantaṃ cakṣurapi vartamānaṃ rūpaṃ paśyati nātītaṃ nānāgataṃ tvag vartamānaṃ sparśaṃ jihvā vartamānaṃ rasaṃ nāsikā vartamānaṃ gandhaṃ nātītānāgataṃ ceti
evaṃ karmendriyāṇi vāg vartamānaṃ śabdam uccārayati nātītaṃ nānāgataṃ ca
pāṇī vartamānaṃ ghaṭam ādadāte nātītam anāgataṃ ca
pādau vartamānaṃ panthānaṃ viharato nātītaṃ nāpyanāgatam
pāyūpasthau ca vartamānāvutsargānandau kuruto nātītau nānāgatau
evaṃ bāhyaṃ karaṇaṃ sāṃpratakālam uktam
trikālam ābhyantaraṃ karaṇam
buddhyahaṃkāramanāṃsi trikālaviṣayāṇi buddhir vartamānaṃ ghaṭaṃ budhyate atītam anāgataṃ ceti
ahaṃkāro vartamāne abhimānaṃ karotyatīte anāgate ca
tathā mano vartamāne saṃkalpaṃ kurute atīte anāgate ca
evaṃ trikālam ābhyantaraṃ karaṇam iti
idānīm indriyāṇi kati saviśeṣaṃ viṣayaṃ gṛhṇanti kāni nirviśeṣam iti tad ucyate
buddhīndriyāṇi tāni saviśeṣaṃ viṣayaṃ gṛhṇanti
saviśeṣaviṣayaṃ mānuṣāṇāṃ śabdasparśarūparasagandhān sukhaduḥkhamohayuktān buddhīndriyāṇi prakāśayanti
devānāṃ nirviśeṣān viṣayān prakāśayanti
tathā karmendriyāṇāṃ madhye vāg bhavati śabdaviṣayā
devānāṃ mānuṣāṇāṃ ca vāg vadati ślokādīn uccārayati
tasmād devānāṃ mānuṣāṇāṃ ca vāgindriyaṃ tulyam
śeṣāṇyapi vāgvyatiriktāni pāṇipādapāyūpasthasaṃjñitāni pañcaviṣayāṇi
pañca viṣayāḥ śabdādayo yeṣāṃ tāni pañcaviṣayāṇi
śabdasparśarūparasagandhāḥ pāṇau santi
pañcaśabdādilakṣaṇāyāṃ bhuvi pādo viharati
pāyvindriyaṃ pañcakﾱptam utsargaṃ karoti
tathopasthendriyaṃ pañcalakṣaṇaṃ śukram ānandayati
sāntaḥkaraṇā buddhiḥ
ahaṃkāramanaḥsahitetyarthaḥ
yasmāt sarvaṃ viṣayam avagāhate gṛhṇāti
triṣvapi kāleṣu śabdādīn gṛhṇāti
tasmāt trividhaṃ karaṇaṃ dvāri dvārāṇi śeṣāṇi karaṇānīti vākyaśeṣaḥ
kiṃcānyat
yāni karaṇānyuktānyete guṇaviśeṣāḥ
kiṃviśiṣṭāḥ
pradīpakalpāḥ pradīpavad viṣayaprakāśakāḥ
parasparavilakṣaṇāḥ
asadṛśā bhinnaviṣayā ityarthaḥ
guṇaviṣayā ityarthaḥ
guṇaviśeṣāḥ
guṇebhyo jātāḥ
kṛtsnaṃ puruṣasyārthaḥ
buddhīndriyāṇi karmendriyāṇyahaṃkāro manaścaitāni svaṃ svam arthaṃ puruṣasya prakāśya buddhau prayacchanti buddhisthaṃ kurvantītyarthaḥ
yato buddhisthaṃ sarvaṃ viṣayasukhādikaṃ puruṣa upalabhyate
idaṃ cānyat
sarvendriyagataṃ triṣvapi kāleṣu sarvam
pratyupabhogam upabhogaṃ prati
devamanuṣyatiryagbuddhīndriyakarmendriyadvāreṇa sāntaḥkaraṇā buddhiḥ sādhayati sampādayati yasmāt tasmāt saiva ca viśinaṣṭi pradhānapuruṣayor viṣayavibhāgaṃ karoti pradhānapuruṣāntaraṃ nānātvam ityarthaḥ
sūkṣmam ityanadhikṛtatapaścaraṇair aprāpyam
iyaṃ prakṛtiḥ sattvarajastamasāṃ sāmyāvastheyaṃ buddhir ayam ahaṃkāra etāni pañca tanmātrāṇyekādaśendriyāṇi pañca mahābhūtānyayam anyaḥ puruṣa ebhyo vyatiriktaḥ
ityevaṃ bodhayati buddhir yasyāvāyād apavargo bhavati
pūrvam uktaṃ viśeṣāviśeṣaviṣayāṇi
tat ke viṣayās tān darśayati
yāni pañca tanmātrāṇyahaṃkārād utpadyante tāni śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram
etānyaviśeṣā ucyante
devānām ete sukhalakṣaṇā viṣayā duḥkhamoharahitāḥ
tebhyaḥ pañcabhyaḥ tanmātrebhyaḥ pañca mahābhūtāni pṛthivyaptejovāyvākāśasaṃjñāni yānyutpadyante
ete smṛtā viśeṣāḥ
gandhatanmātrāt pṛthivī rūpatanmātrāt tejo rasatanmātrād āpaḥ sparśatanmātrād vāyuḥ śabdatanmātrād ākāśam iti
evam utpannānyetāni mahābhūtāni
ete viśeṣā mānuṣāṇāṃ viṣayāḥ śāntāḥ sukhalakṣaṇā ghorā duḥkhalakṣaṇā mūḍhā mohalakṣaṇāḥ
yathākāśaṃ kasyacid anavakāśād antargṛhāder nirgatasya sukhātmakaṃ śāntaṃ bhavati tad eva śītoṣṇavātavarṣābhibhūtasya duḥkhātmakaṃ ghoraṃ bhavati tad eva panthānaṃ gacchato vanamārgād bhraṣṭasya diṅmohān mūḍhaṃ bhavati
evaṃ vāyur gharmāt tasya śānto bhavati śītārtasya ghoro dhūlīśarkarāvimiśro ativān mūḍha iti
evaṃ tejaḥprabhṛtiṣu draṣṭavyam
atha anye viśeṣāḥ
sūkṣmāstanmātrāṇi yat saṃgṛhītaṃ sūkṣmaśarīraṃ mahadādiliṅgaṃ sadā tiṣṭhati saṃsarati ca te sūkṣmāḥ
tathā mātāpitṛjāḥ sthūlaśarīropacāyakāḥ
ṛtukāle mātāpitṛsaṃyoge śoṇitaśukramiśrībhāvenodarāntaḥ sūkṣmaśarīrasyopacayaṃ kurvanti
tat sūkṣmaśarīraṃ punar mātur aśitapītanānāvidharasena nābhīnibandhenāpyāyate
tathā prārabdhaṃ śarīraṃ sūkṣmair mātāpitṛjaiśca saha mahābhūtaistridhā viśeṣaiḥ pṛṣṭhodarajaṅghākaṭyuraḥśiraḥprabhṛti ṣaṭkauśikaṃ pañcabhautikaṃ rudhiramāṃsasnāyuśukrāsthimajjāsaṃbhṛtam
ākāśo avakāśadānād vāyur vardhanāt tejaḥ pākād āpaḥ saṃgrahāt pṛthivī dhāraṇāt
samastāvayopetaṃ mātur udarād bahir bhavati
evam ete trividhā viśeṣāḥ syuḥ
atrāha
ke nityāḥ ke vānityāḥ
sūkṣmāsteṣāṃ niyatāḥ
sūkṣmās tanmātrasaṃjñakās teṣāṃ madhye niyatā nityāḥ
tair ārabdhaṃ śarīraṃ karmavaśāt paśumṛgapakṣisarīsṛpasthāvarajātiṣu saṃsarati dharmavaśād indrādilokeṣu
evam etanniyataṃ sūkṣmaśarīraṃ saṃsarati na yāvajjñānam utpadyate
utpanne jñāne vidvāñcharīraṃ tyaktvā mokṣaṃ gacchati
tasmād ete viśeṣāḥ sūkṣmā nityā iti
mātāpitṛjā nivartante
tat sūkṣmaśarīraṃ parityajehaiva prāṇatyāgavelāyāṃ mātāpitṛjā nivartante
maraṇakāle mātāpitṛjaṃ śarīram ihaiva nivṛttya bhūmyādiṣu pralīyate yathātattvam
sūkṣmaṃ ca kathaṃ saṃsarati tad āha
yadā lokā anutpannāḥ pradhānādisarge tadā sūkṣmaśarīram utpannam iti
kiṃcānyad asaktam
na saṃyuktaṃ tiryagyonidevamānuṣasthāneṣu
sūkṣmatvāt kutracid asaktam
parvatādiṣvapratihataprasaraṃ saṃsarati gacchati
niyataṃ nityam
yāvanna jñānam utpadyate tāvat saṃsarati
tacca mahadādisūkṣmaparyantaṃ mahān ādau yasya tanmahadādi buddhir ahaṃkāro mana iti pañca tanmātrāṇi
sūkṣmaparyantaṃ tanmātraparyantaṃ saṃsarati śūlagrahapipīlikāvat trīn api lokān
nirupabhogaṃ bhogarahitam
tat sūkṣmaśarīraṃ pitṛmātṛjena bāhyenopacayena kriyādharmagrahaṇād bhogeṣu samarthaṃ bhavatītyarthaḥ
bhāvair adhivāsitam
purastād bhāvān dharmādīn vakṣyāmas tair adhivāsitam uparañjitam
liṅgam iti
pralayakāle mahadādisūkṣmaparyantaṃ karaṇopetaṃ pradhāne līyate
asaṃsaraṇayuktaṃ sad ā sargakālam atra vartate
prakṛtimohabandhanabaddhaṃ sat saṃsaraṇādikriyāsvasamartham iti
punaḥ sargakāle saṃsarati tasmālliṅgaṃ sūkṣmam
kiṃprayojanena trayodaśavidhaṃ karaṇaṃ saṃsaratītyevaṃ codite satyāha
citraṃ yathā kuḍyāśrayam ṛte na tiṣṭhati sthāṇvādibhyaḥ kīlakādibhyo vinā chāyā na tiṣṭhati tair vinā na bhavati
ādigrahaṇād yathā śaityaṃ vinā nāpo bhavanti śaityaṃ vādbhir vināgnir uṣṇaṃ vinā vāyuḥ sparśaṃ vinākāśam avakāśaṃ vinā pṛthivī gandhaṃ vinā tadvat
etena dṛṣṭāntena nyāyena vināviśeṣair aviśeṣaistanmātrair vinā na tiṣṭhati
atha viśeṣabhūtānyucyante śarīraṃ pañcabhūtamayam
vaiśeṣiṇā śarīreṇa vinā kva liṅgasthānaṃ ceti
nirāśrayam
āśrayarahitaṃ liṅgaṃ trayodaśavidhaṃ karaṇam ityarthaḥ
kimarthaṃ tad ucyate
puruṣārthaḥ kartavya iti pradhānaṃ pravartate
sa ca dvividhaḥ śabdādyupalabdhilakṣaṇo guṇapuruṣāntaropalabdhilakṣaṇaśca
śabdādyupalabdhir brahmādilokeṣu gandhādibhogāvāptiḥ
guṇapuruṣāntaropalabdhir mokṣa iti
tasmād uktaṃ puruṣārthahetukam idaṃ sūkṣmaśarīraṃ pravartata iti
nimittanaimittikaprasaṅgena nimittaṃ dharmādi
naimittikam ūrdhvagamanādi purastād eva vakṣyāmaḥ
prasaṅgena prasaktyā
prakṛteḥ pradhānasya vibhutvayogāt
yathā rājā svarāṣṭre vibhutvād yad yad icchati tat tat karotīti tathā prakṛteḥ sarvatra vibhutvayogānnimittanaimittikaprasaṅgena vyavatiṣṭhate
pṛthak pṛthag dehadhāraṇe liṅgasya vyavasthāṃ karoti
liṅgaṃ sūkṣmaiḥ paramāṇubhistanmātrairupacitaṃ śarīraṃ trayodaśavidhakaraṇopetaṃ mānuṣadevatiryagyoniṣu vyavatiṣṭhate
katham
naṭavat
yathā naṭaḥ paṭāntareṇa praviśya devo bhūtvā nirgacchati punar mānuṣaḥ punar vidūṣaka evaṃ liṅgaṃ nimittanaimittikaprasaṅgenodarāntaḥ praviśya hastī strī pumān bhavati
bhāvair adhivāsitaṃ liṅgaṃ saṃsaratītyuktam
tat ke bhāvā ityāha
bhāvāstrividhāścintyante sāṃsiddhikāḥ prakṛtā vaikṛtāśca
tatra sāṃsiddhikā yathā
bhagavataḥ kapilasyādisarga utpadyamānasya catvāro bhāvāḥ sahotpannā dharmo jñānaṃ vairāgyam aiśvaryam iti
prākṛtāḥ kathyante
brahmaṇaścatvāraḥ putrāḥ sanakasanandanasanātanasanatkumārā babhūvuḥ
teṣām utpannakāryakāraṇānāṃ śarīriṇāṃ ṣoḍaśavarṣāṇām ete bhāvāścatvāraḥ samutpannāstasmād ete prakṛtāḥ
tathā vaikṛtā yathācāryamūrtiṃ nimittaṃ kṛtvāsmadādīnāṃ jñānam utpadyate
jñānād vairāgyaṃ vairāgyād dharmo dharmād aiśvaryam iti
ācāryamūrtirapi vikṛtir iti tasmād vaikṛtā ete bhāvā ucyante yair adhivāsitaṃ liṅgaṃ saṃsarati
ete catvāro bhāvāḥ sāttvikāḥ
tāmasā viparītāḥ
sāttvikam etad rūpaṃ tāmasam asmād viparyastam ityatra vyākhyātāḥ
evam aṣṭau dharmo jñānaṃ vairāgyam aiśvaryam adharmo ajñānam avairāgyam anaiśvaryam iti
aṣṭau bhāvāḥ kva vartante dṛṣṭāḥ karaṇāśrayiṇaḥ
buddhiḥ karaṇaṃ tadāśrayiṇaḥ
etad uktam adhyavasāyo buddhir dharmo jñānam iti
kāryaṃ dehas tadāśrayāḥ kalalādyā ye mātṛjā ityuktāḥ
śukraśoṇitasaṃyoge vivṛddhihetukāḥ kalalādyā budbudamāṃsapeśīprabhṛtayastathā kaumārayauvanasthaviratvādayo bhāvā annapānarasanimittā niṣpadyante
ataḥ kāryāśrayiṇa ucyante annādiviṣayabhoganimittā jāyante
nimittanaimittikaprasaṅgeneti yad uktam atrocyante
dharmeṇa gamanam ūrdhvam
dharmaṃ nimittaṃ kṛtvordhvam upayāti
ūrdhvam ityaṣṭau sthānāni gṛhyante tad yathā brāhmaṃ prājāpatyaṃ saumyam aindraṃ gāndharvaṃ yākṣaṃ rākṣasaṃ paiśācam iti
tat sūkṣmaśarīraṃ gacchati
paśumṛgapakṣisarīsṛpasthāvarānteṣvadharmo nimittam
kiṃca jñānena cāpavargaḥ
apavargaśca pañcaviṃśatitattvajñānam
tena nimittenāpavargo mokṣaḥ
tataḥ sūkṣmaśarīraṃ nivartate paramātmocyate
viparyayād iṣyate bandham
ajñānaṃ nimittam
sa caiva naimittikaḥ prākṛto vaikāriko dākṣiṇikaśca bandha iti vakṣyati purastāt
yad idam uktam
prākṛtena ca bandhena tathā vaikārikeṇa ca
dākṣiṇena tṛtīyena baddho nānyena mucyate
tathānyad api nimittam
yathā kasyacid vairāgyam asti na tattvajñānaṃ tasmād ajñānapūrvād vairāgyāt prakṛtilayo mṛto aṣṭāsu prakṛtiṣu pradhānabuddhyahaṃkāratanmātreṣu līyate na mokṣaḥ
tato bhūyo api saṃsarati
tathā yo ayaṃ rājaso rāgaḥ
yajāmi dakṣiṇāṃ dadāmi yenāmuṣmiṃlloke atra yad divyaṃ mānuṣaṃ sukham anubhavāmi
etasmād rājasād rāgāt saṃsāro bhavati
tathaiśvaryād avighātaḥ
etad aiśvaryam aṣṭaguṇam aṇimādiyuktam
tasmād aiśvaryanimittād avighāto naimittiko bhavati brāhmādiṣu sthāneṣvaiśvaryaṃ na vihanyate
kiṃcānyad viparyayād viparyāsaḥ
tasyāvighātasya viparyāso vighāto bhavati
anaiśvaryāt sarvatra vihanyate
eṣa nimittaiḥ saha naimittikaḥ ṣoḍaśavidho vyākhyātaḥ
sa kimātmaka ityāha
yathaiṣa ṣoḍaśavidho nimittanaimittikabhedo vyākhyāta eṣa pratyayasarga ucyate
pratyayo buddhir ityukto adhyavasāyo buddhir dharmo jñānam ityādi
sa ca pratyayasargaścaturdhā bhidyate viparyayāśaktituṣṭisiddhyākhyabhedāt
tatra saṃśayo ajñānaṃ viparyayaḥ
yathā kasyacit sthāṇudarśane sthāṇur ayaṃ puruṣo veti saṃśayaḥ
aśaktiḥ
yathā tam eva sthāṇuṃ samyag dṛṣṭvā saṃśayaṃ chettuṃ na śaknotītyaśaktiḥ
evaṃ tṛtīyastuṣṭyākhyaḥ
yathā tam eva sthāṇuṃ jñātuṃ saṃśayituṃ vā necchati
kim anenāsmākam ityeṣā tuṣṭiḥ
caturthaḥ siddhyākhyaḥ
yathānanditendriyaḥ sthāṇum ārūḍhāṃ valliṃ paśyati śakuniṃ vā
tasya siddhir bhavati sthāṇur ayam iti
evam asya caturvidhasya pratyayasargasya guṇavaiṣamyavimardena tasya bhedāstu pañcāśat
yo ayaṃ sattvarajastamoguṇānāṃ vaiṣamyo vimardas tena tasya pratyayasargasya pañcāśadbhedā bhavanti
tathā kvāpi sattvam utkaṭaṃ bhavati rajastamasī udāsīne kvāpi rajaḥ kvāpi tama iti
bhedāḥ kathyante
pañca viparyayabhedāḥ
te yathā tamo moho mahāmohas tāmisro andhatāmisra iti
eteṣāṃ bhedānāṃ nānātvaṃ vakṣyate anantaram eveti
aśaktestvaṣṭāviṃśatibhedā bhavanti karaṇavaikalyāt
tān api vakṣyāmaḥ
tathā ca tuṣṭir navadhordhvasrotasi rājasāni jñānāni
tathāṣṭavidhā siddhiḥ sāttvikāni jñānāni tatraivordhvasrotasi
etat krameṇaiva vakṣyate
tatra viparyayabhedā ucyante
tamasastāvad aṣṭadhā bhedaḥ
pralayo ajñānādvibhajyate
so'ṣṭāsu prakṛtiṣu līyate pradhānabuddhyahaṃkārapañcatanmātrāṣṭāsu
tatra līnam ātmānaṃ manyate mukto aham iti tamobheda eṣaḥ
aṣṭavidhasya mohasya bhedo aṣṭavidha evetyarthaḥ
yatrāṣṭaguṇam aiśvaryaṃ tatra saṅgād indrādayo devā na mokṣaṃ prāpnuvanti
punaśca tatkṣaye saṃsarantyeṣo aṣṭavidho moha iti
daśavidho mahāmohaḥ
śabdasparśarūparasagandhā devānām ete pañca viṣayāḥ sukhalakṣaṇā mānuṣāṇām apyeta eva śabdādayaḥ pañca viṣayāḥ
evam eteṣu daśasu mahāmoha iti
tāmisro aṣṭādaśadhā
aṣṭavidham aiśvaryaṃ dṛṣṭānuśravikā viṣayā daśaiteṣām aṣṭādaśānām
saṃpadam anunandanti vipadaṃ nānumodantyeṣo aṣṭādaśavidho vikalpastāmisraḥ
tathā tāmisram aṣṭaguṇaṃ aiśvaryaṃ dṛṣṭānuśravikā daśa viṣayāstathāndhatāmisro apyaṣṭādaśabheda eva
kiṃtu viṣayasaṃpattau saṃbhogakāle ya eva mriyate aṣṭaguṇaiśvaryād vā bhraśyate tatas tasya mahad duḥkham utpadyate
so andhatāmisra iti
evaṃ viparyayabhedāstamaḥprabhṛtayaḥ pañca pratyekaṃ bhidyamānā dviṣaṣṭibhedāḥ saṃvṛttā iti
aśaktibhedāḥ kathyante
bhavantyaśakteśca karaṇavaikalyād aṣṭāviṃśatibhedā ityuddiṣṭam
tatraikādaśendriyavadhā bādhiryam andhatā prasuptir upajihvikā ghrāṇapāko mūkatā kuṇitvaṃ khāñjyaṃ gudāvartaḥ klaibyam unmāda iti
saha buddhivadhair aśaktir uddiṣṭā
ye buddhivadhāstaiḥ sahāśakter aṣṭāviṃśatibhedā bhavanti
saptadaśa vadhā buddheḥ
saptadaśa vadhāste tuṣṭibhedāsiddhibhedavaiparītyena
tuṣṭibhedā nava siddhibhedā aṣṭau
ye te viparītaiḥ sahaikādaśa vadhā evam aṣṭāviṃśativikalpā aśaktir iti
viparyayāt tuṣṭisiddhīnām eva bhedakramo draṣṭavyaḥ
tatra tuṣṭir navadhā kathyate
ādhyātmikāścatasras tuṣṭayaḥ
adhyātmani bhavā ādhyātmikāstāśca prakṛtyupādānakālabhāgyākhyāḥ
tatra prakṛtyākhyāḥ
yathā kaścit prakṛtiṃ vetti tasyāḥ saguṇatvanirguṇatvaṃ ca
tena tattvaṃ tatkāryaṃ vijñāyaiva kevalaṃ tuṣṭastasya nāsti mokṣaḥ
eṣā prakṛtyākhyā
upādānākhyā
yathā kaścid avijñāyaiva tattvānyupādānagrahaṇaṃ karoti tridaṇḍakamaṇḍaluvividikābhyo mokṣa iti tasyāpi nāsti mokṣa iti
eṣopādānākhyā
tathā kālākhyā
kālena mokṣo bhaviṣyatīti kiṃ tattvābhyāsenetyeṣa kālākhyā tuṣṭiḥ
tasya nāsti mokṣa iti
tathā bhāgyākhyā
bhāgyenaiva mokṣo bhaviṣyatīti bhāgyākhyā
caturdhā tuṣṭir iti
bāhyā viṣayoparamācca pañca
bāhyāstuṣṭayaḥ pañcaviṣayoparamāt
śabdasparśarūparasagandhebhya uparato arjanarakṣaṇakṣayasaṅgahiṃsādarśanāt
vṛddhinimittaṃ paśupālyavāṇijyapratigrahasevāḥ kāryā etad arjanaṃ duḥkham
arjitānāṃ rakṣaṇe duḥkham
upabhogāt kṣīyata iti kṣayaduḥkham
tathā viṣayopabhogasaṅge kṛte nāstīndriyāṇām upaśama iti saṅgadoṣaḥ
tathā nānupahatya bhūtānyupabhoga iti hiṃsādoṣaḥ
evam arjanādidoṣadarśanāt pañcaviṣayoparamāt pañca tuṣṭayaḥ
evam ādhyātmikabāhyabhedān nava tuṣṭayaḥ
tāsāṃ nāmāni śāstrāntare proktānyaṃbhaḥ salilam ogho vṛṣṭiḥ sutamaḥ pāraṃ sunetraṃ nārīkam anuttamāmbhasikam iti
āsāṃ tuṣṭīnāṃ viparītā aśaktibhedād buddhivadhā bhavanti
tad yathānambho asalilam anogha ityādivaiparītyād buddhivadhā iti
siddhir ucyate
ūhaḥ
yathā kaścinnityam ūhate
kim iha satyaṃ kiṃ paraṃ kiṃ naiḥśreyasaṃ kiṃ kṛtvā kṛtārthaḥ syām iti cintayato jñānam utpadyate
pradhānād anya eva puruṣa ityanyā buddhir anyo ahaṃkāro anyāni tanmātrāṇīndriyāṇi pañca mahābhūtānīti
evaṃ tattvajñānam utpadyate yena mokṣo bhavati
eṣohākhyā prathamā siddhiḥ
tathā śabdajñānāt pradhānapuruṣabuddhyahaṃkāratanmātrendriyapañcamahābhūtaviṣayaṃ jñānaṃ bhavati tato mokṣa iti
eṣā śabdākhyā siddhiḥ
adhyayanād vedādiśāstrādhyayanāt pañcaviṃśatitattvajñānaṃ prāpya mokṣaṃ yāti
ityeṣā tṛtīyā siddhiḥ
duḥkhavighātatrayam
ādhyātmikādhibhautikādhidaivikaduḥkhatrayavighātāya guruṃ samupagamya tata upadeśānmokṣaṃ yāti
eṣā caturthī siddhiḥ
eṣaiva duḥkhatrayabhedāt tridhā kalpanīyeti ṣaṭ siddhayaḥ
tathā suhṛtprāptiḥ
yathā kaścit suhṛjjñānam adhigamya mokṣaṃ gacchatyeṣā saptamī siddhiḥ
dānam
yathā kaścid bhagavatāṃ pratyāśrayauṣadhitridaṇḍakuṇḍikādīnāṃ grāsācchādanādīnāṃ ca dānenopakṛtya tebhyo jñānam avāpya mokṣaṃ yāti
eṣāṣṭamī siddhiḥ
āsām aṣṭānāṃ siddhīnāṃ śāstrāntare saṃjñāḥ kṛtāstāraṃ sutāraṃ tāratāraṃ pramodaṃ pramuditaṃ pramodamānaṃ ramyakaṃ sadāpramuditam iti
āsāṃ viparyayād buddher vadhā ye viparītāste aśaktau nikṣiptāḥ
yathātāram asutāram atāratāram ityādi draṣṭavyam
aśaktibhedā aṣṭāviṃśatir uktāḥ
te saha buddhivadhair ekādaśendriyavadhā iti
tatra tuṣṭiviparyayā nava siddhīnāṃ viparyayā aṣṭāvevam ete saptadaśabuddhivadhāḥ
etaiḥ sahendriyavadhā aṣṭāviṃśatir aśaktibhedāḥ paścāt kathitā iti
viparyayāśaktituṣṭisiddhīnām evoddeśo nirdeśaśca kṛta iti
kiṃcānyat siddheḥ pūrvo aṅkuśastrividhaḥ
siddheḥ pūrvā yā viparyayāśaktituṣṭayastā eva siddher aṅkuśas tadbhedād eva trividhaḥ
yathā hastī gṛhītāṅkuśena vaśo bhavatyevaṃ viparyayāśaktituṣṭibhir gṛhīto loko ajñānaṃ prāpnoti
tasmād etāḥ parityajya siddhiḥ sevyā
sasiddhestattvajñānam utpadyate tasmānmokṣa iti
atha yad uktaṃ bhāvair adhivasitaṃ liṅgaṃ tatra bhāvā dharmādayo aṣṭāvuktā buddhipariṇāmā viparyayāśaktituṣṭisiddhipariṇatāḥ
sa bhāvākhyaḥ pratyayasargaḥ
liṅgaṃ ca tanmātrasargaścaturdaśabhūtaparyantam uktaḥ
tatraikenaiva sargeṇa puruṣārthasiddhau kim ubhayavidhasargeṇeti
ata āha
bhāvaiḥ pratyayasargair vinā liṅgaṃ na tanmātrasargo na pūrvapūrvasaṃskārādṛṣṭakāritatvād uttarottaradehalambhasya
liṅgena tanmātrasargeṇa ca vinā bhāvanirvṛttirna sthūlasūkṣmadehasādhyatvād dharmādeḥ
anāditvācca sargasya bījāṅkuravad anyonyāśrayo na doṣāya tattajjātīyāpekṣitve api tattadvyaktīnāṃ parasparānapekṣitvāt
tasmād bhāvākhyo liṅgākhyaśca dvividhaḥ pravartate sarga iti
kiṃcānyat
tatra daivam aṣṭaprakāraṃ brāhmaṃ prājāpatyaṃ saumyam aindraṃ gāndharvaṃ yākṣaṃ rākṣasaṃ paiśācam iti
paśumṛgapakṣisarīsṛpasthāvarāṇi bhūtānyevaṃ pañcavidhas tairaścaḥ
mānuṣayonirekaiva
iti caturdaśa bhūtāni
triṣvapi lokeṣu guṇatrayam asti
tatra kasmin kim adhikam ityucyate
ūrdhvam ityaṣṭasu devasthāneṣu sattvaviśālaḥ sattvavistāraḥ
sattvotkaṭa ūrdhvasattva iti
tatrāpi rajastamasī staḥ
tamoviśālo mūlataḥ paśvādiṣu sthāvarānteṣu sarvaḥ sargas tamasādhikyena vyāptaḥ
tatrāpi sattvatamasī staḥ
madhye mānuṣe raja utkaṭam
tatrāpi sattvatamasī vidyete
tasmād duḥkhaprāyā manuṣyāḥ
evaṃ brahmādistambaparyanto brahmādisthāvarānta ityarthaḥ
evam abhautikaḥ sargo liṅgasargo bhāvasargo bhūtasargo daivamānuṣatairyagyonā ityeṣa pradhānakṛtaḥ ṣoḍaśavidhaḥ sargaḥ
tatreti teṣu devamānuṣatiryagyoniṣu jarākṛtaṃ maraṇakṛtaṃ caiva duḥkhaṃ cetanaḥ caitanyavān puruṣaḥ prāpnoti na pradhānaṃ na buddhir nāhaṃkāro na tanmātrāṇīndriyāṇi mahābhūtāni ca
kiyantaṃ kālaṃ puruṣo duḥkhaṃ prāpnotīti tad vivinakti
liṅgasya ā vinivṛtteḥ
yat tan mahadādi liṅgaśarīreṇāviśya tatra vyaktībhavati tad yāvan na nivartate saṃsāraśarīram iti tāvat saṃkṣepeṇa triṣu sthāneṣu puruṣo jarāmaraṇakṛtaṃ duḥkhaṃ prāpnoti
liṅgasya ā vinivṛtter liṅgasya vinivṛttiṃ yāvat
liṅganivṛttau mokṣo mokṣaprāptau nāsti duḥkham iti
tat punaḥ kena nivartate
yadā pañcaviṃśatitattvajñānaṃ syāt sattvapuruṣānyathākhyātilakṣaṇam idaṃ pradhānam iyaṃ buddhir ayam ahaṃkāra imāni pañca mahābhūtāni yebhyo anyaḥ puruṣo visadṛśa iti
evaṃ jñānālliṅganivṛttistato mokṣa iti
prakṛteḥ kiṃ nimittam ārambha ityucyate
ityeṣa parisamāptau nirdeśe ca
prakṛtikṛtau prakṛtikaraṇe prakṛtikriyāyām
ya ārambho mahadādiviśeṣabhūtaparyantaḥ prakṛtermahān mahato ahaṃkāras tasmāt tanmātrāṇyekādaśendriyāṇi tanmātrebhyaḥ pañca mahābhūtānītyeṣaḥ
pratipuruṣavimokṣārtham
puruṣaṃ puruṣaṃ prati
devamanuṣyatiryagbhāvaṃ gatānāṃ vimokṣārtham ārambhaḥ
katham
svārtha iva parārtha ārambhaḥ
yathā kaścit svārthaṃ tyaktvā mitrakāryāṇi karotyevaṃ pradhānam
puruṣo atra pradhānasya na kiṃcit pratyupakāraṃ karoti
svārtha iva na ca svārthaḥ parārtha eva
arthaḥ śabdādiviṣayopalabdhir guṇapuruṣāntaropalabdhiśca
triṣu lokeṣu śabdādiviṣayaiḥ puruṣā yojayitavyā ante mokṣeṇeti pradhānasya pravṛttiḥ
tathā coktaṃ kumbhavat pradhānaṃ puruṣārthaṃ kṛtvā nivartata iti
atrocyate
acetanaṃ pradhānaṃ cetanaḥ puruṣa iti
mayā triṣu lokeṣu śabdādibhir viṣayaiḥ puruṣo yojyo ante mokṣaḥ kartavya iti
kathaṃ cetanavat pravṛttiḥ
satyaṃ kiṃtvacetānānām api pravṛttir dṛṣṭā nivṛttiśca
yasmād ityāha
yathā tṛṇādikaṃ gavā bhakṣitaṃ kṣīrabhāvena pariṇamya vatsavivṛddhiṃ karoti puṣṭe ca vatse nivartata evaṃ puruṣavimokṣanimittaṃ pradhānam iti
ajñasya pravṛttir iti
kiṃca
yathā loka iṣṭautsukye sati tasya nivṛttyarthaṃ kriyāsu pravartate gamanāgamanakriyāsu kṛtakāryo nivartate tathā puruṣasya vimokṣārthaṃ śabdādiviṣayopabhogalakṣaṇaṃ guṇapuruṣāntaropalabdhilakṣaṇaṃ ca dvividham api puruṣārthaṃ kṛtvā pradhānaṃ nivartate
kiṃcānyat
yathā nartakī śṛṅgārādirasair itihāsādibhāvaiśca nibaddhagītavāditravṛttāni raṅgasya darśayitvā kṛtakāryā nṛtyānnivartate tathā prakṛtir api puruṣasyātmānaṃ prakāśya buddhyahaṃkāratanmātrendriyamahābhūtabhedena nivartate
kathaṃ ko vāsyā nivartako hetuḥ
tad āha
nānāvidhair upāyaiḥ prakṛtiḥ puruṣasyopakāriṇyanupakāriṇaḥ puṃsaḥ
katham
devamānuṣatiryagbhāvena sukhaduḥkhamohātmakabhāvena śabdādiviṣayabhāvena
evaṃ nānāvidhairupāyair ātmānaṃ prakāśyāham anyā tvam anya iti nivartate
ato nityasya tasyārtham apārthaṃ carati kurute
yathā kaścit paropakārī sarvasyopakurute nātmanaḥ pratyupakāram īhata evaṃ prakṛtiḥ puruṣārthaṃ carati karotyapārthakam
paścād uktam ātmānaṃ prakāśya nivartate
nivṛttā ca kiṃ karotītyāha
loke prakṛteḥ sukumārataraṃ na kiṃcid astītyevaṃ me matir bhavati
yena parārtha evaṃ matirutpannā
kasmāt
aham anena puruṣeṇa dṛṣṭāsmītyasya puṃsaḥ punardarśanaṃ nopaiti puruṣasyādarśanam upayātītyarthaḥ
tatra sukumārataraṃ varṇayati
kecid īśvaraṃ kāraṇaṃ bruvate
ajño jantur anīśo ayam ātmanaḥ sukhaduḥkhayoḥ
īśvaraprerito gacchet svargaṃ narakam eva vā
apare svabhāvakāraṇakā bruvate
kena śuddhīkṛtā haṃsā mayūrāḥ kena citritāḥ
svabhāvenaiveti
atra sāṃkhyācāryā āhuḥ
nirguṇatvād īśvarasya kathaṃ saguṇāḥ prajā jāyeran
kathaṃ vā puruṣānnirguṇād eva
tasmāt prakṛter yujyate
yathā śuklebhyastantubhyaḥ śukla eva paṭo bhavati kṛṣṇebhyaḥ kṛṣṇa evetyevaṃ triguṇāt pradhānāt trayo lokāstriguṇāḥ samutpannā iti gamyate
nirguṇa īśvaraḥ saguṇānāṃ lokānāṃ tasmādutpattir ayukteti
anena puruṣo vyākhyātaḥ
tathā keṣāṃcit kālaḥ kāraṇam ityuktaṃ ca
kālaḥ pacati bhūtāni kālaḥ saṃharate jagat
kālaḥ supteṣu jāgarti kālo hi duratikramaḥ
vyaktāvyaktapuruṣās trayaḥ padārthāstena kālo antarbhūto asti
sa hi vyaktaḥ
sarvakartṛtvāt kālasyāpi pradhānam eva kāraṇam
svabhāvo apyatraiva līnaḥ
tasmāt kālo na kāraṇaṃ nāpi svabhāva iti
tasmāt prakṛtir eva kāraṇam
na prakṛteḥ kāraṇāntaram astīti
na punar darśanam upayāti puruṣasyātaḥ prakṛteḥ sukumārataraṃ subhogyataraṃ na kiṃcid īśvarādikāraṇam astīti me matir bhavati
tathā ca loke rūḍhaṃ puruṣo muktaḥ puruṣaḥ saṃsaratīti ca
udita āha
tasmāt kāraṇāt puruṣo na badhyate nāpi mucyate nāpi saṃsarati yasmāt kāraṇāt prakṛtir eva nānāśrayā daivamānuṣatiryagyonyāśrayā buddhyahaṃkāratanmātrendriyabhūtasvarūpeṇa badhyate mucyate saṃsarati ceti
atha mukta eva svabhāvāt sa sarvagataśca kathaṃ saṃsarati
aprāptaprāpaṇārthaṃ saṃsaraṇam iti
tena puruṣo badhyate puruṣo mucyate puruṣaḥ saṃsaratīti vyapadiśyate yena saṃsāritvaṃ na vidyate
sattvapuruṣāntarajñānāt tattvaṃ puruṣasyābhivyajyate
tadabhivyaktau kevalaḥ śuddho muktaḥ svarūpapratiṣṭhaḥ puruṣa iti
atra yadi puruṣasya bandho nāsti tato mokṣo api nāsti
atrocyate
prakṛtir evātmānaṃ badhnāti mocayati ca yanna sūkṣmaśarīraṃ tanmātrakaṃ trividhakaraṇopetaṃ tat trividhena bandhena badhyate
uktaṃ ca
prākṛtena ca bandhena tathā vaikārikeṇa ca
dākṣiṇena tṛtīyena baddho nānyena mucyate
tat sūkṣmaṃ śarīraṃ dharmādharmasaṃyuktam
prakṛtiśca badhyate prakṛtiśca mucyate saṃsaratīti
kathaṃ tat
ucyate
rūpaiḥ saptabhir eva
etāni sapta procyante dharmo jñānaṃ vairāgyam aiśvaryam adharmo ajñānam avairāgyam anaiśvaryam
etāni prakṛteḥ sapta rūpāṇi
tair ātmānaṃ svaṃ badhnāti prakṛtir ātmānaṃ svenaiva
saiva prakṛtiḥ puruṣasyārthaḥ puruṣārthaḥ kartavya iti vimocayatyātmānam ekarūpeṇa jñānena
kathaṃ jñānam utpadyate
evam uktakrameṇa pañcaviṃśatitattvālocanābhyāsād iyaṃ prakṛtir ayaṃ puruṣa etāni pañcatanmātrendriyamahābhūtānīti puruṣasya jñānam utpadyate
nāsmi nāham eva bhavāmi na me mama śarīraṃ tad yato aham anyaḥ śarīram anyat
nāham ityapariśeṣam ahaṃkārarahitam apariśeṣam
aviparyayād viśuddham
viparyayaḥ saṃśayo aviparyayād asaṃśayāt
viśuddhaṃ kevalaṃ tad eva nānyad astīti mokṣakāraṇam
utpadyate abhivyajyate jñānaṃ pañcaviṃśatitattvajñānaṃ puruṣasyeti
jñāne puruṣaḥ kiṃ karoti
tena viśuddhena kevalajñānena puruṣaḥ prakṛtiṃ paśyati prekṣakavat prekṣakeṇa tulyam avasthitaḥ svasthaḥ
yathā raṅgaprekṣako avasthito nartakīṃ paśyati
svasthaḥ svasmiṃstiṣṭhati svasthaḥ svasthānasthitaḥ
kathaṃbhūtāṃ prakṛtim
nivṛttaprasavāṃ nivṛttabuddhyahaṃkārakāryām arthavaśāt saptarūpavinivṛttāṃ nivartitobhayapuruṣaprayojanavaśāt
yaiḥ saptabhī rūpairdharmādibhir ātmānaṃ badhnāti tebhyaḥ saptabhyo rūpebhyo vinivṛttāṃ prakṛtiṃ paśyati
raṅgastha iti yathā raṅgastha ityevam upekṣaka ekaḥ kevalaḥ śuddhaḥ puruṣaḥ
tenāhaṃ dṛṣṭeti kṛtvoparatā nivṛttā
ekaikaiva prakṛtistrailokyasyāpi pradhānakāraṇabhūtā
na dvitīyā prakṛtir asti mūrtibhede jātibhedāt
evaṃ prakṛtipuruṣayor nivṛttāvapi vyāpakatvāt saṃyogo'sti na tu saṃyogakṛtaḥ sargaḥ
sati saṃyoge api tayoḥ prakṛtipuruṣayoḥ sargagatattvāt satyapi saṃyoge prayojanaṃ nāsti sargasya sṛṣṭeścaritārthatvāt
prakṛter dvividhaṃ prayojanaṃ śabdaviṣayopalabdhir guṇapuruṣāntaropalabdhiśca
ubhayatrāpi caritārthatvāt sargasya nāsti prayojanaṃ yaḥ punaḥsarga iti
yathā dānagrahaṇanimitta uttamarṇādhamarṇayor dravyaviśuddhau satyapi saṃyoge na kaścid arthasaṃbandho bhavati
evaṃ prakṛtipuruṣayorapi nāsti prayojanam iti
yadi puruṣasyotpanne jñāne mokṣo bhavati tato mama kasmānna bhavatīti
ata ucyate
yadyapi pañcaviṃśatitattvajñānaṃ samyagjñānaṃ bhavati tathāpi saṃskāravaśād dhṛtaśarīro yogī tiṣṭhati
katham
cakrabhramavaccakrabhrameṇa tulyam
yathā kulālaścakraṃ bhramayitvā ghaṭaṃ karoti mṛtpiṇḍaṃ cakram āropya
punaḥ kṛtvā ghaṭaṃ paryāmuñcati cakraṃ bhramatyeva saṃskāravaśāt
evaṃ samyagjñānādhigamād utpannasamyagjñānasya dharmādīnām akāraṇaprāptau
etāni saptarūpāṇi bandhanabhūtāni samyagjñānena dagdhāni
yathā nāgninā dagdhāni bījāni prarohaṇasamarthānyevam etāni dharmādīni bandhanāni na samarthāni
dharmādīnām akāraṇaprāptau saṃskāravaśād dhṛtaśarīras tiṣṭhati
jñānād vartamānadharmādharmakṣayaḥ kasmānna bhavati
vartamānatvād eva kṣaṇāntare kṣayam apyeti
jñānaṃ tvanāgatakarma dahati vartamānaśarīreṇa ca yat karoti tad apīti vihitānuṣṭhānakaraṇād iti
saṃskārakṣayāccharīrapāte mokṣaḥ
sa kiṃviśiṣṭo bhavati
ityucyate
dharmādharmajanitasaṃskārakṣayāt prāpte śarīrabhede caritārthatvāt pradhānasya nivṛttāvaikāntikam avaśyam ātyantikam anantarhitaṃ kaivalyaṃ kevalabhāvānmokṣa ubhayam aikāntikātyantikam ityevaṃviśiṣṭaṃ kaivalyam āpnoti
puruṣārtho mokṣaḥ
tadartham idaṃ guhyaṃ rahasyaṃ paramarṣiṇā śrīkapilarṣiṇā samākhyātaṃ samyag uktam
yatra jñāne bhūtānāṃ vaikārikāṇāṃ sthityutpattipralayā avasthānāvirbhāvatirobhāvāścintyante vicāryante
yeṣāṃ vicārāt samyak pañcaviṃśatitattvavivecanātmikā sampadyate saṃvittir iti
sāṃkhyaṃ kapilamuninā proktaṃ saṃsāravimuktikāraṇaṃ hi
yatraitāḥ saptatir āryā bhāṣyaṃ cātra gauḍapādakṛtam
samāptā imāḥ sagauḍapādabhāṣyāḥ sāṃkhyakārikāḥ