Vijñānabhikṣu Sāṃkhyasāra

sāṅkhyasāraḥ । prathamaḥ paricchedaḥ ।

mahadākhyaḥ svayambhūryo jagadaṅkura īśvaraḥ ।
sarvātmane namastasmai viṣṇave sarvajiṣṇave ।।

sāṅkhyakārikayā leśādātmatattvaṃ vivecitam ।
sāṅkhyasāraviveko ato vijñānena prapañcyate ।।

prāyaḥ saṅkalitā sāṅkhyaprakriyā kārikāgaṇe ।
sā ato atra varṇyate leśāt tadanuktāṃśamātrataḥ ।।

sāṅkhyabhāṣye prakṛtyādeḥ svarūpaṃ vistarān mayā ।
proktaṃ tasmāt tadapyatra saṅkṣepādeva vakṣyate ।।

ātmānātmavivekasākṣātkārāt kartṛtvādyakhilābhimānanivṛttyā tatkāryarāgadveṣadharmādharmādyanutpādāt pūrvotpannakarmaṇāṃ cāvidyārāgādisahakāryucchedarūpadānena vipākānārambhakatvāt prārabdhasamāptyanantaraṃ punarjanmābhāvena trividhaduḥkhātyantanivṛttirūpo mokṣo bhavatīti śrutismṛtiḍiṇḍimaḥ । athākāmayamāno yo akāmo niṣkāmo na tasya prāṇā utkrāmantīhaiva samavalīyante । 
ātmānaṃ cedvijānīyādayamastīti pūruṣaḥ ।
kimicchan kasya kāmāya śarīramanusañcaret ।।

yadā sarve pramucyante kāmā ye asya hṛdi śritāḥ ।
atha martyo amṛto bhavatyatra brahma samaśnute ।।

kāmān yaḥ kāmayate manyamānaḥ
sa karmabhirjāyate tatra tatra ।
paryāptakāmasya kṛtātmanastu
ihaiva sarve pravilīyanti kāmāḥ ।।

ityādyāḥ । smṛtayaśca kaurmādyāḥ । yathā kaurme । 
rāgadveṣādayo doṣāḥ sarve bhrāntinibandhanāḥ ।
kāryo hyasya bhaveddoṣaḥ puṇyāpuṇyamiti śrutiḥ ।।

tadvaśādeva sarveṣāṃ sarvadehasamudbhavaḥ । mokṣadharme ca । 
indriyāṇīndriyārthāśca nopasarpantyatarṣulam ।
hīnaśca karaṇairdehī na dehaṃ punararhati ।।

tasmāt tarṣātmakād rāgād bījājjāyanti jantavaḥ । nanu rāgābhāve api kevalakarmavaśānnarakādiprāpteḥ kathaṃ rāgasya karmasahakāritvaṃ vipākārambha upapannam । narakādau viśeṣato rāgābhāve api sāmānyato rāgasattvāt । niṣiddhastryādigāmināṃ stryādirāgādeva taptalohamayanārīsamāliṅganādirūpanarakotpatteḥ । yadyapyavidyāsmitārāgadveṣabhayākhyaṃ kleśapañcakameva janmādivipākārambhe karmaṇāṃ sahakāri bhavati । tadeva saktaḥ saha karmaṇaiti 
liṅgaṃ mano yatra niṣiktamasya ।
iti śrutāvabhimānarāgadveṣādijanyasya viṣayavāsanākhyasaṅgasāmānyasyaiva janmādivipākārambhe karmasahakāritvasiddheḥ ।
yatra yatra mano dehī dhārayet sakalaṃ dhiyā ।
snehāddveṣādbhayādvā api yāti tattatsarūpatām ।।

ityādismṛteśca । tathā ca kleśamūlaḥ karmāśayaḥ । sati mūle tadvipāko jātyāyurbhogā iti yogasūtrābhyāmapyadṛṣṭe tadvipākārambhe ca kleśānāṃ hetutvavacanācca । tathā apyavidyāsmitāsattve rāgasyāvaśyakatvāddveṣabhayayośca rāgamūlakatvādrāga eva mukhyato janmādihetutayā yathoktavākyairnirdiśyata iti । nanu । kṣīyante cāsya karmāṇi tasmin dṛṣṭe parāvare । ityādiśruterjñānasya prācīnakarmanāśakatvamevocitaṃ dāhakatvaṃ kathamiṣyata iti cenna । jñānāgnidagdhakarmāṇaṃ tamāhuḥ paṇḍitaṃ budhāḥ । ityādivākyairdāhasyāpi śravaṇena lāghavāddāhaparatvasyaiva nāśādivākyeṣvapi kalpanaucityāt । karmaṇāṃ dāhaśca kleśākhyasahakāryucchedena naiṣphalyam । karmaṇāṃ nāśastu prārabdhabhogānte cittanāśādeva bhaviṣyati । ato lokasiddhenāvidyānāśenaiva dvāreṇa karmaphalānutpattisambhavānna jñānasya karmanāśakatvaṃ gauravādityādikaṃ yogavārttike praprañcitamasmābhiriti dik । tasmādvivekasākṣātkārādavidyāsmitārāgādikleśanivṛttau trividhaduḥkhātyantanivṛttirūpaparamapuruṣārthaḥ siddhyatītyupapannam । tathā ca yogasūtradvayam । heyaṃ duḥkhamanāgatam । vivekkhyātiraviplavā hānopāya iti ।

iti śrīvijñānabhikṣuviracite sāṅkhyasāre abhyarhitattvādādau vivekakhyātiphalasya paramapuruṣārthasya paricchedaḥ ।।

atha dvitīyaḥ paricchedaḥ

athātmānātmavivekajñānasya kiṃ svarūpaṃ taducyate । ātmā tāvat sukhaduḥkhādyanubhaviteti sāmānyato lokaprasiddhiḥ anātmā ca prakṛtyādirjaḍavargaḥ tayoranyonyavaidharmyeṇa pariṇāmitvāpariṇāmitvādirūpeṇa doṣaguṇātmakena heyopādeyatayā pṛthaktvena jñānaṃ vivekajñānam । tathā ca śrutiḥ । sa eṣa neti netyātmā agṛhyo na hi gṛhyate aśīryo na hi śīryate asaṅgo na hi sajyate asito na vyathate na riṣyatītyādi । smṛtiśca । 
so atha pratinivṛttākṣo gurudarpaṇabodhitaḥ ।
svato anyāṃ vikriyāṃ mauḍhyādāsthitāmañjasaikṣata ।।

athāsau prakṛtirnāhamiyaṃ hi kaluṣātmikā ।
śuddhabuddhasvabhāvo ahamiti tyajati tāṃ vidan ।।

evaṃ dehendriyādibhyaḥ śuddhatvenātmani smṛte ।
nikhilā savikāreyaṃ tyaktaprāyā ahicarmavat ।।

iti । evaṃ tattvābhyāsānneti netīti tyāgādvivekasiddhiriti । tattvajñānasya lakṣaṇaṃ ca mātsye kṛtam । 
avyaktādye viśeṣānte vikāre asmiṃśca varṇite ।
cetanācetanānyatvajñānena jñānamucyate ।।

iti । yadyapyanyonyabhedajñānameva vivekajñānaṃ tathāpyātmaviśeṣyakameva tanmokṣakāraṇaṃ bhavati । ātmā vā are draṣṭavya ityādi śrutismṛtibhyaḥ । nanvanātmanyātmabuddhirūpā yā avidyā pātañjalādiṣūktā tasyāḥ kathamātmaviśeṣyakavivekajñānanāśyatvaṃ prakārādibhedāditi cenna । tādṛśāvidyāyā anātmaviśeṣyakavivekajñānadvāreṇātmaviśeṣyakavivekajñānanāśyatvāditi । yacca yogena nirvikalpakamātmajñānaṃ jāyate tadvivekajñānadvāraiva mokṣakāraṇaṃ bhavati na tu sākṣādavidyānivartakatvābhāvāt । ahaṃ gauraḥ kartā sukhī duḥkhītyādi jñānameva hyavidyā saṃsārānarthahetutayā śrutismṛtinyāyasiddhā tasyāśca nivartikā nāhaṃ gaura ityādirūpā vivekakhyātireva bhavati । samāne viṣaye grāhyābhāvatvaprakārakagrāhyābhāvajñānatvenaiva virodhāt । anyathā śuktanirvikalpakasyāpi idaṃ rajatamiti jñānavirodhitvāpatteḥ । kiñca yatoktābhāvajñāne grāhyajñānavirodhitvasyāvaśyakatayā nirvikalpakajñānasya bhramanivartakatvaṃ na pṛthak kalpyate gauravāt । api cāthā ata ādeśo neti neti na hyetasmāditi netyanyat paramastītyādiśrutyā vivekopadeśāpekṣayottamopadeśo nāstītyucyate । 
kṣetrakṣetrajñayorevamantaraṃ jñānacakṣuṣā ।
bhūtaprakṛtimokṣaṃ ca ye viduryānti te param ।।

iti gītādivākyaiśca vivekajñānasyaiva mokṣahetutvamucyate । ato vivekajñānameva sākṣādavidyānivṛttyā mokṣahetuḥ । yogena kevalātmasākṣātkārastu yogyānupalabdhividhayopādhyādigatadharmābhāvamupādhyādibhedaṃ ca grāhayati tato avidyānivṛttiriti । etena sarvabhūteṣu samatājñānamātmanaḥ sarvātmakatvādijñānaṃ ca śrutismṛtyorgīyamānaṃ vivekajñānasyaiva śeṣabhūtaṃ sarvadarśaneṣu mantavyam । jñānāntarāṇāṃ sākṣādabhimānānivartakatvāt । brahmamīmāṃsāyāṃ tvayaṃ viśeṣo yat paramātmavivekaśeṣatvam । sāṅkhyaśāstre tu sāmānyātmavivekaśeṣatvamiti dik । nanu yathoktavivekakhyātito apyatyantamavidyocchedo na ghaṭate । vivekakhyāteravidyāpratibandhakatvamātratvena vivekakhyātināśottaraṃ punarabhimānasambhavāt । śuktirajatavivekadarśino api kālāntare śuktau rajatabhramavaditi । maivam । śuktyādiṣu jāte api sākṣātkāre dūratvādirūpaviṣayadoṣāṇāṃ paṭalādirūpakaraṇadoṣāṇāṃ cotpattisambhavena punarbhramo yuktaḥ । anātmanyātmābhimāne tvanādivāsanaiva doṣaḥ sarvāstikasammataḥ jātamātrasyābhimāne doṣāntarānupalabdheḥ । sā mithyājñānavāsanā yadā vivekakhyātiparamparājanyadṛḍhavāsanonmūlitā tadaiva vivekasākṣātkāraniṣṭhocyate । tatpūrvamavaśyaṃ vāsanāleśato mithyāṃśasya kasyāpyātmani bhāvāt tasyāṃ ca vivekakhyātiniṣṭhāyāṃ jātāyāṃ na punarabhimānaḥ sambhavati vāsanākhyadoṣābhāvāditi tu mahadvaiṣamyam । yadi tu buddhipuruṣayoranyonyapratibimbanādikamavivekakāraṇaṃ doṣa iṣyate tadā tu taddoṣaṃ bādhitvaiva vivekasākṣātkāra udita iti na tasya punarbhramahetutvaṃ phalabalena yogajadharmāsahakṛtasyaiva tasya doṣatvakalpanāsambhavāditi । vivekakhyātiniṣṭhā ca gītādiṣu lakṣitā । 
prakāśaṃ ca pravṛttiṃ ca mohameva ca pāṇḍava ।
na dveṣṭi sampravṛttāni na nivṛttāni kāṅkṣati ।।

udāsīnavadāsīno guṇairyo na vicālyate ।
sarvārambhaparityāgī guṇātītaḥ sa ucyate ।।

iti । guṇātīto nivṛttaguṇābhimānaḥ । adhikaṃ tu jñānilakṣaṇamagre vakṣyāmaḥ । nanvevamapi vivekapratiyogipadārthānāmānantyena prātisvikarūpaiḥ sarvapadārthebhyo vivekagrahāsambhavāt kathaṃ vivekakhyātermokṣahetutvamiti cenna । dṛśyatvapariṇāmitvādisāmānyarūpairvivekagrahasambhavāt । draṣṭā svasākṣātprakāśebhyo bhinnaḥ prakāśakatvādyo yasya prakāśakaḥ sa tasmādbhinnaḥ yathā ghaṭādāloko vṛttiprakāśyācca vṛttirityanumānenādāvantardṛśyebhyo buddhivṛttitadārūḍhārthebhyo vivekato buddhīsākṣī sidhyati । karmakartṛvirodhaścānukūlastarkaḥ । atra ātmani vyabhicāravāraṇāya sākṣātpadam । vṛttidvāraivātmanaḥ svaviṣayatvāt । nanvatrānumāne buddhivṛttimātrādvivekaḥ sidhyatu । tasyā eva sākṣadātmadṛśyatvāt na prakṛtyādibhya iti cenna । vṛttīnāmajñātasattvābhāvena hyatrānumāne lāghavādvakṣyamāṇatarkagaṇāccākhilavṛttīnāṃ draṣṭā vibhukūṭasthanityaikajñānasvarūpatayaiva sidhyati । yathā naiyāyikānāṃ kṣitiḥ sakartṛkā kāryatvādityanumāne lāghavāt karturekatvanityatvādikaṃ tadvat । tatra vibhutvaṃ paricchinnabhinnatvaṃ kūṭasthatvādikatvaṃ ca pariṇāmibhinnatvādikamato buddhyātmanordṛgdṛśyarūpato vivekagrahe sati taduttarānumānena pariṇāmitvāpariṇāmitvādirūpaiḥ sāmānyato apyātmānātmavivekagraho ghaṭata iti । ataeva pātañjale sattvapuruṣānyatākhyātireva mokṣahetutayā sthale sthale vyāsabhāṣye proktā । sattvapuruṣānyatākhyātirūpadṛgdṛśyavivekagrahottaraṃ yathoktarītyā prakṛtyādivivekagrahāt । tatra ca sattvaśabde buddhisthatvena buddhisattvamuktamiti । evaṃ ca prakṛtyādipadārthānāṃ viśiṣyajñānābhāve api tadvivekajñānaṃ ghaṭate । etena dṛgdṛśyavivekādavidyānivṛttiriti prācāṃ pravādo apyupapāditaḥ । kiñcātmā prakṛtitatkāryebhyo bhinno apariṇāmitvādityādyanumānairapi sāmānyato dṛśyaviveko draṣṭari sambhavatīti । yattvādhunikā vedāntibruvā dṛśyatvenaiva prakṛtyādīnāṃ draṣṭṛtvena ca prakṛtyādyakhilajaḍebhya ātmavivekaṃ manyante । 
ghaṭadraṣṭā ghaṭādbhinnaḥ sarvathā na ghaṭo yathā ।
dehadraṣṭā tathā deho nāhamityādirūpataḥ ।।

tanna । ātmā vā are draṣṭavya ityādiśrutibhirātmano api dṛśyatvāt sākṣāddṛśyatvavivakṣayā ca prakṛtyāderasaṅgrahāt karaṇadvāraiva taddarśanāt । athaivaṃ kalpanīyaṃ ātmano vṛttivyāpyatvameva dṛśyatvaṃ śrutyādibhirvidhīyate na tu prakāśyatvarūpaphalavyāpyatvam । svayamprakāśasvarūpasya prakāśāpekṣāvirahāt । ato atra dṛśyatvaṃ prakāśyatvaṃ taccātmani nāstīti tadapi tuccham । yathā hyahamityanubhūyamāno apyātmā caitanyākhyaphalavyāpyo na bhavatīti bhavadbhirucyate tathaiva bauddhairapīṣyate sukhaduḥkhādimattvenāpi buddhiḥ svaprakāśatayā caitanyavyāpyā na bhavatīti । tathā cātmanīva buddhāvapi dṛśyatvāsiddhyā dṛśyatvena rūpeṇa buddhiviveko atyantāpekṣito api na sidhyatīti bhāṣyādiṣu cānyānyatra dūṣaṇānyuktānīti dik । nanu sambhavatyevaṃ sāmānyarūpeṇa vivekagrahaḥ । tathāpi sāmānyānyeva bahūni santi pariṇāmitvasaṃhatyakāritvasukhaduḥkhamohātmakatvacaturviṃśatitattvatvādīnyatastaistai rūpairvivekagrahāṇāṃ mokṣahetutve ananugamadoṣa iti cenna । abhimānapratibandhakajñānatvenaivānugamāditi । athaivaṃ sāmānyarūpeṇa vivekasyaiva sarvābhimānanivartakatayā nāhaṃ deho nendriyāṇityādipratyekarūpairvivekagrahāṇāṃ mokṣahetutvaṃ śrutismṛtyorucyamānaṃ kathaṃ ghaṭeteti cenna । avāntaravivekānāṃ sāmānyavivekaprapañcamātratvāditi ।।

iti śrīvijñānabhikṣuviracite sāṅkhyasāre mokṣahetuvivekajñānasya svarūpasya paricchedaḥ ।।

atha tṛtīyaḥ paricchedaḥ ।

atha ke te prakṛtyādayo yebhyaḥ puruṣo vivecanīya ityucyate ।
prakṛtirbuddhyahaṅkārau tanmātraikādaśendriyam ।
bhūtāni ceti sāmānyāccaturviṃśatireva te ।।

eteṣveva dharmadharmyabhedena guṇakarmasāmānyānāmantarbhāvaḥ । tatra prakṛtitvaṃ sākṣāt paramparayā akhilavikāropādānatvaṃ prakṛṣṭākṛtiḥ pariṇāmarūpā asyā iti vyutpatteḥ । prakṛtiḥ śaktirajā pradhānamavyaktaṃ tamo māyā avidyetyādayaḥ prakṛteḥ paryāyāḥ । 
brāhmīti vidyā avidyeti māyeti ca tathā pare ।
prakṛtiśca parā ceti vadanti paramarṣayaḥ ।।

iti smṛteḥ । sā ca sāmyāvasthayopalakṣitaṃ sattvādidravyatrayam । kāryasattvādivāraṇāyopalakṣitāntam । sāmyāvasthā ca nyūnādhikabhāvenāsaṃhananāvasthā akāryāvastheti yāvat । mahadādikaṃ tu kāryasattvādikaṃ na kadā apyakāryāvasthaṃ bhavatīti tadvyāvṛttiḥ । vaiṣamyāvasthāyāmapi prakṛtitvasiddhaya upalakṣitamityuktam । akāryamiti tūpalakṣitāntasya niṣkṛṣṭārthaḥ । sattvādiguṇavatī sattvādyatiriktā prakṛtiriti na śaṅkanīyam । sattvādīnāmataddharmatvaṃ tadrūpatvāditi sāṅkhyasūtreṇa sattvādīnāṃ prakṛtisvarūpahetunā prakṛtidharmatvapratiṣedhāt । yogasūtratadbhāṣyābhyāmapi guṇānāmeva prakṛtitvavacanācca । guṇebhya eva kāryotpattau tadanyaprakṛtikalpanāvaiyarthyācca । prakṛterguṇā ityādivākyaṃ tu vanasya vṛkṣā itivad bodhyam । sattvaṃ rajastama iti prakṛterabhavan guṇāḥ । iti sattvādīnāṃ prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva । mahadādisṛṣṭirhi guṇavaiṣamyāt śrūyate । tacca vaiṣamyaṃ sajātīyasavalanena guṇāntaravyāvṛttaprakāśādiphalopahitaḥ sattvādivyavahārayogyaḥ pariṇāma iti । etenāṣṭāviṃśatitattvapakṣo apyupapādito mantavyaḥ । vaiṣamya eva sattvādivyavahāraśca śrutau dṛśyate । yathā tama evedamagra āsa tatpareṇeritaṃ viṣamatvaṃ prayātyetad vai rajaso rūpaṃ khalvīritaṃ viṣamatvaṃ prayātyetad vai sattvasya rūpamiti । sattvāditrayaṃ ca sukhaprakāśalāghavaprasādādiguṇavattayā । saṃyogavibhāgādimattayā anāśritatvopādānatvādinā ca draṣṭavye api puruṣopakaraṇatvāt puruṣabandhakatvācca guṇaśabdenocyate । guṇānāṃ sukhaduḥkhamohātmakatvapravādastu dharmadharmyabhedāt । manasaḥ saṅkalpātmakatvavat । tatra sattvaṃ sukhaprasādaprakāśādyanekadharmakaṃ prādhānyatastu sukhātmakamucyate । evaṃ rajo api duḥkhakāluṣyapravṛttyādyanekadharmakaṃ prādhānyatastu duḥkhātmakamucyate । tathā tamo api mohāvaraṇastambhanādyanekadharmakaṃ prādhānyatastu mohātmakamucyate । ta eva dharmāsteṣāṃ lakṣaṇāni bhavanti । sattvādisañjñā cānvarthā । sato bhāvaḥ sattvamuttamatvamiti vyutpattyā hi dharmaprādhānyenottamaṃ puruṣopakaraṇaṃ sattvaśabdārthaḥ । madhyamaṃ ca rajaḥśabdārtho rāgayogāt । adhamaṃ ca tamaḥśabdārthaḥ । adharmāvaraṇayogāt । tāni ca sattvādīni pratyekamasaṅkhyavyaktayaḥ । laghutvādidharmairanyonyasādharmyaṃ vaidharmyaṃ ca guṇānāmiti sāṅkhyasūtrāt । atra hi sūtre laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam । evaṃ calatvādinā gurutvādinā ca bahūnāṃ rajasāṃ bahūnāṃ ca tamasāṃ tadubhayamuktamiti । kiñca yadi sattvāditrayamekaikavyaktireva syāt tat trayaṃ vibhveva vaktavyam । ekadā anekabrahmāṇḍādisṛṣṭiśravaṇāt । tathā ca kāryāṇāmanantavaicitryaṃ na ghaṭate । na ca saṃyogavaicitryādvaicitryaṃ syāditi vācyam । vibhūnāṃ trayāṇāṃ guṇānāṃ svataḥ saṃyogavaicitryāsambhavāt । dravyāntarasya cāvacchedakībhūtasyābhāvāditi । tasmāt sattvādīnyasaṅkhyavyaktikānyeva dravyāṇi । teṣu tritvavacanaṃ tu sattvatvādivibhājakopādhitrayeṇa vaiśeṣikāṇāṃ navadravyavacanavaditi siddham । tāni ca sattvādīni yathāyogyamaṇuvibhuparimāṇakāni । anyathā rajasaścalasvabhāvatvavacanavirodhāt । ākāśakāraṇatvasya ca vibhutvaucityāt । sarveṣāṃ kāraṇadravyāṇāṃ vibhutve kāryāṇāṃ paricchinnatvānupapatteśca । nanvevaṃ vaiśeṣikoktānyeva pārthivāṇvādīni prakṛtirityāyāyamiti cenna । gandhādiguṇaśūnyatvena kāraṇadravyeṣu pṛthivītvādyabhāvato asmākaṃ viśeṣāt । taduktaṃ viṣṇupurāṇādiṣu ।।

avyaktaṃ kāraṇaṃ yat tat pradhānamṛṣisattamaiḥ ।
procyate prakṛtiḥ sūkṣmā nityaṃ sadasadātmakam ।।

śabdasparśavihīnaṃ tadrūpādibhirasaṃyutam ।
triguṇaṃ tajjagadyoniranādiprabhavāpyayam ।।

ityādinā । vaiśeṣikāṇāṃ kāraṇadravyeṣu gandhādyanumānaṃ tu bhāṣye asmābhirnirākṛtam । athaivamapi prakṛteraṇuvibhusādhāraṇasattvādyanekavyaktirupatve aparicchinnatvaikatvākriyatvasiddhāntakṣatiriti maivam । kāraṇadravyatvarūpaprakṛtitvenaivāparicchinnatvavacanāt । gandhatvena gandhānāṃ pṛthivīvyāpakatāvat । ākāśādiprakṛtīnāṃ vibhutvenaiva prakṛtivibhutvasiddhāntopapatteśca । tathā puruṣabhedena sargabhedena ca bhedābhāvasyaivaikaśabdārthatvāt । ajāmekāmiti śrutitastathā avagamāt । athādhyavasāyābhimānādikriyārāhityasyaivākriyaśabdārthatvāt । anyathā śrutismṛtiṣūktasya prakṛtikṣobhasyānupapatteriti । prakṛtigatāścāpare viśeṣā bhāṣye draṣṭavyāḥ । prakṛtyanumānaṃ cedam । sukhaduḥkhamohātmakaṃ mahadādikāryaṃ sukhaduḥkhamohātmakadravyakāryaṃ sukhaduḥkhamohātmakatvāt vastrādikāryaśayyādivaditi । śrutismṛtī cātrānugrāhakastarkaḥ । evaṃ sāmānyato anumitāyāḥ prakṛterviśeṣāḥ śāstrādyogāccāvagantavyāḥ । anumānasya sāmānyamātraviṣayakatvāt । nanvantareva sukhādikamupalabhyate bāhyavastuṣu sukhādau kiṃ pramāṇaṃ yena dṛṣṭāntatā syāditi । antaḥkaraṇasya sukhādihetutayā viṣayeṣu sukhādikaṃ sidhyati । na ca rūpādigatottamatvādikameva sukhādyutpādane niyāmakam । uttamatvāderjātirūpatve nīlatvapītatvādinā jātisāṅkaryāpatteḥ । kālādibhedairekasyā eva rūpavyakteḥ sukhaduḥkhotpādakatvācca । ataḥ sukhādimattvamevottamatvādikam । kiñca ghaṭarūpamiti pratyayavat strīsukhaṃ candanasukhamityādipratyayādapi viṣaye sukhādyucitam । adhikaṃ tu bhāṣye draṣṭavyam । tadevaṃ prakṛtirnirūpitā । mahattattvaṃ nirūpyate । prakṛteḥ sakāśādbuddhyākhyaṃ mahattattvaṃ jāyate । tasya dharmādirūpaprakṛṣṭaguṇayogān mahatsañjñā tadeva ca lakṣaṇam । mahān buddhiḥ prajñetyādayaśca tasya paryāyāḥ । tathā coktamanugītāyām । 
mahānātmā matirviṣṇurjiṣṇuḥ śambhuśca vīryavān ।
buddhiḥ prajñopalabdhiśca tathā brahmā dhṛtiḥ smṛtiḥ ।।

paryāyavācakairetairmahānātmā nigadyate ।
sarvataḥ pāṇipādaśca sarvato akṣiśiromukhaḥ ।।

sarvataḥ śrutimāṃlloke sarvaṃ vyāpya sa tiṣṭhati ।
aṇimā laghimā prāptirīśāno jyotiravyayaḥ ।।

jñānavantaśca ye kecidalubdhā jitamanyavaḥ ।
vimuktāḥ sarva evaite mahattvamupayāntyuta ।
viṣṇurevādisargeṣu svayambhūrbhavati prabhuḥ ।।

iti । atra sattvādyaṃśatrayeṇa mahato devatātrayopādhitvāt tadavivekena brahmaviṣṇuśivatvavacanam । taduktaṃ viṣṇau । sāttviko rājasaścaiva tāmasaśca tridhā mahān । iti । 
savikārāt pradhānāt tu mahattattvamajāyata ।
mahāniti yataḥ khyātirlokānāṃ jāyate sadā ।।

guṇebhyaḥ kṣobhyamāṇebhyastrayo devā vijajñire ।
ekā mūrtistrayo devā brahmaviṣṇumaheśvarāḥ ।।

iti । aṇimetyādibhāvanirdeśo dharmadharmyabhedāt । brahmaśaṅkarāpekṣayā apyādau viṣṇurūpeṇaiva mahānāvirbhavatīti viṣṇurevetyardhenoktam । ekameva mahattattvamaṃśato rajastamaḥsambhedena pariṇataṃ sad vyaṣṭijīvānāmupādhiradharmādiyuktaṃ kṣudramapi bhavati । mahaduparāgādviparītamiti sāṅkhyasūtrāt । mahattattvasya prādhānyenāsādhāraṇyena cādhyavasāyo vṛttiḥ । mahadahaṅkāramanastritayātmakasyāntaḥkaraṇasya mahattattvaṃ bījāvastheti । atra prakṛtermahān mahato ahaṅkāra ityādisṛṣṭikrame śāstrameva pramāṇam । anumānena sāmānyataḥ kāryāṇāṃ sakāraṇakatvamātrasiddheḥ na tu sṛṣṭau bhūtādikramo vā antaḥkaraṇādikramo vetyekataravadhārakamanumānaṃ sambhavati । śrutismṛtyanugṛhītaṃ yathākathañcilliṅgaṃ tu mahadādikrame astīti bhāṣye asmābhiḥ pradarśitam । mahattattvaṃ nirūpitam । ahaṅkāro nirūpyate । mahattattvādahaṅkāra utpadyate । aṅkurāt śākhāvat । tasya cābhimānavṛttikatvādahaṅkārasañjñā । kumbhakārasañjñāvat । tasya ca paryāyāḥ kaurme proktāḥ । 
ahaṅkāro abhimānañca kartā mantā ca saṃsmṛtaḥ ।
ātmā ca prakulo jīvo yataḥ sarvāḥ pravṛttayaḥ ।।

iti । sa cāhaṅkārastrividhatayā trividhakāryahetuḥ । taduktaṃ kaurme । 
vaikārikastaijasaśca bhūtādiścaiva tāmasaḥ ।
trividho ayamahaṅkāro mahataḥ sambabhūva ha ।।

taijasādindriyāṇi syurdevā vaikārikāddaśa ।
ekādaśaṃ manaścātra svaguṇenobhayātmakam ।।

bhūtatanmātrasargastu bhūtāderabhavan prajāḥ । vaikārikaḥ sāttvikaḥ । svaguṇenindriyavṛttiṣu sāhāyyarūpeṇotkarṣeṇa । ubhayātmakaṃ jñānakarmobhayendriyātmakam । anyatramanā abhūvaṃ nā aśrauṣamityādiśrutyā manaso jñānakarmobhayendriyasahakāritvasiddheriti । ekādaśendriyadevāśca । digvātārkapracetośvivahnīndropendramitrakāḥ । ahaṅkāro nirūpitaḥ । indriyādīni nirūpyante । ahaṅkārādādau mana utpadyate । 
śabdarāgācchrotramasya jāyate bhāvitātmanaḥ ।
rūparāgāt tathā cakṣurghrāṇaṃ gandhajighṛkṣayā ।।

ityādinā mokṣadharmādāvindriyādīnāṃ manovṛttirāgādikāryatvaśravaṇāt । tataścāhaṅkārāt saṅkalpapūrvakaṃ daśendriyāṇi pañcatanmātrāni cotpadyante । indriyatanmātrayośca kāryakāraṇabhāvasyābhāvāt kramaniyamo nāsti । tatrendriyeṣu nāstyavāntarakāryakāraṇabhāvaḥ pramāṇābhāvāt । tanmātreṣu tvasti । śabdatanmātrādvakṣyamāṇakrameṇa sparśatanmātraṃ śabdasparśobhayaguṇakamevaṃ krameṇaikaikaguṇavṛddhyā paratanmātratrayaṃ pūrvapūrvatanmātrebhya utpadyate pātañjalabhāṣye tanmātreṣu krameṇaikaikaguṇavṛddhivacanāt । tataśca pañcatanmātrebhyaḥ pañcabhūtāni jāyante । tatrāhaṅkārāt pañcatanmātrāṇāṃ taddvārā bhūtānāṃ cotpattau kramaḥ kūrmaviṣṇvādipurāṇeṣūktaḥ । 
bhūtādistu vikurvāṇaḥ śabdamātraṃ sasarja ha ।
ākāśaṃ suṣiraṃ tasmādutpannaṃ śabdalakṣaṇam ।।

ākāśastu vikurvāṇaḥ sparśamātraṃ sasarja ha ।
vāyurutpadyate tasmāt tasya sparśo guṇo mataḥ ।।

ityādikrameṇeti । nanvevamākāśādibhūtacatuṣṭayasyāpi tattvāntarārambhakatvena prakṛtitvāpattyā kevalavikṛtitvasiddhāntakṣatiriti cenna । ākāśādīnāṃ sparśāditanmātreṣvahaṅkāropaṣṭambhamātreṇa kāraṇatvasya purāṇeṣūktatvāditi । tadevaṃ trayoviṃśatitattvānāmutpattiruktā । tatra pañcabhūtāni varjayitvā ahaṅkāraṃ ca buddhau praveśya saptadaśakaṃ liṅgaśarīrasañjñaṃ bhavati vahnerindhanavadātmano abhivyaktisthānatvāt । tacca sarvapuruṣāṇāṃ sargādāvutpadya prākṛtapralayaparyantaṃ tiṣṭhati । tenaiva cehalokaparalokayoḥ saṃsaraṇaṃ jīvānāṃ bhavati । prāṇaśca buddhereva vṛttibheda ityato na liṅgaśarīrāt pṛthaṅ nirdiśyate । tasya liṅgaśarīrasya sūkṣmāṇi pañcabhūtānyāśrayaścitrādivadāśrayaṃ vinā paramasūkṣmasya lokāntaragamanāsambhavāt । idaṃ ca liṅgaśarīramādau svayambhuva upādhibhūtamekameva jāyate । tasyaiva virāḍākhyavakṣyamāṇasthūlaśarīravat । tataśca vyaṣṭijīvānāmupādhibhūtāni vyaṣṭiliṅgaśarīrāṇi tadaṃśabhūtāni tato vibhajyante । piturliṅgaśarīrāt putraliṅgaśarīravat । taduktaṃ sūtrakāreṇa । vyaktibhedaḥ karmaviśeṣāditi । 
teṣāṃ tvavayavān sūkṣmān ṣaṇṇāmapyamitaujasām ।
sanniveśyātmamātrāsu sarvabhūtāni nirmame ।।

iti । ṣaṇṇāmiti ṣaḍindriyaṃ samastaliṅgaśarīropalakṣakam । tathā ca svayambhūḥ svaliṅgaśarīrāvayavān sūkṣmān alpān ātmamātrāsu svāṃśacetaneṣu saṃyojya sarvaprāṇinaḥ sasarjetyarthaḥ । liṅgaśarīraṃ nirūpitam । sthūlaśarīrotpattirucyate । daśaguṇitamahattattvamadhye ahaṅkāro ahaṅkārasyāpi daśaguṇitasya madhye vyoma vyomno api daśaguṇitasya madhye vāyurvāyorapi daśaguṇitasya madhye tejaḥ tejaso api daśaguṇitasya madhye jalaṃ jalasyāpi daśaguṇitasya madhye pṛthivī samutpadyate । saiva sthūlaśarīrasya bījam । tadeva ca pṛthivīrūpaṃ bījamaṇḍarūpeṇa pariṇamate । tasyāpi daśaguṇitasyāṇḍarūpasya pṛthivyāvaraṇasya madhye caturdaśabhuvanātmakaṃ svayambhuvaṃ sthūlaśarīraṃ tatsaṅkalpādevotpadyate । tenaiva śarīreṇa svayambhūrnārāyaṇa ityucyate । taduktaṃ manunā svayambhuvaṃ prakṛtya । 
so abhidhyāya śarīrāt svāt sisṛkṣurvividhāḥ prajāḥ ।
apa eva sasarjādau tāsu bījamavāsṛjat ।।

tadaṇḍamabhavaddhaimaṃ sahasrāṃśusamaprabham ।
tasmin jajñe svayaṃ brahmā sarvalokapitāmahaḥ ।।

sa vai śarīrī prathamaḥ sa vai puruṣa ucyate ।
ādikartā sa bhūtānāṃ brahmāgre samavartata ।।

āpe nārā iti proktā āpo vai narasūnavaḥ ।
tā yadasyāyanaṃ pūrvaṃ tena nārāyaṇaḥ smṛtaḥ ।।

ityādineti । tata eva cādipuruṣāt vyaṣṭipuruṣāṇāṃ vibhāgādante ca tatraiva layāt sa eva caika ātmeti śrutismṛtyorvyavahriyate । ato na vyavahāraparatayā nārāyaṇa eva sarvabhūtānāmātmeti śrutismṛtivirodha iti । tataśca sa nārāyaṇo virāṭ śarīrī svanābhikamalakarṇikāsthānīyasya sumerorupari caturmukhākhyasvayambhuvaṃ sṛṣṭvā taddvārā anyānapi vyaṣṭiśarīriṇaḥ sthāvarāntān sasarja । tathā ca smaryate । 
taccharīrasamutpannaiḥ kāryaistaiḥ karaṇaiḥ saha ।
kṣetrajñāḥ samajāyanta gātrebhyastasya dhīmataḥ ।।

iti । yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate taddainandinasargeṣveva kalpabhedena mantavyam । dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśādghaṭate na tvādisargeṣu । dainandinapralaya eva līlāvigraheṇa śayanāditi । tadevaṃ saṅkṣepataścaturviṃśatitattvāni teṣāṃ sṛṣṭirūpaṃ prayojanaṃ coktam । tatra yadyasmājjāyate tasya tadāpūraṇenaiva sthitiḥ tatastasya saṃhāro api tatraiva bhavati । 
yadyasmājjāyate tattvaṃ tattatra pravilīyate ।
līyante pratilomāni jāyante cottarottaram ।।

iti bhāratādibhya iti । ete ca sṛṣṭisthitisaṃhārarūpāḥ sthūlā eva pariṇāmāścaturviṃśatitattvānāṃ kūṭasthapuruṣavivekāya pradarśitāḥ । sūkṣmā apyanye pratikṣaṇapariṇāmā eteṣāṃ smaryante । 
nityadā hyaṅgabhūtāni bhavanti na bhavanti ca ।
kālenālakṣyavegena sūkṣmatvāttanna dṛśyate ।।

iti । ataśca sarvaṃ jaḍavastu paramārthataḥ sarvadaivāsaducyate । tataśca tasmādvirajyātmaiva paramārthasatyo duḥkhabhīrubhirdraṣṭavyaḥ । taduktamanugītāyām । 
avyaktabījaprabhavo budhiskandhamayo mahān ।
mahāhaṅkāraviṭapa indriyāṅkurakoṭaraḥ ।।

mahābhūtapraśākhaśca viśeṣapratiśākhavān ।
sadāparṇaḥ sadāpuṣpaḥ śubhāśubhaphalodayaḥ ।।

ājīvaḥ sarvabhūtānāṃ brahmavṛttaḥ sanātanaḥ ।
etajjñātvā ca tattvena jñānena paramāsinā ।।

chittvā cākṣaratāṃ prāpya jahāti mṛtyujanmanī ।

iti śrīvijñānabhikṣuviracite sāṅkhyasāre vivekapratiyogināṃ prakṛtyādīnāṃ svarūpaparicchedaḥ ।।

iti sāṅkhyasārasya pūrvabhāgaḥ ।।

athottarabhāgaḥ ।।

prathamaḥ paricchedaḥ ।।

atha śiṣyaiḥ sukhenaiva grahītuṃ padyamālayā ।
vivekasyānuyogyātmā puruṣākhyo nirūpyate ।।

tatra sāmānyataḥ siddho jāne ahamiti dhībalāt ।
draṣṭā ato nityavibhvādidharmaireva sa sādhyate ।।

bhoktā nityastadarthatvāt tatkarmotpāditatvataḥ ।
mahadādivikārāṇāṃ sarveṣāmaviśeṣataḥ ।।

api cādṛṣṭasaṃskārādhāratvādbījarūpataḥ ।
dhīranādirato asyāśca siddhā bhokturanāditā ।।

svasvāmibhāvānāditvamṛte bhoktṛvyavasthiteḥ ।
svabhaktavṛttisaṃskāravattvaṃ svatvaṃ tu buddhiṣu ।।

svāmyaṃ svaniṣṭhasaṃskārahetuvṛtteśca bhoktari ।
ataśca ghaṭate svatvanāśe kaivalyamātmanaḥ ।।

bhoktuścānādibhāvasya vināśe hetvasambhavāt ।
na nāśo bhokturastīti bhoktā nityo hi sidhyati ।।

janyo jñānaprakāśo asya nityatve tu na yujyate ।
na hyaprakāśe kutrāpi prakāśotpattirīkṣyate ।।

kārye prakāśākhyaguṇe avayavānāṃ hi tadguṇaḥ ।
kāraṇaṃ tena nānityaḥ prakāśo nityavastuni ।।

prakāśāśrayasaṃyogāt prakāśabhūma indhane ।
ādarśe cāvṛterbhaṅgāt prakāśotpattivibhramaḥ ।।

tasmānnityātmano jñānaṃ nityaṃ vācyaṃ tathā sati ।
lāghavājjñānamevātmā nirādhāraḥ prakalpyate ।।

anāśritatayā dravyaṃ saṃyogādeśca tanmatam ।
ato jñāne ahamityādibuddhirapyupapadyate ।।

piṇḍe ahandhīrhi mūḍhānāṃ dhruvaivānādidoṣataḥ ।
saṃyogāttatra piṇḍe tu jñānavattvamatiḥ pramā ।।

santu vā a; adheyatā alpatvajanmanāśādibuddhayaḥ ।
śrotrasya nabhasīvārthajñānasya jñānamātrake ।।

tasmāllāghavatarkeṇa bādhakābhāvatastathā ।
śrutyādibhiśca nityātmā cidrūpeṇaiva sidhyati ।।

tajjñānaṃ vibhu nityatvāddehavyāpitayā api ca ।
madhyatve nāśitā hi syādaṇutve vā alpadeśatā ।।

vibhutve api svadhīvṛttereva sākṣānnirīkṣaṇāt ।
na sarvatra sadā sarvabhānaṃ jñāne prasajyate ।।

arthabhānaṃ citāvarthapratibimbo mato budhaiḥ ।
vṛttereva cittau sākṣātpratibimbanayogyatā ।।

ato asaṅge api kūṭasthacaitanye vibhuni dhruve ।
vṛttidvārakamevānyabhānaṃ phalabalān matam ।।

anvayavyatirekābhyāṃ vṛttijanyatayā akhilaḥ ।
vṛtyaikādhikaraṇyena kāmādirdhīṣu nātmasu ।।

ato antaḥsvavikārāṇāṃ svasvabuddhiṣvavasthiteḥ ।
kūṭāstha eva sarvo api cidākāśagaṇaḥ samaḥ ।।

nityaśuddho nityabuddho nityamukto nirañjanaḥ ।
svaprakāśo nirādhāraḥ pradīpaḥ sarvavastuṣu ।।

nanvevamekataivāstu lāghavādātmanāṃ svavat ।
dhīṣveva sukhaduḥkhādivaidharmyāditi cenna tat ।।

bhogābhogādivaidharmyeṇaikarūpe api cidgaṇe ।
śrutismṛtibhyāmuktena bhedasiddheḥ parasparam ।।

sukhādipratibimbhātmā bhogo apyasya na vastutaḥ ।
tathā apyasya citau bhāvābhāvau syātāṃ hi bhedakau ।।

aupādhikau yathā śyāmarāgau sphaṭikabhedakau ।
svadṛṣṭāntaśca viṣamo vaidharmyāsiddhito ambare ।।

iti śrīvijñānabhikṣuviracite sāṅkhyasāre puruṣasvarūpaparicchedaḥ ।।

atha dvitīyaḥ paricchedaḥ ।।

athātmānātmavaidharmye guṇadoṣātmake tayoḥ ।
vakṣye vistārato yena viveko atisphuṭo bhavet ।।

sāmānyātmaghanākāśe sānnidhyeritaśaktibhiḥ ।
jāyate līyate bhūtvā bhūyo ayaṃ jagadambudaḥ ।।

triguṇātmakaśaktīnāṃ pariṇāmairataścitiḥ ।
ādhāravidhayā viśvopādānamavikārataḥ ।।

yathā a; adharatayā toyaṃ dharopādānamiṣyate ।
svasthapārthivatanmātradvāreṇaivaṃ citirmatā ।।

ato jagadupādānamapi brahmāvikārataḥ ।
kūṭasthanityaparyāyaparamārthasaducyate ।।

svārthatvāt svānubhūtyā ca siddhatvāt paramārthasat ।
svataḥ sthityā svataḥ siddhyā lokaiḥ sanniti hīryate ।।

pratikṣaṇavikāreṇa taistai rūpairapāyataḥ ।
prakṛtyādirasat sarvo jaḍārtho abdhau taraṅgavat ।।

yattu kālāntareṇāpi nānyasañjñāmupaiti vai ।
pariṇāmādisambhūtāṃ tadvastvityādikasmṛteḥ ।।

parārthādhīnasattvācca paradṛṣṭyā ca siddhitaḥ ।
parataḥ sannasanneva tatparāpekṣayā mataḥ ।।

sato astitvaṃ tu nāsattā nāstitve satyatā kutaḥ ।
iti gāruḍataścaivaṃ sadasattvavyavasthiteḥ ।।

ato na sannāsadidaṃ jagat sadasadātmakam ।
asadviṣayakatvācca tasya dhīstāttviko bhramaḥ ।।

jagadvṛkṣasya caitanyaṃ sāro asārastathetarat ।
prapañcasya sthirāṃśo hi citirevāvikārataḥ ।।

tadanyadakhilaṃ tucchamasāratvādudīryate ।
tathā anṛtamasaccāpi tadapekṣāsthiratvataḥ ।।

evaṃvidhaivātmasattā anyāsattā ca darśitā ।
vāsiṣṭhādau vistarato yathā leśāttaducyate ।।

svapno jāgratyasadrūpaḥ svapne jāgradasadvapuḥ ।
mṛtirjanmanyasadrūpā mṛtau janmāpyasanmayam ।।

jaganmayī bhrāntiriti na kadāpi na vidyate ।
vidyate na kadācicca jalabudbudavat sthitam ।।

ātmaivāsti paraṃ satyaṃ nānyāḥ saṃsāradṛṣṭayaḥ ।
śuktikārajataṃ yadvadyathā marumarīcikā ।।

asti sarvagataṃ śāntaṃ paramātmaghanaṃ śuci ।
acintyacinmātravapuḥ paramākāśamātatam ।।

tatsarvagaṃ sarvaśakti sarvaṃ sarvātmakaṃ svayam ।
yatra yatra yathodeti yathā a; aste tatra tatra vai ।।

āvirbhāvatirobhāvamayāstribhuvanormayaḥ ।
sphurantyatitate yasmin marāviva marīcayaḥ ।।

asateva satī toyanadyeva laharī calā ।
manasevendrajālaśrīrjāgatī pravitanyate ।।

brahmaṇā tanyate viśvaṃ manasaiva svayambhuvā ।
manomayamato viśvaṃ yannāma paridṛśyate ।।

yo hyaśuddhamatirmūḍho rūḍho na vitate pade ।
vajrasāramidaṃ tasya jagadastyasadeva sat ।।

avyutpannasya kanake kānake kaṭake yathā ।
kaṭakajñaptirevāsti na manāgapi hemadhīḥ ।।

tathā ajñasya purāgāranaganāgendrabhāsurā ।
iyaṃ dṛśyadṛgevāsti na tvanyā paramārthadṛk ।।

ityādivākyairvāsiṣṭhe nātyantāsatyatoditā ।
jagato aparavākyairhi satkāryaṃ prākṛtaṃ matam ।।

nāmarūpavinirmuktaṃ yasmin santiṣṭhate jagat ।
tamāhuṃ prakṛtiṃ kecin māyāmeke apare tvaṇūn ।।

suṣuptāvasthayā cakrapadmarekhāśilodare ।
yathā sthitā citerantastatheyaṃ jagadāvalī ।।

prakṛtivratatirvyomni jātā brahmāṇḍasatphalā ।
ityādivākyaiḥ sāṅkhyīyasatkāryādyupavarṇanāt ।।

iti śrīvijñānabhikṣuviracite sāṅkhyasāre ātmānātmanoḥ satyatvāsatyatvavaidharmyaparicchedaḥ ।।

atha tṛtīyaḥ paricchedaḥ ।।

tadevātmanaḥ sattā darśitā anyavilakṣaṇā ।
atha cidrūpatāṃ vakṣye buddhivṛttivilakṣaṇām ।।

anubhūtiścitirbodho vedanaṃ cocyate pumān ।
vedyaṃ jaḍaṃ tamo ajñānaṃ pradhānādikamucyate ।।

vedanaṃ vedyasambandhādeva vettrabhidhīyate ।
yathā prakāśyasambandhāt prakāśo api prakāśakaḥ ।।

yathā vā arthoparāgeṇa bhānamarthasya bhāsakam ।
evaṃ vedyoparaktasyāsvāṃśasyādhāratāṃ aśini ।।

asaṅgāyāṃ citau vedyoparāgo ayaṃ na dhīṣviva ।
kintu sākṣāddvārato vā citi tatpratibimbanam ।।

bāhyaṃ vṛttyākhyakaraṇābhāvādanuparāgataḥ ।
citirnaivekṣate cetyaṃ vibhutve api ca sarvataḥ ।।

tathā cidapi vṛttyākhyakaraṇābhāvato arthavat ।
svagocarāṃ vṛttimṛte tiṣṭhatyajñātasattayā ।।

tadevaṃ cinnirākārā prakāśākāśarūpiṇī ।
tiṣṭhatyavyaktarūpā ca mokṣādau vṛttyabhāvataḥ ।।

buddhivṛttistu sākārā paricchinnā ca dīpavat ।
vyaktā ca sarvadā tadvadasaṅkhyā kṣaṇabhaṅgurā ।।

jaḍā ca paradṛśyatvādghaṭadīpādivan matā ।
vṛtteḥ prakāśatā tvarthākāratvādakṣataiva hi ।।

yathā asyākāratārhatvādādarśastatprakāśakaḥ ।
sarvākāratvayogyatvāt saivaṃ sarvaprakāśikā ।।

na punarvṛttidraṣṭṛtvaṃ citastadbhinnadraṣṭṛtā ।
vṛtteryato gauravaṃ syāddvayorjñātṛtvakalpane ।।

buddhyārūḍhaṃ tvanyavastu taddvārā pratibimbitam ।
paśyatyanubhavo nānyo draṣṭā buddhyādiko akhilaḥ ।।

ityevaṃ buddhivṛttibhyo vailakṣaṇyaṃ citīritam ।
cidacittvākhyavaidharmyaṃ dehādibhyaḥ sphuṭantvidam ।।

anyonyapratibimbena sārūpyādvṛtibodhayoḥ ।
bodhavyavahṛtirvṛttau lohe agnivyavahāravat ।।

naivālpabuddhyāśakyo ayaṃ viveko vṛttibodhayoḥ ।
tārkikā yatra sammūḍhāḥ sāṅkhyānāṃ śreṣṭhatā yataḥ ।।

vijñānavādino bauddhā vṛttibodhāvivekataḥ ।
jñātātmatvaśrutau mūḍhā menire kṣaṇikāṃ citim ।।

sattvapuṃso viveko ayaṃ vṛttitadbodharūpayoḥ ।
nāśakyaḥ sudhiyāṃ yadvaddhaṃsānāṃ kṣīranīrayoḥ ।।

etadantaśca saṃsāro mokṣāstatraiva saṃsthitaḥ ।
yadvṛttibhyo vivekena tadbodhasyāvadhāraṇam ।।

sarvo apyanubhavaṃ veda na kaścidapi vedatām ।
vivekamātramasmin hi bhāsamāne apyapekṣate ।।

ātmā vivektuṃ bāhyārthe na śakyo vṛtimiśraṇāt ।
ato vṛttau vivektavyo vṛttibodhatayaiva saḥ ।।

yathā buddhyā vivekārho nāgniraṅgāramiśraṇāt ।
so aṅgāre tu vivekārho kāṣṭhadagdhṛtayā sphuṭam ।।

ataeva śrutau svapne dṛśyavṛttivivekataḥ ।
svayaṃjyotiḥsvarūpeṇa tasyā draṣṭā pradarśitaḥ ।।

sākṣāt prakāśo yo yasya sa tadbhinno mato budhaiḥ ।
ghaṭādibhyo yathā a; aloka ālokāccāpi vṛttayaḥ ।।

vṛtteḥ sākṣāt prakāśatvādato anubhavarūpakaḥ ।
vṛttibhyo bhinna ātmeti śīghro mārgaḥ svadarśane ।।

evamādiprakāreṇa buddhisattvaprakāśataḥ ।
vilakṣaṇatayā siddhaścitprakāśo asya bhāsakaḥ ।।

svapnadehādidṛṣṭāntaistasmācchrutyādidarśitaiḥ ।
jāgraddehendriyārthebhyaścitirbhinnatayā matā ।।

svapne dehādikaṃ sarvaṃ cidbhinnaṃ citi bhāsate ।
jāgratyevaṃ viśeṣastu yadbāhyamapi bhāsate ।।

svapne manomayatvācca sākṣāccidviṣayo akhilam ।
karaṇadvārato bāhyaṃ cito jāgrati gocaraḥ ।।

sarvaṃ dehādikaṃ svapnajāgratorekarūpataḥ ।
bhāti cidvyomni nātrārthabāhyāntarbhedato bhidā ।।

cidvyomni vāsanāto dhīḥ pramāṇādvā artharūpiṇī ।
tataścito arthabhānaṃ yat tat samaṃ svapnajāgratoḥ ।।

tadidaṃ svānubhūtyaiva procyate na parokṣataḥ ।
svapnadṛṣṭāntasadṛśo nopāyo astyātmadarśane ।।

suṣuptau hi yathā svapne svātmanyevekṣate akhilam ।
ātmānaṃ caikadeśasthaṃ manyate jāgare tathā ।।

suṣuptirātmanastattvaṃ svarūpāvasthitestadā ।
jāgratsvapnau māyikau tu mṛṣāsārūpyato dhiyā ।।

buddheḥ suṣuptistamasā a; avaraṇaṃ tadvilakṣaṇā ।
citeḥ suṣuptirvṛttyākhyadṛśyāvaraṇaśūnyatā ।।

pūrṇaḥ kūṭasthanityaśca svasvadhīmātravṛttidṛk ।
vṛttyākhyadṛśyavirahāt sarvadā nekṣate pumān ।।

vṛttideśe yathā bodhastathā sarvatra sarvadā ।
vṛthaiva tapyate mūḍhairvyayanāśādinā a; atmanaḥ ।।

duḥkhabhogamahāroganidānaṃ dehagehinī ।
buddhirna tyajyate mūḍhairmahānidrāsukhaṃ yataḥ ।।

anādibuddhigārhasthyaṃ vivekastyajyate na cet ।
na mokṣo bāhyasannyāsādihāmutrāsukhaṃ param ।।

samacinmātrarūpeṣu svaparātmasu sarvadā ।
buddhimātravivekena svaparādibhidā mṛṣā ।।

cinmātre nirguṇe svāminyāropyaivātmakartṛtām ।
svāmyavajñāparādhena vadhyate dhīḥ svakarmabhiḥ ।।

sādhvī tu dhīḥ patiṃ dṛṣṭvā yāthātathyena tatparā ।
ihānandamayī cānte patidehe layaṃ vrajet ।।

nāhaṃ kartā sukhī duḥkhī cinmātrākāśarūpakaḥ ।
evaṃ nāthaṃ cintayantī na patyurduḥkhabhogadā ।।

iti śrīvijñānabhikṣuviracite sāṅkhyasāre ātmānātmanościdacittvavaidharmyaparicchedaḥ ।।

atha caturthaḥ paricchedaḥ ।।

ityevamātmanaḥ prokto buddhyādibhyo vilakṣaṇaḥ ।
citprakāśo adhunā a; anandarūpatā vakṣyate tathā ।।
duḥkhaṃ kāmasukhāpekṣā sukhaṃ duḥkhasukhātyayaḥ ।
iti smṛteḥ sukhātmatvaṃ nityanirduḥkhatā a; atmanaḥ ।।

paribhāṣābalādrūḍhibādhaḥ sarvatra sammataḥ ।
anyathā paribhāṣeyaṃ mokṣaśāstre bhavedvṛthā ।।

yadvā parokṣavādena paramapriyatāptaye ।
rūpikā sukhagīḥ puṃsi vibhutvāptyai svaśabdavat ।।

nānandaṃ na nirānandamityādiśrutibhiḥ sphuṭam ।
ātmanyānandarūpatvaniṣedhādyuktisaṃyutāt ।।

upāsādyarthaśūnyatvānneti neti śrutestathā ।
niṣedhavākyaṃ balavadvidhivākyāditi sthitiḥ ।।

nirnirānandamiti ca svopādhyānandabhoktṛtām ।
svāmitvarūpiṇīṃ vakti na nirdhana itīva hi ।।

preyo anyasmācca sarvasmāditi śrutyā sukhādapi ।
ukta ātmā priyastasya sukhatvoktiśca nocitā ।।

ānandādyāḥ pradhānasya iti vedāntasūtrataḥ ।
vedānte api na siddhānta ātmanaḥ sukharūpatā ।।

vistārādbrahmamīmāṃsābhāṣye asmābhiḥ parīkṣitam ।
citerasukharūpatvaṃ premā vyākhyāyate adhunā ।।

mā na bhūvamahaṃ śaśvadbhūyāsamiti rūpakaḥ ।
nirnimitto anurāgo yaḥ sa premā paramaściti ।।

anyāśeṣatayā buddheḥ sneho ayaṃ na sukheṣvapi ।
ataḥ priyatamaḥ svātmā nānyo ato hyadhikaḥ priyaḥ ।।

ātmatvenātmani premā na sukhatvādyapekṣate ।
ahaṃ syāmiti cedyasmāt sukhaṃ syāmiti neṣyate ।।

tathā ca sukhatāduḥkhābhāvate vā a; atmatā api ca ।
premṇi prayojikā siddhā svataḥpremātmataiva tu ।।

tasmādvastuta ātmaiva priyo naipādhikatvataḥ ।
aupādhikītaraprītirasthiratvānna tāttvikī ।।

prītiranyatra cānityāvivekādyaiḥ sukhādiṣu ।
ātmaprītistu nityā ato nityānandaḥ pumān mataḥ ।।

ātmanaḥ priyatāṃ buddhiryadi paśyet samāhitā ।
sarvātiśāyinīṃ tarhi sukhābdhau kiṃ na majjati ।।

priyadarśanato buddheḥ sukhaṃ lokeṣu dṛśyate ।
ato anumeyaṃ paramapriyadṛṣṭyā paraṃ sukham ।।

ātmārthatvena sarvatra prītirātmā svataḥ priyaḥ ।
iti śaśvacchrutiḥ prāha ātmadṛṣṭividhitsayā ।।

tato apyanupamaṃ jñeyaṃ priyātmekṣaṇataḥ sukham ।
bhuñjate tat sukhaṃ dhīrā jīvanmuktā mahādhiyaḥ ।।

antarātmasukhaṃ satyamavisaṃvādi yoginam ।
apaśyan kṛpaṇo bāhyasukhārthī vañcito janaḥ ।।

sukhāśayā bahiḥ paśyan dehī hīndriyarandhrakaiḥ ।
vātāyanairgṛhītvā antaḥ sukhaṃ vetti na bāhyadṛk ।।

dukhalabhyān duḥkhamayān pariṇāme atiduḥkhadān ।
viṣayotthān sukhābhāsān dhik svātmasukharodhakān ।।

iti śrīvijñānabhikṣuviracite sāṅkhyasāre ātmānātmanoḥ priyāpriyatvavaidharmyaparicchedaḥ ।।

atha pañcamaḥ paricchedaḥ ।

paricchedatrayeṇoktaṃ saccidānandarūpakam ।
gīyamānaṃ śrutismṛtyorātmano lakṣaṇatrayam ।।

tadvaiparītyamanyeṣāṃ lakṣaṇaṃ ceritaṃ sphuṭam ।
ābhyāṃ tu guṇadoṣābhyāṃ viveko doṣahṛt paraḥ ।।

nairguṇyasaguṇatvādivaidharmyāṇyaparāṇyapi ।
bahūni vakṣye saṅkṣepāt pumprakṛtyorataḥ param ।।

dhiyo arthākārayā vṛttyā janitatvāt sukhādayaḥ ।
sāmānādhikaraṇyena kalpyante lāghavād dhiyām ।।

mahadāderjaḍatvena taddhetuśca jaḍo mataḥ ।
kāryakāraṇasājātyaṃ dṛṣṭaṃ loke hi sarvataḥ ।।

ata ātmā bodhamātratayā sidhyati lāghavāt ।
guṇāḥ sarve prakṛtyādervikārāścetare akhilāḥ ।।

ātmā tu nirguṇastadvat kūṭasthaśca mato budhaiḥ ।
citeḥ kūṭasthasañjñā tu sthiratvād girikūṭavat ।।

lepaścetarasambandhe tadrūpairuparaktatā ।
yathā viṣayasambandhādbuddhau bhavati vāsanā ।।

bhāṇḍādau dravyayogācca tattaddravyasya vāsanā ।
lepahetuśca sambandhaḥ saṅgaḥ sambandhi cāñjanam ।।

ato nirañjano asaṅgo nirlepaścocyate pumān ।
nabhaḥpuṣkarapatrādidṛṣṭāntaiḥ paramarṣibhiḥ ।।

cinmātrānantaśaktyabdhau pumarthapavaneritāḥ ।
sattvādiśaktayo yānti viśvabudbudarūpatām ।।

ata īśaścidātmaiva jagataḥ sannidhānataḥ ।
maṇivat prerakatvena jaḍānāmayasāmiva ।।

pumāneva jagatkartā jagadbhartā akhileśvaraḥ ।
svāmyarthe mṛtyavadyasmājjaḍavargaḥ pravartate ।।

karaṇāni ca deheṣu rājārthamadhikārivat ।
bhogyajātaṃ manomantriṇyarpayanti svabhāvataḥ ।।

tairbhogyairyuktamātmānamāvedayati dhīściti ।
īkṣāmātreṇa tadbhuṅkte rājevātmā akhileśvaraḥ ।।

dhanāderīśvaro deho dehasyendriyamīśvaram ।
indriyasyeśvarī buddhirbuddherātmeśvaraḥ paraḥ ।।

kūṭasthasyeśvarasyānyo nāsti preraka ityataḥ ।
īśvarasyāvadhitvena draṣṭā vai parameśvaraḥ ।।

anyasyāgantukaiśvaryaṃ bahuvyāpārasaṅkulam ।
nirvyāpārasya nirdoṣamanādyaiśvaryamātmanaḥ ।।

sarvaśaktimayo hyātmā śaktimaṇḍalatāṇḍavaḥ ।
saṃsāraṃ tannivṛttiṃ ca māyayā a; apnoti helayā ।।

sarvātiśāyi nirdoṣamaiśvaryamidamātmanaḥ ।
paśyato yogino brāhmamapyaiśvaryaṃ tṛṇāyate ।।

bāhyasyātmocyate deho dehasyātmendriyāṇi ca ।
buddhirātmendriyāntasya buddherātmā tu cinnabhaḥ ।।

ata ātmāvadhitvena paramātmocyate citiḥ ।
tathā antaḥkaraṇairyogājjīva ityucyate citiḥ ।।

avidyākāryarahitaḥ paramātmani ca smṛtiḥ ।
yasya yadvyāpakaṃ tasya tadbrahmā ato dharādikam ।।

prakṛtyantaṃ bhavedbrahma svasvakāryādyapekṣayā ।
seśvare sāṅkhyavāde api citerevānumanyate ।।

pare vā paramātmatvādikaṃ tu na jaḍe kvacit ।
adhyakṣavyāpakatvābhyāṃ paraṃ brahma tu cetanaḥ ।।

tasyādhyakṣaṃ vyāpakaṃ ca na hetuvidhayā asti hi ।
asaṅkhyātmā nabhorāśiravibhaktaikarūpakaḥ ।।

so ataścidghanavijñānaghanātmaghanasaṃjñakaḥ ।
prakāśasyānapekṣatvāt svasya draṣṭṛtayā api ca ।।

svaprakāśaḥ pumānukta itare tadvilakṣaṇāḥ ।
bhogo abhyavahṛtiḥ sā ca kūṭasthe nāsti dhīṣviva ।।

dhīvṛttipratibimbākhyagauṇabhogā tu bhoktṛtā ।
sākṣāddhīvṛtidraṣṭṛtvād buddhisākṣyucyate pumān ।।

vinā vikāraṃ draṣṭṛtvāt sākṣī tūkto akhilasya saḥ ।
caityoparāgarūpatvāt sākṣitā apyadhruvā citaḥ ।।

upalakṣaṇamevedamapi vyāvṛttaye jaḍāt ।
ataḥ pumānanirdeśyo aṇuśca sūkṣmaśca kathyate ।।

vinā dṛśyamadṛśyatvādavyaktaścocyate sataḥ ।
adṛśyo dṛśyate rāhurgṛhītena yathendunā ।।

adṛśyaṃ cāsyamādarśe cit tathā svasvabuddhiṣu ।
citi viśvasya saṅgaśced viśvaṃ bhāseta sarvadā ।।

viśvādhāro apyataḥ śūnyamiti cidgīyate khavat ।
dṛśyadoṣān mṛṣābuddhirdṛṣṭyāropya nirmale ।।

ādarśe malavadvyomni doṣadṛṣṭyā tu tapyate ।
vastutaściti nāstyeva malo dṛśyāśritaḥ sadā ।।

ataśca nirmalaḥ svastho nirdoṣaścocyate pumān ।
sajātīyeṣu vaidharmyalakṣaṇā nāsti yadbhidā ।।

ata ātmā samaḥ prokta aikarūpyācca sarvadā ।
dehādhyakṣatayā dehī puryabhivyaktitaḥ pumān ।।

ekākievādadvitīyaḥ kevalaścocyate tu saḥ ।
cicchaktyapratibandhena procyate anāvṛtaḥ pumān ।।

sarvasvāmitayā cātmā kṣetrajñaḥ kṣetravedanāt ।
hṛtsarovaradhīpadmadalavṛttiṣu līlayā ।।

carannivānandamīnān bhuñjāno haṃsa ucyate ।
hakāreṇa bahiryāti sakāreṇa viśan punaḥ ।।

prānavṛttyā anaya cāpi prāṇyātmā haṃsa ucyate ।
śarīrāgarihṛddyāmaguhāyāṃ buddhibhāryayā ।।

vyajyamānastayā sārdhaṃ svapanniva guhāśayaḥ ।
triguṇātmakamāyāṃ svāṃ sānnidhyāt pariṇāmayan ।।

māyīti kathyate cātmā tatkṛtānṛtaveṣadhṛk ।
svānyekādaśa bhūtāni pañcaitāni tu ṣoḍaśa ।।

puṃsaḥ kalāstattvatastu niraṃśatvāt sa niṣkalaḥ ।
ahaṃśabdaḥ svāmivācī svāmī sākṣī tu cetasaḥ ।।

ato ahamiti śabdena cinmātraṃ procyate budhaiḥ ।
sarveśvaraḥ sarvavettā sarvakartā advayaḥ pumān ।।

sāmānyāducyate yadvad rājā sarvanarādhipaḥ ।
ātmādvaitasya sūtreṇa jātimātreṇa varṇanāt ।।

pralaye hi vijātīyadvaitaśūnyatvamātmanām ।
asaṅgatvānnityaśuddho nityabuddhaśca cittvataḥ ।।

nityamuktastathā nityanirduḥkhatvāt pumān mataḥ ।
ityāduguruśāstroktadiśā svānubhavena ca ।।

vaidharmyādātmano anātmavivekaḥ kriyatāṃ budhaiḥ ।
paricchedacatuṣkeṇa pumprakṛtyoḥ suvistarāt ।
vaidharmyagaṇa ukto ayaṃ dhyāyināmāśu muktidaḥ ।।

iti śrīvijñānabhikṣuviracite sāṅkhyasāre ātmavaidharmyagaṇaparicchedaḥ ।।

atha ṣaṣṭhaḥ paricchedaḥ ।

vivekameva sadyuktyā matvā tadanubhūyate ।
rājayogaṃ yathā kuryāt samāsena taducyate ।।

aśakto rājayogasya haṭhayoge adhikāravān ।
vāsiṣṭhe ca vasiṣṭhāya bhusuṇḍenaivamīritam ।।

jñānāvṛttī rājayoge prāṇāyamāsane haṭhe ।
mukhye te aṅgatayā anyonyaṃ sevye śaktyanusārataḥ ।।

viṣaye anantadoṣā ye śrutismṛtisamīritāḥ ।
ta ādau paridraṣṭavyāścittasthairyāya yogibhiḥ ।।

kāmabījānyanantāni samprarohanti yaddhṛdi ।
tatrāṭavīnibhe jñānapuṇyasasyaṃ na vardhate ।।

doṣadṛṣṭyagnisandagdhe kāmabīje tu cetasi ।
guruśāstrahalaiḥ kṛṣṭe sukṣetre tadvivardhate ।।

satyeṣvasattāṃ pracurāṃ tathā ramyeṣvaramyatām ।
sukheṣu pracuraṃ duḥkhaṃ paśyan dhīro virajyate ।।

brahmaloko api narako vināśāmedhyapūritaḥ ।
yuktaśca svādhikairanyaistraiguṇyādapi duḥkhayuk ।।

tatratyairapi muktyarthaṃ yatyate janmabhīrubhiḥ ।
ato jñeyaḥ samāsena lokaḥ sarvo api duḥkhayukt ।।

idaṃ me syādidaṃ mā syāditīcchāvyathitaṃ manaḥ ।
svabhāvāt tena vijñeyaṃ duḥkhaṃ cittena saṅgatiḥ ।।

sukhaṃ suṣuptiḥ paramā duḥkhaṃ viṣayavedanam ।
sukhaduḥkhasamāso ayaṃ kimanyairbahubhāṣitaiḥ ।।

tasmādanarthānarthābhān parīkṣya viṣayān sudhīḥ ।
utsṛjet paramārthārthī bālaramyānahīniva ।।

ityādikānantadoṣadṛṣṭyā rāgasya tānave ।
māyāvivekataḥ śuddhamātmānaṃ cintayet sadā ।।

idaṃ taditi nirdeṣṭuṃ guruṇā api na śakyate ।
udāsīnasyātmatattvaṃ svayameva prakāśate ।।

buddhibodhātmako buddhisākṣī buddheḥ paro vibhuḥ ।
kūṭastho ahaṃ cidāditya ityekāgro anucintayet ।।

vṛttibodho ghaṭacchidramiva nāśyalpa īkṣyate ।
vastuto vṛttibodho ahaṃ pūrṇo vyomavadakṣayaḥ ।।

antaryad dṛśyate sarvaṃ tadbuddhervṛttirucyate ।
tebhyo duḥkhātmakebhyo ahaṃ sākṣāt tadvīkṣitā pṛthak ।।

karmakartṛvirodho hi vṛttyā vṛttiprakāśane ।
vṛttidhārākalpane ca gauravāditi niścitam ।।

harṣaśokabhayakrodhalobhamohamadaistathā ।
dveṣābhimānakārpaṇyanidrālasyasmarādibhiḥ ।।

dharmādharmaiśca sampūrṇā buddhirduḥkhamayī tu me ।
ātmānaṃ darśayatyeva bhāskarāyeva rogiṇaḥ ।।

ahaṃ sarvagataṃ śāntaṃ paramātmaghanaṃ śuci ।
acintyacinmātranabho viśvadarpaṇamakṣayam ।।

nirañjanaṃ nirādhāraṃ nirguṇaṃ nirupadravam ।
nirviśeṣaṃ sajātīyāt samastārthāvabhāsakam ।।

brahmaviṣṇumaheśādyāḥ sthāvarāntāśca cetanāḥ ।
avaidharmyātmakābhedādahamityanucintayet ।।

ahamanye ca puruṣāḥ samacidvyomarūpiṇaḥ ।
ata ātmaika evā ahamiti śrutiṣu gīyate ।।

iti paśyan svabhogaiśca yogī viśvaṃ prapūjayet ।
ātmayogo apyayaṃ proktaḥ śrutyuktaḥ sāṅkhyayoginām ।।

sarvabhūtasthamātmānaṃ sarvabhūtāni cātmani ।
samaṃ paśyannātmayājī svārājyamadhigacchati ।।

ityevaṃ manunā apyātmayāgo jñānāṅgamīritaḥ ।
tasmādabhayadānena svabhogādyarcanena ca ।।

sammānayan bhūtajātamātmānamanucintayet ।
brahmaviṣṇuśivādīnāṃ bhoge rāgaśca hīyate ।।

teṣāṃ svasāmyadṛṣṭyā ataḥ sāmyaṃ yogī vicintayet ।
utpattau pralaye caiva sarvāvasthāsu sarvadā ।।

sarveṣāmekarūpatvaṃ draṣṭū rāgādikaṃ kutaḥ ।
viṣṇvādayo mahaiśvaryaṃ bhuñja nā api nādhikā ।।

matto ato alaṃ tadaiśvaryairavivekijanapriyaiḥ ।
guṇakarmādibhiḥ kiñcinnirīkṣyādhikamātmanaḥ ।।

tadarthaṃ yatate loko nāhaṃ paśyāmi me adhikam ।
tathā nyūnaṃ na paśyāmi yadatikramaśaṅkayā ।।

devā daityajayāyeva yatiṣye tajjayāśayā ।
ahaṃ yathā tathaivānye ābrahmā nārakā janāḥ ।।

dṛśyante svātmavat premṇā pitṛbhrātṛsutādivat ।
ka īśa īśitavyo vā kaḥ śreṣṭhaḥ ko adhamo api vā ।।

abhinne bhedadṛṣṭyā syānmṛtyorbhayamiti śrutiḥ ।
cidvyomasvekarūpeṣu īśānīśādirūpakaḥ ।।

rūpabhedo hyasan sarvaḥ sphaṭike rūpabhedavat ।
dhiyāṃ rūpaiḥ pumāneko bahurūpa iveyate ।।

vṛkacarmādirūpādyairmāyīva bahurūpadhṛk ।
māmāliṅgya nirākāraṃ vividhākāradhāriṇī ।।

māyaivaikā hi nṛtyantī mohayatyakhilā dhiyaḥ ।
puṃsāṃ bhedo buddhibhedādambubhedādyathā raveḥ ।।

vyomnaśca chidrarūpeṇa bhedaḥ kumbhādibhedataḥ ।
ataḥ śuddho buddhamuktaḥ sarvadā sarvago avyayaḥ ।।

ahamanye ca tatrā aho śatrumitrādidhīrmṛṣā ।
brahmaṇīśe harāvindre sarvabhūtagaṇe tathā ।।

uttamādhamamadhyatvavibhāgo māyayā mṛṣā ।
triguṇātmakamāyāyāstraividhyādātmano api hi ।।

uttamādhamamadhyatvatraividhyaṃ naiva hi svataḥ ।
yathā dehe tathā anyatra citprakāśo ayamavyayaḥ ।।

vyaktatāvyaktatāmātrabhedo hyantarabāhyayoḥ ।
evamanye api puruṣā baddhamuktāviśeṣataḥ ।।

īśānīśāviśeṣācca puruṣārtho na me astyataḥ ।
mahānidraiva me sādhvī duḥkhabhogaharā priyā ।।

apriyā mūḍhacittānāmasādhvī dhīhatātmanām ।
cidādarśe mayi dhiyo yadyapi pratibimbanam ।।

tattvato naiva doṣāya tathā api tyājyameva tat ।
svabhāvādasya heyatvaṃ svānubhūtyā hi sidhyati ।।

yathā ko api parasyāpi vairūpyaṃ na didṛkṣati ।
svāminyāropyātmadoṣān sādhvīyamanutapyate ।।

nirdoṣaṃ svāminaṃ dṛṣṭvā nirdoṣā syāt pativratā ।
evamasyā rūpabhede apyekarūpo asmi sarvadā ।।

bhuñjāno vā apyabhuñjānastāṃ madarthāmananyagām ।
yathaikarūpatopādhiyogāyogadaśāsvaho ।।

ādarśasyāmalasyaiva cinnabhodarpaṇasya me ।
dṛśyabuddhigatā doṣāḥ sākṣāttaddraṣṭari prabhau ।।

na santi mayi mohādyā bhāskare bhāsyadoṣavat ।
duḥkhairbaddhā svamātmānaṃ tyaktvā madbhāvamāgatā ।।

mucyate duḥkhabandhāddhīrna me mokṣo na bandhanam ।
kūṭasthāsaṅgacidvyomni dhīduḥkhapratibimbanam ।।

yo anyo bandho bhogarūpaḥ so api ciddarpaṇe mṛṣā ।
jāgradāditrayāvasthāsākṣī tābhirvivarjitaḥ ।।

ahaṃ pūrṇaścidāditya udayāstavivarjitaḥ ।
darpaṇe mukhavadviśvaṃ mayi bodhe na tāttvikam ।।

vibhutve ca bāhyāntaḥ suṣuptyādāvadarśanāt ।
mayi vā anyatra vā puṃsi kevalānubhave vibhau ।।

bhāti yattadvivartto dhīpratibimbātmakatvataḥ ।
śuktau rajatavad viśvamato mayi na doṣakṛt ।।

marīcau toyavat tadvadvyomādau nagarādivat ।
kālatraye api nāstyeva mayi viśvaṃ sanātane ।।

anyatrāstvathavā mā astu buddhyādau mama tena kim ।
mayi sarvaṃ yathā vyomni sarvatrāhaṃ yathā nabhaḥ ।।

na sarvaṃ mayi sarvatra nāhaṃ cālepataḥ khavat ।
ata evāvibhāgākhyābhedena kṣīranīravat ।।

jñānātmakamidaṃ viśvaṃ gāyanti paramarṣayaḥ ।
jaganmama madarthatvānmaccharīrasukhādivat ।।

yatha mama tathā anyeṣāṃ mamaiveti dhiyo bhramaḥ ।
vastutastu na kasyāpi kimapi vyabhicārataḥ ।।

svāmitvasyādhruvatvena pānthasyāvāsagehavat ।
ekaṃ cinmātramastīha śuddhaṃ śūnyaṃ nirañjanam ।।

sūkṣmāt sūkṣmataraṃ tatra na jaganna jagatkriyā ।
dṛśyate sarvadṛśyāḍhyā svasvabuddhiparamparā ।।

cinmaṇḍalamahādarśe pratibimbamupāgatā ।
kvacidvyaktaṃ kvacit sūkṣmaṃ nabhaḥ sarvatra tiṣṭhati ।।

yathā tathā cidākāśaṃ dhīdeśe anyatra ca sthitam ।
cidākāśamayaṃ viśvaṃ yato ato dhīritastataḥ ।।

bhramantī tatra tatraiva bhāsate arke ghaṭādivat ।
dharmādharmau janmamṛtyū sukhaduḥkhādi cākhilam ।।

jāgratyapi mṛṣā svapna iva janmādikaṃ mama ।
dṛśyayogaviyogābhyāṃ cito janmavināśadhīḥ ।।

abhivyaktyanabhivyaktidoṣābhyāṃ śaśino yathā । 
mahāsuṣuptau bhavajanmamṛtyu-
duḥsvapnadhārāḥ kṣaṇabhaṅgurā dhiyaḥ ।
paśyāmyahaṃ tābhiraliptarūpo
ghanairūrtairvigatai raveḥ kim ।।

ityevaṃ satataṃ dhyāyannekāgramanasā sudhīḥ ।
sākṣātkarotyātmatattvaṃ vāgagocararūpataḥ ।।

svarūpaṃ nirmalaṃ śāntaṃ manastyajati cet kṣaṇam ।
tadaiva dṛśyasaṃskāraśeṣāt saṅkṣubhyatīndriyam ।।

utthitanutthitāṃstatra indriyārīn punaḥ punaḥ ।
vivekenaiva vajreṇa hanyādindro girīniva ।।

iti śrīvijñānabhikṣuviracite sāṅkhyasāre rājayogaprakāraparicchedaḥ ।।

atha saptamaḥ paricchedaḥ ।

evamātmānubhavino jīvanmuktasya lakṣaṇam ।
spaṣṭaṃ vakṣye bhavedyena jñānājñānaparīkṣaṇam ।।

śravaṇān mananādvā api anyathā a; atmajñatābhramāt ।
kuryādgurumavidvāṃsaṃ syāccājño jñābhimānyapi ।।

naiśvaryānāgatajñatvādikaṃ jñānasya lakṣaṇam ।
tadṛte api hi kaivalyaṃ yogabhāṣyakṛteritam ।।

śrautasmārtāni vākyāni jñānino mokṣabhāginaḥ ।
lakṣakāṇyeva likhyante viśvāsātiśayāya vai ।।

yatra sarvāṇi bhūtāni ātmaivābhūd vijānataḥ ।
tatra ko mohaḥ kaḥ śoka ekatvamanupaśyataḥ ।।

yaḥ sarvatrānabhisnehastat tat prāpya śubhāśubham ।
nābhinandanti na dveṣṭi tasya prajñā pratiṣṭhitā ।।

na vismarati sarvatra yathā satatago gatim ।
na vismarati niścetyaṃ cinmātraṃ prājñadhīstathā ।।

nodeti nāstamāyāti sukhe duḥkhe mukhaprabhā ।
yathāpūrvasthitiryasya sa jīvanmukta ucyate ।।

yo jāgartti suṣuptastho yasya jāgranna vidyate ।
yasya nirvāsano bodhaḥ sa jīvanmukta ucyate ।।

rāgadveṣabhayādīnāmanurūpaṃ carannapi ।
yo antarvyomavadatyacchaḥ sa jīvanmukta ucyate ।।

yasya nāhaṅkṛto bhāvo buddhiryasya na lipyate ।
kurvato akurvato vā api sa jīvanmukta ucyate ।।

api śītarucāvarke atyuṣṇe apīndumaṇḍale ।
apyadhaḥprasavatyagnau jīvanmuto na cānyadhīḥ ।।

cidātmana imā nityamprasphurantīha śaktayaḥ ।
ityasyāścaryajāleṣu nābhyudeti kutūhalam ।।

paravyasaninī nārī vyagrā api gṛhakarmaṇi ।
tadevāsvādayatyantarnarasaṅgarasāyanam ।।

evaṃ tattve pare śuddhe dhīro viśrāntimāgataḥ ।
tadevāsvādayatyantarbahirvyavaharannapi ।।

yo nityamadhyātmamayo nityamantarmukhaḥ sukhī ।
gambhīraśca prasannaśca girāviva mahāhṛdaḥ ।।

parānandarasākṣubdho ramate svātmanā a; atmani ।
sarvakarmaparityāgī nityahṛṣṭo nirāmayaḥ ।।

na puṇyena na pāpena netareṇāpi lipyate ।
yena kena cidācchanno yena kena cidāśitaḥ ।।

yatra kvacana śāyī ca sa samrāḍiva rājate ।
varṇadharmāśramācāraśāstramantranayepsitaḥ ।।

nirgacchati jagajjālāt pañjarādiva kesarī ।
vācāmatītaviṣamo viṣayāśādṛśekṣitaḥ ।।

kāmapyupagataḥ śobhāṃ śaradīva nabhastalam ।
niḥstotro nirnamaskāraḥ pūjyapūjāvivarjitaḥ ।।

saṃyukto vā viyukto vā sadācāranayakramaiḥ । 
etāvadeva khalu liṅgamaliṅgamūrtteḥ
saṃśāntasaṃsṛticirabhramanirvṛttasya ।
tadyasya yanmadanakopaviṣādalobha-
mohāpadāmanudinaṃ nipuṇaṃ tanutvam ।।

turyaviśrāntiyuktasya pratitīpasya bhavārṇavāt ।
na kṛtenākṛtenārtho na śrutismṛtivibhramaiḥ ।।

tanuṃ tayajatu vā tīrthe śvapacasya gṛhe athavā ।
jñānasamprāptisamaye mukta evāmalāśayaḥ ।।

na mokṣo nabhasaḥ pṛṣṭhe na pātāle na bhūtale ।
sarvāśāsaṅkṣaye cetaḥkṣayo mokṣa iti śruteḥ ।।

jīvanmuktapadaṃ tyaktā svadehe kālasātkṛte ।
viśatyadehamuktatvaṃ pavano aspandatāmiva ।।

anāptākhilaśailādipratibimbe hi yādṛśī ।
syāddarpaṇe darpaṇatā kevalātmasvarūpiṇī ।।

ahaṃ tvaṃ jagadityādau praśānte dṛśyasambhrame ।
syāt tādṛśī kevalatā sthite draṣṭaryavīkṣaṇe ।।

cinmātraṃ cetyarahitamanantamajaraṃ śivam ।
anādimadhyanilayaṃ yadanādhi nirāmayam ।।

na śūnyaṃ nāpi cākāraṃ na dṛśyaṃ na ca darśanam ।
anākhyamanabhivyaktaṃ tat kiñcidavaśiṣyate ।।

iti śrīvijñānabhikṣuviracite sāṅkhyasāre jīvanmuktiparamamuktyoḥ paricchedaḥ ।।

iti sāṅkhyasārasyottarabhāgaḥ ।

sāṅkhyasārākhyaṃ prakaraṇaṃ samāptam ।