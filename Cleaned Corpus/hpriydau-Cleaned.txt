

śrīHarṣadeva-viracitā ।
।।

dhūma-vyākula-dṛṣṭir indu-kiraṇair āhlāditākṣī punaḥ
paśyantī varam utsukānata-mukhī bhūyo hriyā brahmaṇaḥ ।
serṣyā pāda-nakhendu-darpaṇa-gate Gaṅgāṃ dadhāne hare
sparśād-utpulakā kara-graha-vidhau Gaurī śivāyāstu vaḥ ।।

api ca ।
Kailāsādrāv udaste paricalati gaṇeṣūllasat-kautukeṣu
kroḍaṃ mātuḥ Kumāre viśati viṣa-muci prekṣamāṇe sa-roṣam ।

pādāvaṣṭambha-sīdad-vapuṣi Daśamukhe yāti pātāla-mūlaṃ
kruddho apy āśliṣṭa-mūrtir bhaya-ghanam Umayā pātu tuṣṭaḥ Śivo naḥ ।।

। adyāhaṃ vasantotsave sa-bahu-mānam āhūya
nānā-dig-deśād āgatena rājñaḥ śrī-Harṣadevasya pāda-padmopajīvinā rāja-samūhenoktaḥ yathāsmat-svāminā śrīHarṣadevenāpūrva-vastu-racanālaṃkṛtā Priyadarśikā nāma nāṭikā kṛtety asmābhiḥ śrotra-paraṃparayā śrutam । na tu prayogato dṛṣṭā ।
tat tasyaiva rājñaḥ sarva-jana-hṛdayāhlādino bahu-mānād asmāsu cānugraha-buddhyā
yathāvat prayogena tvayā nāṭayitavyeti । tad yāvan nepathya-racanāṃ kṛtvā yathābhilaṣitaṃ saṃpādayāmi । parito avalokya । āvarjitāni sāmājika-manāṃsīti me niścayaḥ । kutaḥ ।

śrī-Harṣo nipuṇaḥ kaviḥ pariṣad apy eṣā guṇa-grāhiṇī
loke hāri ca Vatsarāja-caritaṃ nāṭye ca dakṣā vayam ।
vastv ekaikam apīha vāñchita-phala-prāpteḥ padaṃ kiṃ punar
mad-bhāgyopacayād ayaṃ samuditaḥ sarvo guṇānāṃ gaṇaḥ ।।

। kathaṃ prastāvanābhyudyate mayi viditāsmad-abhiprāyo aṅgādhipater Dṛḍhavarmaṇaḥ kañcukino bhūmikāṃ kṛtvāsmad-bhrāteta evābhivartate । tad yāvad aham apy anantara-bhūmikāṃ saṃpādayāmi ।
।
।

prathamo aṅkaḥ ।

kañcukī - (sa-śoka-śramaṃ nāṭayan । kaṣṭaṃ bhoḥ kaṣṭam ।

rājño vipad-bandhu-viyoga-duḥkhaṃ deśa-cyutir durgama-mārga-khedaḥ ।
āsvādyate asyāḥ kaṭu-niṣphalāyāḥ phalaṃ mayaitac cira-jīvitāyāḥ ।।

। tādṛśasyāpi nāmāpratihata-śakti-trayasya Raghu-Dilīpa-Nala-tulyasya devasya Dṛḍhavarmaṇo mat-prārthyamānāpy anena sva-duhitā Vatsarājāya datteti baddhānuśayena Vatsarājo bandhanān na nivartata iti ca labdha-randhreṇa sahasāgatya Kaliṅga-hatakena vipattir īdṛśī kriyata iti yat satyam upapannam api na śraddadhe । katham ekānta-niṣṭhuram īdṛśaṃ ca daivam asmāsu । yena sāpi rājaputrī yathā-kathaṃcid enāṃ Vatsarājāyopanīya svāminam an-ṛṇaṃ kariṣyāmīti matvā mayā tādṛśād api pralaya-kāla-dāruṇād avaskanda-saṃbhramād apavāhya devasya Dṛḍhavarmaṇo mitra-bhāvānvitasyaivāṭavikasya nṛpater Vindhyaketor gṛhe sthāpitā satī snānāya nātidūram ity Agastya-tīrthaṃ gate mayi kṣaṇāt kair api nipatya hate Vindhyaketau rakṣobhir iva nirmānuṣī-kṛte dagdhe sthāne na jñāyate kasyām avasthāyāṃ vartata iti । nipuṇaṃ ca vicitam etan mayā sarvaṃ sthānam । na ca jñātaṃ kiṃ tair eva dasyubhir nītāthavā dagdheti । tat kiṃ karomi manda-bhāgyaḥ । śrutaṃ mayā bandhanāt paribhraṣṭaḥ Pradyota-tanayām apahṛtya Vatsarājaḥ Kauśāmbīm āgata iti । kiṃ tatraiva gacchāmi । । kim iva hi rājaputryā vinā tatra gatvā kathayiṣyāmi । kathitaṃ cādya mama Vindhyaketunā mā bhaiṣīḥ । jīvati tatra-bhavān mahā-rājo Dṛḍhavarmā gāḍha-prahāra-jarjarī-kṛto baddhas tiṣṭhati । iti । tad adhunā svāminam eva gatvā pāda-paricaryayā jīvita-śeṣam ātmanaḥ saphalayiṣyāmi । aho atidāruṇatā śaradātapasya । yad evam aneka-duḥkha-saṃtāpitenāpi mayā tīkṣṇo avagamyate ।

ghana-bandhana-mukto ayaṃ kanyā-grahaṇāt paraṃ tulāṃ prāpya ।
ravir adhigata-sva-dhāmā pratapati khalu Vatsarāja iva ।।

।
।

।
rājā -
bhṛtyānām avikāritā parigatā dṛṣṭā matir mantriṇāṃ
mitrāṇy apy upalakṣitāni viditaḥ paurānurāgo adhikam ।
nirvyūḍhā raṇa-sāhasa-vyasanitā strī-ratnam āsāditaṃ
nirvyājād iva dharmataḥ kim iva na prāptaṃ mayā bandhanāt ।।

vidūṣakaḥ - bho vayasya । kathaṃ tam eva dāsyāḥ putraṃ bandhana-hatakaṃ praśaṃsasi । tad idānīṃ vismṛtam । yat tathā nava-graha iva gaja-patiḥ khala-khalāyamāna-loha-śṛṅkhalābandha-pratiskhalac-caraṇaḥ śūnya-mukha-puṣkara-piśunita-ddhṛdaya-saṃtāpo roṣa-vaśottambhita-dṛṣṭir guruka-kara-sphoṭita-dharaṇi-mārgo rajanīṣv apy anidrā-sukham anubhūto asi ।

rājā - Vasantaka durjanaḥ khalv asi ।

dṛṣṭaṃ cārakam andhakāra-gahanaṃ no tan-mukhendu-dyutiḥ
pīḍā te nigala-svanena madhurās tasyā giro na śrutāḥ ।
krūrā bandhana-rakṣiṇo adya manasi snigdhāḥ kaṭākṣā na te
doṣān paśyasi bandhanasya na punaḥ Pradyota-putryā guṇān ।।

vidūṣakaḥ - bhoḥ । yadi tāvad bandhanaṃ sukha-nibandhanaṃ bhavati tat kasmāt tvaṃ Dṛḍhavarmā baddha iti Kaliṅga-rājasyopari roṣaṃ badhnāsi ।

rājā - । na khalu sarvo Vatsarājo ya evaṃ Vāsavadattām avāpya bandhanān niryāsyati । tad āstāṃ tāvad iyaṃ kathā । Vindhyaketor upari bahūny ahāni Vijayasenasya preṣitasya na cādyāpi tat-sakāśāt kaścid āgataḥ । tad āhūyatāṃ tāvad amātyo Rumaṇvān । tena saha kiṃcid ālapitum icchāmi ।

।
pratīhārī - jayatu jayatu devaḥ । eṣa khalu Vijayaseno amātyo Rumaṇvān api pratīhāra-bhūmim upasthitau ।

rājā - tvaritaṃ praveśaya tau ।

pratīhārī - yad deva ājñāpayati ।

Rumaṇvān - ।

tat kṣanam api niṣkrāntāḥ kṛta-doṣā iva vināpi doṣeṇa ।
praviśanti śaṅkamānā rāja-kulaṃ prāyaśo bhṛtyāḥ ।।

।

rājā - ।

Rumaṇvān - (sa-smitam upaviśya । eṣa khalu jita-Vindhyaketur Vijayasenaḥ
praṇamati ।
।

rājā - ।

Vijayasenaḥ - adya svāminaḥ prasādāt ।

rājā - Vijayasena upaviśyatām ।

।

rājā - Vijayasena kathaya Vindhyaketor vṛttāntam ।

Vijayasenaḥ - deva kim aparaṃ kathayāmi । yādṛśaḥ svāmini kupite ।

rājā - tathāpi vistarataḥ śrotum icchāmi ।

Vijayasenaḥ - deva śrūyatām । ito vayaṃ deva-pādādeśād yathādiṣṭena kari-turaga-padāti-dainyena mahāntam apy adhvānaṃ divasa-trayeṇollaṅghya prabhāta-velāyām atarkitā eva Vindhyaketor upari nipatitāḥ smaḥ ।

rājā - tatas tataḥ ।

Vijayasenaḥ - tataḥ so apy asmad-bala-tumula-kalakalākarṇanena pratibuddhaḥ kesarīva Vindhya-kandarān nirgatya Vindhyaketur an-apekṣita-bala-vāhano yathāsaṃnihita katipaya-sahāyaḥ sahasā sva-nāmodghoṣayann asmān abhiyoddhuṃ pravṛttaḥ ।

rājā - । śobhitaṃ Vindhyaketunā । tatas tataḥ ।

Vijayasenaḥ - tato asmābhir ayam asāv iti dviguṇatara-baddha-matsarotsāhair mahatā vimardena niḥśeṣita-sahāya eka eva vimarditādhika-bala-krodha-vego dāruṇataraṃ saṃprahāram akarot ।

rājā - sādhu Vindhyaketo ।

Vijayasenaḥ - kiṃ vā varṇyate deva । saṃkṣepato vijñāpayāmi ।

pādātaṃ pātter eva prathamataram uraḥ-peṣa-mātreṇa piṣṭvā
dūrān nītvā śaraughair hariṇa-kulam iva trastam aśvīyam āśāḥ ।

sarvatrotsṛṣṭa-sarva-praharaṇa-nivahas tūrṇam utkhāya khaḍgaṃ
paścāt kartuṃ pravṛttaḥ kari-kara-kadalī-kānana-ccheda-līlām ।।

evaṃ bala-tritayam ākulam eka eva
kurvan kṛpāṇa-kiraṇa-cchuritāṃsa-kūṭaḥ ।
śastra-prahāra-śata-jarjaritoru-vakṣāḥ
śrāntaś cirād vinihato yudhi Vindhyaketuḥ ।।

rājā - Rumaṇvan । sat-puruṣocitaṃ mārgam anugacchato yat satyaṃ vrīḍitā eva vayaṃ Vindhyaketor maraṇena ।

Rumaṇvān - deva tvad-vidhānām evaṃ guṇaika-pakṣa-pātināṃ ripor api guṇāḥ prītiṃ janayanti ।

rājā - Vijayasena apy asti Vindhyaketor apatyaṃ yatrāsya paritoṣasya phalaṃ darśayāmi ।

Vijayasenaḥ - deva idam api vijñāpayāmi । evaṃ sa-bandhu-parivāre hate Vindhyaketau tam anusṛtāsu saha-dharma-cāriṇīṣu Vindhya-śikharāśriteṣu jana-padeṣu śūnyī-bhūte tat-sthāne hā tāta hā mātaḥ iti kṛta-kṛpaṇa-pralāpā Vindhyaketor veśmany ābhijātyānurūpā kanyakā tad-duhitety asmābhir ānītā dvāri tiṣṭhati । tāṃ prati devaḥ pramāṇam ।

rājā - Yaśodhare gaccha । tvam eva Vāsavadattāyāḥ samarpaya । vaktavyā ca devī । bhaginī-buddhyā tvayaiva sarvadā draṣṭavyā । gīta-nṛtta-vādyādiṣu viśiṣṭa-kanyakocitaṃ sarvaṃ śikṣayitavyā । yadā vara-yogyā bhaviṣyati tadā māṃ smārayeti ।

pratīhārī - yad deva ājñāpayati ।

।

līlā-majjana-maṅgalopakaraṇa-snānīya-sampādinaḥ
sarvāntaḥpura-vāra-vibhramavatī-lokasya te saṃprati ।
āyāsa-skhalad-aṃśukāvyavahita-cchāyāvadātaiḥ stanair
utkṣiptāpara-śātakumbha-kalaśevālaṃkṛtā snāna-bhūḥ ।।

rājā - । aye kathaṃ nabho-madhyam adhyāste bhagavān sahasra-dīdhitiḥ । saṃprati hi ।

ābhāty arkāṃśu-tāpa-kvathad iva śapharodvartanair dīrghikāmbhaś
chatrābhaṃ nṛtta-līlā-śithilam api śikhī barha-bhāraṃ tanoti ।

chāyā-cakraṃ tarūṇāṃ hariṇa-śiśur upaityālavālāmbu-lubdhaḥ
sadyas tyaktvā kapolaṃ viśati madhu-karaḥ karṇa-pālīṃ gajasya ।।

Rumaṇvan । praviśyābhyantaram eva kṛta-yathocita-kriyāḥ sat-kṛtya Vijayasenaṃ Kaliṅgocchittaye preṣayāmaḥ ।

।
।।

vidūṣakaḥ - nanu bhaṇito asmīndivarikayā yathā upavāsa-niyama-sthitā devī Vāsavadattā svasti-vācana-nimittaṃ śabdāyateti । tad yāvad dhārā-gṛhodyāna-dīrghikāyāṃ snātvā devī-pārśvaṃ gatvā kukkuṭa-vādaṃ kariṣyāmi । anyathā katham asmābhiḥ sadṛśā brāhmaṇā rāja-kule pratigrahaṃ kurvanti katham eṣa priya-vayasyo adya devyā virahotkaṇṭhā-vinodanā-nimittaṃ dhārā-gṛhodyānam eva prasthitaḥ । tad yāvad vayasyena sahaiva gatvā yathoditam anuṣṭhāsyāmi ।

rājā -
kṣāmāṃ maṅgala-mātra-maṇḍana-bhṛtaṃ mandodyamālāpinīm
āpāṇdu-cchavinā mukhena vijita-prātas-tanendu-dyutim ।
sotkaṇthāṃ niyamopavāsa-vidhinā ceto mamotkaṇṭhate
tāṃ draṣṭuṃ prathamānurāga-janitāvasthām ivādya priyām ।।

vidūṣakaḥ- svasti bhavate । vardhatāṃ bhagavān ।

rājā - Vasantaka । kasmāt prahṛṣṭa iva lakṣyase ।

vidūṣakaḥ - arcati khalu devī brāhmaṇam ।

rājā - yady evaṃ tataḥ kim ।

vidūṣakaḥ - bhoḥ । īdṛśaḥ khalu brāhmaṇaḥ । yaś caturveda-pañca-veda-ṣaḍ-veda-brāhmaṇa-sahasra-paryākule rja-kule prathamam aham eva devī-sakāśāt svasti-vācanaṃ labhe ।

rājā - veda-saṃkhyayaivāveditaṃ brāhmaṇyam । tad āgaccha mahā-brāhmaṇa । dhārā-gṛhodyānam eva gacchāvaḥ ।

vidūṣakaḥ - yad deva ājñāpayati ।

rājā - gacchāgrataḥ ।

vidūṣakaḥ - bho ehi gacchāvaḥ । bho vayasya paśya paśya । avirata-patad-vividha-kusuma-
sukumāra-śilā-talotsaṅgasya parimala-nilīna-madhukara-bhara-bhagna-bakula-mālatī-latā-jālakasya kamala-gandha-grahaṇoddāma-māruta-paryavabuddha-bandhūka-bandhanasyāvirala-tamāla-taru-pihitātapa-prakāśasyāsya dhārā-gṛhodyānasya sa-śrīkatām ।

rājā - vayasya sādhv abhihitam ।

vṛntaiḥ kṣudra-pravāla-sthagitam iva talaṃ bhāti śephālikānāṃ
gandhaḥ sapta-cchadānāṃ sapadi gaja-madāmoda-mohaṃ karoti ।
ete connidra-padma-cyuta-bahala-rajaḥ-puñja-piṅgāṅgarāgā
gāyanty avyakta-vācaḥ kim api madhu-liho vāruṇī-pāna-mattāḥ ।।

vidūṣakaḥ - bho vayasya etad api tāvat paśya paśya । ya eṣo avirala-patad-kusuma-nikaro adyāpi patrāntara-galad-varṣāvasāna-salila-bindur iva lakṣyate saptaparṇa-pādapaḥ ।

rājā - vayasya samyag utprekṣitam । bahv eva sadṛśaṃ jalada-samayasya । tathā hi ।

bibhrāṇā mṛdutāṃ śirīṣa-kusuma-śrī-hāribhiḥ śādvalaiḥ
sadyaḥ kalpita-kuṭṭimā marakata-kṣodair iva kṣālitaiḥ ।
eṣā saṃprati bandhanād vigalitair bandhūka-puṣpotkaraiḥ
adyāpi kṣitir indra-gopaka-śataiś cchanneva saṃlakṣyate ।।

ceṭī - ājñāptāsmi devyā Vāsavadattayā । hañje Indīvarike adya mayāgastya-maharṣaye argho dātavyaḥ । tad gaccha tvam । śephalikā-kusuma-mālāṃ laghu gṛhītvāgaccheti । eṣāpy Āraṇyikā dhārā-gṛhodyāna-dīrghikāyā yāvad eva vikasitāni kamalāni nāstābhilāṣiṇā sūryeṇa mukulāyyante tāvad eva laghv avacintyāgacchatv iti । eṣā tapasvinī tāṃ dīrghikāṃ na jānāti । tad gṛhītvā tāṃ gamiṣyāmi 

Āraṇyikā - tathā nāma tādṛśe vaṃśa utpannayānya-janam ājñāpya sthitayā sāṃprataṃ parasya mayājñaptiḥ kartavyeti nāsti khalu duṣkaraṃ daivasya । athavā mamaivaiṣa doṣo yena jānatyāpi na vyāpādita ātmā । tat kiṃ sāṃprataṃ kariṣyāmi । athavā duṣkaram idānīṃ mayā cintitam । varam evaitad api । na punar ātmano mahārghaṃ vaṃśaṃ prakāśayantyā mayā laghū-kṛta ātmā । tat kā gatiḥ । yathābhaṇitam anuṣṭhāsyāmi ।

ceṭī - ido ehi Āraṇṇie ।

Āraṇyikā - iyam āgacchāmi । hañje dūre kim adyāpi dīrghikā ।

ceṭī - eṣā śephalikā-gulmāntaritā । tad ehi avatarāvaḥ । 
rājā - vayasya kim anyad iva cintayasi । nanu bravīmi bahv eva sadṛśaṃ jalada-samayasyeti ।

vidūṣakaḥ - bhoḥ tvaṃ tāvad etad anyac ca paśyann utkaṇṭhā-nirbharaṃ vinodayasyātmānam । mama punar brāhmaṇasya svasti-vācana-velātikramati । tad yāvad ahaṃ tvaritaṃ dīrghikāyāṃ snātvā devyāḥ sakāśaṃ gamiṣyāmi ।

rājā -nanu mūrkha pāraṃgatā eva vayaṃ dīrghikāyāḥ । evam anekendriya-sukhātiśayam anubhavann api nopalakṣayasi । paśya ।

śrotraṃ haṃsa-svano ayaṃ sukhayati dayitā-nūpura-hrāda-kārī
dṛṣṭi-prītiṃ vidhatte taṭa-taru-vivarālakṣitā saudha-pālī ।
gandhenāmbhoruhāṇāṃ parimala-paṭunā jāyate ghrāṇa-saukhyaṃ
gātrāṇāṃ hlādam ete vidadhati maruto vāri-saṃparka-śītāḥ ।।

tadehi dīrghikā-taṭam upasarpāvaḥ । vayasya paśya paśya ।
udyāna-devatāyāḥ sphuṭa-paṅkaja-kānti-hāriṇī svacchā ।
dṛṣṭir iva dīrghikeyaṃ ramayati māṃ darśanenaiva ।।

vidūṣakaḥ - bho vayasya paśya paśya । kaiṣā kusuma-parimala-sugandha-veṇi-madhukarāvalir vidruma-latāruṇa-hasta-pallavā ujjvalat-tanu-komala-bāhu-latā satyaṃ pratyakṣa-carīvodyāna-devatā strī dṛśyate ।

rājā - vayasya niratiśaya-svarūpa-śobhā-janita-bahu-vikalpeyam । yat satyam aham api nāvagacchāmi । paśya ।

pātālād bhuvanālokana-parā kiṃ nāga-kanyotthitā
mithyā tat khalu dṛṣṭam eva hi mayā tasmin kuto astīdṛśī ।
mūrtā syād iha kaumudī na ghaṭate tasyā divā darśanaṃ
keyaṃ hasta-tala-sthitena kamalenālokyate śrīr iva ।।

vidūṣakaḥ - eṣā khalu devyāḥ paricārikendīvarikā । tad gulmāntaritau bhūtvā paśyāvaḥ ।

ceṭī - Āraṇyike avacinu tvaṃ padmāni । aham apy etasmin nalinī-patre śephālikā-kusumāny avacitya devī-sakāśaṃ gamiṣyāmi ।

rājā - vayasya saṃlāpa iva vartate । tad avahitāḥ śṛṇumaḥ । kadācid ita eva vyaktī-bhaviṣyati ।

Āraṇyikā - halā Indīvarike । na śaknomi tvayā vinā muhūrtam apy atrāsitum ।

ceṭī - yādṛśam adya mayā devyā mantritaṃ śrutaṃ tādṛśena ciram eva mayā vinā tvayāsitavyam ।

Āraṇyikā - kiṃ devyā mantritam ।

ceṭī - etat । tadaiṣāhaṃ mahā-rājena bhaṇitā yathā yadaiṣā Vindhyaketu-duhitā vara-yogyā bhaviṣyati tadāhaṃ smārayitavya iti । tat sāṃprataṃ mahā-rājaṃ smārayāmi yenāsyā vara-cintā-paryākulo bhaviṣyati ।

rājā - iyaṃ sā Vindhyaketor duhitā । ciraṃ muṣitāḥ smo vayam । vayasya nirdoṣa-darśanā kanyakā khalv iyam । viśrabdham idānīṃ paśyāmaḥ ।

Āraṇyikā - tad gaccha tvam । na mama tvayāsaṃbaddha-pralāpinyā prayojanam ।

rājā - aho sutarāṃ prakaṭī-kṛtam ābhijātyaṃ dhīratayā । vayasya dhanyaḥ khalv asau ya etad aṅga-sparśa-sukha-bhājanaṃ bhaviṣyati ।

vidūṣakaḥ - bho vayasya paśya paśya । eṣā salila-calat-kara-pallava-prabhā-vistṛtenāpahasita-śobhaṃ karoti kamala-vanam avacinvatī ।

rājā - vayasya satyam evaitat ।

acchinnāmṛta-bindu-vṛṣṭi-sadṛśīṃ prītiṃ dadatyā dṛśāṃ
yātāyā vigalat-payodhara-paṭā-draṣṭavyatāṃ kām api ।
asyāś candramasas tanor iva kara-sparśāspadatvaṃ gatā
naite yan mukulī-bhavanti sahasā padmās tad evādbhutam ।।

Āraṇyikā - hā dhik hā dhik । ete khalv apare parityajya kamalinīṃ nīlotpala-vanāni samāpatanto nipuṇataraṃ bādhamānā āyāsayanti māṃ halā Indīvarike paritrāyasva māṃ paritrāyasva mām । ete khalu duṣṭa-madhukarāḥ paribhaviṣyanti ।

vidūṣakaḥ - bho vayasya pūrṇās te manorathāḥ । yāvad eva garbha-dāsyāḥ sutā nāgacchati tāvad eva tvam api tūṣṇīko bhūtvopasarpa । eṣāpi salila-śabda-sūcitena pada-saṃcāreṇendīvarikāgacchatīti jñātvā tvām evāvalambiṣyate ।

rājā - sādhu vayasya sādhu । kālānurūpam upadiṣṭam । 

Āraṇyikā - Indīvarike laghūpasarpa laghūpasarpa । akulī-kṛtāsmi duṣṭa-madhukaraiḥ ।

rājā - 

ayi visṛja viṣādaṃ bhīru bhṛṅgās tavaite
parimala-rasa-lubdhā vaktra-padme patanti ।
vikirasi yadi bhūyas trāsa-lolāyatākṣī
kuvalaya-vana-lakṣmīṃ tat kutas tvāṃ tyajanti ।।

Āraṇyikā - kathaṃ naiṣendīvarikā । laghv āgaccha laghv āgaccha ।

vidūṣakaḥ - bhavati sakala-pṛthvī-paritrāṇa-samarthena Vatsa-rājena paritrāyamāṇā ceṭīm Indīvarikām ākrandasi ।

Āraṇyikā - ayaṃ khalu sa mahā-rājo yasyāhaṃ tātena dattā । sthāne khalu tātasya pakṣa-pātaḥ ।

ceṭī - āyāsitā khalu Āraṇyikā duṣṭa-madhukaraiḥ । tad yāvad upasarpya samāśvāsayāmi । Āraṇyike mā bibhihi ।

vidūṣakaḥ - bhoḥ apasarāpasara । eṣā khalv Indīvarikāgatā । etaṃ vṛttāntaṃ prekṣya devyai nivedayiṣyati । tad idam eva kadalī-gṛhaṃ praviśya muhūrtaṃ tiṣṭhāvaḥ ।

ceṭī - hañje Āraṇyike । kamala-sadṛśasya tava vadanasyāhaṃ doṣo yan madhukarā evam aparādhyanti tad ehi gacchāvaḥ । pariṇato divasaḥ ।

Āraṇyikā - hañje Indīvarike ati-śiśiratayā salilasyoru-stambha iva samutpannaḥ । tac chanaiḥ śanair gacchāvaḥ ।

ceṭī - taha ।

vidūṣakaḥ - bhoḥ ehi niṣkrāmāvaḥ । tāṃ gṛhītvaiṣā dāsyāḥ sutendīvarikā gatā ।

rājā - kathaṃ gatā । na khalv a-vighnam abhilaṣitam a-dhanyaiḥ prāpyate । sakhe paśya paśya ।

ābaddha-mukham apīdam kaṇṭakitaṃ kamala-kānanaṃ tasyāḥ ।
sukumāra-pāṇi-pallava-saṃsparśa-sukhaṃ kathayatīva ।।

sakhe । ka idānīm upāyaḥ punas tāṃ draṣṭum ।

vidūṣakaḥ - bhoḥ tvam eva puttalikāṃ bhaṅktvedānīṃ rodiṣi । na mama khalu brāhmaṇasya vacanaṃ karoṣi ।

rājā - kiṃ mayā na kṛtam ।

vidūṣakaḥ - tad idāniṃ vismṛtam । yathā tuṣṇīko bhūtvopasarpeti mayā bhaṇitam । ati-saṃkaṭe yad bhavān praviśyālīka-pāṇḍitya-dur-vidagdhatayā ayi visṛja viṣādaṃ ity etair anyaiś ca kaṭu-vacanair nirbhartsya sāṃprataṃ kiṃ rodiṣi । punar apy upāyaṃ pṛcchasi ।

rājā - kathaṃ samāśvāsanam api nirbhartsitam iti bhaṇitaṃ mūrkheṇa ।

vidūṣakaḥ - jñātam eva ko atra mūrkha iti । tat kim anena astamayābhilāṣī bhagavān sahasra-raśmiḥ । tad ehy abhyantaram eva praviśāvaḥ ।

rājā - aye pariṇata-prāyo divasaḥ । saṃprati hi

hṛtvā padma-vana dyutiṃ priyatameveyaṃ dina-śrīr gatā
rāgo asmin mama cetasīva savitur bimbe adhikaṃ lakṣyate ।

cakrāhvo aham iva stithaḥ saha-carīṃ dhyāyan nalinyāṣ taṭe
saṃjātā sahasā mameva bhuvanasyāpy andhakārā diśaḥ ।।

।।

tṛtīyo aṅkaḥ ।

Manoramā - ājñaptāsmi devyā Vāsavadattayā hañje Manorame yaḥ sa Sāṅkṛtyāyany ārya-putrasya mama ca vṛttānto nāṭakopanibaddhas tasya nartitavya-śeṣam adya yuṣmābhiḥ kaumudī-mahotsave nartitavyam iti । hyaḥ khalv Āraṇyikayā priya-sakhyā śūnya-hṛdayayānyathaiva nartitam । adya punar Vāsavadattā-bhūmikayā tayā yadi tathā kriyate tato avaśyaṃ devī kupyati । tat kutra tāvat tāṃ prekṣyopālapsye । eṣāraṇyikātmanaiva kim api kim api mantrayamāṇā dīrghikā-tīre kadalī-gṛhaṃ praviśati । tad gulmāntaritā bhūtvā śroṣyāmi tāvad asyā viśrabdha-jalpitāni ।

Āraṇyikā - hṛdaya durlabha-janaṃ prārthayamānaṃ tvaṃ kasmān māṃ duḥkhitāṃ karoṣi ।

Manoramā - tad etad asyāḥ śūnya-hṛdayatvasya kāraṇam । kiṃ punar eṣā prārthayate । avahitā tāvac chroṣyāmi ।

Āraṇyikā - kathaṃ tathā nāma saumya-darśano bhūtvā mahā-rāja evaṃ saṃtāpayati mām । athavā mamaivaiṣā abhāgadheyatā । na punar mahā-rājasya doṣaḥ ।

Manoramā - kathaṃ mahā-rāja evāsyāḥ prārthanīyaḥ । sādhu priya-sakhi sādhu । ābhijātya-sadṛśas te abhilāṣaḥ ।

Āraṇyikā - kasmai tāvad etaṃ vṛttāntaṃ nivedya sahya-vedanam iva duḥkhaṃ kariṣyāmi ।) athavā asti me hṛdaya-nirviśeṣā priya-sakhī Manoramā । tasyā apy etal lajjayā na pārayāmi kathayitum । sarvathā maraṇaṃ varjayitvā kuto me hṛdayasyānyā nirvṛtiḥ ।

Manoramā - hā dhik hā dhik । atibhūmiṃ gato asyās tapasvinyā anurāgaḥ । tat kim idānīm atra kariṣyāmi ।

Āraṇyikā - ayaṃ sa uddeśo yasmin madhukarair āyāsyamānāvalambya mahā-rājena samāśvāsitāsmi bhiru mā bibhīhīti ।

Manoramā - katham eṣāpi dṛṣṭā mahā-rājena । sarvathāsty asyā jīvitasyopāyaḥ । yāvad upasṛtya samāśvāsayāmy enām ।) yuktaṃ nāma hṛdayasyāpi lajjitum ।

Āraṇyikā - hā dhik hā dhik । sarvaṃ śrutam etayā । tad atra yuktam eva prakāśayitum । priya-sakhi mā kupya mā kupya । lajjaivātrāparādhyati ।

Manoramā - sakhi alaṃ śaṅkayā । satyam eva tvaṃ mahā-rājena dṛṣṭā na veti ।

Āraṇyikā - śrutam eva priya-sakhyā sarvam ।

Manoramā - yadi dṛṣṭā mahā-rājena tvaṃ tad alaṃ saṃtāpitena । sa evedānīṃ darśanopāya-paryākulo bhaviṣyati ।

Āraṇyikā - ayaṃ sakhī-janaḥ pakṣa-pātena mantrayate । ayi sakhi-pakṣa-pātini । devī-guṇa-nigaḍa-nibaddhe khalu tasmiñ jane kuta etat ।

Manoramā - halā a-paṇḍite kamalinī-baddhānurāgo api madhu-karo mālatīṃ prekṣyābhinava-rasāsvāda-lampaṭaḥ kutas tām an-āsādya sthitiṃ karoti ।

Āraṇyikā - kim etenāsaṃbhāvitena । adhikaṃ khalu śaradātapena saṃtaptāny adyāpi na me aṅgāni saṃtāpaṃ muñcanti ।

Manoramā - ayi lajjāluke na yuktam etad avasthāṃ gatayāpi ta ātmā pracchādayitum ।

Manoramā - ayi a-viśrambha-śīle kim idānīṃ pracchādayasi । niśvāsā-nibha-vinirgato divasaṃ rātrim api tavānurāgo avirata-patat-kusuma-śara-śara-nivaha-pravṛtta-huṅkāra-śabda iva na bhaṇati । athavā na khalv ayaṃ kāla upālambhasya । tad yāvan nalinī-patrāṇy asyā hṛdaye dāsyāmi । samāśvasitu sakhī samāśvasitu sakhī ।

vidūṣakaḥ - atimahān khalu priya-vayasyasyāraṇiyakāyā upary anurāgaḥ । yena parityakta-rāja-kāryas tasyā eva darśanopāyaṃ cintayann ātmānaṃ vinodayati । kutredānīṃ tāṃ prekṣe । athavā tatraiva tāvad dīrghikāyām anviṣyāmi ।)

Manoramā - pada-śabda iva śrūyate । tat kadalī-gulmāntarite bhūtvā prekṣāvahe tāvat ka eṣa iti ।

Āraṇyikā - kathaṃ sa eva mahā-rājasya pārśva-parivartī brāhmaṇaḥ ।

Manoramā - kathaṃ Vasantaka eva । api nāma tathā bhavet ।

vidūṣakaḥ - kim idānīm Āraṇyikā satyam eva saṃvṛttā ।

Manoramā - sakhi rāja-vayasyaḥ khalu brāhmaṇas tvām uddiśya mantrayate । tat tāvad avahite śṛṇuvaḥ ।

vidūṣakaḥ - yadā tāvan mayā guru-madana-saṃtāpa-niḥsaha-śarīrasya priya-vayasyasya vacanena devyor Vāsavadattā-Padmāvatyor anyāsāṃ ca devīnāṃ bhavanāny anviṣyatā na sā dṛṣṭā tadā yatra dīrghikāyāṃ dṛṣṭedam api tāvat prekṣiṣya ity āgato asmi । tad yāvad ihāpi nāsti । kim idānīṃ kariṣye ।

Manoramā - śrutaṃ priya-sakhyā ।
vidūṣakaḥ - athavā bhaṇita evāhaṃ vayasyena । yadi tām anviṣyan na prekṣase tat tato api tāvad dīrghikātas tasyāḥ karatala-sparśa-dviguṇita-sukha-śītalāni nalinī-patrāṇi gṛhītvāgaccheti । tat katham etāni jñātavyāni ।

Manoramā - ayaṃ mamāvasaraḥ ।

vidūṣakaḥ - kasya tvaṃ jñāpayāsi । na khalu mayā kim api mantritam ।

Manoramā - Vasantaka alaṃ śaṅkayā । yādṛśy Āranyikāyāḥ kṛta ātmanaḥ priya-vayasyasyāvasthā tvayā varṇitā tato dvi-guṇatarā bhartur api kṛte mama priya-sakhyā avasthā । tat paśya paśya । 

vidūṣakaḥ - sa-phalo me pariśramaḥ ।

Manoramā - ārya Vasantaka । tava darśanenaivāpagataḥ priya-sakhyāḥ saṃtāpo yena svayam eva nalinī-patrāṇy apanayati । tad anugṛhṇātv ārya imāni ।

Āraṇyikā - ayi parihāsa-śīle । kasmān māṃ lajjayasi । 

vidūṣakaḥ - tiṣṭhantu tāvan nalinī-pattrāṇi । ati(lajjālukā te priya-sakhī । tat katham etayoḥ samāgamo bhaviṣyati ।

Manoramā - Vasantaka evam iva ।

vidūṣakaḥ - sādhu priya-sakhi sādhu ।) yāvad eva yuvāṃ nepathya-grahaṇaṃ kuruthas tāvad evāham api vayasyaṃ gṛhītvāgacchāmi ।

Manoramā - ati-kopane uttiṣṭhottiṣṭha । nartitavyam asmābhis tasyaiva naṭakasya nartita-śeṣam । tad ehi । prekṣā-gṛham eva gacchāvaḥ । sādhu sādhu sarvaṃ sajjī-kṛtam ।

Vāsavadattā - bhagavati aho te kavitvam । yenaitad gūḍha-vṛttāntaṃ nāṭakopanibaddhaṃ sānubhavam apy asmākam āryaputra-caritam a-dṛṣṭa-pūrvam iva dṛśyamānam adhikataraṃ kautūhalaṃ vardhayati ।

Sāṅkṛtyāyanī - āyuṣmati āśraya-guṇa evāyam īdṛśo yad a-sāram api kāvyam avaśyam eva śṛṇvatāṃ śravaṇa-sukham utpādayati ।

prāyo yat kiṃ cid api prāpnoty utkarṣam āśrayān mahataḥ ।
mattebha-kumbha-taṭa-gatam eti hi śṛṅgāratām bhasma ।।

Vāsavadattā - bhagavati sarvasya vallabho jāmātā bhaktīti jñāyata evaitat । tat kim etena kathānubandhena । varaṃ tad eva nartitavyaṃ draṣṭum ।

Sāṅkṛtyāyanī - evam । Indīvarike prekṣā-gṛham ādeśaya ।
ceṭī - etu etu bhaṭṭinī ।

Sāṅkṛtyāyanī - aho prekṣaṇīyatā prekṣā-gṛhasya ।

ābhāti ratna-śata-śobhita-śāta-kumbha-
stambhāvasakta-pṛthu-mauktika-dāma-ramyam ।
adhyāsitaṃ yuvatibhir vijitāpsarobhiḥ
prekṣā-gṛhaṃ sura-vimāna-samānam etat ।।

Manoramāraṇyake - jayatu jayatu bhaṭṭinī ।

Vāsavadattā - Manorame atikrāntā khalu saṃdhyā । laghu gṛhṇītaṃ nepathyam ।

ubhe - yad devy ājñāpayati ।

Vāsavadattā - Āraṇyike etair eva mad-aṅga-pinaddhair ābharaṇair nepathya-bhūmiṃ gatvātmānaṃ prasādhya । Manorame tvam api Nalagiri-grahaṇa-parituṣṭena tātenāryaputrasya dattāny ābharaṇānīndīvarikā-sakāśād gṛhītvā nepathya-bhūmiṃ gatvātmānaṃ maṇḍaya yena su-sadṛśī dṛśyase mahā-rājasya ।

Indīvarikā - idam āsanam । upaviśatu bhaṭṭiṇī ।

Vāsavadattā - upaviśatu bhagavatī ।

kañcukī -
antaḥpurāṇāṃ vihita-vyavasthaḥ
pade pade ahaṃ skhalitāni rakṣan ।

jarāturaḥ samprati daṇḍa-nītyā
sarvaṃ nṛpasyānukaromi vṛttam ।।

bhoḥ ājñāpito asmi vimānitāśeṣa-śatru-sainyena yathārtha-nāmnā Mahāsenena samādiśyatām antaḥpureṣu yathā - śvo vayam Udayanotsavam anubhavāmaḥ । ato yuṣmābhir utsavānurūpa-veṣojjvalena parijanena saha Manmathodyānaṃ gantavyam iti ।

Sāṅkṛtyāyanī - rāja-putri pravṛttā prekṣā ।

kañcukī - tad etad ādeṣṭavyam parijanena saha gantavyam iti । na gṛhīta-nepathyeneti । kutaḥ ।

pādair nūpuribhir nitamba-phalakaiḥ śiñjāna-kāñcī-guṇair
hārāpādita-kāntibhiḥ stana-taṭaiḥ keyūribhir bāhubhiḥ ।
karṇaiḥ kuṇḍalibhiḥ karaiḥ sa-valayaiḥ sa-svastikair mūrdha-jair
devīnāṃ paricārikā-parijano apy eteṣu saṃdṛśyate ।।

na khalu kiṃcid atrāpūrvam anuṣṭheyam । kevalaṃ svāmy-ādeśa iti matvāhaṃ samādiṣṭas tad ājñā-śeṣaṃ rāja-putryai nivedayāmi । iyaṃ sā Vāsavadattā vīṇā-hastayā Kāñcanamālayānugamyamānā gandharva-śālām praviṣṭā । yāvad asyāḥ kathayāmi ।)
(tataḥ praviśati gṛhīta-Vāsavadattā-nepathyāsanasthāraṇyikā
vīṇā-hastā Kāñcanamālā ca ।)

Āraṇyikā - halā Kāñcanamāle kasmāt punaś cirayaty adyāpi vīṇācāryaḥ ।

Kāñcanamālā - bhartṛ-dārike dṛṣṭas tenaika unmattaḥ । tasya vacanaṃ śrutvā citreṇa bhavito apahasaṃs tiṣṭhati ।

Āraṇyikā - hañje suṣṭhv etaṃ pṛcchati । sadṛśāḥ sadṛśe rajanta iti dvāv atronmattau ।

Sāṅkṛtyāyanī - rāja-putryāḥ sadṛśam ākāram paśyāmy asyās tādṛśenākāreṇāvaśyaṃ tvadīyāṃ bhūmikāṃ saṃbhāvayiṣyati ।

kañcukī - rāja-putri devas tvām ājñāpayati । śvo avaśyam asmābhir vīṇāṃ vādayantī śrotavyā । tat tvayā nava-tantrī-sajjayā Ghoṣavatyā stheyam iti ।

Āraṇyikā - ārya yady evaṃ laghu vīṇācāryaṃ visarjaya ।

kañcukī - eṣa Vatsa-rājaṃ preṣayāmi ।)

Āraṇyikā - Kāñcanamāle upanaya me Ghoṣavatīṃ yāvad asyās tantrīḥ parīkṣe ।

Manoramā - cirayati khalu mahā-rājaḥ । kiṃ na kathitaṃ Vasantakena । athavā devyā bibheti । yadīdānīm āgacchet tato ramanīyaṃ bhavet ।

rājā -
saṃtāpam prathamaṃ tathā na kurute śītāṃśur adyaiva me
niśvāsā glapayanty ajasram adhunaivoṣṇās tathā nādharam ।
saṃpraty eva mano na śūnyam alasāny aṅgāni no pūrvavad
duḥkhaṃ yāti manoratheṣu tanutāṃ saṃcintyamāneṣv api ।।

vayasya satyam evoktam Manoramayā । yathaiṣā mama priya-sakhī mahā-rājasya devyā darśana-pathād api rakṣyate tad ayaṃ samāgamopāyaḥ । adya rātrāv asmābhir Udayana-caritaṃ nāma nāṭakaṃ devyāḥ purato nartitavyam । tatra Āraṇyikā Vāsavadattā bhaviṣyati । aham api Vatsa-rājaḥ । tac caritenaiva sarvaṃ śikṣitavyam । tad āgatya svayam eva svāṃ bhūmikāṃ kurvāṇaḥ samāgamotsavam anubhavatv iti ।

vidūṣakaḥ - yadi māṃ na pratyāyayasy eṣā Manoramā tava veṣaṃ dhārayantī tiṣṭhati । tad upasṛtya svayam eva pṛccha ।

rājā - Manorame satyam idaṃ yad Vasantako abhidhatte ।

Manoramā - bhartaḥ satyam eva । maṇḍayaitair ābharaṇair ātmānam ।

vidūṣakaḥ - ete khalu rājāno dāsyāpi evaṃ nartyante । aho kāryasya gurutā ।

rājā - mūrkha naiṣa kālaḥ parihāsasya । nibhṛtena citra-śālām praviśya Manoramayā sahāsman-nṛttam paśyatā sthīyatām ।

Āraṇyikā - Kāñcanamāle tiṣṭhatu vīṇā । prakṣyāmi tāvat kim api ।

rājā - śṛṇomi tāvat katamo ayam uddeśo vartate ।

Kāñcanamālā - pṛcchatu bhartṛ-dārikā ।

Āraṇyikā - satyam eva tāto mantrayate evaṃ yathā - yadi vīṇāṃ vādayann apaharati māṃ Vatsa-rājo avaśyaṃ bandhanān muñcāmīti ।

rājā -(praviśya paṭākṣepeṇa sa-harṣaṃ vastrānte grathitam badhnāti ।

sa-parijanaṃ Pradyotaṃ vismayam upanīya vādayan vīṇām ।
Vāsavadattām apaharāmi na cirād eveti paśyāmy ।।

yataḥ su-saṃvihitaṃ sarvaṃ Yaugandharāyaṇena ।

Vāsavadattā - jayatu jayatv ārya-putraḥ ।

rājā - kathaṃ pratyabhijñāto asmi devyā ।
Sāṅkṛtyāyanī - rāja-putri alam alaṃ saṃbhrameṇa । prekṣaṇīyakam etat ।

rājā - idānīm ucchvāsito asmi ।

Vāsavadattā - kathaṃ Manoramaiṣā । mayā punar jñātam ārya-putra eṣa iti । sādhu Manorame sādhu ।

Sāṅkṛtyāyanī - rāja-putri sthāna eva kṛtā bhrāntis te Manoramayā ।

rūpaṃ tan nayanotsavāspadam idaṃ veṣaḥ sa evojjvalaḥ
sā matta-dviradocitā gatir iyaṃ tat sattvam atyūrjitam ।
līlā saiva sa eva sāndra-jalada-hrādānukārī svaraḥ
sākṣād darśita eṣa naḥ kuśalayā Vatseśa evānayā ।।

Vāsavadattā - hañje Indīvarike baddhenāryaputreṇāhaṃ vīṇāṃ śikṣitā । tad asya kuru nīlotpaladāmakena nigaḍanam ।

Āraṇyikā - Kāñcanamāle kathaya kathaya । nanu satyam eva mantrayate tāto yadi vīṇāṃ vādayat apaharati māṃ Vatsa-rājas tato avaśyaṃ bandhanān muñcāmīti ।

Kāñcanamālā - bhartṛ-dārike satyam । tathā kuru yathā Vatsa(rājasyāvaśyaṃ bahu-matā bhavasi ।

rājā - niṣpāditam eva Kāñcanamālayā yat tad āsmābhir abhilaṣitam ।

Āraṇyikā - yady evaṃ tad ādareṇa vādayiṣyāmi । 

ghaṇa-bandhaṇa-saṃruddhaṃ gaaṇaṃ daṭṭhūṇa māṇasaṃ eduṃ ।
ahilasai rāa-haṃso daiaṃ gheūṇa appaṇo vasaiṃ ।।

ghana-bandhana-saṃruddhaṃ gaganaṃ dṛṣṭvā mānasam etum ।
abhilaṣati rāja-haṃso dayitāṃ gṛhītvātmano vasatim ।।

Manoramā - Vasantaka paśya paśya । priya-sakhī me nṛtyati ।

vidūṣakaḥ - dāsyāḥ sute tvam api na dadāsi svaptum । yadā-prabhṛti priya-vayasyenāraṇyikā dṛṣṭā tadā-prabhṛti tena saha mayā rātraṃ-divaṃ nidrā na dṛṣṭā । tad anyato niṣkramya svapsyāmi ।

ahiṇava-rāa-kkhittā mahuariā vāmaeṇa kāmeṇa ।
uttamai patthantīdaṭṭhuṃ pia-daṃsaṇaṃ daiaṃ ।।
abhinava-rāga-kṣiptā madhu-karikā vāmakena kāmena ।
uttāmyati prārthayamānā draṣṭuṃ priya-darśanaṃ dayitam ।।

rājā - sādhu rāja-putri sādhu । aho gītam aho vāditram ।

vyaktir vyañjana-dhātunā daśavidhenāpy atra labdhādhunā
vispaṣṭo druta-madhya-lambita-paricchinnas tridhāyaṃ layaḥ ।
gopuccha-pramukhāḥ krameṇa yatayas tisro api saṃpāditās
tatvaughānugatāś ca vādya-vidhayaḥ samyak trayo darśitāḥ ।।

Āraṇyikā - upādhyāya praṇamāmi ।

rājā - yad aham icchāmi tat te bhūyāt ।

Kāñcanamālā - ihaivopaviśatu upādhyāyaḥ ।

rājā - rāja-putrī kvedānīm upaviśatu ।

Kañcanamālā - idānīm eva bhartṛ-dārikā vidyāmānena paritoṣitā yuṣmābhiḥ । tad arhaty evaiṣopādhyāya-pīṭhikāyāḥ ।

rājā - upaviśatv arheyam ardhāsanasya । rāja-putri sthīyatām ।

Kāñcanamālā - bhartṛ-dārike upaviśa । śiṣya-viśeṣā khalu tvam ।

Vāsavadattā - bhagavaty ādhikaṃ kalpitaṃ kāvyam । na khalv ahaṃ tasmin kāla ekāsane ārya-putreṇa sahopaviṣṭā ।

rājā - rāja-putri punaḥ śrotum icchāmi ।

Āraṇyikā - Kāñcanamāle ciraṃ khalu mama vādayantyāḥ pariśramo jātaḥ । idānīṃ niḥsahāny aṅgāni । tan na śaknomi vādayitum ।

Kāñcanamālā - upādhyāya suṣṭhu pariśrāntā bhartṛ-dārikā । kapola-tala-baddha-sveda-lavāyāḥ paśyāsyā vepete agra-hastau । tat samāśvastā bhavatu muhūrtam ।

rājā - Kāñcanamāle yuktam abhihitam । 

Vāsavadattā - bhagavati adhikam etad api tvayā kṛtam । na khalv ahaṃ Kāñcanamālā kāvyena vañcayitavyā ।

Sāṅkṛtyāyanī - āyuṣmati īdṛśam eva kāvyaṃ bhaviṣyati ।

Āraṇyikā - apehi Kāñcanamāle apehi ।

Kāñcanamālā - yady ahaṃ tiṣṭhantī na bahu-matā tad eṣā gacchāmi ।

Āraṇyikā - Kāñcanamāle tiṣṭha tiṣṭha । ayam asyāgrahastaḥ samarpitaḥ ।

rājā - 

sadyo avaśyāya-bindu-vyatikara-śiśiraḥ kiṃ bhavet padma-kośo
hlāditvaṃ nāsya manye sadṛśam idam uṣasy eva vītātapasya ।
muñcanty ete himaughaṃ nakha-rajanikarāḥ pañca kiṃ so api dāhī
jñātaṃ svedāpadeśād aviratam amṛtaṃ syandate vyaktam etat ।।

api ca ।

etena bāla-vidruma-pallava-śobhāpahāra-dakṣeṇa ।
hṛdaye mama tvayāyaṃ nyasto rāgaḥ sva-hastena ।।

Āraṇyikā - hā dhik hā dhik । etāṃ Manoramāṃ spṛśantyā an-artham eva me aṅgāni kurvanti ।

Vāsavadattā - bhagavati paśya tvam । ahaṃ punar alīkaṃ na pārayāmi prekṣitum ।

Sāṅkṛtyāyanī - rāja-putri dharmaśāstra-vihita eṣa gāndharvo vivāhaḥ । kim atra lajjā-sthānam । prekṣaṇīyakam idam । tan na yuktam a-sthāne rasa-bhaṅgaṃ kṛtvā gantum ।

Indīvarikā - bhaṭṭini Vasantakaś citra-śālā-dvāre prasuptas tiṣṭhati ।

Vāsavadattā - Vasantaka evaiṣaḥ ।) rājñāpy atra bhavitavyam । tad bodhayitvā prakṣyāmi tāvad enam ।

vidūṣakaḥ - Manorame kiṃ nartitv āgataḥ priya-vayasyaḥ । athavā nṛtyaty eva ।

Vāsavadattā - katham ārya-putro nṛtyati । Manoramedānīṃ kutra ।

vidūṣakaḥ - eṣā citra-śālāyāṃ tiṣṭhati ।

Manoramā - katham anyathaiva hṛdaye kṛtvā devyā mantritam । etenāpi mūrkha-baṭukenānyathaiva buddhvā sarvam ākulī-kṛtam ।

Vāsavadattā - sādhu Manorame sādhu । śobhanaṃ tvayā nartitam ।

Manoramā - bhaṭṭini na khalv aham atrāparādhyāmi । etena khalu hatāśena balād alaṃkaraṇāni gṛhītvā dvāra-sthiteneha niruddhā । na punar mamākrandantyāḥ śabdo muraja-nirghoṣāntaritaḥ kenāpi śrutaḥ ।

Vāsavadattā - hañje uttiṣṭha । vasantakaḥ khalv Āraṇyikā-vṛttānta-nāṭake sūtradhāraḥ ।

vidūṣakaḥ - svayam eva cintaya । kutrāraṇyikā kutra Vasantaka iti ।

Vāsavadattā - Manorame sugṛhītaṃ kṛtvainam āgaccha tāvat । prekṣaṇīyam asya paśyāmi ।

Manoramā - idānīṃ samāśvasitāsmi । hatāśa idānīm anubhavātmano durnayasya phalam ।

Vāsavadattā - ārya-putra pratihastam etad a marṣatv ārya-putro yan Manorameti kṛtvā nīlotpala-dāmakena bandhito asi ।

rājā - kathaṃ vijñāto asmi devyā । 

Sāṅkṛtyāyanī - katham anyad evedaṃ prekṣaṇīyakaṃ saṃvṛttam । a-bhūmir iyam asmad-vidhānām ।

rājā - a-pūrvo ayaṃ kopa-prakāraḥ । durlabham atrānunayaṃ paśyāmi ।) evaṃ tāvat kariṣye ।) devi tyajyatāṃ kopaḥ ।

Vāsavadattā - āryaputra ko atra kupitaḥ ।

rājā - kathaṃ na kupitāsi ।

snigdhaṃ yady api vīkṣitaṃ nayanayos tāmrā tathāpi dyutir
mādhurye api sati skhalaty anupadaṃ te gadgadā vāg iyam ।
niśvāsā niyatā api stana-bharotkampena saṃlakṣitāḥ
kopas te prakaṭa-prayatna-vidhṛto apy eṣa sphuṭaṃ lakṣyate ।।

prasīda priye prasīda ।

Vāsavadattā - Āraṇyike tvaṃ kupiteti saṃbhāvayann ārya-putraḥ priye prasīdeti prasādayati ।

Āraṇyikā - bhaṭṭini na khalv ahaṃ kimapi jānāmi ।

Vāsavadattā - Āraṇyike tvaṃ kathaṃ na jānāsi । idānīṃ te śikṣayāmi । Indīvarike gṛhāṇainām ।

vidūṣakaḥ - bhavati adya kaumudī-mahotsave tava cittam apahartuṃ vayasyena prekṣaṇīyam anuṣṭhitam ।

Vāsavadattā - etaṃ yuṣmākaṃ durnayaṃ prekṣya hāso me jāyate ।

rājā - devi alam anyathā vikalpitena ।

bhrū-bhaṅgaiḥ kriyate lalāṭa-śaśinaḥ kasmāt kalaṅko mudhā
vātākampita-bandhujīva-samatāṃ nīto adharaḥ kiṃ sphuran ।
madhyaś cādhika-kampita-stana-bhareṇāyam punaḥ khidyate
kopam muñca tavaiva citta-haraṇāyaitan mayā krīḍitam ।।
devi prasīda prasīda । 

Vāsavadattā - hañje nivṛttaṃ prekṣaṇakam । abhyantaram eva praviśāvaḥ ।

iti garbha-nāṭakam ।

rājā - katham akṛtvaiva prasādaṃ gatā devī ।

svedāmbhaḥ-kaṇa-bhinna-bhīṣaṇatara-bhrūbhaṅgam ekaṃ ruṣā
trāsenāparam utplutotpluta-mṛga-vyālola-netrotpalam ।
utpaśyann aham agrato mukham idaṃ devyāḥ priyāyās tathā
bhītaś cotsuka-mānasaś ca mahati kṣipto asmy ahaṃ saṃkaṭe ।।

tad yāvad idānīṃ śayanīyaṃ gatvā devyāḥ prasādanopāyaṃ cintayāmi ।

iti tṛtiyo aṅkaḥ ।

cathurtho aṅkaḥ

Manoramā - aho dīrgha-roṣatā devyāḥ । etāvantaṃ kālaṃ baddhāyā api priya-sakhyā Āraṇyikāyā upary anukampāṃ na gṛhṇāti । sā tapasviny ātmano bandhanasya kleśena tathā na saṃtapyate yathā bhartur darśana-nirāśatayā । īdṛśaṃ cāsyā duḥkhaṃ yenādyaivātmānaṃ vyāpādayantī mayā katham api nivāritā । etaṃ vṛttāntaṃ bhartre nivedayeti Vasantakaṃ bhaṇitvāgatāsmi ।

Kāñcanamālā - kathaṃ anviṣyantyāpi mayā bhagavatī Sāṅkṛtyāyanī na dṛṣṭā ।) tad etām api tāvan Manoramāṃ prakṣyāmi ।) Manorame api jānāsi kutra bhagavatī Sāṅkṛtyāyanīti ।

Manoramā - halā Kāñcanamāle dṛṣṭā । kiṃ punas tayā prayojanam ।

Kāñcanamālā - Manorame adya devyāṅgāravatyā lekhaḥ preṣitaḥ । tasmin vācite bāṣpa-pūrṇa-nayanā dṛḍhaṃ saṃtaptum ārabdhā devī । tad vinodana-nimittaṃ tasyā bhagavatīṃ anviṣyāmi ।

Manoramā - halā kiṃ punas tasmiṃl lekha ālikhitam ।

Kāñcanamālā - yā mama bhaginī sā tava janany eva । tasyā bhartā Dṛḍhavarmā tātas te । tat tava kim etad ākhyātavyaṃ । tasya samadhikaṃ saṃvatsaraṃ Kaliṅga-hatakena baddhasya । tan na yuktam etaṃ vṛttāntam an-iṣṭaṃ śrutvā samīpa sthitasya samarthasya bhartus ta evam udāsīnatvam avalambitum iti ।

Manoramā - halā Kāñcanamāle । yadā tāvad ayaṃ vṛttānto bhaṭṭinyai na kenāpi vijñāpitavya iti bhartrājñaptaṃ tat kena punar idānīṃ sa lekhaḥ śrāvitaḥ ।

Kāñcanamālā - anuvācya tūṣṇīṃ bhūtāyā mama hastād gṛhītvā svayam eva bhaṭṭiṇyā vācitaḥ ।

Manoramā - eṣā khalu devī tayaiva saha danta-valabhyāṃ tiṣṭhati ।

Kāñcanamālā - tena hi bhaṭṭinī-sakāśaṃ gamiṣyāmi ।

Manoramā - ciraṃ khalu ma Āraṇyikā-sakāśād āgatāyāḥ । dṛḍhaṃ ca nirviṇṇā sā tapasviny ātmano jīvitena । kadā cid aty-āhitaṃ bhavet । tat tatraiva gacchāmi । 

Sāṅkṛtyāyanī - rāja-putri alam udvegena । nedṛśo Vatsa-rājaḥ । katham itthaṃ gatam api bhavatyā mātṛ-ṣvasṛ-patiṃ vijñāya Vatsa-rājo niścintaṃ sthāsyati ।

Vāsavadattā - bhagavati ati(ṛjukedānīṃ tvam । yasya mayā na kāryaṃ tasya madīyena kiṃ kāryam । mātur yuktaṃ mamaitad ālikhituṃ । sā punar na jānāty adyāpi tādṛśī na Vāsavadatteti । tava punar eṣa Ārāṇyikā-vṛttāntaḥ pratyakṣaḥ । tat katham etad bhaṇāsi ।

Sāṅkṛtyāyanī - yata eva me pratyakṣaṃ tata eva bravīmi । tena nanu kaumudī-mahotsave tvāṃ hāsayituṃ tathā krīḍitam ।
Vāsavadattā - bhagavati etad atra satyam । tathā hāsitāsmi yena bhagavatyāḥ purato lajjayā katham api tiṣṭhāmi । tat kiṃ tadīyayā kathayā । nanv etenaiva pakṣa-pātenaitāvatīṃ bhūmiṃ nītāsmi । 

Sāṅkṛtyāyanī - alaṃ rāja-putri ruditena । nedṛśo Vatsa-rājaḥ । athavā prāpta evāyaṃ yas te manyu-pramārjanaṃ karoti ।

Vāsavadattā - manorathā idānīm ete bhagavatyāḥ ।

rājā - vayasya ka idānīm abhyupāyaḥ priyāṃ mocayitum ।

vidūṣakaḥ - bho vayasya muñca viṣādam । ahaṃ ta upāyaṃ kathayiṣyāmi ।

rājā - vayasya tvaritataram abhidhīyatām ।

vidūṣakaḥ - bho tvaṃ tāvad aneka-samara-saṃghaṭṭa-prabhāva-bāhu-śālī । punar apy aneka-gaja-turaga-padāti-durviṣaha-bala-samuditaḥ । tat sarva-bala-saṃdohenāntaḥpuraṃ su-pīḍitaṃ kṛtvedānīm evāraṇyikāṃ mocaya ।

rājā - vayasya a-śakyam upadiṣṭam ।

vidūṣakaḥ - kim atrāśakyam । yatas tāvat kubja-vāmana-vṛddha-kañcuki-varjito manuṣyo aparo nāsti tatra ।

rājā - mūrkha kim asaṃbaddhaṃ pralapasi । devyāḥ prasādaṃ muktvā nānyas tasyā mokṣaṇābhyupāyaḥ । tat kathaya kathaṃ devīṃ prasādayāmi ।

vidūṣakaḥ - bhoḥ māsopavāsaṃ kṛtvā jīvitaṃ dhāraya । evaṃ devī Caṇḍī prasatsyati ।

rājā - alaṃ parihāsena । kathaya kathaṃ devīṃ prasādayāmi ।

dhṛṣṭaḥ kiṃ purato avarudhya vihasan gṛhṇāmi kaṇṭhe priyāṃ
kiṃ vā cāṭu-śata-prapañca-racanā-prītāṃ kariṣyāmi tām ।
kiṃ tiṣṭhāmi kṛtāñjalir nipatito devyāḥ puraḥ pādayoḥ
satyaṃ satyam aho na vedmy anunayo devyāḥ kathaṃ syād iti ।।

tad ehi । devī-sakāśam eva gacchāvaḥ ।

vidūṣakaḥ - bhoḥ gaccha tvam । ahaṃ punar idānīm eva bandhanāt katham api paribhraśyāgato asmi । tan na gamiṣyāmi ।

rājā - mūrkha āgamyatām āgamyatām । iyaṃ devī danta-balabhī-madhyam adhyāste । 

rājā -

kiṃ muktam āsanam alaṃ mayi sambhrameṇa
notthātum ittham ucitaṃ mama tānta-madhye ।
dṛṣṭi-prasāda-vidhi-mātra-hṛto jano ayam
aty-ādareṇa kim iti kriyate vilakṣaḥ ।।

Vāsavadattā - ārya-putra vilakṣa idānīṃ tvaṃ bhavasi ।

rājā - priye satyam ahaṃ vilakṣaḥ । yat pratyakṣa adṛṣṭāparādho api bhavatīṃ prasādayituṃ vyavasito asmi ।

Sāṅkṛtyāyanī - mahā-rāja kriyatām āsana-parigrahaḥ ।

rājā - ita ito devy upaviśatu ।

rājā - āḥ kathaṃ bhūmāv upaviṣṭā devī । aham apy atraivopaviśāmi । priye prasīda prasīda । kim evaṃ praṇate api mayi gambhīrataraṃ kopam udvahasi ।

bhrū-bhaṅgaṃ na karoṣi rodiṣi muhur mugdhekṣaṇe kevalaṃ
nātiprasphuritādharānavarataṃ niḥśvāsam evojjhasi ।
vācaṃ nāpi dadāsi tiṣṭhasi paraṃ pradhyāna-namrānanā
kopas te stimito nipīḍayati māṃ gūḍha-prahāropamaḥ ।।

priye prasīda prasīda । 

Vāsavadattā - ati-sukhito nanv asi । kim idānīṃ duḥkhitaṃ janaṃ vikārayasi । uttiṣṭha ko atra kupitaḥ ।

Sāṅkṛtyāyanī - uttiṣṭha mahā-rāja । anyad eva tāvad udvega-kāraṇam asyāḥ ।

rājā - bhagavati kim anyat ।

rājā - yady evam alam udvegena mayāpi jñātam । siddha evāsmin prayojane devīṃ tu diṣṭyā vardhayiṣyāmīti noktam । anyathā katham ahaṃ Dṛḍhavarma-vṛttānte visrabdhas tiṣṭhāmi । tat katipayāny ahāni tad vārtāyā āgatāyāḥ । idaṃ ca tatra vartate ।

asmad-balair Vijayasena-puraḥsarais tair
ākrānta-bāhya-viṣayo vihata-pratāpaḥ ।
durgaṃ Kaliṅga-hatakaḥ sahasā praviśya
prākāra-mātra-śaraṇo aśaraṇaḥ kṛto asau ।।

tad avasthaṃ ca taṃ

nirdiṣṭākrānta-mandaṃ pratidina-viramad-vīra-dāsera-vṛttaṃ
śaśvat-saṃśīryamāṇa-dvipa-turaga-nara-kṣīṇa-niḥśeṣa-sainyam ।
adya śvo vā vibhagne jhaṭiti mama balaiḥ sarvatas tatra durge
baddhaṃ yuddhe hataṃ vā bhagavati na cirāc chroṣyasi tvaṃ Kaliṅgam ।।

Sāṅkṛtyāyanī - rāja-putri prathamataram eva bhavatyāḥ kathitaṃ mayā katham apratividhāya Vatsa-rājaḥ sthāsyatīti ।

Vāsavadattā - yady evaṃ priyaṃ me ।

pratīhārī - jayatu jayatu bhartā । eṣa khalu Vijayaseno Dṛḍhavarma-kañcuki-sahito harṣa-samutphulla-locanaḥ priyaṃ nivedayitu-kāmo dvāre tiṣṭhati ।

Vāsavadattā - bhagavati yathā tarkayāmi paritoṣitāsmy ārya-putreṇeti ।

Sāṅkṛtyāyanī - Vatsa-rāja-pakṣa-pātinī khalv ahaṃ na kiṃ cid api bravīmi ।

rājā - śīghraṃ praveśaya tau ।

pratīhārī - tathā ।

Vijayasenaḥ - bhoḥ kañcukin । adya svāmi-pādā draṣṭavyā iti yat satyam an-upamaṃ kam api sukhātiśayam anubhavāmi ।

kañcukī - Vijayasena a-vitatham etat ।

sukha-nirbharo anyathāpi svāminam avalokya bhavati bhṛtya-janaḥ ।
kiṃ punar ari-bala-vighaṭana-nirvyūḍha-prabhu-niyoga-bharaḥ ।।

ubhau - jayatu jayatu svāmī ।

kañcukī - deva diṣṭyā vardhase ।

hatvā Kaliṅga-hatakaṃ hy asmat-svāmī niveśito rājye ।
devasya samādeśo nirvyūḍho Vijayasenena ।।

Vāsavadattā - ayi bhagavati abhijānāsy etaṃ kañcukinam ।

Sāṅkṛtyāyanī - kathaṃ nābhijānāmi । nanu sa eṣa yasya haste mātṛ-ṣvasā te patrikām anupreṣitavatī ।

rājā - sādhu Vijayasenena mahā-vyāpāro anuṣṭhitaḥ ।

rājā - devi diṣṭyā vardhase । pratiṣṭhito rājye Dṛḍhavarmā ।

Vāsavadattā - anugṛhītāsmi ।
vidūṣakaḥ - īdṛśe abhyudaye asmin rāja-kula etat karaṇīyam । brāhmaṇasya satkāraḥ ।) sarva-bandhana-mokṣa iti ।

rājā - sādhu vayasya sādhu ।

vidūṣakaḥ - bhavati kathaṃ tvaṃ na kim apy atra samādiśasi ।

Vāsavadattā - mocitā khalu hatāśenāraṇyikā ।

Sāṅkṛtyāyanī - kiṃ vā tapasvinyānayā baddhayā ।

Vāsavadattā - yathā bhagavatyai rocate ।

Sāṅkṛtyāyanī - yady evam aham eva gatvā tāṃ mocayiṣyāmi ।

kañcukī - idam aparaṃ saṃdiṣṭaṃ mahā-rājena Dṛḍhavarmaṇā । tvat-prasādāt sarvam eva yathābhilaṣitaṃ saṃpannaṃ । tad ete prāṇās tvadīyāḥ । yatheṣṭam imān viniyoktuṃ tvam eva pramāṇam iti ।

Vijayasenaḥ - deva na śakyam eva devaṃ prati prīti-viśeṣaṃ Dṛḍhavarmaṇaḥ kathayitum ।

kañcukī - yady api tubhyaṃ pratipāditāyāḥ Priyadarśikāyā asmad-duhituḥ paribhraṃśān na me saṃbandho jāta iti duḥkham āsīt tathāpi Vāsavadattāyāḥ pariṇetrāpi tvayā tad apanītam eva ।

Vāsavadattā - ārya kañcukin kathaṃ me bhaginī paribhraṣṭā ।

kañcukī - rāja-putri tasmin Kaliṅga-hatakāvaskande vidruteṣv itas tato antaḥpura-janeṣu diṣṭyā dṛṣṭām idānīṃ na yuktam atra sthātum iti tām ahaṃ gṛhītvā Vatsa-rājāntikaṃ prasthitaḥ । tataḥ saṃcintya tāṃ Vindhyaketor haste nikṣipya nirgato asmi । yāvat pratīpam āgacchāmi tāvat kair api tat sthānaṃ saha Vindhyaketunā smartavyatāṃ nītam ।

rājā - Vijayasena kiṃ kathayasi ।

kañcukī - tatra cānviṣyatā mayā na prāptā । tadā-prabhṛti nādyāpi vijñāyate kva vartata iti ।

Manoramā - bhaṭṭini prāṇa-saṃśaye vartate sā tapasvinī ।

Vāsavadattā - kiṃ punas tvaṃ Priyadarśanā vṛttāntaṃ jānāsi ।

Manoramā - na khalv ahaṃ Priyadarśanā-vṛttāntaṃ jānāmi । eṣā khalv Āraṇyikā kalya-vyapadeśenānītaṃ viṣaṃ pītvā prāṇa-saṃśaye vartata iti evaṃ mayā niveditam । tat paritrāyatām bhaṭṭinī ।

Vāsavadattā - hā dhik hā dhik । Priyadarśanā-duḥkham api me antaritam Āraṇyikā-vṛttāntena । ati-durjanaḥ khalu lokaḥ । kadācin mām anyathā saṃbhāvayiṣyati । tad etad atra yuktam । Manorame laghv ihaivānaya tām । nāga-lokād gṛhīta-viṣa-vidya ārya-putro atra kuśalaḥ ।

Āraṇyikā - halā Maṇorame kīsa dāṇiṃ maṃ andhaāraṃ pavesesi । halā Manorame kasmād idānīṃ mām andhakāraṃ praveśayasi ।

Manoramā - hā dhik hā dhik । dṛṣṭir api asyāḥ saṃkrāntā viṣeṇaiva । bhaṭṭini laghu paritrāyasva laghu paritrāyasva । gurū bhūtam asyā viṣam ।

Vāsavadattā - ārya-putra uttiṣṭhottiṣṭha । laghu vipadyate khalv eṣā tapasvinī ।

kañcukī - su-sadṛśī khalv iyaṃ mama rāja-putryāḥ Priyadarśanāyāḥ । rāja-putri kuta iyaṃ kanyakā ।

Vāsavadattā - ārya Vindhyaketor duhitā । taṃ vyāpādya Vijayasenenānītā ।

kañcukī - kutas tasya duhitā । saiveyaṃ mama rāja-putrī । hā hato asmi manda-bhāgyaḥ । rāja-putri iyaṃ sā Priyadarśikā bhaginī te ।

Vāsavadattā - ārya-putra paritrāyasva paritrāyasva । mama bhaginī vipadyate ।

rājā - samāśvasihi samāśvasihi । kaṣṭaṃ bhoḥ kaṣṭam ।

saṃjāta-sāndra-makaranda-rasāṃ krameṇa
pātuṃ gataś ca kalikāṃ kamalasya bhṛṅgaḥ ।
dagdhā nipatya sahasaiva himena cāsau
vāme vidhau na hi phalanty abhivāñchitāni ।।

Manorame pṛcchyatāṃ tāvat kiṃ te bodha iti ।

Manoramā - sakhi kiṃ te bodhaḥ । sakhi nanu bhaṇāmi kiṃ te bodha iti ।

Priyadarśikā - yad etad avasthāyāpi mayā na mahā-rājo dṛṣṭaḥ ।

rājā - 

eṣā mīlayatīdam īkṣaṇa-yugaṃ jātā mamāndhā diśaḥ
kaṇṭho asyāḥ pratirudhyate mama giro niryānti kṛcchrād imāḥ ।
etasyāḥ śvasitaṃ hṛtaṃ mama tanur niśceṣṭatām āgatā
manye asyā viṣa-vega eva hi paraṃ sarve tu duḥkhaṃ mama ।।

Vāsavadattā - Priyadarśane uttiṣṭhottiṣṭha । paśyaiṣa mahā-rājas tiṣṭhati । kathaṃ vedanāpy asyā naṣṭā । kim idānīṃ mayāparāddhaṃ ajānatyā yena kupitā nālapasi । tat prasīda prasīda । na khalu punar aparātsyāmi । hā daiva hataka । kim idānīṃ mayāpakṛtaṃ yenaitad avasthāṃ gatā me bhaginyādarśitā ।

vidūṣakaḥ - bho vayasya kathaṃ tvaṃ mūḍha iva tiṣṭhasi । naiṣa viṣādasya kālaḥ । viṣamā khalu gatir viṣasya । tad darśaya ātmano vidyā-prabhāvam ।

rājā - satyam evaitat । mūḍha evāham etāvatīṃ velām । tad aham enāṃ jīvayāmi ।

vidūṣakaḥ - bhoḥ etat salilam ।

Vāsavadattā - ārya-putra diṣṭyā pratyujjīvitā me bhaginī ।

Vijayasenaḥ - aho devasya vidyā-prabhāvaḥ ।

kañcukī - aho sarvatrāpratihatā narendratā devasya ।

Priyadarśikā - Manorame ciraṃ khalu suptāsmi ।

vidūṣakaḥ - bho vayasya nirvyūḍhaṃ te vaidyatvam ।

Vāsavadattā - ārya-putra kim idānīm apy eṣānyathaiva karoti ।

rājā - 
svabhāva-sthā dṛṣṭir na bhavati giro nāti viśadās
tanuḥ sīdaty eṣā prakaṭa-pulaka-sveda-kaṇikā ।
yathā cāyaṃ kampaḥ stana-bhara-parikleśa-jananas
tathā nādyāpy asyā niyatam akhilaṃ śāmyati viṣam ।।

kañcukī - rāja-putri eṣa te pitur ājñā-karaḥ । 

Priyadarśikā - kathaṃ kañcukyārya Vinayavasuḥ ।

kañcukī - rāja-putri alaṃ ruditena । kuśalinau te pitarau । Vatsa-rāja-prabhāvāt punas tad avastham eva rājyam ।

Vāsavadattā - ehy alīka-śīle । idānīm api tāvad bhaginī snehaṃ darśaya । idānīṃ samāśvasitāsmi ।

vidūṣakaḥ - bhavati tvaṃ bhaginīṃ gṛhītvā kaṇṭha evaṃ parituṣṭāsi । vaidyasya pāritoṣikaṃ vismṛtam ।

Vāsavadattā - Vasantaka na vismṛtam ।

vidūṣakaḥ - vaidya prasāraya hastam । bhaginyā agra-hastaṃ te pāritoṣikaṃ dāpayiṣyāmi ।

rājā - (hastam upasaṃhṛtya । sampraty eva katham api prasāditāsi ।

Vāsavadattā - kas tvam a-grahītum । prathamam eva tāteneyaṃ dattā ।

vidūṣakaḥ - bho mānanīyā khalu devī । māsyāḥ pratikūlaṃ kuru ।

rājā - (sa-smitam । kuto asmākam anyathā kartuṃ vibhavaḥ ।

Vāsavadattā - ārya-putra ato api paraṃ kiṃ te priyaṃ kriyatām ।

rājā - kim ataḥ paraṃ priyam ।

niḥśeṣaṃ Dṛḍhavarmaṇā punar api svaṃ rājyam adhyāsitaṃ
tvaṃ kopena su-dūram apy apahṛtā sadyaḥ prasannā mama ।
jīvantī Priyadarśanā ca bhaginī bhūyas tvayā saṅgatā
kiṃ tat syād aparaṃ priyaṃ priyatame yat sāmprataṃ prārthyate ।।

tathāpīdam astu ।

urvīm uddāma-sasyāṃ janayatu visṛjan Vāsavo vṛṣṭim iṣṭām
iṣṭais traiviṣṭapānām vidadhatu vidhivat prīṇanaṃ vipra-mukhyāḥ ।
ākalpāntaṃ ca bhūyāt sthira-samupacitā saṃgatiḥ saj-janānāṃ
niḥśeṣaṃ yāntu śāntiṃ piśuna-jana-giro duḥsahā vajra-lepāḥ ।।

iti caturtho aṅkaḥ

samāpteyaṃ Priyadarśikā nāma nāṭikā ।