Utpaladeva Ajaḍapramātṛsiddhi
[pūrvapakṣaḥ]
yathā sadasatām naiva viśeṣo asti nijātmani
jadājaḍānām apy evaṃ nāsty asāv iti niścayaḥ ।।

vijñānasantānavādināṃ mate sarveṣāṃ bhāvānāṃ kṣaṇikatvāt svalakṣaṇātmake prātisvike svarūpe viśeṣābhāvaḥ saṃtānina ekasyānusaṃdhātur anabhyupagatatvāt । evaṃ cetanācetanānām api svātmani nirviśeṣatvam ।।

prakhyopākhyā ca sattā yad yad asattā viparyayaḥ naitat svarūpaṃ spṛśati vastuno jñātṛgāmy adaḥ ।।

prakāśavimarśalakṣaṇābhyāṃ prakhyopākhyābhyāṃ tadabhāvena ca bhāvānāṃ sadasattayor vyavasthāpayitum iṣṭayor api vastunaḥ svarūpasparśābhāvaḥ, yatas tatprakhyādi jñātur dharmas tatas tatsvarūpavyavasthānābhāvaḥ ।।

prakhyopākhyāviṣayatāpy arthasyātmā na yujyate parāpekṣitayā naika- rūpatve sattvalaṅghanāt ।।

na ca prakhyādiviṣayatve api padārthasvarūpatopapadyate paraprakāśādhīnatvāt tasya । kiṃ cānekākāratve api vastusattāyā apratiṣṭhānāt । tasmād anyonyaṃ vastutadabhāvayor nirviśeṣatvam ।

mā bhūd viśeṣaḥ prakhyādi- bhāvābhāvau tataḥ punaḥ siddhyaty eva viśeṣo atra tāvatā ca prayojanam ।।

nirviśeṣatvābhyupagame api sadasator vastunoḥ prakhyādi bhāvābhāvāv avikalāv eva tad avalambya punar viśeṣavattvasya siddheḥ, tataḥ sākalyena bhāveṣv arthakriyāpi siddhyed eva ।।

evam apy avabhāsānu- ṣaktā sattocitā bhavet tadapekṣāṃ vinā bhāvā- bhāvayor aviśiṣṭatā ।।

itthaṃ ca vastusattāyāḥ prakāśalagnāyā evaucityaṃ prakāśamānatālakṣaṇaṃ saṃbhāvyate anyathā saṃvidanuṣaṅgaṃ vinā sadasator anyonyanirapekṣatvāt svasvarūpaniṣṭhayor viśeṣānupapatteḥ ।।

kathaṃ syād aviśeṣo atra yāvatārthakriyāṃ hi san kuryān nānyas tathāpy artho nirviśeṣo nijātmani ।।

yasmāt sata eva vastuno arthakriyākāritvam asatas tadabhāva iti katham aviśiṣṭatvam arthakriyayaiva tadbhāvopapādanāt, ity ākṣepaḥ । tatrāha tathāpy arthakriyāyās tattatpramātradhīnatayā naisargikatvābhāvād vinā saṃvidāśrayatām arthasya svātmani viśeṣādhāyaktvāsiddheḥ ।।

evam arthakriyābhāso- pādhisaṃbhedam āgataḥ sann arthaḥ syāt svarūpeṇa nāsatas tu viśiṣyate ।।

uktaprakāreṇa saṃvidy apratiṣṭhānād arthakriyākāribhis tattadābhāsopādhibhiḥ saṃbhinnasyārthasyārthasvarūpeṇa sattāsaṃoattāv api punar asato arthād viśeṣo na siddhyet ।।

tatrāpy arthakriyā siddha- sattākārthe na varṇitā samam evānayos tena pratiṣṭhā saṃvidāśrayā ।।

tayor ubhayoḥ sadasator madhye api prāgasiddhe arthe arthakriyāyā avyavasthitatvāt, atha ca pūrvasiddhe arthe tatsiddher nārthakriyaiva vastvātmā; tasmād bhāvābhāvayor akramam eva saṃvidadhīnaiva siddhis tanniṣṭhatvād eva bhāvavyavasthitīnām ।।

saṃvid apy aparāmarśa- rūpā cet tad asāv api abhāvena jaḍenātha tulyaiva prāgvad ātmani ।।

nirvimarśasya prakāśasyāpi sphaṭikādivad viśvāvabhāsane apy asvatantratvāt svātmany asatā jaḍena ca bhāvena sādṛśyam eva syāt parasparavṛttaparijñāne anelamūkaprāyatvāt, etena śāntabrahmavādanirāsaḥ kaṭākṣitaḥ ।।

saivaṃ bhūtātmanā svenāpy alabdhapariniṣṭhitiḥ katham anyasya bhāvasya pratiṣṭhāspadatām iyāt ।।

nirvimarśā saṃvit svato a labdhasattākā paraṃ vyavasthāpayituṃ nālaṃ gaganakusumam iva saurabhādijanane ।।

idam ity ucitaḥ saṃvit prakāśe anyasya vastunaḥ pratiṣṭhātmakatāṃ gacched aham ity ātmanā punaḥ ।।

bhinnaṃ vastu idaṃtāvimarśena prakāśanārhaṃ sat punar ahaṃtātmanā vyavasthām iyāt । saṃvid eva viśvasphurattāmayī svasvātantryād eva vicitrārthātmanāvibhinnaprakāśamayena prasphurantī viśvajīvitaṃ, tad ahaṃtāviśrāntiṃ vinā svato asiddhaṃ kathaṃ vyavahāryaṃ syāt ।।

vyatireketarābhyām hi niścayo anyajaḍātmanoḥ vyavasthitiḥ pratiṣṭhā ca siddhir nirvṛttir ucyate ।।

jñātari vyavasthitatve san jaḍo anyathāsan, svātmānyasaṃrambhatve svaprakāśatvaṃ tadabhāve nāstīty anvayavyatirekābhyāṃ hi svaparatvaniścayaḥ, sa ca vyavasthāpratiṣṭhādiśabdair ucyate ।।

evam ātmany asatkalpāḥ prakāśasyaiva santy amī jaḍāḥ prakāśa evāsti svātmanaḥ svaparātmabhiḥ ।।

itthaṃ jaḍabhāvānāṃ saṃvidviśrāntiṃ vināsatkalpatvāt svātmany asatsvabhāvānāṃ jñātuḥ prakāśasvabhāvasya saṃbandhitayaiva sattvaṃ, tasmāt saṃvitprakāśa eva svātmocchalattayā svamāyāśaktyullāsite viśvavaicitrye jaḍājaḍabhāvarāśidvayena vedyavedakātmakena svarūpānatiriktenātirikteneva prashpuret, iti svātantryavādasya pronmīlanaṃ sūcitavān ācāryaḥ ।।

na caivānubhavo apy asti bhinnābhinnaviniścayam muktvānvayasya prakāśasya vimarśarahitātmanaḥ ।।

saṃyojanaviyojanātmakaṃ svātantryaṃ vihāya sato jaḍaprakāśasya naiva saṃrambhātmānubhavo nirvimarśātmakatvāt । etad eva hi pratyavamarśasya māhātmyaṃ yad viśvaṃ svātmaikyenāntaḥsthitaṃ bahiridaṃtayodbhāsayan udbhāsyamānam api punaḥ pūrṇāhaṃtāviśrāntyabhedam āpādayet ।।

idam ity asya vicchinna- vimarśasya kṛtārthatā yā svasvarūpe viśrāntir vimarśaḥ so aham ity ayam ।।

idam iti vicchinnatayā vimṛśyasyāsya jaḍasya yā saṃvitsvarūpaviśrāntilakṣaṇā kṛtārthatā so ayam aham eva tattadbhāvavaicitryātmanā prakāśe iti caitanyaprakāśatādātmyād ahaṃpratyavamarṣātmā jīvitasthānīyaḥ, yadāśrayāj jaḍam api vastu vimraṣṭṛsvabhāvapramātraikyād ahaṃbhāvaviśrānter ajaḍatvam āyāti । ajaḍāś ca vastutaḥ parapramātrekasvabhāvāḥ, ity advaito ajaḍapramātṛbhāva eva sarvataḥ pāripūrṇyena vijṛmbhate iti tātparyam ।।

dvidhā sa eṣa evātmā mito aparimitas tathā prāṇādinā niruddho aṇuḥ paramātmā tv akhaṇḍitaḥ ।।

sa eva saṃvidātmā parameśvaraḥ svecchayā viśvakrīḍollilāsayiṣāyāṃ prāṇādyātmatām avabhāsya tatpramātṛtvena saṃkucitībhūya jīvatām eti, prāṇādyaniruddhas tu viśvanirbharitātmatayā pūrṇaḥ svatantraś cidātmaiveti parimitāparimitatvena dvividhatvam ।।

ubhayo apy eṣa paryanta- bhūmiḥ sarvārthasaṃvidām eka evānusandhānād ato anyo nopapadyate ।।

dvividhasyāpy asya prakāśātmanaḥ samastabhāvābhāvātmikānām arthasaṃvidāṃ viśrāntyāspadatvam । sa ca paurvāparyānusaṃdhātṛtayā saṃvinmātrasphurattaikarūpa eva yasmād ato bhedānupapattiḥ ।।

na cāpy avyatirekātma- vimarśātmany ahaṃvidi bhāti paryantavartinyāṃ bhāsanād adhikaṃ jaḍam ।।

na ca viśvābhinnapratyavamarśasvarūpe ahaṃprakāśe sarvajñānaviśrāntibhūmau tatprakāśādhikyena jaḍasya sattā, tasya saṃvitprakāśād bhedābhedavikalpair upahatatvāt, ata eka evājaḍapramātā svasvātantryeṇa svābhinnaṃ bhāvajātaṃ svātmany evodbhāsayan vilāpayāṃś cāpracyutasvātmasthitiḥ prasphuratītyarthaḥ ।।

na siddho aprathanād eva jñānādisamavāyy api tat prāṇādi prameyaṃ syān na pramātānyato bhramāt ।।

jñānādiguṇaiḥ samaveto api parimitapramātā vimarśavaidhuryād eva na siddhyati nirvimarśatve jāḍyaprasaṅgāt, tasmād vyavacchinnāṃ bhrāntim āśritya prāṇapuryaṣṭakamātur vedyatvaṃ syān na paramārthapramātṛbhāvaḥ saṃbhāvyate ।।

yady apy arthasthitiḥ prāṇa- puryaṣṭakaniyantrite jīve niruddhā tatrāpi paramātmani sā sthitā ।।

māyāvyavahārātmani lokayātrāyāṃ yady api prāṇādi saṃkocavati jīve sarveṣāṃ bāhyābhyantarāṇāṃ viṣayāṇāṃ vyavasthitir niyantritā tathāpi saṃkucitātmani tatra mitapramātari saṃkocāpahastanena parapramātrekātmatayā śivātmany eva sā tiṣṭhati prāṇādeś citprakāśād avyatirekitvāt, śivasyaiva svecchayā samullāsitāyāḥ paśubhūmikāyā grahaṇenāṇubhāvābhyupagamāt ।।

tadātmanaiva tasya syāt kathaṃ prāṇena yantraṇā sādhitā pratyabhijñāyām akhyāter jīvatā param ।।

tasmād vastutaḥ śivasvabhāvābhinnena prāṇādipramātrā saṃkucitaśuktikena katham anavacchinnaprakāśānandamayapūrṇāhaṃtāsphurattātmanaḥ śivasyāvabhāsananirodhaḥ syāt tathātve tasya svayaṃ sthātum aśakyatvāt kevalam aparicchinnasvaśaktivikāsasyāprathanam eva bandhakatvaparyāyaṃ jīvatvaṃ, tasya ceśvarapratyabhijñāyāṃ śāstre savistaraṃ nirṇītatvād iti tata eva vivecyam ।।

nārthavyavasthā prāṇādāv ahaṃbhāvanirodhataḥ prakāśasyātmaviśrāntir ahaṃbhāvo hi kīrtitaḥ ।।

uktā saiva ca viśrāntiḥ sarvāpekṣānirodhataḥ svātantryam atha kartṛtvaṃ mukhyam īśvaratāpi ca ।।

prāṇādau parimitapramātrāspade jaḍe svātmamātrasphurattātmanaḥ parāmarśasya nirodhān naiva vastuvyavasthā tasyāḥ saṃvinniṣṭhatvāt, yato yā saṃvidaḥ svātmamātraviśrāntiḥ sa eva pūrṇāhaṃtāvimarśasvabhāvo ahaṃbhāvo arthavyavasthāpako gīyate । saiva viśvabhāvānāṃ paryantapratiṣṭhābhūmikatvād viśrāntiḥ, viśvaprasaraṇe svavyatiriktasāmagrīnirapekṣatvāt svātantryaṃ, tad eva kartṛtvaṃ mukhyam aiśvaryam apy āgameṣūdghoṣyate ।।

māyābhidās tacchakter eva cānyāprasiddhitaḥ tadakhyātimayaṃ hy etaj jagannirmātṛteśitā ।।

māyā nāma śaktiḥ śivasya śaktimato avyatirekiṇī svarūpagopanātmikā krīḍā, tannimittād eva yasmād akhyātimayam etad viśvaṃ bhāsate vyatiriktakāraṇasya bhedābhedavikalpopahatatvenāprasiddhatvāt, tasmād viśvābhāsānāṃ nirmātṛtvam īśvaratvam ।।

ekaiva cānusaṃdhānāt sā proktā sarvasaṃvidām svasaṃvedanaparyāya- mātṛtattvam anādi tat ।।

saiśvarī parāśaktiḥ samastānāṃ vicchinnanīlāsisaṃvidāṃ saṃyojanaviyojanādau kārye pūrāparādikoṭāv aikyānusaṃdhānam āśritya tadādhārabhūtān avacchedinī ekaiva, tad eva svasaṃvedanaparyāyaṃ mātur anādi tattvam ucyate ।।

bhāvavyavasthā yan niṣṭhā tasyāhaṃbhāvabhāginaḥ vyāpitvam anusaṃdhānaṃ taj jaḍasya na yujyate ।।

yatra sarvārthānāṃ vyavasthitiḥ pratiṣṭhitā tasya saṃvidātmanaḥ pūrṇāhaṃtāparāmarśasārasyājaḍapramātuḥ svātantryāvinābhāvavattvāt sarvatrānusaṃdhānātmakaṃ vyāpitvam asti, tac cāsvatantrasya jaḍasya na ghaṭate vimarśasāratvābhāvāt ।।

tato bhede tu bhāsasya ghaṭate bhāsamānatā tenoktam pratyabhijñāyāṃ tadadvayamayaṃ jagat ।।

ajaḍatvam āśritya punar etāvati bhedollāsātmake viśvasmin nīlasukhāder bhāsasyāparikṣīṇāntaḥsthiter eva jñānaśaktyā bahirbhāsinaḥ prakāśamānatāyā ghaṭanāt; atha cābhedam avalambya jaḍasya punaḥ prakāśanopapatter anyathā tv aprakāśanāt । tena hetunā śrīmadīśvarapratyabhijñāyāṃ saṃvidadvayaprakṛti viśvam uktaṃ bhavatīti śivam ।।

[pramātṛsiddhāv ācāryotpaladevakṛtau manāk ।
candrābdhyaṣṭenduśākābde śāstrī vṛttiṃ haro vyadhāt ।। [śāka era ]]

ity ajaḍapramātṛsiddhau śrīmānmahāmāheśvarācāryotpaladevapādaviracitāyāṃ vṛttiḥ samāptā ।।

[śrīmatpratāpabhūbhartur ājñayā prītaye satām । madhusūdanakaulena saṃpādyeyaṃ prakāśitā।।]