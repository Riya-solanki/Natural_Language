Viṣṇudharmottarapurāṇa Atharvavidhikathana 

puṣkara uvāca-
śāntātītaṃ gaṇaṃ hutvā śāntim āpnoti mānavaḥ ।
bhaiṣajyaṃ ca gaṇaṃ hutvā sarvān rogān vyapohati ।।

triṣaptīyaṃ gaṇaṃ hutvā sarvapāpaiḥ pramucyate ।
kvacin nāapnoti ca bhayaṃ hutvā caivābhayaṃ gaṇam ।।

na parājāyate rāma gaṇaṃ hutvāparājitam ।
āyuṣyaṃ ca gaṇam hutvā cāpamṛtyūṃ vyapohati ।।

svastim āpnoti sarvatra hutvā svastyayanaṃ gaṇaṃ ।
śreyasā yogam āpnoti śarmavarmagaṇaṃ tathā ।।

vāstoṣpatyagaṇaṃ hutvā vāstudoṣān vyapohati ।
tathā raudragaṇaṃ hutvā sarvān doṣān vyapohati ।।
etair daśagaṇair homo hy aṣṭādaśasu śāntiṣu ।।
vaiṣṇavī śāntir aindrī ca brāhmī raudrī tathaiva ca ।
vāyavyā vāruṇī caiva kauberī bhārgavī tathā ।।

prājāpatyā tathā tvāṣṭrī kaumārī vahnidevatā ।
mārudgaṇā ca gāndharvī śāntair nairṛtakī tathā ।।

śāntir āṅgirasī yāmyā pārthivī ca bhṛgūttama ।
etās tu śāntayaḥ proktāḥ sarvakarmahitāḥ sadā ।।
yas tvā mṛtyur iti hy etaj japtaṃ mṛtyuvināśanaṃ ।
hutvā ca mātṛnāmāni kāmān evam avāpnuyāt ।।
suparṇas tveti hutvā ca bhujagair naiva bādhyate ।
[bhattacharyya edits bhujagainava bādhyate, which can be just a typo!]
yasyedaṃ bhūmyām iti ca bhūmikāmo japet sadā ।।

pṛthivyām uttamo asīti hutaṃ śraiṣṭhyapradaṃ sadā ।
audumbaraṃ yo na iti tathā vīryavivardhanam ।।

indreṇa dattam ity etat sarvabādhāvināśanam ।
hiraṇyavarṇā iti ca snānaṃ pāpaharaṃ bhavet ।।

asitasyeti sarvāṇi viṣaghnāni bhṛgūttama ।
sarasvatīti mantrāṃś ca viṣaghnān nirviśed budhaḥ ।।

śarabhādīni sarvāṇi piśācakṣapaṇāni ca ।
imā devīti mantraś ca sarvaśāntikaraḥ paraḥ ।।
devā maruta ity etat sarvakāmakaraṃ bhavet ।
yamasya lokād ity etad duḥsvapnaśamanaṃ paraṃ ।।

agner va iti cāpy etat kathitaṃ manyunāśanam ।
ūrdhvo bhavati vijñeyaḥ kṛtvā sthānakaraḥ paraḥ ।।

indraṃ vayaṃ vaṇijam iti paṇyalābhakaraṃ param ।
[bhattacharyya baṇijaṃ]
kāmo me rājña ity etat strīṇāṃ saubhāgyavardhanam ।।

bhadrāya karṇam ity etat karṇaprasyandane japet ।
bhadrāsy akṣirodhe jātā karṇaprasyandane tathā ।।

tubyam eva jarimann āyuṣyaṃ tu hutaṃ bhavet ।
āyātu mitra ity etan mitralabdhikaraṃ hutam ।।

āśāsānam idaṃ janā miśradhānyena homayet ।
ādhipatyam avāpnoti sarvatra manujottama ।।

agne gobhir na ity etad gavāṃ vṛddhikaraṃ param ।
dvādaśāhaṃ tu juhuyāt parākeṇa viśeṣataḥ ।।

śānto agnir itīty etad grāmasvāsthyakaraṃ bhavet ।
tasmād grāmān mṛdā kṛtvā vedisāmyaṃ samaśnute ।।

vidmāsya sarvā cittāni rāṣṭrasvīkaraṇāni tu ।
tribhyo rudrebhya ity etad vāstoṣpatam udāhṛtam ।।

dhruvaṃ dhruveṇeti hutaṃ sthānalābhakaraṃ bhavet ।
acyutā dyaus tathā rāma kathitaṃ sthānalābhadam ।।

payo deveṣv iti hutaṃ rāyaspoṣakaraṃ param ।
yunakrasīreti śunā kṛṣilābhakaraṃ bhavet ।।

ayaṃ te yonir ity etat putralābhakaraṃ bhavet ।
śunaṃ vatsān tathā hy etad gavāṃ vṛddhikaraṃ hutam ।।

meti kathitaṃ sarvatśraiṣṭhyakārakam ।
ahaṃ te bhaga ity etad bhavet saubhāgyavardhanaṃ ।।
ye te pāśās tathāpy etad bandhanān mokṣakārakam ।
yo na sva iti cāpy etac chatrunāśakaraṃ param ।।

sapatnahanam iti tathā nātra kāryā vicāraṇā ।
tvam uttamam itīty etad yaśaso vardhanaṃ param ।।

yathā mṛgo gopayasi strīṇāṃ saubhāgyavardhanam ।
ā no agna ity etac ca kathitaṃ patilābhadam ।।

yena vehad iṣaṃ caiva garbhalābhakaraṃ bhavet ।
imaṃ tapasvinn iti tathā bhavet saubhāgyavardhanam ।।

yat pṛthivyā anāvṛttaṃ hutam etad yathāvidhi ।
[bhattacharyya typo pṛvivyā]
kṛtvā tu śaṃsanaṃ jñeyaṃ nātra kāryā vicāraṇā ।।

।
śivaḥ śivābhir ity etad bhavec chreyas^karaṃ param ।।

kṛtyādūṣaṇa ity etat kṛtyādūṣaṇam ucyate ।
bṛhaspatiḥ paripātu pathi svastyayanaṃ bhavet ।।

mano nv edam abhayadaṃ pathi svastyayanaṃ bhavet ।
ayaṃ no agnir adhyakṣo bhaved agniprasādataḥ ।।

saṃvatsaraṃ tu śirasā dhārayed yo hutāśanam ।।

[bhattacharyya hūtāśanam] mantram etaj japen nityam āgneyāśāmukhaḥ sthitaḥ ।।
anagnijvalanaṃ kuryād rāma saṃvatsare gate ।।
dūṣyā dūṣītty etaj japen mantram anuttamam ।
kuryāt pratisarābandhaṃ sarvadoṣanibarhaṇam ।।

prāṇasūktañ ca kathitaṃ tathā prāṇavivardhanam ।
muñcāmi tveti kathitam apamṛtyuvimokṣaṇam ।।

atharvaśiraso adhyetā sarvapāpaiḥ pramucyate ।
paramaṃ pāvanaṃ tad dhi sarvakalmaṣanāśanam ।।

evam ete śubhā mantrāḥ prativedaṃ mayā tava ।
samāsāt kathitā rāma samuddhṛtya pradhānataḥ ।।

ekaikasya ca mantrasya viniyogāḥ sahasraśaḥ ।
[bhattacharyya viniyogaḥ]
kathitā bhṛguśārdūla purāṇaiḥ sumahātmabhiḥ ।।

na te śakyā mahābhāga vaktuṃ varṣaśatair api ।
prādhānyena tu mantrāṇāṃ kiñcit karma taveritam ।।

home yatra na nirdiṣṭaṃ mayā dravyaṃ purā tava ।
havīṃṣi tatra vakṣyāmi tāni me gadataḥ śṛṇu ।।

vṛkṣāṇāṃ yajñiyānān tu samidhaḥ prathamaṃ haviḥ ।
ājyañ ca vrīhayaś caiva tathā vai gaurasarṣapāḥ ।।

akṣatāni tilāś caiva dadhi kṣīrañ ca bhārgava ।
darbhās tathaiva dūrvāś ca bilvāni kamalāni ca ।।
śāntipuṣṭikarāṇy āhur dravyāṇy etāni bhārgava ।
tailendhanāni dharmajña rājikāṃ rudhiraṃ viṣam ।
samidhaḥ kaṇṭakopetā abhicāreṣu yojayet ।।

ārṣaṃ vai daivataṃ chandas tv avijñāya bhṛgūttama ।
mantrasya tena mantreṇa japyahomau na kārayet ।।

chandasi brāhmaṇe sūkte yad avyaktaṃ pradṛśyate ।
vidvadbhiḥ saha niścitya tad yajñam avatārayet ।।

sambhārā ye yathā yatra yāni dravyāṇi yo vidhiḥ ।
śākhāṃ prati tathā tatra tat pramāṇam iti sthitiḥ ।।

yaḥ svasūtram atikramya parasūtreṇa vartate ।
apramāṇam ṛṣiṃ kṛtvā so apy adharmeṇa yujyate ।।

tasmāt sarvaprayatnena svasūtraṃ na vilaṅghayet ।
prāktantrottaratantre dve svaśākhāpratyaye dvija ।
sarvakarmasu kartavye madhye karma vidhīyate ।।

ātharvaṇo ayaṃ kathito vidhis te saṃkṣepato bhārgavāṃśamukhya ।
ataḥ paraṃ kiṃ kathayāmi tubhyaṃ tan me vadasvāyatalohitākṣa ।।

।। iti śriviṣṇudharmottare dvitīyakhaṇḍe mārkaṇḍeyavajrasaṃvāde rāmaṃ prati puṣkaropākhyāne atharvavidhikathanaṃ nāma saptaviṃśatyuttaraśatatamo adhyāyaḥ ।।