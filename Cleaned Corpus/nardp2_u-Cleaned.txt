
uttarabhāgaḥ

śrīgaṇeśāya namaḥ

śrīkṛṣṇāya namaḥ

pāntu vo jaladaśyāmāḥ śārṅgajyāghātakarkaśāḥ ।
trailokyamaṇḍapastaṃbhāścatvāro haribāhavaḥ ।।
surada suraśiroratnanighṛṣṭamaṇirañjitam ।
haripādāṃbujadvandvamabhīṣṭaptadamastu naḥ ।।
māndhātovāca
pāpendhanasya ghorasya śuṣkārdrasya dvijottama ।
kovahnirdahate tasya tadbhavānvaktumarhati ।।
nājñātaṃ triṣu lokeṣu caturmukhasamudbhava ।
vidyate tava viprendra trividhasya suniścitam ।।
ajñātaṃ pātakaṃ śuṣkaṃ jñātaṃ cārdramudāhṛtam ।
bhāvyaṃ vāpyathavātītaṃ vartamāna vadasva naḥ ।।
vahnino kena tadbhasma bhavedetanmataṃ mama ।
vasiṣṭaṃ uvāca
śrūyatāṃ nṛpaśārdūla vahninā yena tadbhavet ।।
bhasma śuṣkaṃ tathārdraṃ ca pāpamasya hyeśeṣataḥ ।।
avāpya vāsaraṃ viṣṇoryo naraḥ saṃyatendriyaḥ ।
upavāsaparo bhūtvā pūjayenmadhusūdanam ।।
sa dhātrīsnānasahito rātrau jāgaraṇānvitaḥ ।
viśodhayati pāpāni kitavo hi yathā dhanam ।।
ekadāśīsamākhyena vahninā pātakendhanam ।
bhasmatāṃ yāti rājendra api janmaśatodbhavam ।।
nedṛśa pāvanaṃ kiñcinnārāṇāṃ bhūpa vidyate ।
yādṛśaṃ padmanābhasya dinaṃ pātakahānidam ।।
tāvatpāpāni dehe asmiṃstiṣṭhanti manujādhipa ।
yāvannopavasejjantuḥ padmanābhadimaṃ śubham ।।
aśvamedhasahasrāṇi rājasūyaśatāni ca ।
ekādaśyupavāsasya kalāṃ nārhanti ṣoḍaśīm ।।
ekādaśendriyaiḥ pāpaṃ yatkṛtaṃ bhavati prabho ।
ekādaśyupavāsena tatsarvaṃ vilayaṃ vrajet ।।
ekādaśīsamaṃ kiñcitpāpanāśaṃ na vidyate ।
vyājenāpi kṛtā rājanna darśayati bhāskarim ।।
svargamokṣapradā hyeṣā rājyaputrapradāyinī ।
sukalatrapradā hyeṣā śarīrārogyadāyinī ।।
na gaṅgā na gayā bhūpa na kāśī na ca puṣkaram ।
na cāpi kairavaṃ kṣetraṃ na revā na ca devikā ।।
yamunā candrabhāgā ca puṇyā bhūpa harerdināt ।
anāyāsena rājendra prāpyate harimandiram ।।
rātrau jāmaraṇa kṛtvā samupoṣya harerdinam ।
sarvapāpavinirmukto viṣṇuloke vrajennaraḥ ।।
daśaiva mātṛke pakṣe daśa rājendra paitṛke ।
bhāryāyā daśa pakṣe ca puruṣānuddharettathā ।।
ātmānamapi rājendra sa nayedvaiṣṇavaṃ puram ।
cintāmaṇisamā hyeṣā athavāpi nidheḥ samā ।।
saṃkalpapādapaprakhyā vedavākyopamāthavā ।
dvādaśīṃ ye prapannā hi narā naravarottama ।।
te dvandvabāhavo jātā nāgārikṛtavāhanāḥ ।
sragviṇaḥ pītavastrāśca prayānti harimandiram ।।
eṣa prabhāvo hi mayā dvādaśyāḥ parikīrtitaḥ ।
pāpendhanasya ghorasya pāvakākhyo mahīpate ।।
harerddinaṃ sadopoṣyaṃ narairdharmaparāyaṇaiḥ ।
icchadbhirvipulānyogānputrapautrādikāṃstathā ।।
haridinamiha martyo yaḥ karotyādareṇa naravara sa tu kukṣiṃ māturāpnoti naiva ।
bahuvṛjinasameto akāmataḥ kāmato vā vrajati padamanantaṃ lokanāthasya viṣṇoḥ ।।

iti śrībṛhannāradīyapurāṇottarabhāge dvādaśīmāhātmyavarṇanaṃ nāma prathamo adhyāyaḥ

vasiṣṭa uvāca
imamevārthamuddiśya naimiṣāraṇyavāsinaḥ ।
papracchurmunayaḥ sūtaṃ vyāsaśiṣyaṃ mahāmatim ।।
sa tu pṛṣṭo mahābhāga ekādaśyāḥ suvistaram ।
māhātmyaṃ kathayāmāsa upavāsavidhiṃ tathā ।।
tadvākyaṃ sūtaputrasya śrutvā dvijavarottamāḥ ।
māhātmyaṃ cakriṇaścāpi sarvapāpaugha śāntidam ।।
punaḥ papracchuramalaṃ sūtaṃ paurāṇikaṃ nṛpa ।
aṣṭādaśa purāṇāni bhavān jānāti mānada ।।
kānīnasya prasādenaḥ mahābhāratamapyuta ।
tannāsti yanna vetsi tvaṃ purāṇeṣu smṛtiṣvapi ।।
carite raghunāthasya śatakoṭipravistare ।
asmākaṃ saṃśayaḥ kaściddhṛdaye saṃpravartate ।।
taṃ bhavānarhati cchettuṃ yāthārthyena suvistarāt ।
titheḥ prāntamupoṣyaṃ syādāhosvinmūlameva ca ।।
daive paitrye samākhyāhi nāvedyaṃ vidyate tavala ।
sautiruvāca
titheḥ prāntaṃ surāṇāṃ hi upoṣyaṃ prītivarddhanam ।।
mūlaṃ titheḥ pitṝṇāṃ tu kālajñaiḥ priyamīritam ।
ataḥ prāntamupoṣyaṃ hi titherdaśaphalepsubhiḥ ।।
mūlaṃ hi pitṛtṛptyarthaṃ vijñeyaṃ dharmakāṅkṣibhiḥ ।
pūrvaviddhā na kartavyā dvitīyā cāṣṭamī tathā ।।
ṣaṣṭhī caikādaśī bhūpa dharmakāmārthalipsubhiḥ ।
pūrvaviddhā dvijaśreṣṭhāḥ kartavyā saptamī sadā ।।
darśaśca paurṇamāsaśca pituḥ sāṃvatsaraṃ dinam ।
pūrvaviddhānimāṃstyaktvā narakaṃ pratipadyate ।।
hāniṃ ca saṃtaterbhūpadaurbhāgyaṃ samavāpnuyāt ।
etacchrutaṃ mayā viprāḥ kṛṣṇadvaipāyanātpurā ।।
ādityodayavelāyāṃ yāstokāpi tithirbhavet ।
pūrvaviddhā tu mantavyā prabhūtā nodayaṃ vinā ।।
pāraṇe maraṇe nṝṇāṃ tithistātkālikī smṛtā ।
pitrye astamanavelāyāṃ sparśe pūrṇā nigadyate ।।
na tatrodayinī grāhyā daivasyodayikī tithiḥ ।
pratyahaṃ śodhayetprājñastithiṃ daivajñacintakāt ।।
tithipramāṇaṃ viprendrāḥ kṣapākaradivākarau ।
candrārkacāravijñānātkālaṃ kālavido viduḥ ।।
pūrvāyāḥ saṃgadoṣeṇa na yogyāstāḥ prapūjane ।
varjayanti narāstajjñā yāmāṃśca caturo dvijāḥ ।।
ata ūrddhvaṃ pravakṣyāmi snānapūjāvidhikramam ।
na divā śuddhimāpnoti tadā rātrau vidhīyate ।।
dinakāryamaśeṣaṃ hi kartavyaṃ śarvarīmukhe ।
vidhireṣa mayā khyāto narāṇāmupavāsinām ।।
alpāyāmatha viprendrā dvādaśyāmaruṇodaye ।
snānārcanakriyā kāryyā dānahomādisaṃyutā ।।
trayodaśyāṃ pāraṇe pṛthivīphalam ।
śatayajñādhikaṃ vāpi naraḥ prāpnotyasaṃśayam ।।
etasmātkāraṇādviprāḥ pratyūṣe snānamācaret ।
pitṛtarpaṇasaṃyuktaṃ na dṛṣṭvā dvādaśīdinam ।।
mahāhānikarā hyeṣā dvādaśī laṅghitā nṛbhiḥ ।
karoti dharmaharaṇamasnāteva sarasvatī ।।
kṣaye vāpyathavā vṛddhau saṃprāpte vā dinodaye ।
upoṣyā dvādaśī puṇyā pūrvaviddhāṃ vivarjayet ।।
brāhmaṇa uvāca
yadā ca prāpyate sūta dvādaśyāṃ pūrvasaṃbhavā ।
tadopavāso hi kathaṃ kartavyo mānavairvada ।।
upavāsadinaṃ viddhaṃ yadā bhavati pūrvayā ।
dvitīye ahni yadā na syātsvalpāpyekādaśī tithiḥ ।।
tatropavāso vihitaḥ kathaṃ tadvada sūtaja ।
sautiruvāca
yadā na prāpyate viprā dvādaśyāṃ pūrvasambhavam ।।
ravicandrārkajāhaṃ tu tadopoṣyaṃ paraṃ dinam ।
bahvā gamavirodheṣu brāhmaṇeṣu vivādiṣu ।।
upoṣyā dvādaśī puṇyā trayodaśyāṃ tu pāraṇam ।
ekādaśyāṃ tu viddhāyāṃ saṃprāpte śravaṇe tathā ।।
upoṣyā dvādaśī puṇyā pakṣayorubhayorapi ।
eṣa vo nirṇayaḥ prokto mayā śāstravinirṇayāt ।।
kimanyacchrotukāmā hi tadbhavanto bruvantu me ।
ṛṣaya ūcuḥ
yugādīnāṃ vadavidhiṃ saute samyagyathātatham ।।
ravisaṃkrātikādīnāṃ nāvedyaṃ vidyate tava ।
sautiruvāca
dve śukle dve tathā kṛṣṇe yugādyāḥ kavayo viduḥ ।।
śukle pūrvāhṇike grāhye kṛṣṇe grāhye aparāhṇike ।
ayanaṃ dinabhāgāḍhyaṃ saṃkramaḥ ṣoḍaśaḥ palaḥ ।।
pūrve tu dakṣiṇe bhāge vyatīte cottaro mataḥ ।
madhyakāle tu viṣuve tvakṣayā parikīrtitā ।।
jñātvā viprāstithiṃ samyaksāṃvatsarasamīritām ।
kartavyo hyupavāsastu anyathā narakaṃ vrajet ।।
pūrvaviddhāṃ prakurvāṇo naro dharmaṃ nikṛntati ।
saṃtatestu vināśāya saṃpadāṃ haraṇāya ca ।।
palavedhe api viprendrā daśamyā varjayecchivām ।
surāyā bindunā spṛṣṭa yathā gaṅgājalantyajet ।।
śvahataṃ pañcagavyaṃ ca daśamyā dūṣitāṃ tyajet ।
ekādaśīṃ dvijaśreṣṭhāḥ pakṣayorubhayorapi ।।
pūrvaviddhā purā dattā sā tithiryadumaulinā ।
dānavebhyo dvijaśreṣṭhāḥ prīṇanārthaṃ mahātmanām ।।
akāle yaddhanaṃ dattamapātrebhyo dvijottamāḥ ।
saṃkrudvairapi yaddattaṃ yaddattaṃ cāpyasatkṛtam ।।
pūrvaviddhatithau dattaṃ taddattamasureṣvatha ।
yaducchiṣṭena dattaṃ tu yaddattaṃ patiteṣvapi ।।
strījeteṣu ca yaddattaṃ yaddattaṃ jalavarjitam ।
punaḥ kīrtanasaṃyuktaṃ taddattamasureṣu vai ।।
tasmādviprā na kartvyā viddhāpyekādaśī tithiḥ ।
yathā hantipurā puṇyaṃ śrāddhaṃ ca vṛṣalīpatiḥ ।।
dattaṃ japtaṃ hutaṃ snātaṃ tathā pūjā kṛtā hareḥ ।
tithau viddhe kṣayaṃ yāti tamaḥ sūryodaye yathā ।।
jīrṇaṃ patiṃ yauvanagarvitā yathā tyajanti nāryo jhaṣaketunārditāḥ ।
tathā hi vedhaṃ vibudhāstyajanti tithyantaraṃ dharmavivṛddhaye sadā ।।

śrībṛhannāradīyapuraṇottarabhāge tithivicāro nāma dvitīyo adhyāyaḥ

ṛṣaya ūcuḥ
vistareṇa samākhyā hi viṣṇorārādhanakriyām ।
yayā toṣaṃ samāyāti pradadāti samīhitam ।।
lakṣmībhartājagannāthohyaśeṣāghaughanāśanaḥ ।
karmaṇā kena sa prīto bhavedyaḥ sacarācaraḥ ।।
sautiruvāca
bhaktigrāhyo hṛṣīkeśo na dhanairddharaṇīdhara ।
bhaktyā saṃpūjito viṣṇuḥ pradadāti manoratham ।।
tasmādviprāḥ sadā bhaktiḥ karttavyā cakrapāṇinaḥ ।
janenāpi jagannāthaḥ pūjitaḥ kleśahā bhavet ।।
paritoṣaṃ vrajatyāśutṛṣitastu jalairyathā ।
atrāpi śrūyate viprā ākhyānaṃ pāpanāśanam ।।
rukmāṅgadasya saṃvādamṛṣiṇā gautamena hi ।
āsīdgrukmāṅgado rājā sārvabhaumaḥ kṣamānvitaḥ ।।
kṣīraśāyipriyo bhakto harivāsaratatparaḥ ।
nānyaṃ paśyati deveśātpadmanābhānmahīpatiḥ ।।
paṭahaṃ vāraṇe dhṛtvā vādayeddhari vāsare ।
aṣṭavarṣādhiko yastu pañcāśītyūnavarṣakaḥ ।।
bhunakti mānavo hyadya viṣṇorahani mandadhīḥ ।
sa me daṇḍyaścaga vadhyaśca nirvāsyo nagarādbahiḥ ।।
pitā ca yadi vā bhrātā putro bhāryā suhṛnmama ।
padmanābhadine bhoktā nigrāhyo dasyuvadbhavet ।।
dadaghvaṃma vipramukhyabhyo majjadhvaṃ jāhnavījale ।
mameda vacanaṃ śṛtvā rājyaṃ bhuñjīta māmakam ।।
vāsare vāsare viṣṇoḥ śuklapakṣe mahīpatiḥ ।
aśukle tu viśeṣeṇa paṭahe hemasaṃpuṭe ।।
evaṃ praghuṣṭe bhūpena sarvabhūmau dvijottamāḥ ।
gacchidbhiḥ saṃkulo mārgaḥ kṛto kṛto lokairharerdvijāḥ ।।
ye kecinnidhanaṃ yānti bhūpālaviṣaye narāḥ ।
jñānātpramādato vāpi te yānti harimandiram ।।
avaśyaṃ vaiṣṇavo lokaḥ prāpyate mānavairdvijāḥ ।
vyājenāpi prakurvāṇairdvādaśīṃ pāpanāśinīm ।।
so aśnāti pārthivaṃ pāpaṃ yo aśnāti harivāsare ।
sa prāpnoti dharādharmaṃ yo nāśnāti harerdine ।।
brāhmaṇo naiva hantavya ityeṣā vaidikī smṛtiḥ ।
ekādaśyāṃ na bhoktavyaṃ pakṣayorubhayorapi ।।
vailakṣyamagamadrājā ravisūnurdvijottamāḥ ।
lekhyakarmaṇi viśrāntaścitragupto abhavattadā ।।
saṃmārjitāni lekhyāni pūrvakarmodbhavāni ca ।
gacchanti vaiṣṇavaṃ lokaṃ svadharmairmānavāḥ kṣaṇāt ।।
śūnyā stu nirayāḥ sarve pāpaprāṇivivarjitāḥ ।
bhagno yāmyo abhavanmārgo dvādaśādityatāpitaḥ ।।
sarve hi garuḍārūḍhā janā yānti hareḥ padam ।
devā nāmapi ye lokāste śūnyā hyabhavaṃstathā ।।
utsannāḥ pitṛdevejyāstīrthadānādisatkriyāḥ ।
muktvaikāṃ dvādaśīṃ martyā nānyaṃ jānanti te vratam ।।
śūnye triviṣṭape jāte śūnye ca narake tathā ।
nārado dharmarājānaṃ gatvā cedamuvāca ha ।।
nārada uvāca
nākrandaḥ śrūyate rājan prāṅgaṇe narakeṣvatha ।
na cāpi kriyate lekhyaṃ kiñcidduṣkṛtakarmaṇām ।।
citragupto muniriva sthito ayaṃ maunasaṃyutaḥ ।
kāraṇaṃ kiṃ na cāyānti pāpino yena te gṛham ।।
māyādaṃbhasamākrāntā duṣṭakarmaratāstathā ।
evamukte tu vacane nāradena mahātmanā ।।
prāha vaivasvato rājā kiñciddainyasamanvitaḥ ।
yama uvāca
yo ayaṃ nārada bhūpālaḥ pṛthivyāṃ sāṃprataṃ sthitaḥ ।।
sa hi bhakto hṛṣīkeśe purāṇapuruṣottame ।
prabodhayati rājendraḥ sa janaṃ paṭahena hi ।।
na bhoktavyaṃ na bhoktavyaṃ saṃprāpte harivāsare ।
ye kecidbhuñjate martyāste me daṇḍeṣu yānti hi ।।
tadbhayāddhi janāḥ sarve dvādaśīṃ samupāsate ।
vyājenāpi munuśreṣṭha dvādaśyāṃ samupoṣitāḥ ।।
prayānti vaiṣṇavaṃ lokaṃ dāhapralayavarjitam ।
dvādaśīsevanāllokāḥ prāyānti harimandiram ।।
tena rājñā dvijaśreṣṭha mārgā luptā mamādhunā ।
kṛta hi narakāḥ śūnyā lokāścāpi divaukasām ।।
viśrāntaṃ lekhakerlekhyaṃ likhitaṃ mārjitaṃ janaiḥ ।
ekādaśyupavāsasya māhātmyena dvijottama ।।
brahmahatyādipāpāni abhuktvaiva janā dvija ।
samupoṣya dinaṃ viṣṇoḥ prayānti harimandiram ।।
so ahaṃ kāṣāṭamṛgeṇaiva tulyo jāto mahāmune ।
netrahīnaḥ karṇahīnaḥ saṃdhyāhīno dvijo yathā ।।
strījito vā pumānyadvatṣaṇḍho vā pramadāpatiḥ ।
tyaktakāmastvahaṃ brahmaṃllokapālatvamīdṛśam ।।
yāsyāmi brahmaloke vai duḥkhaṃ jñāpayituṃ svakam ।
nirvyāpāro niyogī tu niyoge yastu tiṣṭhati ।।
svāmivittaṃ samaśnāti sa yāti narakaṃ dhruvam ।
sautiruvāca
evamuktvā yamo viprā nāradena samanvitaḥ ।।
yayau virañcisadanaṃ citracisadanaṃ citraguptena cānvitaḥ ।
sa dadarśa samāsīnaṃ mūrtāmūratajanāvṛtam ।।
vedāśrayaṃ jagadbījaṃ sarveṣāṃ prapitāmaham ।
svabhavaṃ bhūtanilayamoṅkārākhyamakalmaṣam ।।
śuciṃ śucipadaṃ haṃsaṃ brahmāṇaṃ darbhalāñchanam ।
upāsyamānaṃ vividhairlokapālairdigīśvaraiḥ ।।
itihāsapurāṇaiśca vedaurvegrahasaṃsthitaiḥ ।
mūrtimadbhiḥ samudraiśya nadībhiśca sarovaraiḥ ।।
dehadhṛgbhistathā vṛkṣairaśvatthādyairviśeṣataḥ ।
vāpīkūpataḍāgādyairmūrtimadbhiśca parvataiḥ ।।
ahorātraistathā pakṣairmāsaiḥ saṃvatsarairdvijāḥ ।
kalākāṣṭhānimeṣaiśca ṛtubhiścāyanairyugaiḥ ।।
manvantaraistathā kalpairnimeṣairunmiṣairapi ।
ṛkṣairyogaiśca karaṇaiḥ paurṇamāseṃdusaṃkṣayaiḥ ।।
sukhairduḥkhaistathā dvandvairlābhālābhairjayājayaiḥ ।
satyānṛtaiśca deveśo veṣṭito dharmapāvakaḥ ।।
karmavidbhiśca puruṣairanupairupāsyate ।
sattvena rajasā caiva tamasā ca pitāmahaḥ ।।
śāntamūḍhātighoraiśca vikāraiḥ prākṛtairvibhuḥ ।
vāyunā śleṣmapittābhyāṃ mūrtairātaṅkanāmabhiḥ ।।
ānandena ca viśvātmā paradharmaṃ samāśritaḥ ।
anuktairapi bhūtaiśca saṃvṛto lokakṛtsvayam ।।
duruktaiḥ kaṭuvākyādyairmūrtimadbhirupāsyate ।
teṣāṃ madhye aviśatsauriḥ savrīḍeva vadhūryathā ।।
vilokayannadhobhāgaṃ namravaktro vyadarśayat ।
te praviṣṭaṃ yamaṃ dṛṣṭvā sakāyasthaṃ sanāradam ।।
vismitākṣā mithaḥ procuḥ kimayaṃ bhāskaristviha ।
saṃprāpto hi lokakaraṃ draṣṭuṃ devaṃ pitāmaham ।।
nirvyāpāraḥ kṣaṇaṃ nāsti yo ayaṃ vyagro raveḥ sutaḥ ।
so ayamabhyāgataḥ kasmātkañcitkṣemaṃ divaukasām ।।
āścaryātiśayaṃ manye yanmārjitapaṭastvayam ।
lekhakaḥ samanuprāpto dainyena mahatānvitaḥ ।।
na kenacitpaṭo hyasya mārjito abhūcca dharmiṇā ।
yanna dṛṣṭaṃ śrunta vāpi tadihaiva pradṛśyate ।।
evamuccaratāṃ teṣāṃ bhūtānāṃ kṛtaśāsanaḥ ।
nipapātāgrato viprā brahmaṇo ravinandanaḥ ।।
mūlacchinno yathā śākhī trāhi trāhīti saṃrudan ।
paribhūto asmi deveśa yanmārjitapaṭaḥ kṛtaḥ ।।
tvayā nāthena vidhuraṃ paśyāmi kamalāsana ।
evaṃ bruvansa niśceṣṭo babhūva dvijasaṃttamāḥ ।।
tato halahalāśabdaḥ sabhāyāṃ samavartata ।
yor'thaṃ rodayate lokānsarvānsthāvaraja gamān ।।
so ayaṃ roditi duḥkhārtaḥ kasmādvaivasvato yamaḥ ।
athavā satyagātheyaṃ laukikī pratibhāti naḥ ।।
janasantāpakartā yaḥ so acireṇopatapyate ।
nahi duṣkṛtakarmā hi naraḥ prāpnoti śobhanam ।।
tato nivārayāmāsa vāyusteṣāṃ vacastadā ।
lokānāṃ samacittānāṃ mataṃ jñātvā hi vedhasaḥ ।।
nivārya śaṅkāṃ mārtaṇḍiṃ śanairutthāpayan vibhuḥ ।
bhujābhyāṃ sādhupīnābhyāṃ lokamūrtirudāradhīḥ ।।
vihvalaṃ taṃ palāyantamāsane saṃnyaveśayat ।
sakāyasthamuvācedaṃ vyomamūrtiṃ raveḥ sutam ।।
kena tvamabhibhūto asi kena sthānādvivāsitaḥ ।
kenāpamārjito devapaṭo lokapaṭastava ।।
brūhi sarvamaśeṣeṇa kuśaketurvadatvayam ।
yaḥ prabhustāta sarveṣāṃ sa te kartā samunnatim ।
apaneṣyati mārtaṇḍe duḥkhaṃ hṛdayasaṃsthitam ।।
sa evamuktastu prabhañjanena dineśasūnustamatho babhāṣe ।
vilokya vaktraṃ kuśaketusūnoḥ sagadgadaṃ mandamudīrayanvacaḥ ।।

iti śrībṛhannāradīyapurāṇottare bhāge yamasya brahmalokagamanaṃ nāma tṛtīyo adhyāyaḥ

yama uvāca
śṛṇu me vacanaṃ nātha pitāmaha pitāmaha ।
maraṇādadhikaṃ deva yatpratāpasya khaṇḍanam ।।
nispṛho nācaredyastu niyogaṃ padmasaṃbhava ।
andhakūpe nipatati sa cāśu narake dhruvam ।।
niyogī na niyogaṃ yaḥ karoti kamalāsana ।
prabhorvittaṃ samaśnāti sa bhavetkāṣṭhakīṭakaḥ ।।
yo aśnāti lobhādvittāni prajābhyo vā mahīpateḥ ।
niyogī narakaṃ yāti yāvatkalpaśatatrayam ।।
ātmakāryaparo yastu svāminaṃ ca viluṃpati ।
bhavedveśmani mandātmā ākhuḥ kalpaśatatrayam ।।
niyogī yastu vai bhūtvā ātmaveśmani bhokṣyati ।
bhṛtyānvai karmakaraṇe rājño mārjāratāṃ vrajet ।।
so ahaṃ deva tavādeśāt prajā dharmeṇa śāsayan ।
puṇyena puṇyakartāraṃ pāpaṃ pāpena karmaṇā ।।
samyagvicārya munibhirgharmaśāstrādibhirvibho ।
kalpādau vartamānasya yāvadyāvaddinaṃ tava ।।
so ahaṃ tvadīyena vibho niyogenaiva śaknuyām ।
kartuṃ rukmāṅgadenādya parābhūto hi bhūbhujā ।।
bhayādyasya jagannātha pṛthivī sāgarāṃbarā ।
na bhuṅkte vāsare viṣṇoḥ sarvapāpapraṇāśane ।।
vihāya sarvadharmāṃstu vihāya pitṛpūjanam ।
vihāya devapūjāṃ ca tīrthasnānādikastriyām ।।
yogasāṃkhyāvubhau tyaktvā jñānaṃ jñeyaṃ ca mānada ।
tyaktvā svādhyāyahomāṃśca kṛtvā pāpāni bhūriśaḥ ।।
prayānti vaiṣṇavaṃ lokamupoṣya harivāsaram ।
manujāḥ pitṛbhiḥ sārddhaṃ tathaiva ca pitāmahaiḥ ।।
teṣāmapīha pitaraḥ pitṝṇāṃ pitarastathā ।
tathā mātāmahā yānti māturye janakādayaḥ ।।
teṣāmapi janetāro janitṝṇāṃ hi pūrvajāḥ ।
etadduḥkhaṃ punardeva mama marmavibhedanam ।।
priyāyāḥ pitaro yānti mārjayitvā lipiṃ mama ।
pitṝṇāṃ bījato yasmāddhātryā kukṣau dhṛto yataḥ ।।
yadekaḥ kurute karma tadekenaiva bhujyate ।
tato anyasya kṛtaṃ brahmanbījaṃ dhātrīsamudbhavam ।।
tārayetsa ubhau pakṣau yatpiṇḍo yasya vigrahaḥ ।
na bhāryāyā bhavedvījaṃ na bhāryā kukṣidhāriṇī ।।
kathaṃ tasyā jagannātha pakṣo yāti paraṃ padam ।
jāmātuḥ puṇyamāhātmyattina me śiraso rujā ।।
na me prayojanaṃ deva niyogenedṛśena vai ।
ekādaśyupavāsī yaḥ sa māṃ tyaktvā vrajeddharim ।।
kulatrayaṃ samuddhṛtya ātmanā saha padmaja ।
tyaktvā tu māmakaṃ mārgaṃ prayāti harimandiram ।।
na yajñaistādṛśairdeva gatiṃ prāpnoti mānavaḥ ।
na tīrthairnāpi dānairvā na vratairviṣṇuvarjitaiḥ ।।
na jale pāvake vāpi mṛtaḥ prāpnoti tāṃ gatim ।
yogena saṃpraṇaṣṭo vā bhṛgupātena vā vidhe ।।
tādṛśīṃ na gatiṃ yāti yādṛśīṃ vaiṣṇavavratī ।
gatiṃ matimatāṃ śreṣṭha satyametadudīritam ।।
harerdine dhātṛphalāṅgalipto vimuktavāñchārasabhojano naraḥ ।
prayāti loke dharaṇīdharasya viduṣṭakarmāpi manuṣyajanmā ।।
so ahaṃ nirāśo bhuvi hīnakarmā tavāgataḥ pādasarojayugmam ।
vijñapti mātrābhayadāptikālaṃ kuruṣva sargasthitināsahetoḥ ।।
māsyustadā pāpakṛto vihīnā yanmāmakairbhūtagaṇairmanuṣyāḥ ।
niyantritāḥ śṛṅkhalarajjubandhanaiḥ samīpagā me vaśagā bhaveyuḥ ।।
bhagnastu mārgo ravitāpayukto yadviṣṇusaṃghairatitīvrahastaiḥ ।
vimucya kuṃbhīṃ sakalo janaughaḥ prayāti taddhāma parātparasya ।।

iti śrībṛhannāradīyapurāṇottarabhāge yamavākyaṃ nāma caturtho adhyāyaḥ

yama uvāca
ghṛṣṭatāṃ samanuprāptaḥ panthā devasya cakriṇaḥ ।
acchidrairgamyanānaiśca naraistribhuvanārcita ।।
apramāṇamahaṃ manye lokaṃ viṣṇorjagatpate ।
yo na pūryati lokaighaiḥ sarvasatvasaroruhaiḥ ।।
mādhavāvasathainaiva samastena pitāmaha ।
svakarmasthā vikarmasthāḥ śucayo aśucayo api vā ।।
upoṣya vāsaraṃ viṣṇorlokaṃ yānti nṛpājñayā ।
so asmākaṃ hi mahān śatrurbhavatāṃ ca viśeṣataḥ ।।
nigrāhyo jagatāṃnātha bhavennāstyatra saṃśayaḥ ।
tena varṣasahasreṇa śāsitaṃ kṣitimaṇḍalam ।।
aprameyo jano nīto vaiṣṇavaṃ harivallabham ।
āropayitvā garuḍe kṛtvā rūpaṃ caturbhujam ।।
pītavastrasusaṃvītaṃ sragviṇaṃ cārulopanam ।
yadi sthāsyati deveśa mādhavyāṃ mādhavapriyaḥ ।।
samastaṃ neṣyate lokaṃ viṣṇoḥ padamanāmayam ।
eṣa daṇḍaḥ paṭo hyeṣa tava padbhyāṃ visarjitaḥ ।।
lokapālatvamatulaṃ mārjita tena bhūbhujā ।
rukmāṅgadena deveśa dhanyā sā sa dhṛto yayā ।।
sarvaduḥkhavināśāya mātrṛjāto guṇādhikaḥ ।
kimapatyena jātena mātuḥ kleśakareṇa hi ।।
yo na tāpayate śatrūn jyeṣṭhe māsi yathā raviḥ ।
vṛthāśūlā hi jananī jātā deva kuputriṇī ।।
yasya na sphurate kīrtirghanastheva śatahradā ।
yaḥ piturnoddharetpakṣaṃ vidyayā vā balena vā ।।
māturjaṭharajo rogaḥ sa prasūto dharātale ।
dharme cārthe ca kāme ca pratīpo yo bhavetsutaḥ ।।
mātṛhā procyate sadbhirvṛthā tasyaiva jīvitam ।
ekā hi vīrasūreva virañce nātra saṃśayaḥ ।।
yayā rukmāṅgado jāto mallipemarjjanāya vai ।
nedaṃ vyavasthitaṃ deva kṣitau kenāpi bhūbhujā ।।
purāṇe api jagannātha na śrutaṃ paṭamārjanam ।
so ahaṃ na jāṃ mi kadācidāśa dṛṣṭvā kṣirīśaṃ harisevane sthitam ।
pravādamānaṃ paṭahaṃ sughoraṃ pralopamānaṃ mamaviśmamārgam ।।

iti śrībṛhannāradīyapurāṇottarabhāge yamavilāpanaṃ nāma pañcamo adhyāyaḥ

brahmovāca
kimāścaryaṃ tvayā dṛṣṭaṃ kathaṃ vā khidyate bhavān ।
sadguṇeṣu ca saṃtāpaḥ sa tāpo maraṇāntikaḥ ।।
yasyoccāraṇamātreṇa prāpyate paramaṃ padam ।
tamupoṣya kathaṃ saure na gacchati narastviti ।।
eko hi kṛṣṇasya kṛtaḥ praṇāmo daśāśvamedhāvabhṛthena tulyaḥ ।
daśāśvamedhī punareti janma kaṣṇapraṇāmī na punarbhavāya ।।
kurukṣetreṇa kiṃ tasya kiṃ kāśyā virajena vā ।
jihvāgre vartate yasya harirityakṣaradvayam ।।
brāhmaṇaḥ śvapacīṃ gacchan viśeṣeṇa rajasvalām ।
annamaśnansurāpakvaṃ maraṇe yo hariṃ smaret ।।
abhakṣyāgamyayorjātaṃ vihāya pāpasaṃcayam ।
sa yāti viṣṇusāyujyaṃ vimukto bhavabandhanaiḥ ।।
yannāmoccāraṇānmokṣaḥ kathaṃ na tadupoṣaṇe ।
yasminsaṃgīyate so api cintyate puruṣottamaḥ ।।
līlayā coccareddevaṃ śṛṇuyācca janārdanam ।
gaṅgāṃbhaḥ pūtapuṇyatve sa naraḥ samatāṃ vrajet ।।
asmākaṃ jagatāṃnātho janmadaḥ puruṣottamaḥ ।
kathaṃ śāsati durmedhāstasya vāsarasevinam ।।
yastvaṃ na cūrṇitastaistu yastvaṃ baddho na tairdṛḍham ।
tadasmākaṃ kṛtaṃ mānaṃ me tattvaṃ nāvabudhyase ।।
yo niyogī na jānāti nṛpabhaktānvarān kṣitau ।
kṛtsnāyāsena saṃyuktaḥ sa tairnigrāhyate punaḥ ।।
rājeṣṭā na niyoktavyāḥ sāparādhā niyoginā ।
svāmiprasādātsiddhāste vininyurvvai niyoginam ।।
evaṃ hi pāpakartāraḥ praṇatā ye janārdane ।
kathaṃ saṃyamitā teṣāṃ bālyādbhāskaranandana ।।
śaivairbhāskarabhaktairvā madbhaktairvā divākare ।
karomi tava sāhāyyaṃ haribhaktairna bhāskare ।।
sarveṣāmeva devānāmādistupuruṣottamaḥ ।।
madhusūdanabhaktānāṃ nigraho nopapadyate ।
vyājenāpi kṛtā yaistu dvādaśī pakṣayordvayoḥ ।।
taiḥ kṛte avamāne tu tava nāhaṃ sahāyavān ।
kṛte sahāye tava sūryasūno bhavedanītirmama dehaghātinī ।
viparyayo brahmapadātsupuṇyātkṛteva mārge saha viṣṇubhaktaiḥ ।।

iti śrībṛhannāradīyapurāṇottarabhāge brahmavākyaṃ nāma ṣaṣṭho adhyāyaḥ

prāptaṃ tāta mayā sārddhaṃ vedāṅghrinamane hitam ।
nāhaṃ gacchāmi yogāntaṃ punareva jagatpate ।।
praśāsati mahīṃ bhūpehāṭakāṅgadasaṃjñake ।
tamekaṃ devatāśreṣṭhaṃ saṃprāpte harivāsare ।।
yadi cālayase dhairyāttato ahaṃ tava kiṅkaraḥ ।
sa me śatrurmahāndeva tena luptaḥ paṭo mama ।।
tamekaṃ bhojayitvā tu kārṣṇe ahani mahīpatim ।
kṛtakṛtyo bhaviṣyāmi gayāpiṇḍaprado yathā ।।
adya prabhṛti deveśoyairnaraiḥ saṃsmṛto hariḥ ।
upoṣitaḥ stutovāpi na niyamyā mayā hi te ।।
haririti sahasā ye saṃgṛṇanticchalena jananijaṭharamārgātte vimukte vimuktā hi martyāḥ ।
mama paṭavilipiṃ te no viśanti pravīṇā divicaravarasaṃghaiste namasyā bhavanti ।
sautiruvāca ।।
vaivasvatasya kāryeṇa tatsammānacikīrṣayayā ।
rcitayāmāsa deveśo viriñciḥ kuśalāñchanaḥ ।।
cintayitvā kṣaṇaṃ devaḥ sarvabhūtaiśca bhūṣitaḥ ।
bhūtatrāsanamātraṃ tu rūpaṃ sa jagṛhe vibhuḥ ।।
tasminnutpādayāmāsa pramadāṃ lokamohinīm ।
sarvayoṣidvarā devīmanasā nirbhitā babhau ।।
sā babhūvāgratastasya sarvālaṅkārabhīṣitā ।
dṛṣṭvā pitāmahastāṃ tu rūpadraviṇasaṃyutām ।।
prāhemān paśyato hyetāṃ svakānvai kāmamohitān ।
pratyavāyabhayādbrahyā cakṣuṣī saṃnyamīlayat ।।
sarāgeṇeha manasā sarāgeṇeha cakṣuṣā ।
cintayedvīkṣayedvāpi jananīṃ vā sutāmapi ।।
vadhūṃ vā bhrātṛjāyāṃ vā gurobhāryāṃ nṛpastriyam ।
sa yāti narakaṃ ghoraṃ saṃcintya śvapacīmapi ।।
dṛṣṭvā hi pramadā hyetā yaḥ kṣobhaṃ vrajate naraḥ ।
tasya janmakṛtaṃ puṇyaṃ vṛthā bhavati nānyathā ।।
prasaṃge daśasāhasraṃ puṇyamāyāti saṃkṣayam ।
puṇyasya saṃkṣayātpāpī pāṣāṇākhurbhaveddhruvam ।।
tasmānna cintaye tprājño hyetā rāgeṇa cakṣuṣā ।
jananyā api pādau tu nādeyau dvādaśābdikaiḥ ।।
sutaistvabhyaṅgakaraṇe punaryauvanasaṃsthitaiḥ ।
ṣaṣṭyatītāṃ suto abhyaṅge niyuñjīta vicakṣaṇaḥ ।।
vṛddho vāpi yuvā vāpi na pādau dhāvayedvadhūm ।
ubhayoḥ patanaṃ proktaṃ raurave aṅgārasaṃcaye ।।
yā vadhūrdarśayedaṅgaṃ vivṛtaṃ śvaśurasya hi ।
pāṇipādāhatā rājan krimibhakṣyā bhavettu sā ।
vadhūhastena yaḥ pāpaḥ pādaśaucaṃ karoti hi ।।
snānaṃ vāpyathavābhyaṅgaṃ tasyāpyevaṃvidhā gatiḥ ।
sūcīmukhaiḥ kṛṣṇavaktrorbhujyate kalpasaṃsthitim ।।
tasmānna vīkṣayennārīṃ sutāṃ vāpi vadhūṃ naraḥ ।
sābhilāṣeṇa manasā tatkṣaṇātpatate naraḥ ।।
evaṃ saṃcintayitvā ca sūkṣmāṃ dṛṣṭiṃ cakāra ha ।
yadidaṃ vartulaṃ vaktraṃ sonnataṃ dṛśyate śubham ।।
asthipañjarametaddhi carmamāṃsāvṛtaṃ tviti ।
vasā medo atha nayane sojvale strīṣu saṃsthite ।।
atyucchritamidaṃ māṃsaṃ stanayoḥ samavasthitam ।
nimnāṃśatāṃ darśayati trivalī jaṭharasthitā ।।
punarevādhikaṃ kṣiptaṃ māṃsaṃ jaghanavatmani ।
mūtradvāramidaṃ guhyaṃ yatra mugdhaṃ jagattrayam ।।
apānavāyunā juṣṭaṃ sadaiva pratikutsitam ।
bhastrāvargādhikaṃ kṣiptaṃ māṃsaṃ jaghanavartmani ।।
kṛtaṃ yadviddvidhā kāṣṭhaṃ tadvajjaṅghā dvidhā dhruvam ।
śukrāsthipūritaṃ māṃsaiḥ kathaṃ sundaratāṃ vrajet ।।
māṃsamedovasāsāre kiṃ sāraṃ dehināṃ vada ।
viṣṭhāmūtramalaiḥ puṣṭe ko dehe rajyate naraḥ ।।
evaṃ vicārya bahudhā viriñcirjñānacakṣuṣā ।
dhairyaṃ kṛtvā va nārīṃ tāmuvāca gajagāminīm ।।
yathāhi manasā sṛṣṭā mayā tvaṃ varavarṇinī ।
tathā bhūtāsi cārvaṅgi mānasonmādakāriṇī ।।
tamuvāca tadā sā tu praṇamya caturānanam ।
paśya mūcchānvatanātha jagatsthāvarajaṅgamam ।।
mohitaṃ mama rūpeṇa sayogi yadakalmaṣam ।
sa nāsti triṣu lokeṣu yaḥ pumānmama darśanāt ।।
bhavanta māditaḥ kṛtvā na kṣobhaṃ yāti padmaja ।
ātmastutirna kartavyā kenacicchubhamicchatā ।।
stavanānnarakaṃ yāti viśuddho api ca mānavaḥ ।
tathāpi stavanaṃ brahman kartavyaṃ kāryahetunā ।।
sāhaṃ sṛṣṭā tvayā brahman kasyacitkṣobhaṇāya vai ।
tamādiśa jagannātha kṣobhayiṣye na saṃśayaḥ ।।
māṃ dṛṣṭvāpi kṣitau deva bhūdharaścāpi muhyati ।
kiṃ punaścetanopetaḥ śvāsocchāsī narastviti ।।
tathā coktaṃ purāṇeṣu nārīvīkṣaṇavarṇanam ।
unmādakaraṇaṃ nṝṇāṃ duścaravratanāśanam ।।
sanmārge tāvadāste prabhavati puruṣastāvadevendriyāṇāṃ lajjāṃ tāvadvidhatte vinayamapi samālaṃbate tāvadeva ।
bhrūcāpākṣepayuktāḥ śravaṇapathagatā nīlapakṣmāṇa ete yāvallīlāvatīnāṃ na hṛdi dhṛtimuṣo dṛṣṭibāṇāḥ patanti ।।
dhiktasya mūḍhamanasaḥ kukaveḥ kavitvaṃ yaḥ strīmukhaṃ ca śaśinaṃ ca samīkaroti ।
bhrūkṣepavismitakaṭākṣanirīkṣanirīkṣitāni kopaprasādahasitāni kutaḥ śaśāṅke ।।
pītaṃ hi madyaṃ manujena nātha karoti mohaṃ suvicakṣaṇasya ।
smṛtā ca dṛṣṭā yuvatī nareṇa vimohayedeva surādhikā hi ।।
mohanārthaṃ tvayā sṛṣṭā narāṇāṃ prapitāmaha ।
tamādiśajagannātha trailokyaṃ mohayāmyaham ।।
brahmovāca
satyamuktaṃ tvayā devi nāsādhyaṃ bhuvanatraye ।
nāganāsoru subhage mattamātaṅgagāmini ।।
yā tvaṃ dūṣayase ceto mamāpi varavarṇini ।
tanmayā sugṛhītaṃ tu kṛtaṃ jñānāṅkuśena hi ।।
sā tvaṃ kathaṃ na lokānāṃ cetāṃsyapahariṣyasi ।
satyametadviśālākṣi tava rūpaṃ vimohanam ।।
sāmaraṃ hi jagatsarvaṃ niśceṣṭamapi lakṣaye ।
yannimittaṃ mayā sṛṣṭā tatsādhaya varānane ।।
vaidiśe nagare rājā nāmnā rukmāṅgadaḥ kṣitau ।
yasya sandhyāvalī bhāryā tava rūpopamā śubhe ।।
yasyāṃ dharmāṅgado jāto pituratyadhikaḥ sutaḥ ।
daśanāgāyu tabalaḥ pratāpena raviryathā ।।
yaḥ kṣāntyā dharayā tulyo gāṃbhīrye sāṃgaropamaḥ ।
tejasā vahnivaddvīptaḥ krodhe vaivasvatopamaḥ ।।
tyāge vairaucaniryadvadgatau hi pavanopamaḥ ।
saumyatve śaśitulyastu rūpavān manmatho yathā ।।
jīvabhārgavayostulyo yo nītau rājanandanaḥ ।
pitrā bhuktaṃ samastaikaṃ jaṃbūdvīpaṃ varānane ।।
dharmāṅgadena dvīpāni saṃjitānyaparāṇyapi ।
pitrostu vrīḍayā yena na jñātaṃ pramadāsukham ।।
svayaṃ prāptāḥ parityaktā yena bhāryāḥ sahasraśaḥ ।
yo na vākyādvicalate sahaiva hi piturgṛhe ।।
yasya vai trīṇi subhage mātṝṇāṃ cāruhāsini ।
śatāni kanakābhāse tvaviśeṣeṇa paśyati ।।
casya dharmapradhānasya putraratnāñcitasya ca ।
samīpaṃ gaccha cārvaṅgi mandare parvatottame ।।
tatra vatsyati rājā vai turageṇātivāhitaḥ ।
tava gītena cārvaṅgi mohito aśvaṃ vihāya cakata ।।
adhiruhya gireḥ pṛṣṭhaṃ sa saṃgaṃ yāsyati tvayā ।
tatra devi tvayāvācyaṃ militvā bhūbhujā tviha ।।
ahaṃ bhāryā bhaviṣyāmi tava rājanna saṃśayaḥ ।
yadbravīmi hyahaṃ nātha tatkāryaṃ hi tvayā dhruvam ।।
mohitastava rūpeṇa tathaiva pratipadyate ।
yatastaṃ śapathairdhṛtvā dakṣiṇena kareṇa vai ।।
vācyaḥ katipayaiḥ subhru dinairapagataistviti ।
surate tava cārvaṅgi yadā mugdho hi lakṣyate ।।
tadā prahasya rājño vai smāraṇīyaṃ purā vacaḥ ।
yastvayā śapatho rājankṛto madvākyapālane ।।
tatpālayamahīpāla manye ahaṃ samayastviti ।
evamukte tvayā mugdho rājā vai satyagauravāt ।।
pālayāmi na saṃdeho brūhi kiṃ te dadāmyaham ।
evamukte tu vacane tvayā vācyo varānane ।।
rukmāṅgado mahīpālo dharmāṅgadapitā śubhe ।
nopavāsastvayā kāryo jātu vai harivāsare ।।
suratasraṃ sakārī me hyupavāso bhavetpriya ।
sumugdhāṃ yauvanopetāṃ svabhāryāṃ yo na sevate ।।
parvāpekṣī durācāraḥ sa yāti narakaṃ dhruvam ।
trirātramapaviddhāhaṃ tvayā bhūpa upoṣaṇāt ।।
nāhaṃ nimeṣamapyekaṃ sthātuṃ śaktā tvayā vinā ।
śrāddhakāle tu saṃprāpte upāviṣṭairdvijaiḥ kila ।।
yācate saṃgamaṃ bhāryā yadi bhogyā tadaiva sā ।
evaṃ saṃbodhyamāno api yadā rājā vacastava ।।
na kariṣyati cārvaṅgi tadā vācyaṃ paraṃ vacaḥ ।
yadi na tyajase rājannupavāsaṃ harerdine ।।
svahastena śiraścchitvā svaputrasya varāsinā ।
dharmāṅgadasya rājendra mamotsaṃgekṣipa svayam ।।
yadyetanmatpriyaṃ tvaṃ hi na karoṣi mahīpate ।
dharmakṣīṇo bhavān gantā narake nātra saṃśayaḥ ।।
śrutvā tvadīyaṃ vacanaṃ varāṅgane na hiṃsyate prāṇasamaṃ ca putram ।
saṃgṛhya vākyaṃ vasudhāmarāṇāṃ sambhokṣyate mādhavavāsaṃre asau ।।
tato jano yāsyati pūrvavacca yamāntikaṃ kiṅkarapāśabaddhaḥ ।
lipipramāṇaṃ narakādhivāsī bhaviṣyate sādhu kṛtaṃ tvayā hi ।।
atha yadi nihanti tanayaṃ rājā satyena saṃyutaḥ śrīmān ।
niḥśeṣāmarapūjyaṃ vrajati padaṃ padmanābhasya ।।

iti śrībṛhannāradīyapurāṇottarabhāge mohinīṃ prati brahmavākyaṃ nāma saptamo adhyāyaḥ

sautiruvāca
sāsa śrutvā brahmaṇo vākyaṃ nārī kamalalocanā ।
uvāca nāma medehi yena gacchāmi mandiram ।।
pitrā nāma prakartavyamapatyānāṃ jagatpate ।
nāma pāpaharaṃ proktaṃ tatkuruṣva kuśadhvaja ।।
brahmovāca
yasmādidaṃ jagatsarvaṃ tvayā suṃdari mohitam ।
mohinī nāma te devi saguṇaṃ hi bhaviṣyati ।।
daśāvasthāgataḥ samyag darśanātte bhaviṣyati ।
yadi prāpnoti vai subhru tvatsaṃparkaṃ sukhāvaham ।।
evamuktā varārohā praṇamya kamalāsanam ।
vīkṣyamāṇāmarairmārge pratasthe mandarācalam ।।
tṛtīyena muhūrtena saṃprāptā girimastakam ।
yasya saṃveṣṭane nāgo vāsukirnahi pūryate ।।
yo dhṛto hariṇā pūrvaṃ mathito devadānavaiḥ ।
ṣaḍlakṣayojanaḥ siṃdhuryasyāsau gahvaro bhavet ।।
kūrmadehena saṃpṛkto yo na bhinno girirmahān ।
patatā yena rājendra siṃdhorguhyaṃ pradarśitam ।।
gataṃ brahmāṇḍamārgeṇa payo yasmādgirerdvijāḥ ।
kūrmāsthigharṣatā yena pāvako janito mahān ।।
yasminsa vasate devaḥ saha bhūtairdigaṃbaraḥ ।
na devairdānavairvāpi dṛṣṭo yo hi dvijottamāḥ ।।
daśavarṣasahasrākhye kāle mahati gacchati ।
keyūragharṣaṇe yena kṛtaṃ devasya cakriṇaḥ ।।
ratnānāṃ mandiraṃ hyeṣa bahudhātusamanvitaḥ ।।
krīḍāvihāro api divaukasāṃ yastapasvinā yastapaso api hetuḥ ।
surāṅganānāṃ rativarddhano yo ratnauṣadhīnāṃ prabhavo girirmahān ।।
daśaikasāhasramitaśca mūle tatsaṃkhyayā vistaratāṃ gato asau ।
dairghyeṇa tāvanti hi yojanāni trailokyayaṣṭīva samucchrito asau ।।
sakāñcanai ratnamayaiśca śṛṅgaiḥ prakāśayanbhūmitalaṃ viyacca ।
yasmingataḥ kaśya panandano vai viraśmitāmeti vinaṣṭatejāḥ ।।
kāñcanākārabhūtāṅgaṃ saprāptā kāñcanaprabhā ।
sūryatejonihantāraṃ mandaraṃ tejasā svayam ।।
kurvatī nṛpakāmārthamupaviṣṭā śilātale ।
nīlakāntimaye divye saptayojanaviratṛte ।।
tasyāṃ śilāyāṃ rājendra ligaṃ tiṣṭhati kauliśam ।
daśahasta pramāṇaṃ hi vistarādūrddhvasaṃkhyayā ।।
vṛṣaliṅgeti vikhyātaṃ prāsādābhrasamaṃ param ।
tasminbālā dvijaśreṣṭhāścakre saṃgītamuttamam ।।
tantrītā lasamāyuktaṃ klamahānikaraṃ param ।
samīpavartinī tasya bhūtvā liṅgasya bhāminī ।।
mūrcchanātālasahitaṃ gāndhāradhvanisaṃyutam ।
tasminpravṛtte rājendragīte manmathavarddhane ।।
babhūva sthāvarāṇāṃ hi spṛhā tasminmunīśvarāḥ ।
na ca daivaṃ na cādaivaṃ gītaṃ tādṛgbabhūva ha ।।
mohinīmukhanirgītaṃ gītaṃ satvavimohanam ।।
śrutvaiva gītaṃ hi digambarastu tenaiva rūpeṇa varāṅganāyāḥ ।
kāmāturo bhoktumanāścacāla tāṃ mohinīṃ pārvatidṛṣṭilajjaḥ ।।

iti śrībṛhannāradīyapurāṇottarabhāge mohinīcarite mandakharṇanaṃ nāmāṣṭamo adhyāyaḥ

sautiruvāca
rukmāṅgadastu rājendro bhuktvā bhogāṃstumānuṣān ।
saṃpūjya bahuśo devaṃ pītāṃbaradharaṃ haram ।।
datvā mūrdhni padaṃ viprāḥ śatrīṇāṃ raṇaśālinām ।
kṛtvā śūnyaṃ yamapathaṃ jitvā vaivasvataṃ yamam ।।
vaikuṇṭhasya tu panthānaṃ saṃpūrṇaṃ mānavaiḥ kṛtam ।
āhūya tanayaṃ kāle dharmāṅgadamabhāṣata ।।
etāṃ vasumatīṃ putra vasupūrṇāṃ samantataḥ ।
paripālaya vīryeṇa svadharme kṛtaniścayaḥ ।।
putra samarthe jāte yo rājyaṃ na pratipādayet ।
tasya dharmastathā kīrtirvinasyati na saṃśayaḥ ।।
samarthena ca putreṇa yo na yāti pitā sukham ।
avaśya pātakī so api vijñeyo bhuvanatraye ।।
piturbhārakṣamaḥ putro bhāraṃ nodvahate tu yaḥ ।
māturuccāravajjāto dvijihvo viṣavarjitaḥ ।।
sa putro yo adhikakhyātaḥ piturbhavati bhūtale ।
prakāśayati sarvatra svakarairiva bhāskaraḥ ।।
putrāpanayajairduḥkhai rātrau jāgartiṃ yatpitā ।
sa putro narakaṃ yāti yāvadābhūtasaṃplavam ।।
piturvacanamādṛtya sarvaṃ yaḥ kurute gṛhe ।
sa yāti deva sāyujyaṃ stūyamāno divi sthitaiḥ ।।
so ahaṃ prajākṛte putra āsaktaḥ karmabhiḥ kṣitau ।
na bhuktaṃ naiva suptaṃ tu svecchayā pālane sthitaḥ ।।
asamarthe tvayi suta na prāptaṃ hi mayā sukham ।
viṣṇuvāsarabhoktṝṇāṃ nigrahe kṛtabuddhinā ।।
kecicchaive sthitā mārge saure kecidvyavasthitāḥ ।
viriñcimārgagāścānye pārvatyāśca sthitāḥ pare ।।
sāyaṃ ca prātarāsīnā agnihotre vyavasthitāḥ ।
bālo yuvā vā vṛddho vā gurviṇī vā kumārikā ।।
sarogo vikalo vāpi na śaknoti hyupoṣitum ।
ityevaṃ jalpitaṃ yaistu tānnirasya samantataḥ ।।
vacobhistu purāṇoktairvāsarairbahubhistvaham ।
saṃbodhayitvā bahuśaḥ prajānāṃ sukhahetave ।।
nigṛhya tānharidine nirāhārānkaromi ca ।
śāstradṛṣṭyā tu viduṣo mūrkhāndaṇḍanapūrvakam ।।
śāsayitvā kṛtāḥ sarve nirāhārā harerdine ।
tena me na sukhaṃ kiñcidavalīḍhaṃ dharātale ।।
kaccinna duḥkhena janānyojayetkila putraka ।
svebhyo vāpi parebhyo vā yā rakṣecca prajā nṛpaḥ ।।
tasyāmī hyakṣayā lokāḥ purāṇeṣu prakīrtitāḥ ।
so ahaṃ prajākṛte saumya saṃsthito nātmanaḥ kvacit ।।
saukhyamicchāmyahaṃ bhoktuṃ mṛgayādisamudbhavam ।
na pānadyūtajaṃ putra kāmaye ahaṃ kadācana ।।
eṣu sakto acirātputra vināśaṃ yāti pārthivaḥ ।
tvatprasādādahaṃ putra mṛgayāvyājato adhunā ।।
girīnvanāni saritaḥ sarāṃsi vividhāni ca ।
bhoktukāmaḥ priyānkāmāṃstvayi bhāraṃ niveśya ca ।।
etatsarvaṃ samākhyātaṃ yatsthitaṃ hṛdaye mama ।
kṛte tava mahākīrtirakṛte narakasthitiḥ ।।
dharmāṅgada uvāca
sarvametatkariṣyāmi bhuṅkṣva bhogānmano anugān ।
gurvīṃ rājyadhuraṃ tāta tvadīyāmuddharāmyaham ।।
nahi me anyaḥ smṛto dharmastvadvākyakaraṇaṃ vinā ।
piturvākyamakurvāṇaḥ kurvandharmānadho vrajet ।।
tasmātkariṣye vacanaṃ tvadīyaṃ prāñjaliḥ sthitaḥ ।
evamukte tu vacane rājā hṛṣṭo babhūva ha ।।
gantukāmo mṛgānbhūyolabdhvā jñātvā vanaṃ tataḥ ।
dharmāṅgado api dṛṣṭātmā prajā āhūya cābravīt ।।
pitrā niyukto bhavatāṃ pālanāya hitāya ca ।
piturvākyaṃ mayā kāryaṃ sarvathā dharmamicchatā ।।
nānyo hi dharmaḥ putrasya piturvākyaṃ vinā prajāḥ ।
mayi daṇḍadhare śāstā na yamo bhavati kvacit ।।
evaṃ jñātvā tu yuṣmābhiḥ smartavyo garuḍadhvajaḥ ।
brahmārpaṇaprayogeṇa yajanīyo janārdanaḥ ।।
mamatvaṃ hi parityajya svajātivihitena ca ।
yena vo hyakṣayā lokā bhaveyurnātra saṃśayaḥ ।।
pitṛmārgādhiko hyeṣa bhavatāṃ darśitaḥ prajāḥ ।
brahmārpaṇakriyāyuktā bhavantu jñānakovidāḥ ।।
na bhoktavyaṃ haridine paitro mārgastu śāśvataḥ ।
viśeṣo hi mayākhyāto bhavatāṃ brahmasaṃsthitiḥ ।।
prayoktavyā ca tattvajñaiḥ punarāvṛtti durlabhā ।
yadupoṣyaṃ haridinaṃ tadavaśyamiti sthitiḥ ।।
anunīya prajāḥ sarvāḥ samāśvātyata punaḥ punaḥ ।
na divā na ca śarvaryāṃ śete dharmāṃ gadaḥ sadā ।।
sarvatra bhramate śauryātkurvanniṣkaṇṭakāṃ kṣitim ।
paṭaho raṭate nityaṃ mṛgāriripumastake ।।
abhuktvā dvādaśīṃ lokā mamatvena vivarjitāḥ ।
trividheṣu ca kāryeṣu deveśaścintyatāṃ hariḥ ।।
havyakavyavaho devaḥ sa eva puruṣottamaḥ ।
sūrye yo hi kṛśākāśe visarge jagatāṃ patiḥ ।।
smarttavyo manujaiḥ sarvairdharmakāmārthakāmukaiḥ ।
svajātivihito apyevaṃ sanmārge caiva mādhavaḥ ।।
sa eva bhoktā bhoktavyaḥ sa eva puruṣottamaḥ ।
viniyogastu tasyaiva sarvakarmasu yujyate ।।
evaṃ raṭanti viprendrāḥ paṭahe meghaniḥsvane ।
evaṃ dharmamavāpyātha pitāṃ dharmāṅgadasya hi ।।
jñātvā putraṃ kriyopetamātmano hyadhikaṃ dvijāḥ ।
uvāca bhāryāṃ saṃhṛṣṭaḥ sthitāṃ lakṣmīmivāparām ।।
saṃdhyāvali hyahaṃ dhanyastvaṃ cāpi varavarṇinī ।
ubhayorjanitaḥ putraḥ śaśāṅkadhavalaḥ kṣitau ।।
karṇābhyāṃ śrūyate mokṣo na dṛṣṭaḥ kenacitkvacit ।
so asmābhiradhikaṃ prāpto mokṣaḥ satputrasaṃbhavaḥ ।।
putre vinayasaṃpanne vṛttāśauryasamanvite ।
pratāpini varārohe piturmokṣo gṛhe dhruvam ।।
ānandaṃ brahmaṇo rūpaṃ śatānandaḥ sutena yaḥ ।
pitā bhavati cārvaṅgi satkarmakaraṇaiḥ śubhaiḥ ।।
naitatsāmyaṃ bhaveddevi loke sthāvarajaṅgame ।
satputraḥ piturādāya bhāramudvahate tu yaḥ ।।
so ahaṃ gamiṣyāmi vanāya hṛṣṭo vihāraśīlo mṛgahiṃsanāya ।
svecchācaraścātha viśālanetre vimuktapāpo janarakṣaṇāya ।।

iti śrībṛhannāradīyapurāṇottarebhāge rukmāṅgadadharmāṅgadasaṃvādo nāma navamo adhyāyaḥ

vasiṣṭha uvāca
tataḥ prāha viśālākṣī bharturvākyaṃ niśamya sā ।
satyamuktaṃ tvayā rājanputrasaukhyātparaṃ sukham ।।
na bhavediha rājendra munīnāṃ bhāṣitaṃ yathā ।
tulyaṃ bhavati loke asmin viṣṇvākhyasya parasya hi ।।
putre bhārastvayā nyastaḥ saptadvīpasamudbhavaḥ ।
mārgī hiṃsāṃ parityajya yajñairiṣṭvā janārdanam ।।
bhogaspṛhāṃ parityajya sevasya suranimnagām ।
etannyāyyaṃ bhavati bho na nyāyyo mṛganigrahaḥ ।।
hṛdaye nakhapāto hi vṛddhāyā bhūpate yathā ।
tathā viṣayasevā hi pitṝṇāṃ putriṇāṃ viduḥ ।।
gṛhe vāpi hṛṣīkeśaṃ pūjayasva mahīpate ।
nirdeṣamṛgayūthānāṃ na yuktaṃ sūdanaṃ tava ।।
ahiṃsā paramo dharmaḥ purāṇe parikīrtitaḥ ।
hiṃsayā vartamānasya vyartho dharmmobhavediti ।
kurvannapi vṛthā dharmānyo hiṃsāmanuvartate ।।
parairupahatāṃ bhūpa nopabhuñjanti sādhavaḥ ।
ṣaḍvidhaṃ nṛpa te proktaṃ vidvadbhirjīvaghātanam ।।
anumodayitā pūrvaṃ dvitīyo ghātakaḥ smṛtaḥ ।
viśvāsakastṛtīyo api caturtho bhakṣakastathā ।
pañcamaḥ pācakaḥ proktaḥ ṣaṣṭho bhūpātra vigrahī ।
hiṃ sayā saṃyutaṃ dharmamadharmaṃ ca vidurbudhāḥ ।।
na pāpaṃ kurute bhūpa putre bhāraṃ niveśya vai ।
dharmaṃ samāśrayamansamyaksaṃjātapalitaḥ pitā ।।
parityajya imaṃ bhāvaṃ mṛgahiṃsāsamudbhavam ।
mṛgaśīlā hi rājāno vinaṣṭāḥ śataśo na-pa ।।
tasmādduṣṭaṃ hi tanmanye yatra mṛgapātanam ।
dayā varā mṛge rījñāṃ dharmiṇāmapi dṛśyate ।।
nivārito mayā hi tvaṃ hitabuddhyā punaḥ punaḥ ।
evaṃ bruvāṇāṃ tāṃ bhāryāṃ nṛpo vacanamabravīt ।।
nahirhise mṛgāndevi mṛgavyājena kānane ।
paryyaṭiṣye dhanuṣpāṇiḥ kurvankaṇṭakaśodhanam ।।
janamadhye suto me astu kānane ahaṃ varānane ।
śvāpadebhyaśca dasyubhyaḥ prajā rakṣyā mahībhṛtā ।।
ātmanāvātha putreṇa gopanīyāḥ prajā śubhe ।
prajā arakṣannṛpatiḥ sadharmmo api vrajatyadhaḥ ।।
so ahaṃ rakṣaṇamuddiśyagamiṣyāmi vanaṃ priye ।
vimuktabhāvo ahamiti meruśṛṅge raviryathā ।।
evamuddiśya tāṃ rājā āruroha hayottamam ।
doṣāpatisamaprakhyaṃ nirdeṣaṃ kṣitibhūṣaṇam ।।
devavāhasamaṃ rūpe prabhañjanasamaṃ jave ।
dharāmādṛtya bhūpālo datvā taṃ dakṣiṇaṃ karam ।।
sahasrakoṭidātāraṃ kāminīkucapīḍanam ।
aśokapallavākāraṃ vajrāṅkuśavirohaṇam ।।
saṃpratasthe mahīpālaścālayāno mahītalam ।
sādhayāno yayau deśānkānanaṃ sa nṛpottamaḥ ।।
vājivegena nirddhūtā vāraṇāḥ syandanā hayāḥ ।
padātayo nipetuste mūrcchitāḥ kṣitimaṇḍale ।।
sa rājā sahasā prāpto munīnāmāśramaṃ param ।
yojanānāṃ samuttīrya śatamaṣṭottaraṃ nṛpa ।।
praviveśāśramaṃ ramyaṃ kadalīkhaṇḍamaṇḍitam ।
aśokabakulopetaṃ punnāgasaralāvṛtam ।।
mātuliṅgaiḥ kapitthaiśca kharjūraiḥ panasādibhiḥ ।
nārikelaistathā tālaiḥ ketakaiḥ siṃduvārakaiḥ ।।
candanaiḥ satamālaiśca sālaiḥ pippalacaṃpakaiḥ ।
kramukairdāḍimaiścaiva dhātrīvṛkṣaiḥ sahasraśaḥ ।।
nimbavṛkṣaiśca bahuśastathāmrairlodhrapādapaiḥ ।
paripakvaphalairnamraiḥ khagārūḍhaiḥ samāvṛtam ।।
hyadyena vāyunā yuktaṃ puṣpagandhāvṛtena hi ।
paśyamāno muniṃ rājā dadarśa hutabhukprabham ।।
vāmadevaṃ dvijavaraṃ bahuśiṣyasamāvṛtam ।
avaruhya hayāddṛṣṭvā praṇanāma ca sādaram ।।
tenāpi muninā rājā hyarghādyairabhipūjitaḥ ।
upaviśyāsane kauśe prāha saṃhṛṣṭayā girā ।।
adya me pātakaṃ kṣīṇaṃ saṃprāptaṃ karmaṇaḥ phalam ।
dṛṣṭvā tava padāṃbhojaṃ samyagdhyānaparasya ca ।।
tacchrutvā vacanaṃ tasya rukmāṅgadamahīpateḥ ।
saṃpṛṣṭvā kuśalaṃ prāha vāmadevo mudānvitaḥ ।।
rājaṃstvayātipuṇyena viṣṇubhaktena vīkṣitaḥ ।
mamāśramo mahābhāga puṇyo jāto dharātale ।।
kaste anyastulyatāmeti pārthivo dharaṇītale ।
yena vaivasvato māgro bhagno nirjitya vai yamam ।।
prāpitaḥ sakalo loko vaikuṇṭhaṃ padamavyayam ।
upoṣayitvā nṛpatedvādaśīṃ pāpanāśinīm ।।
caturbhiḥ śobhanopāyaiḥ prajāḥ sayamya bhūtale ।
svakarmasthā vikarmasthā nītā madhubhidaḥ padam ।।
so asmākaṃ draṣṭukāmānāṃ saṃprāpto darśanaṃ nṛpa ।
śvapaco api mahīpāla viṣṇubhakto dvijādhikaḥ ।।
viṣṇubhaktivihīnastu dvijo api śvapacādhikaḥ ।
durlabhā bhūpa rājāno viṣṇubhaktā mahītale ।।
nāvaiṣṇavo bhavedrājā kṣitilakṣmīprasādhakaḥ ।
yo na rājā raherbhakto deveṣvanyeṣu bhaktimān ।।
yathā jāre patiṃ tyaktvā ratā strī sa tathā nṛpaḥ ।
evaṃ vyatikramastasya nṛpaterbhavati dhruvam ।।
dharmasyārthasya kāmasya prajñāyāśca gaterapi ।
tattvayā nyāyavihitaṃ kṛtaṃ viṣṇoḥ prapūjanam ।।
tena dhanyo asi nṛpate vayaṃ dhanyāstavekṣaṇāt ।
ityevaṃ bhāṣamāṇaṃ tu vāmadevaṃ nṛpottamaḥ ।।
uvācāvanato bhūtvā prakṛtyā vinayānvitaḥ ।
kṣāmaye tvā dvijaśreṣṭha nāhametādṛśo vibho ।।
tvatpādapāṃsunā tulyo nāhaṃ vipra bhavāmi hi ।
na viprebhyo adhikā devā bhavantīha kadācana ।।
parituṣṭairdvijairbhaktirjantorbhavati mādhave ।
dveṣyo bhavati tai ruṣṭaiḥ satyametanmayeritam ।।
tamāha vāmadevastu brūhi kiṃ te dadāmyaham ।
nādeyaṃ vidyate rājangṛhāyātasya te adhunā ।।
abhīṣṭaṃ hi mahīpāla yo dadāti mahītale ।
paṭahaṃ vāsare viṣṇoḥ prajābhojanavāraṇam ।।
tamāha nṛpatirvipraṃ kṛtāñjalipuṭastadā ।
prāptameva mayā sarvaṃ tvadaṅghriyugalekṣaṇāt ।।
mamaikaḥ saṃśayo brahman vartate bahukālataḥ ।
taṃ pṛcchāmi dvijāgryaṃ tvāṃ sarvasaṃdehabhañjanam ।।
trailokyasundarī bhāryā mama kena sukarmaṇā ।
yā vilokayate dṛṣṭyā māṃ sadā manmathādhikam ।।
yatra yatra padaṃ devī dadāti varavarṇinī ।
tatra tatra nidhānāni prakāśayati medinī ।।
yasyāścāṅgaṃ jarāhīnaṃ valīpalitavarjitam ।
sadā bhāti muniśreṣṭha śāradenduprabhā yathā ।।
vināgnināpi sā vipra sādhayatyeva ṣaḍrasam ।
annaṃ pacati yatsvalpaṃ tasminbhuñjanti koṭayaḥ ।।
pitavratā dānaśīlā sarvabhūtasukhāvahā ।
nāvajñā kriyate brahman vākyenāpi prasūptayā ।।
yasyāṃ jātastu tanayo mamājñāyāṃ sthitaḥ sadā ।
ahameva dharāpṛṣṭhe putrī dvijavarottama ।।
yasya putraḥ piturbhakto hyadhiko guṇasaṃcayaiḥ ।
ekadvīpapatiścāhaṃ vidito dharaṇītale ।।
putro mamādhiko jātaḥ saptadvīpaprapālakaḥ ।
madarthe yena viprendra samānītā nṛpātmajā ।।
vidyullekheti vikhyātā raṇe jitvā mahībhujaḥ ।
atha tenādhipatinā rūpadraviṇaśālinā ।।
ṣaṇmāsena raṇe jitvā kṛtvā sarvānnirāyudhān ।
yo gatvā pramadārājyaṃ jitvā tāḥ pramadā raṇe ।।
ājahāra śubhāstāsāṃ madhyādaṣṭau varāṅganāḥ ।
pradadau mayi tāḥ sarvāḥ praṇamya ca punaḥ punaḥ ।।
yāni vāsāṃsi divyāni yāni ratnāni bhūtale ।
tāni me pradadau putro jananyā tūpavarṇitaḥ ।।
ekāhnā pṛthivīṃ sarvāmatītya bahuyojanām ।
punarāyāti śarvaryāṃ matpādābhyaṅgakāraṇāt ।।
niśītheṃ'gāni saṃvāhya dvāri tiṣṭhati daṃśitaḥ ।
prabodhayanpreṣyajanānnidrayā saṃkulendriyān ।।
tathāyaṃ me muniśreṣṭha deho rogavivarjitaḥ ।
aprameyaṃ mama sukhaṃ vaśagā hi priyā gṛhe ।।
vājino vāraṇāścaiva dhanadhānyamanantakam ।
vartate hi janaḥ sarvo mamājñāpālakaḥ kṣitau ।।
kena karmaprabhāveṇa mamedaṃ sāṃprataṃ sukham ।
iha janmakṛtaṃ vāpi parajanmakṛtaṃ tathā ।।
mama puṇyaṃ vada brahman vicārya svamanīṣayā ।।
dehe na rogo vaśagāpriyā ca gṛhe vibhūtirnṛharau ca bhaktiḥ ।
vidvatsu pūjā dvijadānaśaktirmanye ahametatsukṛtaprasūtam ।।

iti śrībṛhannāradīyapurāṇottarabhāge rukmāṅgada vāmadevasaṃvādo nāma daśamo adhyāyaḥ

vasiṣṭha uvāca
tacchrutvā nṛpatervākyaṃ mahājñānī munīśvaraḥ ।
cintayitvā kṣaṇaṃ jñātvā kāraṇaṃ tamucāva ha ।।
vāmadeva uvāca
purā tvamavanīpāla śūdrajātisamudbhavaḥ ।
dārirdyeṇa parābhūto duṣṭayā bhāryayā tathā ।।
parasevanayā caiva vetanena bhujikriyā ।
nivasanduḥkhasaṃtapto bahuvarṣāṇi pārthiva ।।
kadāciddvijasaṃsargāttīrthayātrāṃ gato bhavān ।
tataḥ sarvāṇi tīrthāni parakramya mahīpate ।।
dvijasevāparo jāto mathurāṃ puṇyarūpiṇīm ।
tatra snātaṃ tvayā viprasaṃgena yamunājale ।।
viśrāntisaṃjñake tīrthe sarvatīrthottamottame ।
mandire ca varāhasya kathyamānāṃ kathāṃ nṛpa ।।
purāṇoktāṃ ca śuśrāva aśūnyaśayanavratam ।
caturbhiḥ pāraṇairyasya niṣpattistu vidhīyate ।।
yena cīrṇena deveśo jīmūtābhaḥ prasīdati ।
lakṣmībhartā jagannātho niḥśeṣāghaughanāśanaḥ ।।
tatkṛtaṃ bhavatā rājanpunarabhyetya mandiram ।
aśūnyaśayanaṃ puṇyaṃ gṛhe vṛddhikaraṃ param ।।
akṛtvedaṃ mahārāja vrataṃ pātakanāśanam ।
gārhasthyamanutiṣṭheta vandhyāvanniṣphalo bhavet ।
sukhamīdṛgvidhaṃ loke durlabhaṃ pratibhāti me ।।
śrāvaṇasya tu māsasya dvitīyayāṃ mahīpate ।
grāhyametadvrataṃ puṇyaṃ janmamṛtyujarāpaham ।।
lakṣmīyukto jagannāthaḥ pūjanīyo atra pārthiva ।
phalaiḥ puṣpaistathā dhūpaiścāruraktānulepanaiḥ ।
śayyādānairvastradānaistathā brāhmaṇabhojanaiḥ ।।
tattvayā sarvametaddhikṛtaṃ rājansudustaram ।
tasyaiva karmaṇaḥ puṣṭiraśūnyasya mahīpate ।
imānevāgrataḥ puṇyāstvayoktānvistarācchṛṇu ।।
nāprasanneṃ jagannāthe bhaveyuriti niścitam ।
pūrvajanmani deveśastvayāśūnyena pūjitaḥ ।।
iha janmani rājendra dvādaśyārcayase harim ।
avaśyaṃ prāpyase rājan viṣṇoḥ sāyujyatāṃ dhruvam ।।
eṣa praśno mayā rājanvyākhyātaste sumaṅgalaḥ ।
saṃpadāṃ prabhavopeto jñāterutkarṣaṇārthakaḥ ।।
kimanyatte mahīpāla dadāmīha karomi ca ।
avaśyaṃ sarvayogyo asi bhakto asi tvaṃ janārdane ।।
rājovāca
utsuko ahaṃ dvijaśreṣṭha mandaraṃ parvataṃ prati ।
tatrāścaryāṇyanekāni draṣṭukāmastavājñayā ।।
laghurbhūtvā guruṃ tyaktvā putropari dvijottama ।
rājyaśāsanajaṃ bhāraṃ durvahaṃ yacca bhūmipaiḥ ।।
so ahaṃ svecchācaro yāto matkṛtyaṃ tanayaścaret ।
tacchatvā vacanaṃ rājño vāmadevo abravīdidam ।।
etaddhi paramaṃ kṛtyaṃ putrasya nṛpapuṅgavaṃ ।
yatkleśātpitaraṃ premṇā vimocayati sarvadā ।।
piturvacanakārī ca manovākkāyaśaktitaḥ ।
tasya bhāgīrathīsnānamahanyahani jāyate ।।
nirasya pitṛvākyaṃ tu vrajetsnātuṃ surāpagām ।
no śuddhistasya putrasya itītthaṃ vaidikī śrutiḥ ।।
sa tvaṃ gaccha yathākāmaṃ kṛtakṛtyo asi bhūpate ।
hariprasādātte jāto vaṃśe putraḥ sa puṇyakṛt ।।
evamukte tu muninā samāruhya turaṅgamam ।
yayau śīghragatiḥ śrīmānsadāgatiriva svayam ।।
vīkṣyamāṇo girīnsarvānvanāni saritastathā ।
sarvāścaryāṇi rājendraḥ sarāṃsyupavanāni ca ।।
so acireṇaiva kālena saṃprāpto mandarācalam ।
bhrāmayitvā giriṃ śvetaṃ gandhamādanameva ca ।।
atītya ca mahāmeruṃ dṛṣṭvā caivottarānkurūn ।
śatasūryapratīkāśaṃ sarvataḥ kāñcanāvṛtam ।।
saṃghṛṣṭaṃ haribāhubhyāṃ sravantaṃ kāñcanaṃ rasam ।
tadbhūbhāgaṃ nagākīrṇaṃ bahudhātuvibhūṣitam ।।
bahunirjharasaṃyuktaṃ bahukandarabhūṣitam ।
nimnāgāyutasaṃpūrṇaṃ dhautaṃ gaṅgājalaiḥ śubhaiḥ ।।
viśvastairyuvatīvṛndaiḥ kāntāśarmopasevibhiḥ ।
ghaṭapramāṇairnṛpate paripakvaiḥ sugandhibhiḥ ।।
phalairyuvatisaṃbhūtaiḥ kucairiva vibhūṣitam ।
dvirephadhvanisaṃyuktaṃ kokilasvaranāditam ।।
anekasattvavirutaiḥ samantānnāditaṃ girim ।
saṃpaśyamāno nṛpatirviveśa sa mahāgirim ।।
āroḍhukāmastu kutūhalāttamanveṣayankena pathā praroham ।
sa vīkṣate yāvadasau samantāttāvatsamastaṃ drumapakṣisaṃgham ।।
visarpamāṇaṃ dhvaninā gṛhītaṃ vimohinīvaktrasamudbhavena ।
upaplavantaṃ tarasā mahīpastenaiva sārddhaṃ sa jagāma tūrṇam ।।
tasyāpi karṇe dhvanirāviveśa vimohinīvaktrasamudbhavo yaḥ ।
vimohito yena vimucya vāhaṃ trivikrameṇeva vilaṅghyamānam ।।
mārgaṃ girermohinigītamugdhaṃ kṣaṇena rājā sahasā dadarśa ।
girau sthitāṃ taptasuvarṇabhāsaṃ kāmasya yaṣṭīmiva nirmitāṃ ca ।।
śakrasya liṅgaṃ gagane prasaktaṃ saṃpūjayantīmiva lokasūtyai ।
kṣamāsvarūpāmiva vai rasāyā gireḥ sutāyā iva rūparāśim ।।
siṃdhostu velāmiva rūpayuktāṃ tasyāstanuṃ vai ratimandirākhyām ।
vikarṣamāṇāṃ sahasā trinetraṃ liṅgāśrayaṃ devavinodanārtham ।।
tatpuṇyakartturmanasābhilāṣāṃ vyavasthito mohinirūpadarśī ।
vimohito asau nipapāta rājā vimohinīkāmaśareṇa viddhaḥ ।।
jvareṇa tīvreṇa gṛhītadehaḥ samīpamasyāḥ sa sasarpa śīghram ।
visarpiṇaṃ bhūmipatiṃ sunetrā vilokayāmāsa kaṭākṣadṛṣṭyā ।।
vimucya vīṇāṃ virarāma gītātpāptaṃ ca kāryaṃ sahasaiva mene ।
vidhūnayantī mṛgapakṣisaghānsuvāsasā gaṇḍabhujau nivārya ।।
śilīmukhān śvāsasugandhamugdhān jagāma devī nṛpateḥ samīpam ।
tyaktvā haraṃ pūjyatamaṃ suliṅgaṃ gagatvā tu pārśve tamudāraceṣṭā ।।
vimohinī nīrarajapatranetrā uvāca vākyaṃ madhuraṃ manojñam ।
rukmāṅgadaṃ kāmaśarābhitaptamuttiṣṭha rājanvaśagā tavāham ।।
kiṃ mūrcchayā dehamimaṃ kṣiṇoṣi yastvaṃ dharābhāramimaṃ mahāntam ।
tṛṇīkṛtaṃ bhūpa samudvahethā yanmāmakaṃ rūpamavekṣya hāri ।।
kiṃ muhyase durbalagauriveha paṅke nimagnā bhava tvam ।
dhīro asi viḍaṃbayethāḥ kimarthamātmānamudāraceṣṭam ।।
yadyasti vāñchā tava bhūpatīśa mamānukūle surate atihṛdye ।
pradāya dānaṃ ca sudharmamuktaṃ bhuṅkṣva svadāsīmiva māṃ ratijñām ।।

iti śrībṛhannāradīyapurāṇottarebhāge mohinīdarśanaṃ nāma ekādaśo adhyāyaḥ

vasiṣṭa uvāca
vyāhṛte śobhane vākye mohinyā nṛpatistadā ।
unmīlya netre rājendra śatapatranibhe tathā ।।
sagadgadamuvācedaṃ mugdho mohinidarśanāt ।
mayā bāle subahuśaḥ pūrṇacandranibhānanāḥ ।।
dṛṣṭāstathānubhūtāśca nedṛgdṛṣṭaṃ vapuḥ kvacit ।
yādṛśaṃ tvaṃ dhārayase rūpaṃ lokavimohanam ।।
so ahaṃ darśanamātreṇa tvadīyena varānane ।
manobhavaśarairviddhaḥ patitaḥ sahasā kṣitau ।
ajalpitavaco devi mohitastava tejasā ।।
kuru prasādaṃ karabhoru mahyaṃ dāsyāmi sarvaṃ tava cittasaṃstham ।
nādeyamastīha jagattraye api tavānurāgeṇa nibaddhacetasaḥ ।।
imāṃ dharāṃ bhūdharabhūṣitāṅgīṃ samudravastrāṃ śaśisūryanetrām ।
ghanastanīṃ vyomasubaddhadehāṃ niṣkānanāṃ suṃdari vāmaśīlām ।।
pātālaguhyāṃ bahuvṛkṣaromṇīṃ saptādharāṃ subhru tavāsmi dātā ।
sakośabaddhāṃ gajavājipūrṇāṃ samantrihṛdyāṃ nagaraiḥ sametām ।।
ātmānamapi dāsyāmi tavā cārvaṅgi saṃgame ।
kiṃ punarddhanaratnādi prasīda mama mohini ।।
nṛpasya vacanaṃ śrutvā mohinī madhurākṣaram ।
samuvāca smitaṃ kṛtvā tamutthāpya nṛpaṃ tadā ।।
na dharāṃ bhūdharopetāṃ varaye vasudhādhipa ।
yadvidiṣyāmyahaṃ kāla tatkāryamaviśaṅkayā ।।
bhajiṣyāmi na saṃdehaḥ kuruṣva samayaṃ mama ।
rājovāca
yena saṃtuṣyase devi samayaṃ taṃ karomyaham ।।
daśāvasthāṃ gato deho mama tvatsaṃgamaṃ vinā ।।
mohinyuvāca
dīyatāṃ dakṣiṇo hasto bahudharmakarastava ।
yena me pratyayo rājan vacane tāvake bhavet ।।
rājā tvaṃ dharmaśīlo asi satyakīrtirjagattraye ।
na vaktāsyanṛtaṃ kāle mārgāyaṃ laukikaḥ kṛtaḥ ।।
evaṃ bravāṇāṃ rājendro mohinīṃ hṛcchayāturaḥ ।
abravīnnṛpatistāṃ tu suprasannamanā nṛpa ।।
janmaprabhṛti vāmoru nānṛtaṃ bhāṣitaṃ mayā ।
svaireṣvapi vihāreṣu kadāpi varavāṇiṃni ।।
athavā vyāhṛtairvākyaiḥ kimebhiḥ pratyayākṣaraiḥ ।
dato hyeṣa mayā hasto dakṣiṇaḥ puṇyalāñchanaḥ ।।
yanmayā sukṛtaṃ kiñcitkṛtamājanma sundari ।
tatsarvaṃ tava vāmoru yadi kuryānna te vacaḥ ।।
antare hyeṣa datto me dharmo bhāryā bhavāṅgane ।
tava rūpeṇa me kṣobhaḥ sahasā pratyupasthitaḥ ।।
ṛtadhvajasutaścāhaṃ nāmnā rukmāṃ gado nṛpaḥ ।
ikṣvākuvaśasaṃbhūtaḥ suto dharmāṅgado mama ।।
mṛgavyājena gahanaṃ praviṣṭaścārulocane ।
tato dṛṣṭo vane hṛdyo vāmadevāśramo mayā ।।
muninā jalpitaṃ tatra kiñcittena visarjitaḥ ।
āruhya vāhanaśreṣṭhaṃmandaraṃ draṣṭumāgataḥ ।।
bhramamāṇo girivaraṃ kutūhalamanāstadā ।
prāptaṃ macchravaṇe gītaṃ tava vaktravinirgatam ।।
tena gītena cākṛṣṭastvatsamīpamupāgataḥ ।
dṛṣṭeḥ pathamanuprāptā mama tvaṃ cārulocane ।।
tato ahaṃ mūrcchito devi visaṃjñaḥ patitaḥ kṣitau ।
sāṃprataṃ cetanāyuktastava vākyāmṛtena hi ।।
punarjātamivātmānaṃ manye ahaṃ lokamohini ।
pratyuttarapradānena prasādaṃ karttumarhasi ।।
nṛpeṇaiva samuddiṣṭā mohinyāhottaraṃ vacaḥ ।
ahaṃ brahmabhavā rājaṃstvadarthaṃ samupāgatā ।।
śrutvā kīrti smaropetā mandaraṃ kanakācalam ।
parityajya surānsarvānviśvaṃbharapurogamān ।।
samāhitamanāstvatra tapasyāniratā sthitā ।
saṃpūjayantī deveśaṃ gītadānena śaṅkaram ।।
gītadānamahaṃ manye surāṇāmativallabham ।
sarvadānādhikaṃ bhūpa hyanantagatidāyakam ।।
yena tuṣṭaḥ paśupatiḥ sadyaḥ pratyupakārakaḥ ।
īpsito ayaṃ mayā prāpto bhavānavanipālakaḥ ।।
abhiprīto asi me rājannabhiprītā hyahaṃ tava ।।
tamevaṃ muktvā dvijarājavaktrā karaṃ gṛhītvā nṛpatestu vegāt ।
utthāpayāmāsa dharāśayānamindrasya yaṣṭīmiva mohinī sā ।।

iti śrībṛhannāradīyapurāṇottarabhāge samayakaraṇaṃ nāma dvādaśo adhyāyaḥ

vasiṣṭha uvāca
utthāpayitvā rājānaṃ mohinī vākyamabravīt ।
mā śaṅkāṃ kuru rājendra kumārīṃ viddhyakalmaṣām ।।
udvahasva mahīpāla gṛhyoktavidhinā hi mām ।
anūḍhā kanyakā rājan yadi garbhaṃ bibharti hi ।।
prasūyati divākīrtiṃ sarvavarṇavigarhitam ।
cāṇḍālayonayastisraḥ purāṇe kavayo viduḥ ।।
kumārīsaṃbhavātvekā sagotrāpi dvitīyakā ।
brāhmaṇyāṃ śūdrajanitā tṛtīyā nṛpapuṅgava ।।
etasmātkāraṇādrājan kumārīṃ māṃ samudvaha ।
tatastāṃ capalāpāṅgīṃ nṛpo rukmāṅgado girau ।।
udvāhya vidhinā yuktastasthau rājā hasanniva ।
rājovāca
na tathā tridivaprāptiḥ prīṇayenmāṃ varānane ।।
tavaprāptiryathā devi mandare asminsukhāya vai ।
manye purandarāddevi hyātmānamadhikaṃ kṣitau ।।
trailokyasundarīṃ prāpya bhāryāṃ tvāṃ cārulocane ।
tasmādyadanukūlaṃ te tatkaromi praśādhi mām ।।
ihaiva ramase bāle athavā mandire mama ।
malaye meruśikhare vane vā nandane vada ।।
tacchrutvā nṛpatervākyaṃ mohinī madhuraṃ nṛpa ।
uvācānuśayaṃ rājanvacanaṃ prītivarddhanam ।।
sapatnīnāṃ kaṭākṣāṇāṃ kṣatāni nagare mama ।
bhaviṣyanti mahīpāla kathaṃ gacchāmi te puram ।।
māsma sīmantinī kācidbhaveddhi kṣitimaṇḍale ।
yasyāḥ sapatnīprabhavaṃ duḥkhamāmaraṇaṃ bhavet ।।
sāhaṃ labdhā mahīpāla manasā vaśagā tava ।
jñātvā sapatnīprabhavaṃ duḥkhaṃ bhartā kṛto mayā ।।
vatsyāmi parvataśreṣṭhe bahvāścaryasamanvite ।
na tvaṃ vasasi rājendra saṃdhyāvalyā vinā kvacit ।।
tasyāstvaṃ virahe duḥkhī saputrāyā bhaviṣyasi ।
duḥkhena bhavato rājanbhūri duḥkhaṃ bhavenmama ।।
yatraiva bhavataḥ saukhyaṃ tatrāhamapi saṃsthitā ।
yatra tvaṃ raṃsyase rājaṃstatra me mandaro giriḥ ।।
bhartṛsthāne hi vastavyamṛddhihīne api bhāryayā ।
sa meruḥ kāñcanamayaḥ sannidhāne pracakṣate ।।
manoratho nāma meruryatra tvaṃ ramase vibho ।
bhartṛsthānaṃ parityajya svapiturvāpi varjitam ।।
pitṛsthānāśrayaratā nārī tamasi majjati ।
sarvadharmavihīnāpi nārī bhavati sūkarī ।।
evaṃ jānāmyahaṃ doṣaṃ kathaṃ vatsyāmi mandare ।
mamiṣyāmitvayā sārddhamīśastvaṃ sukhaduḥkhayoḥ ।।
mohinyāstadvacaḥ śrutvā rājā saṃhṛṣṭamānasaḥ ।
pariṣvajya varārohāmidaṃ vacanamabravīt ।।
bhāryāṇāṃ mama sarvāsāmupariṣṭādbhaviṣyasi ।
mā śaṅkāṃ kuru vāmoru yato duḥkhaṃ bhaviṣyati ।।
jīvitādadhikā subhru bhaviṣyasi gṛhe mama ।
ehi gacchāva tanvaṅgi sukhāya nagaraṃ prati ।।
bhuṅkṣva bhogānmayā sārddhaṃ tatrasthā svecchayā priye ।।
sā tvevamuktā śaśigauravaktrā rukmāṅgadenātmavināśanāya ।
saṃprasthitā nūpuragoṣayuktā vikarṣayantī girijātaśobhām ।।

iti śrībṛhannāradīyapurāṇottarabhāge mohinīsaṃmohanaṃ nāma trayodaśo adhyāyaḥ

vasiṣṭha uvāca
saṃprasthitāvubhau rājangiriśīrṣāddharātalam ।
paśyamānau bahūnbhāvāngirijātānmanoharamanoharān ।।
kecidvidrumasaṃkāśāḥ kecidrajatasannibhāḥ ।
kecinnīlasamaprakhyāḥ kecitkāñcanasatviṣaḥ ।।
kecitsphāṭikavarṇābhā haritālanibhāḥ pare ।
anyonyaśleṣatāṃ prāptau sakalaiḥ sthāvarairiva ।।
saprāpya vasudhāṃ bhūpo hyapaśyadvājināṃ varam ।
khanyamānaṃ khureṇorvī kuliśābhena veginā ।।
tasya dārayataḥ pṛthvīṃ sutīkṣṇena khureṇa hi ।
gṛhagodhābhavattasmin bhūbhāgāntargatā kila ।।
nirgacchamānā nṛpate khureṇa vidalīkṛtā ।
vidīryamāṇāṃ nṛpatirapaśyatsa dayāparaḥ ।।
abhyadhāvata vegena hā hateti priyāṃ vadan ।
tataḥ sa vṛkṣapatreṇa komalena mahīpatiḥ ।।
utsārya tāṃ khurādāśu prākṣipattṛṇaśādvale ।
tatastu mohinīṃ prāha prekṣya mūrcchāgatāṃ hi tām ।।
śīghramāhara cārvaṅgijalaṃ jalajalocane ।
yena mūrcchāgatāṃ siṃce gṛhagodhāṃ vimardditām ।।
sā bharturvacanācchīghramānayacchītalaṃ jalam ।
tenābhyaṣiṃ cannṛpatirgṛhagodhāṃ vimūrcchitām ।।
avāpa cetanāṃ rājan śītalājjalasecanāt ।
abhighāteṣu sarveṣu śastaṃ vāriprasecanam ।।
athavā klinnavastreṇa sahasā bandhanaṃ hitam ।
saṃprāptacetanā bhūpa godhā vacanamabravīt ।।
rājānamagrato vīkṣya vedanārtā śanaiḥ śanaiḥ ।
rukmāṅgada mahābāho nibodha mama ceṣṭitam ।।
śākale nagare ramye bhāryāhaṃ hyagrajanmanaḥ ।
rūpayauvanasaṃpannā tasya nātipriyā vibho ।।
sadā vidveṣasaṃyukto mayi niṣṭhurajalpakaḥ ।
nānyasya kasyaciddveṣṭā sa tu me nṛpate patiḥ ।।
tato aha krodhasaṃyuktā vaśīkaraṇalaṃbhanāt ।
apṛcchaṃ pramadā rājanyāstyaktāḥ patibhiḥ kila ।।
tābhiruktā hyahaṃ bhūpa vaśyo bhartā bhaviṣyati ।
asmākaṃ pratyayo jāto bhartṛtyāgāvamānanāt ।।
pravrajyābheṣajairvaśyā jātā hi patayastu naḥ ।
tvaṃ pṛccha tāṃ varārohe dāsyate bheṣajaṃ śubham ।।
na vikalpastvayā kāryo bhavitā dāsavatpatiḥ ।
tato ahaṃ tvaritaṃ gatvā tāsāṃ vākyena bhūpate ।।
prāsādaḥ kathitastasyāḥ pṛcchantyā mama mānavaiḥ ।
śatastaṃbhasamāyuktaḥ kāntimatsudhayā yutaḥ ।।
praviśya taṃ sutejaskāmapaśyaṃ brahyacāriṇīm ।
prāvṛtāṃ dīrghavastreṇa sandhyārāgasavarṇinīm ।।
dīrghābhiḥ sā jaṭābhistu saṃvṛtā dīptisayutā ।
paricārakaistu saṃyuktā vījyamānā śanaiḥ śanaiḥ ।।
akṣasūtrakarā sā tu japantī bhagamālinī ।
sarvavaśyakaraṃ mantraṃ kṣobhakaṃ pratyayāvaham ।।
tato ahaṃ praṇatā bhūtvā padbhyāṃ nyasyāṅgalīyakam ।
mṛdukāñcanasaṃbhūtaṃ atiriktaprabhānvitam ।।
tato hṛṣṭābhavaddṛṣṭvā padasthaṃ cāṅgulīyakam ।
apṛṣṭayā tayā jñātaṃ mama bhartturvimānanam ।।
tayoktāhaṃ tato bhūpa tāpasyā praṇatā sthitā ।
cūrṇo rakṣānvito hyeṣa sarvabhūtavaśānugaḥ ।।
tvayā bhartari saṃyojyo rakṣyaṃ grīvāśayāṅkuram ।
bhaviṣyati patirvaśyo nānyāṃ yāsyati sundarīm ।।
cūrṇarakṣāṃ gṛhītvāhaṃ prāptābhartṛgṛhaṃ punaḥ ।
pradoṣe payasā yuktaścūrṇo bhartari yojitaḥ ।।
grīvāyāṃ hi kṛtā rakṣā na vicāro mayā kṛtaḥ ।
yadā sa pītacūrṇastu bhartā nṛpavarottamā ।।
tadahaḥ kṣayarogo abhūtpatiḥ kṣīṇo dine dine ।
guhye tu krimayo jātāḥ kṣataduṣṭavraṇodbhavāḥ ।।
dinaiḥ katipayairjātairdīpavadravidarśanāt ।
hatatejāstathā bharttā māmuvācākulendriyaḥ ।।
krandamāno divā rātrau dāso asmi tava śobhane ।
trāhi māṃ śaraṇaṃ prāptaṃ na gaccheyaṃ paristriyam ।।
tattasya ruditaṃ śrutvā bhayabhītā mahīpate ।
tasyāṃ niveditaṃ sarvaṃ kathaṃ bhartā bhavetsukhī ।।
tayāpi bheṣajaṃ dattaṃ dvitīyaṃ dāhaśāntaye ।
datte tu bheṣaje tasminsustho abhūttatkṣaṇātpatiḥ ।।
pūrvacūrṇodbhavo dāhaḥ śāntastenauṣadhena ha ।
tataḥ prabhṛti me bhartā vaśyo abhūdvacane sthitaḥ ।।
kālena pañcatāṃ prāptā gatā narakayātanām ।
tāmrabhrāṣṭre hyahaṃ dagdhā yugāni daśa pañca ca ।।
sūkṣmāṇi tilamātrāṇi kṛtvā khaṇḍānyanekaśaḥ ।
kiñcitpātakaśeṣeṇa dharāyāmavatāritā ।।
gṛhagodhāmayaṃ rūpaṃ kṛtaṃ bhāskarajena me ।
sāhamatra sthitā bhūpa varṣāṇāmayutaṃ purā ।।
yānyāpi yuvatirbhūpa bharturvaśyaṃ samācaret ।
vṛthādharmā durācārā dahyate tāmrabhrāṣṭrake ।।
bhartā nātho gatirbhartā daivataṃ gurureva ca ।
tasya vaśyaṃ caredyā tu sā kathaṃ sukhamāpnuyāt ।।
tiryagyoniśataṃ yāti krimikuṣṭhasamanvitā ।
tasmādbhūpāla kartavyaṃ strībhirbhartṛvacaḥ sadā ।।
sāhaṃ yāsye punaryoniṃ kutsitāṃ pātakānvitām ।
yadi noddharase rājannadya māṃ śaraṇāgatām ।।
sukṛtasya pradānena vijayājanitena hi ।
yā tvayā saṃgame puṇye kṛtā śravaṇadvādaśī ।।
sarayvāścaiva gaṅgāyāḥ pāpanāśavidhāyake ।
pretaniryātanī puṇyā mānasepsitadāyinī ।।
yasyāṃ gṛhe api bhūpāla saṃsmṛto manujairhariḥ ।
sarvatīrthaphalāvāptiṃ kurute nātra saṃśayaḥ ।।
dattaṃ japtaṃ hutaṃ yacca kṛtaṃ devārcanādikam ।
sarvaṃ tadakṣayaṃ bhūpa yatkṛtaṃ vijayādine ।।
evaṃvidhaṃ phalaṃ yasyāstaddehi sukṛtaṃ mama ।
dvādaśyāmupavāsena trayodaśyāṃ tu pāraṇe ।।
dvādaśābdopavāsasya phalaṃ prāptotyupoṣaṇe ।
dayāṃ kṛtvā mahīpāla dharmamūrtirbhavān kṣitau ।।
vaivasvatapathadhvaṃsī paritrāhi suduḥkhitām ।
gṛhagodhāvacaḥ śrutvā mohinī vākyamabravīt ।।
svakṛtaṃ tu jano aśnāti sukhaduḥkhātmakaṃ bibho ।
tasmātkimanayā kāryaṃ pāpayā bhartuduṣṭayā ।।
yayā bhartā vaśaṃ nīto rakṣācūrṇādibhirnṛpa ।
sādhubhyo yatkṛtaṃ rājanyaśaḥsvargakaraṃ bhavet ।।
ubhayorbhraṃ śatāmeti pāpebhyo yatkṛtaṃ bhavet ।
śarkarāmiśritaṃ kṣīraṃ kādraveye niyojitam ।।
viṣavṛddhiṃ karotyeva tadvatpāpakṛtaṃ bhavet ।
parityajemāṃ tvaṃ pāpāṃ gacchāvo nagarāya vai ।।
janmavyāpārasaktānāmātmasaukhyaṃ vinaśyati ।
rukmāṅgada uvāca
brahmātmaje kathaṃ vākyamīdṛśaṃ vyāhṛtadaṃ tvayā ।
na sādhūnāmidaṃ vṛttaṃ bhavatīti varānane ।।
ātmasaukhyakarāḥ pāpā bhavanti paratāpinaḥ ।
viprapannā varārohe paropakaraṇāya vai ।।
śaśī sūryo atha parjanyo medinī hutabhugjalam ।
candanaṃ pādapāḥ saṃtaḥ paropakaraṇāya vai ।।
śrūyate kila rājāsīddhariścandro varānane ।
cāṇḍālamandirāvāsī bhāryātanayavikrayī ।।
asatyavacanādbhīto duḥkhādduḥkhataraṃ gataḥ ।
tasya satyena saṃtuṣṭādevāḥ śakrapurogamāḥ ।।
vareṇa chandayāñcakrurhariścandraṃ mahīpatim ।
tena satyavatā coktā devā brahmapurogamāḥ ।
yadi tuṣṭā hi vibudhā varaṃ me dātumarhatha ।।
eṣā hi nagarī sarvā sadrumā sasarīsṛpā ।
sabālavṛddhataruṇā sanārī sacatuṣpadā ।।
prayātu kṛtapāpāpisvargatiṃ nagarī mama ।
ayodhyāpātakaṃ gṛhya gantāhaṃ narakaṃ dhruvam ।।
ekākī nahi gacchāmi parityajya janaṃ kṣitau ।
svargaṃ vibudhaśārdūlāḥ satyametanmayeritam ।।
tasya tāṃ sthiratāṃ jñātvā saha tenaiva sā purī ।
jagāma svargalokaṃ ca indrādīnāmanujñayā ।।
so api svarge sthito rājā svapureṇa samanvitaḥ ।
kāmagena vimānena pūjyamāno amarairapi ।।
asthidānaṃ kṛtaṃ devi kṛpayā hi dadhīcinā ।
devānāmupakārārthaṃ śrutvā daityaiḥ parājitān ।।
kapotārthaṃ svamāṃsāni śibinā bhūbhujā purā ।
pradattāni varārohe śyenāya kṣudhitāya vai ।।
jīmūtavāhano rājā purāsītkṣitimaṇḍale ।
tenāpi jīvitaṃ dattaṃ pannagāya varānane ।।
tasmāddayālunā devi bhavitavyaṃ mahībhujā ।
śucāvamedhye api śubhe samaṃ varṣati vāridaḥ ।।
cāṇḍālapatitau candro hlādayecca nijaiḥ karaiḥ ।
tasmādimāṃ varārohe gṛha godhāṃ suduḥkhitām ।।
uddhariṣye nijaiḥ puṇyairdaihitrairnāhuṣo yathā ।
vimohinīṃ tiraskṛtya gṛhagodhāmuvāca ha ।।
dattaṃ dattaṃ mayā puṇyaṃ vijayāsaṃbhavaṃ tava ।
gaccha viṣṇugatāṃllokānvidhūtāśeṣakalmaṣā ।।
tadvākyātsahasā bhūpa divyābharaṇabhūṣitā ।
vimucya dehaṃ tajjīrṇaṃ gṛhagodhāsamudbhavam ।।
jagāmāmantrya taṃ bhūpaṃ dyotayantī diśo daśa ।
sīmantamiva kurvāṇā vaiṣṇavaṃ padamudbhutam ।।
yadyogigamyaṃ hutabhukprakāśaṃ varaṃ vareṇyaṃ paramātmabhūtam ।
tammādiyaṃ caiva śikhipradīpā jagatprakāśāya nṛpaprasūtā ।।

iti śrībṛhannāradīyapurāṇottarabhāge godhāvimuktirnāma caturdaśo adhyāyaḥ

vasiṣṭha uvāca
vimocya pātakādrājā gṛhagodhāṃ hasanniva ।
uvāca mohinīṃ hṛṣṭaḥ śīghramāruhyatāṃ hayaḥ ।।
yojanāyutagāmī ca kṣaṇātkṛṣṇahayo yathā ।
tadākarṇya vaco rājño mohinī madalālasā ।।
āruroha samaṃ bhartrā taṃ hayaṃ vātaveginam ।
uvāca ca vaco bhūpaṃ bhartāraṃ cāruhāsinī ।।
pracodayemamarvāṇaṃ svapurāya mahīpate ।
putravaktraṃ spṛhā draṣṭuṃ laṃpaṭā tava vartate ।।
tavādhīnā nṛpaśreṣṭha gamyatāṃ yatra te manaḥ ।
mohinyā vacanaṃ śrutvā taprasthe nagaraṃ prati ।।
paśyamānaḥ susaṃhṛṣṭaḥ pādapānparvatānnadīḥ ।
vanāni suvicitrāṇi mṛgānbahuvidhānapi ।।
grāmāndurgāṃstathā deśānnagarāṇi śubhāni ca ।
sarāṃsi ca vicitrāṇi bhūbhāgānsumanoharān ।।
acireṇāśramaṃ dṛṣṭvā vāmadevasya bhūpate ।
ākāśastho mahīpālo namaskṛtya tvarānvitaḥ ।।
punareva yayau rājā vāyuvegena vājinā ।
paśyamāno bahūndeśāndhanadhānyasamanvitān ।।
āsasāda puraṃ rājā vaidiśaṃ svavaśaṃ ca tat ।
tamāyāntaṃ nṛpaṃ śrutvā cārairddharmāṅgadaḥ sutaḥ ।।
pitaraṃ harṣasaṃyukto bhūpālānvākyamabravīt ।
eṣā pkarāśamāyāti udīcī diṅ nṛpottamāḥ ।।
matpiturvājinākrāntā tattejaḥ parirañjitā ।
tasmādgacchāmahe sarve saṃmukhaṃ hyavanīpateḥ ।।
piturāgatamātrasya saṃmukhaṃ na suto vrajet ।
sa yāti narakaṃ ghoraṃ yāvadindrāścaturddaśā ।।
saṃmukhaṃ vrajamānasya putrasya pitaraṃ prati ।
pade pade yajñaphalaṃ procuḥ paurāṇikā dvijāḥ ।।
uttiṣṭhadhvaṃ vrajāmyeṣa bhavadbhiḥ parivāritaḥ ।
abhivādayituṃ premṇā eṣa me devadevatā ।।
tathotyuktaistutaiḥ sarvairbhūmipālairnṛpātmajaḥ ।
jagāma saṃmukhaṃ padbhyāṃ krośamātraṃ pitustadā ।।
tato rājasahasreṇa mūrtimāniva manmathaḥ ।
sa gatvā dūramadhvānamāsasādanṛpaṃ pathi ।।
saṃprāpya pitaraṃ strehājjagāma dharaṇīṃ tadā ।
śirasā rājabhiḥ sārddhaṃ praṇāmamakarottadā ।।
premṇā samāgataṃ prakṣya taṃ patantaṃ nṛpaiḥ saha ।
avaruhya hayādrājā samutthāpya sutaṃ vibho ।।
bhujābhyāṃ sādhu pīnābhyāṃ paryaṣvañjata bhūpatiḥ ।
mūrdhni caivamupāghrāya uvāca tanayaṃ tadā ।।
kaccitpāsi prajāḥ sarvāḥ kacciddaṇḍayase ripūn ।
nyāyāgatena vittena kośaṃ putra bibharṣi ca ।।
kaccidvipreṣvatyadhikā vṛttirdattā napāyinī ।
kaccitte kāntaśīlatvaṃ kaccidvaktāḥ na niṣṭhuram ।।
kaccidgāvo na duhyante putra cāṇḍalaveśmānaṃ ।
kaccidvacanakartārastanayāśca pituḥ sadā ।।
kaccidvadhūḥ śvaśrūvākye vartate bhartari kvacit ।
kaccidvivādānviprestu samaṃ nekṣasa ātmaja ।।
kaccidgāvo na rudhyante viṣaye vividhaistṛṇaiḥ ।
tulāmānāni sarvāṇi hyannādīnāṃ sadekṣase ।।
kuṭuṃbinaṃ karaiḥ putra nātyarthamabhidūyase ।
kaccinna dyūtapānādi vartate viṣaye tava ।।
kaccidbhinnarasairlokā bhinnavākyaiḥ pure tava ।
na dānairjīrṇavastraiśca nopajīvanti mānavāḥ ।।
kaccidṛṣṭvā svayaṃ putra hastyaśvaṃ parirakṣasi ।
kaccicca mātaraḥ sarvā hyaviśeṣeṇa paśyasi ।।
kaccinna vāsare viṣṇornarā bhuñjanti putraka ।
śaśini kṣīṇatāṃ prāpte kaccicchrāddhaparo naraḥ ।।
kacciccāpararātreṣu sadā nidrāṃ vimuñcasi ।
nidrā mūlamadharmasya nidrā pāpavivarddhinī ।।
nidrā dāridyajananī nidrā śreyovināśinī ।
nahi nidrānvito rājā ciraṃ śāsti vasuṃdharām ।।
puṃścalīva sadā bharturlokadvayavināśinī ।
evamuccaramāṇaṃ taṃ tanayo vākyamabravīt ।।
dharmāṅgado mahīpālaṃ praṇamya ca punaḥ punaḥ ।
sarvametatkṛtaṃ tāta punaḥ kartāsmi te vacaḥ ।।
piturvacanakartāraḥ putrā dhanyā jagattraye ।
kiṃ tataḥ pātakaṃ rājanyo na kuryātpiturvacaḥ ।।
pitṛvākyamanādṛtya vrajetsnātuṃ trimārgagām ।
na tattīrthaphalaṃ bhuṅkte yo na kuryātpiturvacaḥ ।।
tvadadhīnaṃ śarīraṃ me tvadadhīnaṃ hi jīvitam ।
tvadadhīno hi me dharmastvaṃ ca me daivataṃ param ।।
trailokyasyāpi dānena na śuddhyeta ṛṇātsutaḥ ।
kiṃ punardehavittābhyāṃ keśadānādibhirvibho ।।
evaṃ bruvāṇaṃ tanayaṃ bahubhūpālasaṃvṛtam ।
rukmāṅgadaḥ pariṣvajya punarāha sutaṃ vacaḥ ।
satyametattvayā putra vyāhṛtaṃ dharmavedinā ।।
piturabhyadhikaṃ kiñciddaivataṃ na sutasya hi ।
devāḥ parāṅmukhāstasya pitaraṃ yo avamanyate ।।
so ahaṃ mūrdhnātvayā putra dhṛtastatkṣitirakṣaṇāt ।
jitvā dvīpavatīṃ pṛthvīṃ bahubhūpālasaṃvṛtām ।।
etatsaukhyaṃ paraṃ loke etatsvargapadaṃ dhruvam ।
piturabhyadhikaḥ putro yadbhavetkṣitimaṇḍale ।।
so ahaṃ putra kṛtārthastu kṛtaḥ sadguṇavartmanā ।
tvayā sādhayatā bhūpānyathā haridinaṃ śubham ।।
tatpiturvacanaṃ śrutvā putro dharmāṅgado abravīt ।
kka gatastu bhavāṃstāta niveśya mayi saṃpadaḥ ।।
kasminsthāne tviyaṃ prāptā sūryāyutasamaprabhā ।
manye nirvedamāpanna imāṃ sṛṣṭvā prajāpatiḥ ।।
naitadrūpā mahīpālanārī trailokyamadhyataḥ ।
manye bhūdharajāteyamathavā sāgarodbhavā ।।
māyā vā mayadaityasya pramadārūpasaṃsthitā ।
aho sunupuṇo dhātā yeneyaṃ nirmitā vibho ।
bālāgraśatabhāgo hi vyalīko nopapadyate ।।
iyaṃ hi yogyā kanakāvadātā gṛhāya tubhyaṃ jagatīpatīśa ।
evaṃ vidhā me jananī yadi syātko anyo asti mattaḥ sukṛtī manuṣyaḥ ।।

iti śrībṛhannāradīyapurāṇottarabhāge mohinīcarite pitāputrasaṃvādo nāma pañcadaśo adhyāyaḥ

vasiṣṭha uvāca
dharmāṅgavadacaḥ śrutvā hṛṣṭo rukmāṅgado abravīt ।
satya te jananī putra saṃprāptā mandare mayā ।।
vedāśrayasutā bālā madarthaṃ kṛtaniścayā ।
kurvantī dāruṇaṃ putra tapo devagirau purā ।।
itaḥ pañcadaśādahno hayagāmī gato hyaham ।
mandare parvataśreṣṭhe bahudhātusamanvite ।।
tasya mūrddhani bāleyaṃ toṣayantī maheśvaram ।
sthitā gānaparā dṛṣṭā mayā tatra sudarśanā ।।
tato ahaṃ mūrcchayā yuktaḥ patito dharaṇītale ।
anaṅgabāṇasaṃviddho vyādhaviddho yathā mṛgaḥ ।।
tato ahamanayā devyā cālitaścārunetrayā ।
vṛtaścaivāpi bhartṛtve kiñcitprārthanayā saha ।।
mayā cāpi pratijñātaṃ svadakṣiṇakarānvitam ।
seyaṃ bhāryā viśālākṣī kṛtā bhūdharamastake ।।
avaruhya dharāpṛṣṭe samāruhya turaṅgamam ।
dinatrayeṇa tvaritaḥ saṃprāptastava sannidhau ।।
paśyamāno girīndeśānsarāṃsisaritastathā ।
iyaṃ hi jananī putra tava prītivivarddhinī ।।
abhivādaya cārvaṅgīṃ tvaṃ nijāmiva mātaram ।
tatpiturvacanaṃ śrutvā hayasaṃsthāmarindamaḥ ।।
śirasā dharaṇīṃ gatvā idaṃ vacanamabravīt ।
prasīda devi mātastvaṃ bhṛtyo dāsaḥ sutastava ।।
namaskaromi jananīṃ bahubhūpālasaṃyutaḥ ।
taṃ putramavanīṃ prāptaṃ mohinī prekṣya bhūpate ।।
bharturdākṣiṇyayogācca avatīrya turaṅgamāt ।
avāgūhata bāhubhyāmutthāpya patitaṃ sutam ।।
pariṣvaktastadā mātrā punarevābhyanandayat ।
tatastāṃ sumanojñaistu cāruvastraisca bhūṣaṇaiḥ ।।
bhūṣayitvā samāropya punareva hayottamam ।
svapṛṣṭhe caraṇaṃ kṛtvā tasyā rājīvalocanaḥ ।।
tenaiva vidhinā bhūpa pitaraṃ cānvarohayat ।
bhūpālaiḥ saṃvṛto gacchanpabhdyāṃ dharmāṅgadaḥ sutaḥ ।।
praharṣapulako hyāsījjananīṃ prekṣya mohinīm ।
stūyamānaḥ svayaṃ cāpi meghagaṃbhīrayā girā ।।
dhanyaḥ sa tanayo loke mātaro yasya bhūriśaḥ ।
navā navatarā bhāryāḥ pituriṣṭā manoharāḥ ।।
yasyaikā jananī loke pitā tasyaiva duḥkhabhāk ।
piturduḥkhena kiṃ saukhyaṃ putrasya hṛdi vartate ।।
ekasyā vandane mātuḥ pṛthivīphalamaśnute ।
mātṝṇāṃ vandane mahyaṃ gahatpuṇyaṃ bhaviṣyati ।।
tasmādabhyadhikaṃ puṇyaṃ bhaviṣyati dine dine ।
ekamuccaramāṇo asau rājabhiḥ parivāritaḥ ।।
praviṣṭo nagaraṃ ramyaṃ vaidiśaṃ ṛddhisaṃyutam ।
hayasthaḥ prayayau rājā mohinyā saha tatkṣaṇāt ।।
tato gṛhavaraṃ prāpya pūjyamāno janairnṛpaḥ ।
avaruhya hayātasmāmohinīṃ vākyamabravīt ।।
dharmāṅgadasya putrasya gṛhe gaccha manohare ।
eṣa te guruśuśrūṣāṃ kariṣyati yathā guṇam ।।
na sakhī naiva dāsī te śuśrūṣāmācarediti ।
sā caivamuktā patyā tu prasthitā sutamandiram ।।
dharmāṅgadena sā dṛṣṭā gacchantī mandirāya vai ।
ātmano bhartṛvākyena parityajya mahīpatīn ।।
tiṣṭhadhvaṃ piturādeśādimāṃ śuśrūṣaye hyaham ।
sa evamuktvā gatvā tu bāhubhyāṃ parigṛhya vai ।
krame pañcadaśe prāpte paryaṅke tvavaropayat ।।
kāñcane paṭṭasūtreṇa racite komale dṛḍhe ।
mṛdvāstaraṇasaṃyukte maṇiratnavibhūṣite ।।
ratnadīpaiśca bahuśaḥ khacite sūryasaprabhe ।
tataḥ pādodakaṃ cakre mohinyā dharmabhūṣaṇaḥ ।।
sandhyāvalyā gurutvena hyapaśyattāṃ nṛpātmajaḥ ।
naivamasyābhavadduṣṭaṃ manastāṃ mohinīṃ prati ।।
sukumāro api tanvaṅgīṃ pīnorujaghanastanīm ।
mene varṣāyutasamāmātmānaṃ ca trivatsaram ।।
prakṣālya caraṇau tasyāstajjalaṃ śirasi nyadhāt ।
uvācāvanato bhūtvā sukṛtī mātarasmyaham ।।
ityuktvā naranārībhiḥ svayaṃ ca śramanāśanam ।
cakāra sarvabhogaistāṃ yuyoja ca mudānvitaḥ ।।
dhīrodamathane jāte kuṇḍale cāmṛtasravaṃ ।
ye labdhe dānavāñcitvā pātāle dharmamūrttinā ।।
mohinyā karṇayoścakre svayameva vṛṣāṅgadaḥ ।
aṣṭottarasahasraiśca dhātrīphalanibhaiḥ śubhaiḥ ।।
mauktikai racitaiḥ śubhrairhāro devyāḥ kṛto hṛdi ।
niṣkaṃ palaśataṃ svarṇaṃ kuliśāyutabhūṣitam ।।
hāra laghūttaraṃ cakre māturnṛpasutastadā ।
valayā vajrakhacitā dviraṣṭau karayordvayoḥ ।।
ekaike niṣkakoṭībhirmūlyavidbhirnaraiḥ kṛtāḥ ।
keyūranūpurau tasyā anarghau sa nṛpātmajaḥ ।।
pradadau pituriṣṭāyā bhūṣaṇārthaṃ raviprabhau ।
kaṭisūtraṃ tu śarvāṇyā yadāsītpāvakaprabham ।।
tadbhraṣṭaṃ bhayabhītāyāḥ saṃgrāme tārakāmaye ।
kālanemau sthite rājye patitaṃ mūlapācane ।।
tadgṛhītaṃ tu daityena mayena lokamāyinā ।
taṃ hatvā malaye daityaṃ daityakoṭisamāvṛtam ।।
saṃvatsararaṇe ghore piturvacanakāraṇāt ।
avāpa kaṭisūtraṃ tu daityarājapriyāsthitam ।।
taddadau pituriṣṭāyāḥ sānandapulako nṛpaḥ ।
hiraṇyakaśipoḥ pūrvaṃ yā bhāryā lokasundarī ।।
tasyāḥ sīmantakaścāsītsaudāminisamaprabhaḥ ।
sā praviṣṭā samaṃ patyā yadā pāvakamaṅgalā ।।
samudre kṣipya sīmantaṃ duḥkhena mahatānvitā ।
sāgarastattu saṃgṛhya ratnaśreṣṭhayugaṃ kila ।।
dadau dharmāṅgadāyātha tasya vīryeṇa toṣitaḥ ।
jananyāḥ pradadau hṛṣṭaḥ sūryakoṭisamaprabham ।।
agniśauce śubhe vastre kañcuke sumanohare ।
sahasrakoṭimūlye te mohinyāḥ saṃnyavedayat ।।
devamālyaṃ sugandhāḍhyaṃ tathā devavilepanam ।
sarvadevaguroḥ pūrvaṃ siddhahastātsudurlabham ।।
dharmāṅgadena vīreṇa dvīpānāṃ vijaye tathā ।
labdhaṃ tat pradadau devyā mohinyāḥ kāmavarddhanam ।।
saṃbhūṣya parayā bhaktyā paścātṣaḍrasabhojanam ।
ānītaṃ mātṛhastena bhojayāmāsa bhūmipa ।।
purastādeva jananīṃ vākyaiḥ saṃbodhya bhūriśaḥ ।
mayā tvayā ca kartavyaṃ rājño vākyaṃ na saṃśayaḥ ।।
yā iṣṭā nṛpaterdevi sāsmākaṃ hi garīyasī ।
iṣṭā yā bhūpaterbhartustasyā yā duṣṭamācaret ।।
sā patnī narakaṃ yāti yāvadindrāścaturdaśa ।
sāpatnabhāvaṃ yā kuryādbhartṛsneheṣṭayā saha ।।
tasyāḥ snehaviyogārthaṃ tapyate tāmrabhrāṣṭake ।
yathā sukhaṃ bhavedbhartustathā kāryaṃ hi bhāryayā ।।
anukūlaṃ hitaṃ tasyā iṣṭāyā bharturācaret ।
yathā bhartā tathā tāṃ hi paśyeta varavarṇini ।।
hīnāyāścāpi śuśrūṣāṃ kṛtvā yāti triviṣṭapam ।
paścātsthāne bhavetsāpi manasā yābhavatpriye ।।
sarvānbhogānavāpnoti bharturiṣṭaṃ pragṛhya hi ।
irṣyābhāvaparityāgātsarveśvarapadaṃ labhet ।।
sapatnī yā sapatnyāstuḥśuśrūṣāṃ kurute sadā ।
bharturiṣṭāṃ saṃnirīkṣya tasyā loko akṣayo bhavet ।।
bharturiṣṭā purā veśyā hyabhavatsā kuleṣu vai ।
śūdrajāteḥ suduṣṭasya parityaktakriyasya tu ।।
ācaradveśyayā sārddhaṃ sā bhāryā patirañjinī ।
prakṣālanaṃ dvayoḥ pādau dvayorucchiṣṭabhojinī ।।
ubhayorapyadhaḥ śete ubhayorvai hitaṃ ratā ।
veśyayā vāryamāṇāpi sadācārapathe sthitā ।।
evaṃ śuśrīṣayantyā hi bhartāraṃ veśyayā saha ।
jagāma sumahānkālo vartantyā duḥkhasāgare ।।
aparasmindine bhartā māhiṣaṃ mūlakānvitam ।
abhakṣayata niṣpāvaṃ durmedhāstailamiśritam ।।
tadapathyabhujastasya avamanya pativratām ।
abhavaddāruṇo rogo gude tasya bhagandaraḥ ।।
saṃdahyamāno atitarāṃ divā rātrau sa bhūriśaḥ ।
tasya gehe sthitaṃ vittaṃ samādāya jagāma sā ।।
veśyānyasmaidadau prītyā yūne kāmaparāyaṇā ।
tataḥ sa dīnavadano vrīḍayā ca samanvitaḥ ।।
uvāca prarudanbhāryāṃ śūdro vyākulacetanaḥ ।
paripālaya māṃ devi veśyāsaktaṃ suniṣṭhuram ।।
na mayopakṛtaṃ kiñcittava suṃdari pāpinā ।
ramate veśyayā sārddhaṃ bahūnabdānsumadhyame ।।
yo bhāryāṃ praṇatāṃ pāponānumanyeta garvitaḥ ।
so aśubhāni samāpnoti janmāni daśa pañca ca ।।
divākīrtigṛhe tasmādyoniṃ prāpsyāmi garhitām ।
tavāpamānato devi mano na kaluṣīkṛtam ।।
iti bhartṛvacaḥ śrutvā bhāryā bhartāramabravīt ।
purākṛtāni pāpāni duḥkhāni prabhavanti hi ।
tāni sakṣamate vidvān sa vijñeyo nṛṇāṃ varaḥ ।।
tanmayā pāpayā pāpaṃ kṛtaṃ vai pūrvajanmani ।
tadbhajantyā na me duḥkhaṃ na viṣādaḥ kathañcana ।।
evamuktvā samāśvāsya bhartāramanuśāsya ca ।
anītaṃ janakādvittaṃ bandhubhyo varavarṇinī ।।
kṣīrodanilayāvāsaṃ manyate sma satī patim ।
divā divā triryatnena rātrau guhyaviśodhanam ।।
rajanīkaravṛkṣotthaṃ gṛhya niryāsamañjasā ।
nakhena pātayedbhartuḥ krimīnkuṣṭhācchanaiḥ śanaiḥ ।।
mayūrapucchasaṃyuktaṃ pavanaṃ cākarottadā ।
na devi rātrau svapiti na divā ca varānanā ।।
bhartṛduḥkhena saṃtaptā apaśyajjvalitaṃ jagat ।
yadyasti vasudhā devī pitaro devatāstathā ।।
kurvantu rogahīnaṃ me bhartāraṃ gatakalmaṣam ।
caṇḍikāyai pradāsyāmi raktaṃ māṃsasamudbhavam ।।
nṛcchāgamahiṣopetaṃ bharturārogyahetave ।
sādaraṃ kārayiṣyāmi upavāsāndaśaiva tu ।।
śarīraṃ sthāpayiṣye ahaṃ sūkṣmakaṇṭakasaṃstare ।
nopabhokṣyāmi madhuraṃ nopabhokṣyāmi vai ghṛtam ।।
bāhyābhyaṅgavihīnāhaṃ saṃsthāsye dinasaṃcayam ।
jīvatāṃ rogahīno hi bhartā me śaradāṃ śatam ।।
evaṃ pravyāharantī sā vāsare vāsare gate ।
atha kālena cālpena tridoṣo asya vyajāyata ।।
trikaṭuṃ pradadau bharturyatnena mahatā tadā ।
śītārtaḥ kaṃpamāno asau patnyaṅgulimakhaṇḍayat ।।
ubhayordatayoḥ śleṣaḥ sahasā samapadyata ।
tatkhaṇḍamaṅgulervaktre sthitaṃ nṛpativallabhe ।।
atha vikrīya valayaṃ krītvā kāṣṭhāni bhūriśaḥ ।
citāṃ sārpiryutāṃ cakre madhye dhṛtvā patiṃ tadā ।।
avaruhya ca bāhubhyāṃ pādenākṛṣya pāvakam ।
mukhe sukhaṃ samādhāya hṛdaye hṛdayaṃ tathā ।।
jaghane jaghanaṃ devi ātmanaḥ saṃniveśya vai ।
dāhayāmāsa kalyāṇī bharturdehaṃ rujānvitam ।।
ātmanā saha cārvaṅgī jvalite jātavedasi ।।
vumucya dehaṃ sahasā jagāma patiṃ samādāya ca devalokam ।
viśodhayitvā bahupāpasaṃghānsvakarmaṇā duṣkarasādhanena ।।

iti śrībṛhannāradīyapurāṇottarabhāge pativratopākhyānaṃ nāma ṣoḍaśo adhyāyaḥ

putra uvāca
tasmādīrṣyāṃ parityajya mohinīmanubhojaya ।
na mātarīdṛśo dharmo lokeṣu triṣu labhyate ।।
svahastena priyāṃ bharturbhāryāṃ yā tu prabhojayet ।
sapatnīṃ tu sapatnī hi kiñcidannaṃ dadāti ca ।।
tadanantaṃ bhaveddevi mātarityāha nābhijaḥ ।
kuru vākyaṃ mayoktaṃ hi svāmini tvaṃ prasīda me ।।
tātasya saukhyaṃ kartavyamāvābhyāṃ varavarṇinī ।
bhavetpāpakṣayaḥ samyak svargaprāptistathākṣayā ।।
putrasya vacanaṃ śrutvā devī saṃdhyāvalī tadā ।
abhimantrya pariṣvajya tanayaṃ sā punaḥ punaḥ ।।
mūrdhni cainamupāghrāya vacanaṃ cedamabravīt ।
kariṣye vacanaṃ putra tvadīyaṃ dharmasaṃyutam ।।
irṣyāṃ mānaṃ parityajya bhojayiṣyāmi mohinīm ।
śataputrā hyahaṃ putra tvayaikena sutena hi ।।
niyamairbahubhirjāto dehakleśakarairbhavān ।
vratarājena cīrṇena prāptastvamacirātsutaḥ ।।
nahīdṛśaṃ vrataṃ loke phaladāyi pradṛśyate ।
sadyaḥ pratyayakārīdaṃ mahāpātakanāśanam ।।
kiṃ jātairbahubhiḥ putraiḥ śokasaṃtāpakārakaiḥ ।
varamekaḥ kulālaṃbī yatra viśramate kulam ।।
trailokyādupariṣṭhāhaṃ tvāṃ prāpya jaṭhare sthitam ।
dhanyāni tāni śūlāni yairjātastvaṃ suto anagha ।।
saptadvīpapatiḥ śūraḥ piturvacanakārakaḥ ।
āhlādayati yastātaṃ jananīṃ vāpi putrakaḥ ।।
taṃ putraṃ kavayaḥ prāhurvākhyamaparaṃ sutam ।
evamuktvā tu vacanaṃ devī saṃdhyāvalī tadā ।।
vīkṣāṃ cakre atha bhāṇḍāni ṣaḍrasasya tu hetave ।
tasyā vīkṣaṇamātreṇa paripūrṇāni bhūpate ।।
ṣaḍrasatya sukhoṣṇasya mohinībhojanecchayā ।
amṛtasvādukalpasya janasya tu mahīpate ।।
tato darvīṃ samādāya kāñcanīṃ ratnasaṃyutām ।
pariveṣayadavyagrā moḍinyāścāruhāsinī ।।
kāñcane bhājane ślekṣṇe mānabhojanaveṣṭite ।
śanaiḥ śanaiśca bubhuje iṣṭamannaṃ susaṃskṛtam ।।
upaviśyāsane devī śātakaubhamaye śubhe ।
vījyamānā varārohā vyājanena sugītinā ।।
dharmāṅgadagṛhī tena śikhipucchabhavena tu ।
sā bhuktā brahmatanayā tadannamamṛtopamam ।।
caturguṇena śītena kṛtvā śaucamathātmanaḥ ।
jagṛhe putradattaṃ tu tāṃbūlaṃ tatsugandhimat ।।
varacandanayuktena hastena varavarṇinī ।
tataḥ prahasya śanakaiḥ prāha saṃdhyāvalīṃ nṛpa ।।
jananī kiṃ tu devi tvaṃ vṛṣāṅgadanṛpasya tu ।
na mayā hi parijñātā śramasveditayā śubhe ।।
vadatyevaṃ brahmasutā yāvatsaṃdhyāvalīṃ napa ।
tāvatpraṇamya nṛpateḥ putro vacanamabravīt ।।
udare hyanayā devyā ghṛtaḥ saṃvatsaratrayam ।
tava bhartuḥ prasādena vṛddhiṃ saṃprāptavānaham ।।
saṃtyanekāni mātṝṇāṃ śatāni mama suṃdari ।
asyāḥ pītaṃ payo bhūri kucayoḥ snehasaṃplutam ।।
anayā sā rujā tīvrā vidhṛtā prāyaśo jarā ।
iyaṃ māṃ janayitvaiva jātā śithilabandhanā ।।
tannāsti truṣu lokeṣu yaddatvā cānṛṇo bhavet ।
mātuḥ putrasya cārvaṅgi satyametanmayeritam ।।
so ahaṃ dhanyataro loke nāsti matto adhikaḥ pumān ।
utsaṃge vartayiṣyāmi mātṛsaṃghasya nityaśaḥ ।।
notsaṃge cejjananyā hi tanayo viśati kvacit ।
mātṛsaukhyaṃ na jānāti kumārī bhartṛjaṃ yathā ।।
māturutsaṃgamārūḍhaḥ putro darpānvito bhavet ।
hāramuttamadehasthaṃ hastenāhartumicchati ।।
pālyamāno jananyā hi pitṛhīno api darpitaḥ ।
samīhate jagaddhartuṃ savīryaṃ mātṛjaṃ payaḥ ।।
etajjaṭharasaṃsargi bhavatyutsaṃgaśaṅkitaḥ ।
asyāścaivāparāṇāṃ ca viśeṣo yadi me na cet ।।
tena satyena me tāto jīvatāccharadāṃ śatam ।
evaṃ bruvāṇe tanaye mohinī vismayaṃ gatā ।।
kathamasya prahartavyaṃ mayā nirghṛṇaśīlayā ।
vinītasya hyapāpasya aucityaṃ pāpino gṛhe ।।
pituḥ śuśrūṣaṇaṃ yasya na tasya sadṛśaṃ kṣitau ।
evaṃ guṇādhikasyāhaṃ kartuṃ karma jugupsitām ।।
putrasya dharmaśīlasya bhūttvā tu jananī kṣitau ।
evaṃ vimṛśya bahudhā mohinī lokasuṃdarī ।।
uvāca tanayaṃ bālā śīghramānaya me patim ।
na śaknomi vinā tena muhūrtamapi vartitum ।।
tataḥ sa tvaritaṃ gatvā praṇamya pitaraṃ nṛpa ।
kaniṣṭhā jananī tāta śīghraṃ tvāṃ draṣṭumicchati ।।
prasādaḥ kriyatāṃ tasyāḥ pūjyatāṃ brahmaṇaḥ sutā ।
putravākyena nṛpatiratatkṣaṇādgantumudyataḥ ।।
prahṛṣṭavadano bhūtvā saṃdhyāvalyā niveśanam ।
saṃpraviśya gṛhe rājā dadarśa śayanasthitām ।।
mohinīṃ mohasaṃyuktāṃ taptakāñcanasaprabhām ।
upāsya mānāṃ priyayā saṃdhyāvalyā śanaiḥ śanaiḥ ।।
putravākyātparityajya krodhaṃ sāpatnyajaṃ tathā ।
dṛṣṭvā rukmāṅgadaṃ prāptaṃ śayane mohya suṃdarī ।।
prahṛṣṭavadanā prāha rājānaṃ bhūridakṣiṇam ।
ihopaviśyatāṃ kānta paryaṅke mṛdutūlake ।।
sarvaṃ nirīkṣitaṃ bhūpa rājyatantraṃ tvayā ciram ।
adyāpi nahi te vāñchā rājye parinivartate ।।
manye duṣkṛtinaṃ bhūpa tvāmatra dharaṇītale ।
yaḥ samarthaṃ sutaṃ jñātvā svayaṃ paśyennṛpaśriyam ।।
tasmāttvatto adhiko nāsti duḥkhī lokeṣu kaścana ।
suputrāṇāṃ pitṝṇāṃ hi sukhaṃ yāti kṣaṇaṃ nṛpa ।।
duḥkhena pāpabhoktṝṇāṃ viṣayāsaktacetasām ।
sarvāśca prakṛtī rājaṃstaveṣṭāḥ pūrṇapuṇyajāḥ ।।
dharmāṅgade pālayāne kathaṃ tvaṃ vīkṣase adhunā ।
parityajya priyāsaukhyaṃ kīnāśa iva durbalaḥ ।।
yadi pālayase rājyaṃ mayā kiṃ te prayojanam ।
niṣprayojanamānītā kṣīrasāgaramastakāt ।।
viḍbhojyā hi bhaviṣyāmi pakṣiṇāmāmiṣaṃ yathā ।
yo bhāryāṃ yauvanopetāṃ na sevediha durmatiḥ ।।
kṛtyācaraṇasaktastu kutastasya bhavetpriyā ।
asevitā vrajedbhāryā adattaṃ hi dhanaṃ vrajet ।।
arakṣitaṃ vrajedrājyaṃ anabhyastaṃ śrutaṃ vrajet ।
nālasaiḥ prāpyate vidyā na bhāryā vratasaṃsthitaiḥ ।।
nānuṣṭhānaṃ vinā lakṣmīrnābhaktaiḥ prāpyate yaśaḥ ।
nodyamī sukhamāpnoti nābhāryaḥ saṃtatiṃ labhet ।।
nāśucirddharmamāpnoti na vipro apriyavāgdhanam ।
apṛcchannaiva jānāti agacchanna kvacidvrajet ।।
aśiśyo na kriyāṃ vetti na bhayaṃ vetti jāgarī ।
kasmādbhūpāla māṃ tyaktvā dharmāṅgadagṛhe śubhe ।।
vīkṣyase rājyapadavīṃ samarthe tanaye vibho ।।
evaṃ brubāṇāṃ tanayāṃ vidhestu ratipriyāṃ cāruviśālanetrām ।
vrīḍānvitaḥ putrasamīpavartī provāca vākyaṃ nṛpatiḥ priyāntām ।।

iti śrībṛhannāradīyapurāṇottarabhāge mohinīcarite mohinīvacanaṃ nāma saptadaśo adhyāyaḥ

rājovāca
nādhikāro mayā mīru kṛto nṛpaparigrahe ।
śramāturasya nidrā me pravṛttā mukhadāyinī ।।
dharmāṅgadaṃ samābhāṣya mohinīṃ naya mandiram ।
pūjayasva yathānyā mameṣā patnī priyā mama ।।
nijaṃ kamalapatrākṣa sarvaratnavibhūṣitam ।
nirvātavātasaṃyuktaṃ sarvartusukhadāyakam ।।
evamādiśya tanayamahaṃ nidrāmupāgataḥ ।
śayanaṃ prāpya kaṣṭātte abhāgyo hi dhanaṃ yathā ।।
vibuddhamātraḥ sahasā tvatsamīpamupāgataḥ ।
yadvravīṣi vaco devi tatkaromi na saṃśayaḥ ।।
mohinyuvāca
parisāṃtvaya rājendra imāndārānsuduḥkhitān ।
mamodvāhena nirviṇṇānnirāśānkāmabhogayoḥ ।।
jyeṣṭhānāṃ rūpayuktānāṃ kalatrāṇāṃ viśāṃpate ।
mūrghni kīlaṃ kaniṣṭhākhyaṃ yo hi rājannikhānayet ।।
na sadgatirbhavettasya na ta sā vindate param ।
pativratāśrudagdhāyāḥ kā śāntirme bhaviṣyati ।।
janitāraṃ hi me bhasma kuryyurdevyaḥ pativratāḥ ।
kiṃ punaḥ prākṛtaṃ bhūpa tvādṛśīṃ tathā ।।
saṃdhyāvalīsamā nārī trailokye nāsti bhūmipa ।
tava snehanibaddhāṅgī saṃbhojayati ṣaḍrasaiḥ ।।
priyāṇi cāṭuvākyāni vadatī tava gauvavāt ।
evaṃvidhā hi śataśo nāryaḥ saṃti gṛhe tava ।।
yāsāṃ na pādarajasā tulyāhaṃ bhūpate kvacit ।
mohinī vacanaṃ śrutvā vrīḍito hyabhavannṛpaḥ ।।
saputrāyāḥ samīpe tu jyeṣṭhāyā nṛpatistadā ।
iṅgitajñaḥ suto jñātvā daśāvasthāgatāṃ nṛpam ।।
pitaraṃ kāmasaṃtaptaṃ mohinyarthe vimohitam ।
mātṛḥ sarvāḥ samāhūya saṃdhyāvalipurogamāḥ ।।
kṛtāñjalipuṭo bhūtvā evamāha priya vacaḥ ।
vimohinī me jananī navoḍhā brāhmaṇaḥ sutā ।।
sā ca prārthayate devyo rājānaṃ rahasisthitam ।
ātmanā saha khelārthaṃ tanmodadhvaṃ suharṣitāḥ ।।
mātara ūcuḥ
ko anumodayate putra sarpabhakṣaṇamātmanaḥ ।
ko hi dīpayate vahniṃ svadehe dehināṃ vara ।।
ko bhakṣayedviṣaṃ ghoraṃ kaśchindyādātmanaḥ śiraḥ ।
kastaretsāgaraṃ baddhvā grīvāyāṃ dāruṇāṃ śilām ।।
ko gaccheddvīpivadanaṃ kaḥ keśānsuharerharet ।
ko niṣīdati dhārāyāṃ khaṅgasyā kāśabhāsinaḥ ।।
kānumodayate bhartrā sapatnyāḥ krīḍanaṃ kila ।
sarvasyāpi pradānena naitanmanasi vartate ।।
varaṃ hi chedanaṃ mūrdhnastatkṣaṇāttu varāsinā ।
kā dṛṣṭyā dayitaṃ kāntaṃ nirīkṣedanyayāhṛtam ।।
kā sā sīmantinī loke bhavedetādṛśī kvacit ।
ātmaprāṇasamaṃ kāntamanyastrīkucapīḍanam ।।
saṃśrutya sahate yā tu kiṃ punaḥ svena cakṣuṣā ।
sarveṣāmeva duḥkhānāṃ duḥkhametadanantakam ।।
yadbhartānyāṅganāsaṃkto dṛśyaṭate svena cakṣuṣā ।
varaṃ sarvā mṛtāḥ putra yugapanmātarastava ।।
na tu mohinisaṃyukto dṛśyo ayaṃ nṛpatiḥ patiḥ ।
dharmāṅgada uvāca
yadi me na pituḥ saukhyaṃ kariṣyatha śubhānanāḥ ।।
viṣamāloḍya pāsyāmi yuṣmatsaukhyaṃ mṛte mayi ।
karmaṇā manasā vācā yā piturduḥkhamācaret ।।
sā me śatrurvadhārhāsti yadi saṃdhyāvalī bhavet ।
sarvāsāṃ sādhikā devī mohinī janakapriyā ।।
krīḍārthamāgatā bālā mandarācalamandirāt ।
tatputravacanaṃ śrutvā vepamānā hi mātaraḥ ।।
ūcuḥ sagadgadāṃ vācaṃ hitārthaṃ tanayasya hi ।
avaśyaṃ tava vākyaṃ hi kartavyaṃ nyāyasaṃyutam ।।
kiṃ tu dānaprado bhūtvā mohinīṃ yātu te pitā ।
yo bhāryāmudvahedbhartā dvitīyāmaparāmapi ।।
jyeṣṭhāyai dviguṇaṃ tasyā dadyaccaivānyathā ṛṇī ।
anujñāpya yadā bhārtā jyeṣṭhāmanyāṃ samudvahetak ।।
tadā jyeṣṭhābhilaṣitaṃ deyamāhuḥ purāvidaḥ ।
jyeṣṭhayā sahitaḥ kuryādiṣṭāpūrtaṃ narottamaḥ ।।
eṣa dharmo anyathānyāyo jāyate dharmasaṃkṣayaḥ ।
śrutvā tu mātṛvacanaṃ prahaṣṭenāntarātmano ।।
ekaikasyai dadau sāgrāṃ koṭiṃ koṭiṃ sutastadā ।
sahasraṃ nagarāṇāṃ ca grāmāṇāṃ pradadau tathā ।।
caturaśvatarībhiścapṛthagyuktā nṛpātmajaḥ ।
ekaikasya dadāvaṣṭau rathānkāñcanamālinaḥ ।।
vāsasāmayutaṃ prādādyeṣāṃ mūlyaṃ śatādhikam ।
śuddhasya merujātasya akṣayasya nupātmajaḥ ।।
kāñcanasya dadau lakṣamekaikaṃ pratimātaram ।
dāsānāṃ ca śataṃ sāgraṃ dāsīnāṃ ca nṛpātmajaḥ ।।
dhenūnāṃ ghaṭadogdhrīṇāmekaikasyai tathāyutam ।
yugandharāṇāṃ bhadrāṇāṃ śatāni daśa vai pṛthak ।।
daśaprakāraṃ nṛpate dhānyaṃ ca pradadau sutaḥ ।
vāṭīnāṃ tu sahasrāṇāṃ śataṃ prādāddhasanniva ।।
kuṃbhāyutaṃ sarpiṣastu tailasya ca pṛthagdadau ।
ajāvikamasaṃkhyātamekaikasyai nyavedayat ।।
sahasreṇa sahasreṇa suvarṇasya vyabhūṣayat ।
ākhaṇḍalāstrayuktaratha bhūṣaṇasya subhaktimān ।।
dhātrīpramāṇairhariśca mauktikairdīptisaṃyutaiḥ ।
pradadau saṃhatānkṛtvā valayānpañca sapta ca ।।
pañcāśacca śate dve tu bhauktikāni mahīpate ।
saṃdhyāvalyāṃ sthitānīha śītāṃśupratimāni ca ।।
ekaikasyai dadau putrosa hārayugmaṃ manoharam ।
kuṅkumaṃ candanaṃ bhūri karpūraṃ prasthasaṃkhyayā ।।
kastūrikāṃ tathā tābhyo bhūyasīṃ pradadau sutaḥ ।
mātṝṇāmaviśeṣeṇa pituḥ sukhamabhīpsayan ।।
bhājanāni vicitrāṇi jalapātrāṇyanekaśaḥ ।
ghṛtakṣīrasya pātrāṇi peyasya vividhasya ca ।।
caturddaśaśataṃ prādātsahasreṇa samanvitam ।
sthālīnāṃ kāñcanīnāṃ hi sakuṃbhānāṃ nṛpātmajaḥ ।।
ekaikasyai dadau bhūpa śatāni trīṇi pañca ca ।
kareṇūnāṃ savegānāṃ māṃsavikrāntakandharām ।।
viṃśatiṃ viṃśatiṃ prādāduṣṭrīṇāṃ ca śataṃ śatam ।
śibikānāṃ saveṣāṇāṃ puṃsāṃ pīvaragāminām ।।
pradadau daśa saptāśvānmātṝṇāṃ sukhayāyinaḥ ।
evaṃ datvā bahudhanaṃ bahvībhyo nṛpanandanaḥ ।।
dhanyo dhanapatiprakhyaścakre tāsāṃ pradakṣiṇāḥ ।
kṛtāñjalipuṭo bhūtvā idaṃ vacanamabravīt ।।
mamoparodhātpraṇatasya mūrdhnāpatiṃ samuddiśya yathā bhavatyaḥ ।
bruvantu sarvāḥ pitaraṃ mamādya svaireṇa saṃbhuṅkṣva nareśaṃ mohinīm ।।
na cāsmadīyā bhavatā kilerṣyā svalpāpi kāryā manasi pratītā ।
vimohinīṃ brahmasutāṃ suśīlāṃ ramasva saukhyena rahaḥ śatāni ।।
tatputravākyaṃ hi niśamya sarvāḥ saṃhṛṣṭalomnyo nṛpanāthamūcuḥ ।
svabhūduhitrā suciraṃ ramasva videhaputryeva raghupravīraḥ ।।
na śalyabhūtā kuśaketuputrī tvatsaṃgamādvidvi na saṃśayo atra ।
putraujasā duḥkhavimuktabhāvātsamīritaṃ vākyamidaṃ pratīhi ।।

iti śrībṛhannāradīyapurāṇottarabhāge mātṛsanmānaṃ nāma aṣṭādaśo adhyāyaḥ

vasiṣṭha uvāca
so anujñāto mahīpālaḥ priyābhiḥ priyakāmukaḥ ।
praharṣamatulaṃ lebhe dharmāṅgadamuvāca ha ।।
etāṃ dvīpavatīṃ pṛthvīṃ paripālaya putraka ।
kṛtvā duṣṭavadhaṃ tvādāvapramattaḥ sadodyataḥ ।।
sadāvasarasaṃyuktaḥ sadācāranirīkṣakaḥ ।
sadā cetanasaṃyuktaḥ sadā vāṇijyavallabhaḥ ।।
sadā bhramaṇaśīlaśca sadā dānaratirbhava ।
sadā kauṭilyahīnaśca sadācārarataḥ sadā ।।
aparaṃ śṛṇu me putra yatkarttavyaṃ tvayādhunā ।
aviśvāsastu sarvatra bhūmipānāṃ praśasyate ।।
koṣasya ca parijñānaṃ janānāṃ janavallabha ।
rasavaddravyamākarṣeḥ puṣpebhya iva ṣaṭpadaḥ ।।
tvayā putreṇa saṃprāptaṃ punareveha yauvanam ।।
imāmapūrvāṃ vararūpamohinīṃ saṃprāpya bhāryāṃ dvijarājavaktrām ।
sukhena saṃyojya ca te adya bhāraṃ saptodadhidvīpabhavaṃ praraṃsye ।।
vrīḍākarastāta manuṣyaloke samarthaputre suratābhikāmī ।
bhavetpitā cedbralibhiśca yukto jīrṇadvijaḥ śvetaśiroruhaśca ।।
jīrṇo apyajīrṇastava saukhyavṛddho vāñche imāṃ lokavarāṃ varārhām ।
saṃtyajya devānmama hetumāgatāmanaṅgabāṇābhihatāṃ sunetrām ।।
kāmaṃ ramiṣye drutakāṃ canābhāṃ hyekāntaśīlaḥ paripūrṇacetāḥ ।
bhūtvā tu gupto vananirjhareṣu ramyeṣu divyeṣu nadītaṭeṣu ।।
iyaṃ purandhrī mama jīvitādhikā sukhena dhāryā tridivaikanārī ।
asyāstu hetorvibudhā vimūḍhā yathā ramāyai dharaṇīśasaṃghāḥ ।।
tadvākyamākarṇya pituḥ subuddhiḥ praṇamya bhaktyā jananīsametam ।
nṛpottamaṃ taṃ nṛpanandano asau dideśa bhogārthamanekavittam ।।
ājñāvidheyāṃstu piturniyojya dāsāṃśca dāsīśca hiraṇyakaṇṭhīḥ ।
matsyadhvajārttasya sukhāya putrastato mahīrakṣaṇamācacāra ।।
nṛpaistuto dharmavibhūṣaṇo asau samāvṛto dvīpavatīṃ samagrām ।
tasyetthamurvīṃ carataśca bhūpa na pāpabuddhiṃ kurute janaighaḥ ।।
na cāpi vṛkṣaḥ phalapuṣpahīno na kṣetramāsīdyavaśālihīnam ।
sravanti gāvo ghaṭapūradugdhaṃ ghṛtādhikaṃ śarkaravatsumiṣṭam ।।
kṣīraṃ supeyaṃ sakalārtināśanaṃ pāpāpahaṃ puṣṭivivardhanaṃ ca ।
jano na kaścidvibhavasya goptā bhartuhiṃ bhāryā na kaṭūktivādinī ।।
putro vinītaḥ pitṛśāsane rato vadhūḥ sthitā hastapuṭe ca śvaśroḥ ।
dvijopadeśe hi jano vyavasthito vedoktadharmācaraṇāddvijottamāḥ ।।
na bhuñjate mādhavavāsare janā na yānti śoṣaṃ bhuviḥ nimnagāstu ।
saṃbhujya mānā nahi yānti saṃpadaḥ saṃbhogayuktairapi mānavaiḥ kṣayam ।।
vivṛddhimāyānti jalairivorddhvaṃ dūrvātṛṇaṃ śādvalatāmupaiti ।
kṛtī ca loko hyabhavatsamasto dharmāṅgade pālanasaṃpravṛtte ।।
bhuktvā tu saukhyāni ca yānti mānavā hareḥ padaṃ taddinasevanena ।
dvārāṇi sadhvāntaniśāsu bhūpa guptāni kurvanti na dasyu bhītāḥ ।।
na cāpi gopeṣu dadanti vṛttiṃ svecchācarā mandiramāvrajanti ।
kṣīraṃ kṣarantyo ghaṭavatsubhūriśo vatsapriyāḥ śāntikarāśca gāvaḥ ।।
akṛṣṭapacyā dharaṇī samastā prarūḍhasasyā kila lāṅgalaṃ vinā ।
mātuḥ payobhiḥ śiśavaḥ supuṣṭā bhartuḥ prayogaiḥ pramadāḥ supuṣṭāḥ ।।
nṛpaiḥ suguptāstu janāḥ supuṣṭāḥ satyābhiyukto hi vṛṣaḥ supuṣṭaḥ ।
evaṃ vidhe dharmaratipradhāne jane pravṛtte haribhaktiyukte ।
saṃrakṣyamāṇe hi nṛpātmajena jagāma kālaḥ sukhahe tubhūtaḥ ।।
nirāmayo bhūtisamanvitaśca sabhūrivarṣotsavakārakaśca ।
pṛthvīpatiścātivimohitaśca vimohinīceṣṭitasaukhyayuktaḥ ।।
dinaṃ na jānāti na cāpi rātriṃ māsaṃ ca pakṣaṃ ca sa vatsaraṃ ca ।
atīva mugdhaḥ suratena tasyā virañciputryāḥ śubhaceṣṭitāyāḥ ।।
vimohinīsaṃgamane nṛpasya babhūva śaktistvadhikā manoje ।
yathā yathā sevata eva bhūpastathā tathā vṛddhimiyarti vīryam ।
pakṣeṣu śukleṣviva śītabhānurna kṣīyate saṃtatasevanena ।।
vṛndārakaḥ pītasudhāraso yathā saṃspṛśya saṃspṛśya punarnavo asau ।
pibaṃstu pānaṃ sumanoharaṃ hi śṛṇvaṃstu gītaṃ supadaprayuktam ।।
paśyaṃśca rūpaṃ sa nitaṃbinīnāṃ spṛśanspṛśanmohinivaktracandram ।
vimarddamānastu kareṇa tuṅgau sukhena pīnau piśitoparūḍhau ।।
ghanastanau kāñcanakuṃbhatulyau pracchāditau hāravibhūṣaṇena ।
valitrayaṃ nātivivarddhamānaṃ manoharaṃ lomaśarājiśobham ।।
stanasya rūpaṃ parito vilokya dadhre varāṅgyāḥ śubhalocanāyāḥ ।
nahīdṛśaṃ cārutaraṃ nitāntaṃ nitaṃbinīnāṃ manaso abhirāmam ।।
yādṛgvidhaṃ mohinamohanārthaṃ vinirmitaṃ yadvidhinā svarūpam ।
mṛgendraśatroḥkarasannikāśe jaṅghe vilome drutakāñcanābhe ।।
śaśāṅkakāntirddaśanasya paṅktirnigūḍhagulphe janamohanārtham ।
āpādaśīrṣaṃ kila tatsvarūpaṃ saṃpaśyataccāruviśālanetryāḥ ।।
mene surāṇāmadhikaṃ hi rājā kṛtārthamātmānamatīva harṣāt ।
aho sutanvī vipulekṣaṇeyaṃ yāciṣyate yacca tadeva deyam ।।
asyāstu ramye surate śubhāyā dāsyāmi cānte nijavittajātam ।
sudurlabhaṃ deyamadeyamanyairdāsyāmi cāsyā yadi vāpyadeyam ।।
yadyapyadeyaṃ mama jīvitaṃ hi yāciṣyate cedyadi hemavarṇā ।
dāsyāmi cedaṃ na vicārayiṣye putraṃ vinā nāsti nadeyamasyāḥ ।।

iti śrībṛhannāradīyapurāṇottarabhāge mohinīpraṇayavarṇanaṃ nāmaikonaviṃśo adhyāyaḥ

vasiṣṭha uvāca
evaṃ suratamūḍhasya rājño rukmāṅgadasya ca ।
trīṇi pañca ca varṣāṇi vyatītāni sukhena vai ।।
saṃprāpte navame varṣe putro dharmāṅgado balī ।
jitvā vidyādharānpañca malaye parvatottame ।।
ājahāra maṇīnpañca sarvakāmapradān śubhān ।
ekaṃ kāñcanadātāraṃ koṭikoṭiguṇaṃ śubham ।।
dvitīyaṃ vastrabhūṣādilakṣakoṭipradaṃ tathā ।
tṛtīyamamṛtasrāvi punaryauvanakārakam ।।
sabhāgṛhaprakartāraṃ caturthaṃ cānnasādhakam ।
pañcamaṃ vyobhagatidaṃ trailokyaparisarpaṇam ।।
tānmaṇīngṛhya manasā vidyādharasamanvitaḥ ।
strībhirvidyādharāṇāṃ ca sāśrunetrābhirāvṛtaḥ ।।
vavande caraṇau mātuḥ pitū rukmāṅgadasya ca ।
maṇīnpañca samarpyātha pādayoḥ prāha saṃnataḥ ।।
ime jitā mayā tāta pañca vidyādharā raṇe ।
malaye bhūdharaśreṣṭhe vaiṣṇavāstreṇa bhūpate ।।
ime te bhṛtyatāṃ prāptāḥ sastrīkā nṛpasattama ।
maṇīnprayaccha mohinyai bhujabhūṣaṇahetave ।।
sarvakāmapradā hyete punaryauvanakāriṇaḥ ।
jīrṇadantāḥ punarbālā bhavanti maṇidhāraṇāt ।।
vastraharmyasuvarṇānāṃ svargateramṛtasya ca ।
dātāro māsayuddhena sādhitāstava tejasā ।।
sādhitāni mayā kṛcchrātsaptadvīpāni bhūpate ।
karadānisamastāni kṛtāni tava tejasā ।।
samudre ca praviṣṭasya gataḥ saṃvatsaro mama ।
jitā bhogavatī tāta mayā nāgasamāvṛtā ।।
āhṛtā nāgakanyāśca mayā cāyutasaṃkhyakāḥ ।
tatrāpi hāraratnāni subahūnyāhṛtāni ca ।।
punaścāhaṃ gatastāta dānavānāṃ puraṃ mahat ।
tānnirjityaṃ ca kanyānāṃ surūpāṇāṃ suvarcasām ।।
āhṛtāni mayā trīṇi sahasrāṇi ca pañca ca ।
daśakoṭyastu ratnānāṃ dīpakarma niśāgame ।।
kurvatāṃ te mahīpāla ānītāstava mandire ।
tato ahaṃ vāruṇaṃ lokaṃ rasātalatalasthitam ।।
gato vīryabalotsiktastvadaṅghriyugasevakaḥ ।
tatrokto varuṇo devaḥ sthīyatāṃ matpinturvaśe ।।
rukmāṅgadasya nṛpateryadi jīvitumicchasi ।
kupito mama vākyena varuṇo yoddhumāgataḥ ।।
tena saṃvatsaraṃ yuddhaṃ ghoraṃ jātaṃ rasātale ।
jito nārāyaṇāstreṇa mayā sa jalanāyakaḥ ।।
na hataḥ pramadāvākyaistasya jīvitarakṣaṇe ।
nirjitenāyutaṃ dattaṃ vājināṃ vātaraṃhasām ।।
ekataḥ śyāmakarṇānāṃ śubhrāṇāṃ candravarcasām ।
tṛṇatoyavihīnā ye jīvanti bahuśaḥ samāḥ ।।
ekāṃ kanyāṃ surūpāṃ me puraskṛtya svalaṅkṛtām ।
bhāryārthe varuṇaḥ prādātsāpyānītā mayā śubhā ।।
kumārī tu samānītāḥ bahuvittasamanvitā ।
tannisti triṣu lokeṣu sthānaṃ tāta sudurgamam ।।
yanmayā na jitaṃ hyasti tavāṅghriparisevanāt ।
taduttiṣṭha parīkṣasva tvatprasādārjitāṃ śriyam ।।
ahaṃ ca saṃpadaḥ sarvāstvadadhīnā viśāṃpate ।
yaḥ putrastāta vadati mayā lakṣmīḥ samarjitā ।।
na deyā bhūmidevebhyaḥ so api vai narakaṃ vrajet ।
ātmasaṃbhāvanaṃ tāta na kartavyaṃ sutena hi ।।
kuṭhāradātrasadṛśaḥ putraḥ saṃpatsamuccaye ।
pituḥ śauryeṇa putrasya varddhate dhanasaṃcayaḥ ।।
taijasaṃ dātramādāya lunāti tṛṇasaṃcayān ।
vāyunā pūritaṃ vastraṃ tārayennaugataṃ jale ।।
yathā dārumayī yoṣā ceṣṭate kuhakecchayā ।
tathāhi pitṛvīryeṇa putrāstejobalānvitāḥ ।।
tasmādiyaṃ mādhavadevavallabhā vilokayasvādya mayopanītā ।
ātmecchayā yacchatu rakṣatādvā svasaṃpado mātṛsamūhavaryāḥ ।।

iti śrībṛhannāradīyapurāṇottarabhāge dharmāṅgadadigvijayo nāma viṃśo adhyāyaḥ

māndhātovāca
putrasya vacanaṃ śrutvā kiṃ cakāra mahīpatiḥ ।
sā cāpi mohinī brahmanpriyā rājño vidheḥ sutā ।।
āścaryarūpaṃ kathitamākhyānaṃ tu sudhopamam ।
viśeṣatastvayā puṇyaṃ sarvasaṃdehabhañjanam ।।
vasiṣṭha uvāca
tatputravacanaṃ śrutvā prahṛṣṭo nṛpapuṅgavaḥ ।
udatiṣṭhatpriyāyuktastāḥ śriyaścāvalokayat ।।
kṣaṇaṃ harṣānvito bhūpa rājā viṣṇuparāyaṇaḥ ।
nāgakanyāstu tāḥ sarvā vāruṇīsahitā mudā ।।
pradadau tanaye premṇā bhāryārthaṃ dharmabhūṣaṇe ।
śeṣaṃ dānavanārībhirbahuratnasamanvitam ।।
mohinyai pradadau rājā kāmabāṇaprapīḍitaḥ ।
saṃvibhajya pitā vittaṃ dharmāṅgadasamāhṛtam ।।
purohitamuvācedaṃ kāle cāhūya bhūpatiḥ ।
sarvāsāṃ matsuto brahmanpāṇīngṛhṇātu dharmataḥ ।।
kumārīṇāṃ kumāro ayaṃ madvākye saṃsthitaḥ sadā ।
vaivāhyalagne nakṣatre muhūrte sarvakāmade ।।
vācayitvā dvijānsvasti gosvarṇāṃbaratoṣitān ।
vivāhaṃ kuru putrasya mama dharmāṅgadasya vai ।।
yaḥ putrasya pitodvāhaṃ na karotīha mandadhīḥ ।
sasa majjennarake ghore hyapratiṣṭhe yugāyutam ।।
tasmāccodvāhayetputraṃ pitā dharmasamanvitaḥ ।
ātmā saṃsthāpitastena yena saṃsthāpitaḥ sutaḥ ।।
sarvakratuphalaṃ tasya putrodvāhe kṛte bhavet ।
putrasya guṇayuktasya nirguṇasyāpi bhūsura ।।
pitrā kārayitavyo hi vivāho dharmamicchatā ।
yo na dāraiśca vittaiśca putrānsaṃyojayetpitā ।।
na pumānsa tu vijñeya ihāmutra vigarhitaḥ ।
tasmādvṛttiyutāḥ kāryāḥ putrā dāraiḥ samanvitāḥ ।।
yathā ramante te tuṣṭāḥ sukhaṃ putrāḥ sumānitāḥ ।
tacchrutvā vacanaṃ rājño dvijastasya purohitaḥ ।।
dharmāṅgadavivāhārthamudyato harṣasaṃyutaḥ ।
sa yuvānicchamāno api strīsaukhyaṃ lajjāyā sutaḥ ।।
svīcakāra piturvākyāddārasaṃgrahaṇaṃ tadā ।
varuṇātmajayā sārddhaṃ nāgakanyā manoharāḥ ।।
upayeme mahābāhū rūpeṇāpratimā bhuvi ।
udvāhayitvā sarvāstā vidhidṛṣṭena karmaṇā ।।
vasugoratnadānāni viprebhyaḥ pradadau mudā ।
kṛtadāro vavande atha pādānmātuḥ piturmudā ।।
tataḥ saṃdhyāvalīdevīmāha dharmāṅgadaḥ sutaḥ ।
piturvākyena me devi saṃjāto dārasaṃgrahaḥ ।।
etanme nāsti manasi yatpitrodvāhito hyaham ।
avyayaṃ pitaraṃ vijñaṃ devi śuśrūṣaye hyaham ।।
divyairbhogairna me kiñcitsvargeṇāpi prayojanam ।
kāryā me pitṛśuśrūṣā tava caiva divāniśam ।।
saṃdhyāvalyuvāca
ciraṃ jīva sukhaṃ putra bhuṅkṣva bhogānmano anugān ।
pituḥ prasādāddīrghoyurmano nandaya me suta ।।
tvayā suputriṇī putra jātā guṇavatā kṣitau ।
sapatnīnāṃ ca sarvāsāṃ hṛdaye saṃsthitā hyaham ।।
evamuktvā pariṣvajya mūrddhanyāghrāya cāsakṛt ।
vyasarjayattataḥ putraṃ rājyatantrāvalokane ।।
visarjitastadā mātrā mātṝranyāḥ praṇamya ca ।
rājyatantraṃ tadakhilaṃ cakre pitṛvacaḥ sthitaḥ ।।
duṣṭanigrahaṇaṃ cakre śiṣṭānāṃ paripālanam ।
aṭanaṃ sarvadeśeṣu vīkṣaṇaṃ sarvakarmaṇām ।।
cakre sarvatra kāryāṇāṃ māsi māsi nirīkṣaṇam ।
hastyaśvapoṣaṇaṃ cakre cāracakrekṣaṇaṃ tathā ।।
vādasaṃvīkṣaṇaṃ cakre tulāmānaṃ dine dene ।
gṛhe gṛhe narāṇāṃ ca cakre saṃrakṣaṇaṃ nṛpaḥ ।।
stanandhayī kvacidbālaḥ stanahīno na roditi ।
śvaśrūrvadhvā na kutrāpi prarodityavamānitā ।।
kvacitsamarthastanayaḥ pitaraṃ nahi yācate ।
na varṇasaṃkaro rājye keṣāñcidabhavatpunaḥ ।।
na gūḍhavibhavo loko dharme vadati dūṣaṇam ।
na kañcukavihīnā tu bhavennārī sabhartṛkā ।।
gṛhānniṣkramaṇaṃ strīṇāṃ māstu rājye madīyake ।
mā sakeśā hi vidhavā māstvakeśā mabhartṛkā ।।
mā vratīha sadākrośī māraṇyā nagarāśrayāḥ ।
sāmānyavṛttyadātā me rājye avasatu nirghṛṇaḥ ।।
gopālo nagarākāṅkṣī nirguṇastūpadeśakaḥ ।
ṛtvigvā śāstrahīnaśca mā me rājye vasediha ।।
yo hi niṣpādayennīlīṃ nīlīraṅgātisecakaḥ ।
nirvāsyau tāvubhau pāpau yo vai madyaṃ karoti ca ।।
vṛthā māṃsaṃ hi yo aśnāti pṛṣṭhamāṃsapriyo hi yaḥ ।
tasya vāso na me rājye svakalatraṃ tyajecca yaḥ ।।
viṣṇuṃ parityajya varaṃ surāṇāṃ saṃpūjayedyo anyatamaṃ hi devam ।
gacchetsagarbhāṃ yuvatīṃ prasūtāṃ daṇḍyaśca vadhyaśca sa cāsmadīyaiḥ ।।

iti śrībṛhannāradīyapurāṇottarabhāge śikṣānirūpaṇaṃ nāmaikaviṃśo adhyāyaḥ

vasiṣṭa uvāca
evaṃ dharmāṅgado rājyaṃ cakāra vasudhātale ।
piturnaniyogādrājendra pālayan harivāsaram ।।
na babhūva janaḥ kaścidyo na dharme vyavasthitaḥ ।
nāsukhī nāprajaḥ kaścinna vā phuṣṭhī mahīpate ।।
hṛṣṭapuṣṭa jane tasmin kṣmā caiva nidhidāyinī ।
ghaṭadogdhrīṣu nṛpate tṛptavatsāsu dhenuṣu ।।
puṭake kuṭake kṣaudraṃ droṇamātraṃ drume drume ।
prahṛṣṭāyāṃ tu medinyāṃ sarvadhānyasamudbhavaḥ ।।
kṛtasya sparddhini yuge tretānte dvāpare yuge ।
vyatīte jaladāpāye nirmale cāṃbare gṛhe ।।
sugandhiśālipakvāḍhye kuṃbhodbhavavilokite ।
madhyapravāhayuktāsu nimnagāsu samantataḥ ।।
tīrotthaiḥ kāśapuṣpaiśca śuklakeśairivāṅganā ।
candrāṃśudhavale loke nātitīvre divākare ।।
tasminmanuṣyabahulairjalasnānavicitritaiḥ ।
yatrotsukaiḥ prayātaistu bhūmipālaiḥ samantataḥ ।।
prabodhasamaye viṣṇorāśvinānte jagadguroḥ ।
mohinī ramayāmāsa tatkāle hṛcchayārditā ।।
rājānaṃ vividhaiḥ saukhyaiḥ sarvabhāvena suṃdarī ।
vaneṣu giriśṛṅgeṣu nadīnāṃ saṃgameṣu ca ।।
padminī kusumāḍhyeṣu saraḥsu vividheṣu ca ।
malaye mandare vindhye mahendre vibudhālaye ।।
sahye prāleyasaṃjñe ca digaṃbaragirau śubhe ।
anyeṣu caiva rājānaṃ svargasthānādikeṣu ca ।।
rameyāyāsa rājendra divyarūpā dine dine ।
rājāpi mohinīṃ prāpya sarvaṃ kṛtyaṃ parityajan ।।
tyaktaṃ na vāsaraṃ viṣṇorjanmamṛtyunikṛntanam ।
vrataṃ nopekṣate tattu atimugdho api pārthivaḥ ।।
krīḍāṃ tyajati bhūpālo daśamyādidinatraye ।
evaṃ prakīḍatastasya pūrṇe saṃvatsare gate ।।
kāle kālavidāṃ śreṣṭhaḥ saṃprāptaḥ kārtikaḥ śubhaḥ ।
nidrāchedakaro viṣṇoḥ sa māsaḥ puṇyadāyakaḥ ।।
yasminkṛtaṃ hi sukṛtaṃ vaiṣṇavairmanujairnṛpa ।
akṣayaṃ hi bhavetsarvaṃ viṣṇulokapradāyakam ।।
na kārtikasamo māso na kūtena samaṃ yugam ।
na dharmastu dayā tulyo na jyotiścakṣuṣā samam ।।
na vedena samaṃ śāstraṃ na tīrthaṃ gaṅgayā samam ।
na bhūmyā sadṛśaṃ dānaṃ na sukhaṃ bhāryayā samam ।।
na kṛṣyā tu samaṃ vittaṃ na lābhaḥ surabhīsamaḥ ।
na tapo anaśanādanyanna damena samaṃ śivam ।।
tṛptirna rasanātulyā na samo anyo dvijena ca ।
na dharmeṇa samaṃ mitraṃ na satyena samaṃ yaśaḥ ।।
nārogyasamamaiśvaryaṃ na devaḥ keśavātparaḥ ।
na kārtikasamaṃ loke pāvanaṃ kavayo viduḥ ।।
kārtikaḥ pravaro māso viṣṇoścāpi priyaḥ sadā ।
avrato hi kṣipedyastu māsaṃ dāmodarapriyam ।।
tiryagyonimavāpnoti sarvadharmabahiṣkṛtaḥ ।।
māndhātovāca
saṃprāpya kārtike māse rājā rukmāṅgado mune ।
mohinīṃ mohasaṃyuktāṃ kathaṃ sa bubhuje vada ।।
viṣṇubhaktaḥ śrutiparaḥ pravaraḥ sa mahīkṣitām ।
tasminpuṇyatame māse kiṃ cakāra nṛpottamaḥ ।।
vasiṣṭha uvāca
saṃprāptaṃ kārtikaṃ dṛṣṭvā prabodhakaraṇaṃ hareḥ ।
atipramugdho rājendro mohinīṃ vākyamabravīt ।।
rataṃ devi tvayā sārddhaṃ mayā saṃvatsarānbahūn ।
tavāpamānabhītena noktaṃ kiñcidapi kvacit ।।
sāṃprataṃ vaktukāmo ahaṃ tannibodha śubhānane ।
tvayyāsaktasya me devi bahavaḥ kārtikā gatāḥ ।।
na vratī kārtike jāto muktvaikaṃ harivāsaram ।
so ahaṃ kārtikamicchāmi vrate na paryyupāsitum ।।
avratena gato yeṣāṃ kārtiko martyadharmiṇām ।
iṣṭāpūrtau vṛthā teṣāṃ dharmo druhiṇasaṃbhave ।।
māṃsāśino api bhūpālā atyarthaṃ mṛgayāratāḥ ।
te bhāṃsaṃ kārtike tyaktvā gatā viṣṇvālayaṃ śubhe ।।
pravṛttānāṃ hi bhakṣyāṇāṃ kārtike niyame kṛte ।
avaśyaṃ viṣṇurūpatvaṃ prāpyate sādhakena hi ।।
tiṣṭhantu bahuvittāni dānāni varavarṇini ।
hṛdayāyāsakartṝṇi dīpadānāddivaṃ vrajet ।।
tasyāpyabhāvātsubhage paradīpaprabodhanam ।
kartavyaṃ bhaktibhāvena sarvadānādhikaṃ ca tat ।।
ekataḥ sarvadānāni dīpadānaṃ hi caikataḥ ।
kārtikena samaṃ proktaṃ dīpadānātprabodhanam ।।
kartavyaṃ bhaktibhāvena sarvadānādhikaṃ smṛtam ।
kārtikīṃ ca tithiṃ kṛtvā viṣṇornābhisaroruhe ।।
ājanmakṛtapāpāttu mucyate nātrasaṃśayaḥ ।
vratopavāsaniyamaiḥ kārtiko yasya gacchati ।।
devo vaimāniko bhūtvā sa yāti paramāṃ gatim ।
tasmānmohini mohaṃ tvaṃ parityajya mamopari ।।
ājñāṃ vidhehi tatkālaṃ kariṣye kārttikavratam ।
tava vakṣojapūjāyā virato nīrajekṣame ।।
ahaṃ vratadharaścaiva bhaviṣye haripūjane ।
mohinyuvāca
vistareṇa samākhyāhi māhātmyaṃ kārtikasya ca ।।
sarvapuṇyākaraḥ prokto māso ayaṃ rājasattamā ।
viśeṣātkutra kathitastadādiśa mahāmate ।।
śrutvā kārttikamāhātmyaṃ kariṣye ahaṃ yathepsitam ।।
rukmāṅgada uvāca
māhātmyamabhidhāsyāmi māsasyāsya varānane ।
yena bhaktirbhavitrī te prakartuṃ haripūjanam ।।
kārttike kṛcchrasevī yaḥ prājāpatyacaro api vā ।
ekāntaropavāsī vā trirātropoṣito api vā ।।
yadvā daśāhaṃ pakṣaṃ vā māsaṃ vā varavarṇini ।
kṣapayitvā naro yāti sa viṣṇoḥ paramaṃ padam ।।
ekabhaktena naktena tathaivāyācitena ca ।
asmin narairdharā caiva prāpyate dvīpamālinī ।।
viśeṣātpuṣkare tīrthe dvārāvatyāṃ ca śaukare ।
māso ayaṃ bhaktidaḥ prokto vratadānārcanādibhiḥ ।।
tasninhari dinaṃ puṇyaṃ tathā vai bhīṣmapañcakam ।
prabodhinīṃ naraḥ kṛtvā jāgareṇa samanvitām ।।
na māturjaṭhare tiṣṭhedapi pāpānvito naraḥ ।
tasmindine varārohe maṇḍalaṃ yastu paśyati ।।
vinā sāṃkhyena yogena sa yāti paramaṃ padam ।
kārtike maṇḍalaṃ dṛṣṭvā śaukareḥ sūkaraṃ śubhe ।।
dṛṣṭvā kokavarāhaṃ vā na bhūyastanayo bhavet ।
trividhasyāpi pāpasya dṛṣṭvā muktirbhavennṛṇām ।।
maṇḍalaṃ capalāpāṅgi śrīdharaṃ kubjake tathā ।
kārtike varjayettailaṃ kārttike varjayenmadhu ।।
kārtike varjayenmāṃsaṃ kārtike varjayetstriyaḥ ।
niṣpāvānkārtike devi tyañjedviṣṇutatparaḥ ।।
saṃvatsarakṛtātpāpādbrahirbhavati tatkṣaṇāt ।
prāpnoti rājakīṃ yoniṃ sakṛdbhakṣaṇasaṃbhavāt ।।
kārtike śaukaramāṃsaṃ yastu bhuñjīta durmatiḥ ।
ṣaṣṭivarṣasahasrāṇi raurave paripacyate ।।
tanmukto jāyate pāpī viṣṭhāśī grāmyasūkaraḥ ।
mātsyaṃ māṃsaṃ na bhuñjīta na kaurmaṃ nāpi hāriṇam ।।
cāṇḍālo jāyate devi kārtike māṃsabhakṣaṇāt ।
kārtikaḥ sarvapāpaghnaḥ kiñcidvratadharasya hi ।।
kārtike tu kṛtādīkṣā nṛṇāṃ janmanikṛntanī ।
tasmātsarvaprayatnena dīkṣāṃ kurvīta kārtike ।।
adīkṣitasya vāmoru kṛtaṃ sarvaṃ nirarthakam ।
paśuyonimavāpnoti dīkṣayā rahito naraḥ ।।
na gṛhe kārtikaṃ kuryādviśeṣeṇa tu kārtikīm ।
tīrthe hi kārtikīṃ kurvannaro yāti hareḥ padam ।।
kārtike śuklapakṣasya kagṛtvā hyekādaśīṃ naraḥ ।
prātardatvā śubhānkuṃbhānprayāti harimandiram ।।
saṃvatsaravratānāṃ hi samāptiḥ kārtikaṃ smṛtā ।
vivāhā yatra dṛśyante viṣṇornābhisaroruhe ।।
dināni tatra catvāri yathaikaṃ varāvarṇini ।
vinottarāyaṇe kālaṃ lagnaśuddhiṃ vināpi ca ।।
dṛśyante yatra sambandhāḥ putrapautravivarddhanāḥ ।
tasmānmohini kartāsmi kārtike vratasevanam ।।
aśeṣapāpanāśāya tava prītivivṛddhaye ।
mohinyuvāca
aho māhātmyamatulaṃ kārtikasya tvayoritam ।।
cāturmāsyavratānāṃ hi vidhimudyāpanaṃ vada ।
pūrṇatā yena bhavatagi vratānāṃ pṛthivīpate ।।
avaikalyaṃ bhaveccaiva vrataṃ puṇyaphalasya tu ।
rājovāca
naktavratī ṣaḍrasena brāhmaṇaṃ bhojayetpriye ।।
ayācite tvanaṅkāhaṃ sahiraṇyaṃ pradāpayet ।
amāṃsāśībhavedyasttu gāṃ pradadyātsadakṣiṇām ।।
dhātrīsnāne naro dadyāddadhipāyasameva ca ।
phalānāṃ niyame subhru phaladānaṃ samācaret ।।
tailatyāge ghṛtaṃ dadyā ddhṛtatyāge payastathā ।
dhānyānāṃ niyame śālīṃstattaddhānyamathāpi vā ।।
dadyādbhūśayane śayyāṃ tūlikāgaṇḍakānvitām ।
patrabhojī narodadyādbhājanaṃ ghṛtasaṃyutam ।।
maune ghaṇṭāṃ tilānvāpi sahiraṇyānpradāpayet ।
daṃpatyorbhojanaṃ kāryamubhayoḥ śayanānvitam ।।
saṃbhogaṃ dakṣiṇopetaṃ vratasya paripūrtaye ।
prātaḥ snāne hayaṃ dadyānniḥsnehe ghṛtasaktukān ।।
nakharāṇāṃ ca keśānāṃ dhāraṇe darpaṇaṃ dadet ।
upānahau pradadyāttu pādatrāṇavivarjane ।।
lavaṇasya tu saṃtyāge dātavyā surabhistathā ।
āmiṣasya parityāge savatsāṃ kapilāṃ dadet ।।
nityaṃ dīpaprado yastu vrate abhīṣṭe surālaye ।
sa kāñcanaṃ tathā tāmraṃ saghṛtaṃ dīpakaṃ priye ।।
pradadyādvāsasā chatraṃ vaiṣṇave vratapūrtaye ।
ekāntaropavāsī tu kṣaumavastraṃ pradāpayet ।।
trirātre kāñcanopetāṃ dadyācchayyāṃ svalaṅkṛtām ।
ṣaḍrarātrādyupavāseṣu śibikāṃ chatrasaṃyutām ।।
savāhapuruṣaṃ pīnamanaṅvāhamathārpayet ।
ajāvikaṃ tvekabhakte phalāhāre suvarṇakam ।।
śākāhāre phalaṃ dadyātsauvarṇaṃ ghṛtasaṃyutam ।
rasānāṃ caiva sarveṣāṃ tyāge anuktasya vāpi ca ।।
dātavyaṃ rājataṃ pātraṃ sauvarṇa vāpi śaktitaḥ ।
yathoktasyāpradāne tu yathoktākaraṇe api vā ।।
vipravākyaṃ caretsubhru viṣṇusmaraṇapūrvakam ।
vṛthā vipravaco yastu manyate manujaḥ śubhe ।।
dakṣiṇāṃ naiva dadyādvā sa yāti narakedhruvam ।
vratavaikalyamāsādya kuṣṭhī cāndhaḥ prajāyate ।।
dharāmarāṇāṃ vacane vyavasthitā divaukasastīrthagaṇā makhāśca ।
ko laṅghayetsubhru vaco hi teṣāṃ śreyobhikāmo manujastu vidvān ।।
idaṃ mayā dharmarahasyayuktaṃ virañcaye śrīpatinā yathoktam ।
prakāśitaṃ tubhyamananyavācyaṃ phalapradaṃ mādhavatuṣṭihetum ।।

iti śrībṛhannāradīyapurāṇottarabhāge kārtikamāhātmyaṃ nāma dvāviṃśo adhyāyaḥ

mohinyuvāca
vākyamuktaṃ tvayā sādhu kārtike yadupoṣaṇam ।
vratādikaraṇaṃ rājñāṃ noktaṃ kvāpi nidarśane ।।
muktvaikaṃ brāhmaṇaṃ loke noktaṃ śūdraviśorapi ।
dānaṃ hi pālanaṃ yuddhaṃ tṛtīyaṃ bhūbhujāṃ smṛtam ।।
na vrataṃ hi tvayā kāryaṃ yadi māmicchasi priyām ।
muhūrtamapi rājendra na śaknomi tvayā vinā ।।
sthātuṃ kamalagarbhābha kiṃ punarmāsasaṃkhyayā ।
yatropavāsakaraṇaṃ manyase vasādhādhipa ।।
tatra vai bhojanaṃ deyaṃ viprāṇāṃ ca mahātmanām ।
athavā jyeṣṭhapatnī yā sā karotu vratādikam ।
evamukte tu vacane mohinyā rukmabhūṣaṇaḥ ।।
ājuhāva priyāṃ bhāryāṃ nāmnā saṃdhyāvaliṃśubhām ।
āhūtā tatkṣaṇātprāptā rājānaṃ bhūridakṣiṇam ।।
āśīnaṃ śayane divye mohinībāhusaṃvṛtam ।
saṃghṛṣṭaṃ hi kucāgreṇa svarṇakuṃbhanibhena hi ।।
śayane vāmanetrāyāḥ sakāmāyā mahīpate ।
kṛtāṃ jalipuṭā bhūtvā bharturnamitakandharā ।।
saṃdhyāvalī prāha nṛpaṃ kimāhūtā karomyaham ।
tava vākye sthitā kānta duḥsāpatnyavivarjitā ।।
yathā yathā hi ramase mohinyā sahaha bhūpate ।
tathā tathā mama prītirvarddhate nātra saṃśayaḥ ।।
bhartuḥ saukhyena yā nārī duḥkhayuktā prajāyate ।
sā tu śyenī bhavedrājaṃstrīṇi varṣāṇi pañca ca ।।
ājñāṃ me dehi rājendra mā vrīhāṃ kāmikāṃ kuru ।।
rukmāṅgada uvāca
jānāmi tava śīlaṃ tu kulaṃ jānāmi bhāmini ।
tava vākyena hi ciraṃ mohinī ramitā mayā ।।
ramamāṇasya suciraṃ bahavaḥ kārtikā gatāḥ ।
priyā saukhyena mugdhasya na gato harivāsaraḥ ।।
so ahaṃ tṛptimanuprāptaḥ kāmabhogātpunaḥ punaḥ ।
jñāto ayaṃ kārtiko māsaḥ sarvapāpakṣayaṅkaraḥ ।।
kartukāmo vrataṃ devi kārtikākhyaṃ supuṇyadam ।
iyaṃ vārayate māṃ ca vratādbrahmasutā śubhe ।।
asyā na vipriyaṃ kāryaṃ sarvathā varavarṇini ।
māmakaṃ vratamādhatsva kṛcchrākhyaṃ kāyaśoṣakam ।।
sā caivamuktā navahemavarṇā bhartrā tadā pīnapayodharaṅgī ।
uvāca vākyaṃ dvijarājakaktrāvrataṃ cariṣye tava tuṣṭihetoḥ ।।
yenaiva kīrtistu yaśo bhavecca tathaiva saukhyaṃ tava kīrtiyuktam ।
karomi saumyaṃ naradevanātha kṣipāmi dehaṃ jvalanetvadartham ।।
akāryametannahi bhūmipāla vākyena te hanmi sutaṃ svakīyam ।
kintvevametadvratakarma bhūyaḥ karomi saumyaṃ naradevanātha ।।
ityevamuktvā raviputraśatruṃ praṇamya taṃ cāruviśālanetrā ।
vrataṃ cakārātha tadā hi devī hyaśeṣapāpaughavināśanāya ।।
vrate pravṛtte varakṛcchrasaṃjñe priyākṛte harṣamavāpa rājā ।
uvāca vākyaṃ kuśaketuputrīṃ kṛtaṃ vacaḥ subhru samīhitaṃ te ।।
ramasva kāmaṃ maya sanniviṣṭasaṃpūrṇavāñchā karabhoru hṛṣṭā ।
vimuktakāryastava subhru hetornānyāsti nārī mama saukhyahetuḥ ।।
sā tvevamuktā nijanāyakena praharṣamabhyetya jagāda bhūpam ।
jñātvā bhavantaṃ bahukāmayuktaṃ triviṣṭapānnātha samāgatāham ।।
tyaktvāmarāndaityagaṇāṃśca sarvāngandharvayakṣoragarākṣasāṃśca ।
saṃdṛśyamānānmama nātha hetoḥ snehānvitāhaṃ tava mandarādrau ।।
etatkāmaphalaṃ loke yaddvayorekacittatā ।
anyacetaḥ kṛtaḥ kāmaḥ śavayoriva saṃgamaḥ ।।
saphalaṃ hi vapurme adya saphalaṃ rūpameva hi ।
tvayā kāmavatā kānta durllabhaṃ yajjagattraye ।।
pronnatābhyāṃ kucābhyāṃ hi kāmino hṛdayaṃ yadi ।
saṃśliṣṭaṃ nahi śīryeta manye vajrasamaṃ dṛḍham ।
tadeva cāmṛtaṃ loke yatpurandhryadharāsavam ।।
kucābhyāṃ hṛdi līnābhyāṃ mukhena paripīyate ।
evamuktvā pariṣvajya rājānaṃ rahasi sthitam ।।
ramayāmāsa tanvaṅgī vātsyāyanavidhānataḥ ।
tasyaivaṃ ramamāṇasya mohinyā sahitasya hi ।।
rukmāṅgadasya karṇābhyāṃ paṭahadhvanirāgataḥ ।
mattebhakuṃbhasaṃsthastu dharmāṅgadanideśataḥ ।।
prātarharidinaṃ lokāstiṣṭhadhvaṃ tvekabhojanāḥ ।
akṣāralavaṇāḥ sarve haviṣyānnaniṣeviṇaḥ ।।
avanītalpaśayanāḥ priyāsaṃgavivarjitāḥ ।
smaradhvaṃ devadeveśaṃ purāṇaṃ puruṣottamam ।।
sakṛdbhojanasaṃyuktā upavāsaṃ kariṣyatha ।
akṛtaśrāddhanicayā aprāptāḥ piṇḍameva ca ।।
gayāmagataputrāśca gacchadhvaṃ śrīhareḥ padam ।
eṣā kārtikaśuklā vai harernidrāvyapohinī ।।
prātarekādaśī prāptā mā kṛthā bhojanaṃ kvacit ।
brahmahatyādipāpāni kāmakārakṛtāni ca ।।
tāni yāsyanti sarvāṇi upoṣyemāṃ prabodhinīm ।
prabodhayeddharmmaparānnyāyācāra samanvitān ।।
hareḥ prabodhamādhatte tenaiṣā bodhinī smṛtā ।
sakṛccopoṣitāṃ cemāṃ nidrācchedakarīṃ hareḥ ।।
tanayo na bhavenmartyo na garbhe jāyate punaḥ ।
rurudhvaṃ cakriṇaḥ pūjāmātmavittena mānavāḥ ।।
vastraiḥ puṣpairdhūpadīpairvaracandanakuṅkumaiḥ ।
suhṛdyaiśca phalairgandhairyajadhvaṃ śrīhareḥ padam ।।
yo na kuryādvaco me adya dharmyaṃ viṣṇugatipradam ।
sa me daṇḍyaśca vādhyaśca nirvāsyo viṣayāddhruvam ।।
evaṃvidhe vādyamāne paṭahe meghaniḥsvane ।
hastā damuñca tāṃbūlaṃ sakarpūraṃ nṛpottamaḥ ।।
mohinīkucayorlagnaṃ hṛdayaṃ sa vikṛṣya vai ।
udattiṣṭhanmahīpālaḥ śayyāyāṃ rativarddhanaḥ ।।
mohinīṃ mohakāmārttāṃ satviyan ślakṣṇayā girā ।
devi prātarharidinaṃ bhaviṣyatyadhanāśanam ।।
saṃyato ahaṃ bhaviṣyāmi kṣamyatāṃ kṣamyatāmiti ।
tavājñayā mayā kṛcchraṃ sandhyāvalyā tu kāritam ।।
iyamekādaśī kāryā prabodhakaraṇī mayā ।
aśeṣapāpabandhasya chedanī gatidāyinī ।।
trayāṇāmapi lokānāṃ mahotsavavidhāyinī ।
tasmāddhaviṣyaṃ bhokṣye ahaṃ niyato mattagāminī ।।
mayā saha viśālākṣi tvaṃ cāpi tamadhokṣajam ।
ārādhaya hṛṣīkeśamupavāsaparāyaṇā ।
yena yāsyasi nirvāṇaṃ dāhapralayavarjitam ।।
mohinyuvāca
sādhūktaṃ hi tvayā rājanpūjanaṃ cakrapāṇinaḥ ।
janmamṛtyujarāchedi kariṣye ahaṃ tavājñayā ।।
pratijñā yā tvayā pūrvaṃ kṛtā mandaramastake ।
karapradānasahitā bhavatā sukṛtāṅkitā ।।
tasyāstu samayaḥ prāpto dīyatāṃ sa hi me tvayā ।
janmaprabhṛti yatpuṇyaṃ tvayā yatnena saṃcitam ।।
tatsarvaṃ naśyati kṣipraṃ na dadāsi varaṃ yadi ।
rukmāṅgada uvāca
ehi cārvaṅgi karttāsmi yatte manasi vartate ।।
nādeyaṃ vidyate kiñcittubhyaṃ me jīvitāvadhi ।
kiṃ punargrāmavittādi dharāyuktaṃ ca bhāmini ।।
mohinyuvāca
nātha kānta vibho rājan jīviteśa ratipriya ।
nopoṣyaṃ vāmaraṃ viṣṇorbhoktavyā yadyahaṃ priyā ।।
na ca te ahaṃ priyā rājan suhūrtamapi kāmaye ।
tvatsaṃyogaṃ vinā bhūtā bhaviṣyāmi varaṃ vinā ।।
tasmānmāṃ yadi vāñchethā bhoktuṃ satyaparāyaṇa ।
tadā tyajopavāsaṃ hi bhujyatāṃ harivāsare ।।
eṣa eva varo deyo yo mayā prārthitaḥ purā ।
na ceddāsyasi rājendra bhūtvānṛtavacābhavān ।।
yāsyate narake ghore yāvadābhūtasaṃplavam ।
rājovāca
maivaṃ tvaṃ vada kalyāṇi nedaṃ tvayyupapadyate ।।
vidheśca tanayā bhūtvā dharmavighnaṃ koroṣi kim ।
janmaprabhṛtyahaṃ naiva bhuktavānharivāsare ।।
sa cādyāhaṃ kathaṃ bhoktā saṃjātapalitaḥ śubhe ।
yauvanātītamartyasya kṣīṇendriyabalasya ca ।।
svarṇadīsevanaṃ yuktamathavā haripūjanam ।
na kṛtaṃ yanmayā bālye yauvane na kṛtaṃ ca yat ।।
tadahaṃ kṣīṇavīryo adya kathaṃ kuryāṃ jugupsitam ।
prasīda capalāpāṅgi prasīda varavarṇini ।।
mā kuruṣva vrate bhaṅgaṃ dātāhaṃ rājyasaṃpadām ।
athavā necchasi tvaṃ tatkaromyanyatsulocane ।।
āropayitvā śibikāṃ vimānapratimāṃ śubhām ।
yatrecchasi nayiṣyāmi pādacārī kalatrayuk ।।
yadi taccāpi necchestvaṃ vimānaṃ hi kṛtaṃ mayā ।
tarhi svarṇamayau staṃbhau kṛtvā vidrumabhūṣitau ।।
muktāphalamayīṃ dolāṃ kariṣye tvatkṛte priye ।
tatra tvāṃ dolayiṣyāmi bahūnmāsānaharniśam ।।
vratabhaṅgaṃ varārohe mā kuruṣva mama priye ।
varaṃ śvapacamāṃsaṃ hi śvamāṃsaṃ vā varānane ।।
ātmano vā narairbhuktaṃ yairbhuktaṃ harivāsare ।
trailokyaghātinaḥ pāpaṃ maithune śaśinaḥ kṣaye ।।
narasya saṃcaretpāpaṃ bhūtāyāṃ kṣaurakarmaṇi ।
bhojane vāsare viṣṇostaile ṣaṣṭyāṃ vyavasthite ।।
lavaṇe tu tṛtīyāyāṃ saptamyāṃ piśite śubhe ।
ājyeṣu paurṇamāsyāṃ vai surāyāṃ ravisaṃkrame ।।
gocārasya pralope ca kūṭasākṣyapradāyake ।
nikṣepahārake vāpi kumārīvighnakārake ।।
viśvastaghātake cāpi mṛtavatsāpradogdhari ।
dadāmīti dvijāgryāya pratiśrutya na dātari ।।
maṇikūṭe tulākūṭe kanyānṛtagavānṛte ।
yatpātakaṃ tadanne hi saṃsthitaṃ harivāsare ।।
tadvidvāṃścārunayane kathaṃ bhokṣyāmi tāpakam ।
mohinyuvāca
ekabhuktena naktena tathaivāyācitena ca ।।
upavāsena rājendra dvādaśīṃ na hi laṅghayet ।
gurviṇīnāṃ gṛhasthānāṃ kṣīṇānāṃ rogiṇāṃ tathā ।।
śiśūnāṃ valigātrāṇāṃ na yuktaṃ samupoṣaṇam ।
yajñabhogodyatānāṃ ca saṃgrāmakṣitisevinām ।।
pativratānāṃ rājendra na yuktaṃ samupoṣaṇam ।
etanme gautamaḥ prāha sthitāyā mandarācale ।।
nāvratena dinaṃ viṣṇorneyaṃ manujasattama ।
te gṛhasthā dvijā jñeyā yeṣāmagniparigrahaḥ ।।
rājānaste tu vijñeyā ye prajāpālane sthitāḥ ।
gurviṇī hyaṣṭamamāsīyā śiśavaścāṣṭavatsarāḥ ।।
atilaṅghaninaḥ kṣīṇā valigātrāstu vārddhakāḥ ।
ye vivāhādimāṅgalyakarmavyagrā mahotsavāḥ ।।
nivṛttāśca pravṛttebhyo yajñānāṃ codyatā hi te ।
trividhena purāṇena bhartturyā strī hite ratā ।।
pativratā tu sā jñeyā yonisaṃrakṣaṇā tathā ।
kimanyairbahubhirbhūpa vākyālāpakṛtairmayā ।।
bhojane tu kṛte prītirekādaśyāṃ tvayā mama ।
na prītiryadi me chitvā śiraḥ svaṃ hi prayacchasi ।।
na kariṣyasi cedrājan bhojanaṃ harivāsare ।
tadā hyasatyavacaso dehaṃ na sparśayāmi te ।।
varṇānāmāśramāṇāṃ hi satyaṃ rājendra pūjyate ।
viśeṣādbhūmipālānāṃ tvadvidhānāṃ mahīpate ।।
satyena sūryastapati śaśī satyenarājate ।
satye sthitā kṣitirbhūpa satyaṃ dhārayate jagat ।।
satyena vāyurvahati satyena jvalate śikhī ।
satyā dhāramidaṃ sarvaṃ jagatsthāvarajaṅgamam ।।
na satyāccālate siṃdhurna vindhyo varddhate nṛpa ।
na garbhaṃ yuvatī dhatte velātītaṃ kadācana ।।
satye sthitā hi taravaḥ phalapuṣpapradarśinaḥ ।
divyādisādhanaṃ nṝṇāṃ satyādhāraṃ mahīpate ।।
aśvamedhasahasrebhyaḥ satyameva viśiṣyate ।
madirāpānatulyena karmaṇā lipyase anṛtāt ।।

iti śrībṛhannāradīyapurāṇottarabhāge rukmāṅgadasaṃlāpo nāma trayoviṃśo adhyāyaḥ

rājovāca
yattvayā vyāhṛtaṃ vākyaṃ mamedaṃ gautameritam ।
mandare parvataśreṣṭhe harivāsarabhojanam ।।
amatena purāṇānāṃ vyāhṛtaṃ yaddvijanmanā ।
kṣudraśāstropadeśena lolupena varānane ।।
purāṇe nirṇayo hyeṣa vidvadbhiḥ samudāhṛtaḥ ।
na śaṅkhena pibettoyaṃ na hanyātkūrmasūkarau ।।
ekādaśyāṃ na bhoktavyaṃ pakṣayorubhayorapi ।
agamyāgamane devi abhakṣyasya ca bhakṣaṇe ।।
akāryakaraṇe jantorgosahasravadhaḥ smṛtaḥ ।
jānannapi kathaṃ devi bhokṣye ahaṃ harivāsare ।।
puroḍāśo api vāmoru saṃprāpte harivāsare ।
abhakṣyeṇa samaḥ proktaḥ kiṃ punaścāttanakriyā ।।
anukūlaṃ nṛṇāṃ proktaṃ kṣīṇānāṃ varavarṇini ।
mūlaṃ phalaṃ payastoyamupabhojyaṃ munīśvaraiḥ ।।
natvatra bhojanaṃ kaiścidekādaśyāṃ pradarśitam ।
jvariṇāṃ laṅghanaṃ śastaṃ dhārmikāṇāmupoṣaṇam ।।
śubhaṃ gatipradaṃ proktaṃ saṃprāpte harivāsare ।
jvaramadhye kṛtaṃ pathyaṃ nidhanāya prakalpate ।।
vaiṣṇave tu dine bhuktaṃ narakāyaiva kevalam ।
māgrahaṃ kuru vāmoru vratabhaṅgo bhavenmama ।।
yadanyadvocate tubhyaṃ tatkartāsmi na saṃśayaḥ ।
mohinyuvāca
na cānyadrocate rājanvinā vai bhojanaṃ tava ।।
jīvitasyāpi dānena na me kiñcitprayodajanam ।
na ca vedeṣu dṛṣṭo ayamupavāso harerdine ।।
agnimanto na viprā hi manyante samupoṣaṇam ।
vedabāhya kathaṃ dharmaṃ bhavāṃścaritumicchati ।।
vaco niśamya mohinyā rājā vedavidāṃ varaḥ ।
uvāca mānase kruddhaḥ prahasanniva bhūpate ।।
śṛṇu mohini madvākyaṃ vedo ayaṃ bahudhā sthitaḥ ।
yajñakarmakriyā vedaḥ smṛtirvedo gṛhāśrame ।।
smṛtirvedaḥ kriyāvedaḥ purāṇeṣu pratiṣṭhitaḥ ।
purāṇapuṃruṣājjātaṃ yathedaṃ jagadadbhutam ।।
tathedaṃ vāṅmayaṃ jātaṃ purāṇebhyo na saṃśayaḥ ।
vedārthādadhikaṃ manye purāṇārthaṃ varānane ।।
vedāḥ pratiṣṭhitāḥ sarve purāṇeṣveva sarvadā ।
bibhetyalpaśrutādvedo māmayaṃ prahariṣyati ।।
na vede grahasaṃcāro na śuddhiḥ kālabodhinī ।
tithivṛddhikṣayo vāpi parvagrahavinirṇayaḥ ।।
iti hāsapurāṇaistu niścayo ayaṃ kṛtaḥ purā ।
yanna dṛṣṭaṃ hi vedeṣu tatsarvaṃ lakṣyate smṛtau ।।
ubhayoryanna dṛṣṭaṃ hi tatpurāṇaiḥ pragīyate ।
prāyaścittaṃ tu hatyāyāmāturasyauṣadhaṃ priye ।।
na cāpi pāpaśuddhiḥ syādātmanaśca parasya vā ।
yadvedairgīyate subhru upāṅgairyatpragīyate ।।
purāṇaiḥ smṛtibhiścaiva veda eva nigadyate ।
raṭantīha purāṇāni bhūyo bhūyo varānane ।।
na bhoktavyaṃ na bhoktavyaṃ saṃprāpte harivāsare ।
purāṇamanyathā matvā tiryagyonimavāpnuyāt ।।
saṃsrāto api sudānto api na gatiṃ prāpnuyāditi ।
pitaraṃ ko na vandeta mātaraṃ ko na pūjayet ।।
ko na gacchetsaricchreṣṭhāṃ ko bhuṅkte harivāsare ।
ko hi dūṣayate vedaṃ brāhmaṇaṃ ko nipātayet ।।
ko gacchetparadārān hi ko bhuṅkte harivāsare ।।
nahīdṛśaṃ pāpamihāsti jantorvimūḍhacittasya dine hareḥ priye ।
yadbhojanenātmanipātakāriṇā yamasya ravāteṣu ciraṃ sulocane ।।
mohinyuvāca
śīghramānaya viprāṃstvaṃ ghūrṇike vedapāragān ।
yeṣāṃ vākyena yukto ayaṃ rājā kuryāddhi bhojanam ।।
sā tadvākyamupākarṇya brāhmaṇānvedaśālinaḥ ।
gautamādīnsamāhūya mohinīpārśvamānayata ।।
tānviprānāgatāndṛṣṭvā vedavedāṅgapāragān ।
mohinī sahitā rājñā vavande kāryatatparā ।।
upaviṣṭāstu te sarve śātakaiṃbhamayeṣu ca ।
āsaneṣu mahīpāla jvaladagnisamaprabhāḥ ।।
teṣāṃ madhye vayovṛddho gautamo vākyamabravīt ।
vayaṃ samāgatā devi nānāśāstraviśāradāḥ ।।
sarvasaṃdehahartāro yadarthaṃ te samāhutāḥ ।
tacchatvā vacanaṃ teṣāṃ mohinī brahmaṇaḥ sutā ।।
sarvāsādhyakṛtaṃ kartuṃ pravṛttāṃstānuvāca ha ।
mohinyuvāca
saṃdehastu jaḍau hyeṣa svalpo vā svamatiryathā ।।
so ayaṃ vadati rājā vai nāhaṃ bhokṣye harerdine ।
annādhāramidaṃ sarvaṃ jagatsthāvarajaṅgamam ।।
mṛtā hyapi tathānnena prīyante pitaro divi ।
karkandhumātraṃ prahutaṃ puroḍāśaṃ hi devatāḥ ।।
kāmayanti dvijaśreṣṭhāstato annaṃ hyamṛtaṃ param ।
pipīlikāpi kṣudhitā mukhenādāya taṇḍulam ।।
bilaṃ vrajati duḥkhena kasyānnaṃ nahi rocate ।
ayaṃ khādati nānnādyaṃ saṃprāpte harivāsare ।।
nijadharmaṃ parityajya paradharme vyavasthitaḥ ।
vidhāvānāṃ yatīnāṃ ca yujyate vratasevanam ।।
paradharmarato yaḥ syātsvadharmavimukho naraḥ ।
soṃ'dhe tamasi majjeta yāvadindrāścaturddaśa ।।
upavāsādikaraṇaṃ bhūbhujāṃ noditaṃ kvacit ।
prajāsaṃrakṣaṇaṃ tyaktvā caturvargaphalapradam ।।
nārīṇāṃ bhartṛśūśrūṣā putrāṇāṃ pitṛsevanam ।
śūdrāṇāṃ dvijasevā ca lokarakṣā mahībhṛtām ।।
svakaṃ karma parityajya yo anyatra kurute śramam ।
ajñānādvā pramādācca patitaḥ sa na saṃśayaḥ ।।
so ayamadya mahīpālo yatidharmme vyavasthitaḥ ।
subuddhyācāraśīlaśca vedoktaṃ tyajati dvijāḥ ।।
svecchācārā tu yā nārī yo avinītaḥ suto dvijāḥ ।
ekāntaśīlo nṛpatirbhṛtyaḥ karmavivarjitaḥ ।।
sarve te narakaṃ yānti hyapratiṣṭhaśca yo dvijāḥ ।
ayaṃ hi niyamopeto haripūjanatatparaḥ ।।
ākrande varttamāne tu na yadyeṣa pradhāvati ।
vyapohya haripūjāṃ vai brahmahatyāṃ tu vindati ।।
kṣīṇadehe haridine kathaṃ saṃyamayiṣyati ।
annātprabhavati prāṇaḥ prāṇāddehaviceṣṭanam ।।
ceṣṭayā ripunāśaśca taddhīnaḥ paribhūyate ।
evaṃ jñātvā mayā rājā bodhyamāno na buddhyati ।।
etadeva vrataṃ rājño yatprajāpālanaṃ caret ।
na vrataṃ kiñcidastyanyannṛpasya dvijasattamāḥ ।।
kiṃ deva kāryeṇa narādhipasya kṛtvā hi manyuṃ viṣayasthitānām ।
taddevakāryaṃ sa ca yajñahomo yadraktapāto na bhavet svarāṣṭre ।।

iti śrībṛhannāradīyapurāṇottarabhāge mohinīpraśno nāma caturviṃśo adhyāyaḥ

vasiṣṭha uvāca
tadvākyaṃ brāhmaṇāḥ śrutvā mohinyā samudīritam ।
tathyamityevamuktvā tu rājānaṃ vākyamabruvan ।।
brāhmaṇā ūcuḥ
yastvayā nṛpate puṇyaḥ kṛto ayaṃ śapathaḥ kila ।
ekādaśyāṃ na bhoktavyaṃ pakṣayorubhayorapi ।।
na kṛtaḥ śāstradṛṣṭyā tu svabuddhyaiva prakalpitaḥ ।
sāgrīnāṃ prāśanaṃ proktamubhayoḥ saṃdhyayoḥ kila ।।
homocchiṣṭaprabhoktārastrayo varṇāḥ prakīrtitāḥ ।
viśeṣādbhūmipālānāṃ kathaṃ yuktamupoṣaṇam ।।
sarvadodyataśastrāṇāṃ duṣṭasaṃyamināṃ vibho ।
śāstrato aśāstrato vāpi yastvayā śapathaḥ kṛtaḥ ।।
paripūrṇo bhavatyadya vākyena hi dvijanmanām ।
vratabhaṅgo na te astīha bhukṣvaṃ viprasamanvitaḥ ।।
paritāpo na te kāryo vipravākyaṃ mahattaram ।
yo anyathā manyate vākyaṃ viprāṇāṃ nṛpasattama ।।
sa yāti rākṣasīṃ yoniṃ janmāni daśa pañca ca ।
tacchrutvā vacanaṃ rodraṃ rājā kopasamanvitaḥ ।।
uvāca sphuramāṇauṣṭastānviprānślakṣṇayā girā ।
sarveṣāmeva bhūtānāṃ bhavanto mārgadarśinaḥ ।।
yatīnāṃ vidhavānāṃ ca śloko ayaṃ paṭhyate dvijāḥ ।
vimārgagāmināṃ caitanmataṃ na sātvatāṃ kvacit ।।
yadbhavadbhiḥ samuddiṣṭaṃ rājñāṃ nopoṣaṇaṃ smṛtam ।
tatra vākyāni śṛṇuta vaiṣṇavā cāralakṣaṇe ।।
na śaṅkhena pibettoyaṃ na hanyātkūrmasūkarau ।
ekā daśyāṃ na bhoktavyaṃ pakṣayorubhayorapi ।।
na pātavyaṃ hi madya tu na hantavyo dvijaḥ kvacit ।
krīḍennākṣaistu dharmajño nāśnīyāddharivāsare ।।
abhakṣya bhakṣaṇaṃ pāpaṃ paradārābhimarśanam ।
ekādaśyāṃ bhojanaṃ ca patanasyaiva kāraṇam ।।
akāryakaraṇaṃ kṛtvā kiṃ jīveccharadāṃ śatam ।
ko hi saṃceṣṭamānastu bhunakti harivāsare ।।
catuṣpadebhyo api janairnānnaṃ deyaṃ harerdine ।
uttarāśāsthitairviprairviṣṇudharmaparāyaṇaiḥ ।।
so ahaṃ kathaṃ karomyadya abhakṣyasya tu bhakṣaṇam ।
nopakṣīṇaśarīro ahaṃ nāmayāvī dvijottamāḥ ।।
sa kathaṃ hi vrataṃ tyakṣe vimārgasthadvijoktitaḥ ।
dharmabhūṣaṇasaṃjñena rakṣyamāṇe dharātale ।।
na ca rakṣāvihīno ahaṃ śatruḥ ko apina me asti ca ।
evaṃ jñātvā dvijaśreṣṭhā vaiṣṇavavrataśālinaḥ ।।
bhavadbhirnocitaṃ vaktuṃ pratikūlaṃ vratāpaham ।
asaṃparīkṣya ye dadyuḥ prāyaścittaṃ dvijātayaḥ ।।
teṣāmeva hi tatpāpaṃ smṛtivaikalyasambhavam ।
devo vā dānavo vāpi gandharvo rākṣaso api vā ।।
siddho vā brāhmaṇo vāpi pitāsmākaṃ svayaṃ vadet ।
harirvāpi haro vāpi mohinījanako api vā ।।
dinakṛllokapālo vā no bhokṣye harivāsare ।
yo hi rukmāṅgado rājā vikhyāto bhūtale dvijāḥ ।।
satyapratijñāṃ viphalāṃ na kadācitkaroti hi ।
dyupateḥ kṣīyate tejo himavānparivarttate ।।
jaladhiḥ śoṣamāyāti pāvakaścoṣṇatāṃ tyajet ।
tathāpi na tyaje viprā vratamekādaśīdine ।।
prasiddhireṣā bhuvanatraye api āraṭyate me paṭahena viprāḥ ।
grāmeṣu deśeṣu pareṣu vāpi ye bhuñjate rukmavibhūṣaṇasya ।।
daṇḍyāśca vadhyāśca saputrakāste na cāpi vāso viṣaye hi teṣām ।
harerdine sarvamakhapradhāne pāpāpahe dharmavivarddhane ca ।।
mokṣaprade janmanikṛntanākhye tejo nidhau sarvajanaprarūḍhe ।
eṃvavidhe prodgata eva śabde yadyasmi bhoktā vṛjinasya karttā ।।
amedhyaliptaḥ paṭaho bhavettadā saṃchādito nīlamayena vāsasā ।
utpādya kīrtiṃ svayameva jaturnikṛntati prāṇabhayācca pāpāt ।।
yastasya vāso niraye yugānāṃ ṣaṣṭirbhavedvā krimidaṃśasaṃjñe ।
vṛthā hi sūtā mama sā janitrī bhavennirāśā dvijapitṛdevāḥ ।।
vaivasvato harṣamupāśrayecca salekhako me vratabhaṅga eva ।
kiṃ tena jātena durātmanā hi dadāti harṣaṃ ripusuṃdarīṇām ।।
kukarmaṇā pāparatiḥ kujātiḥ sarvasya nāśī tvaśucissa mūḍhaḥ ।
na manyate vedapurāṇaśāstrānante purīṃ yāti dineśasūnoḥ ।।
kṛtvaiva vāntiṃ punaratti tāṃ yastadvatpratijñāvratabhaṅgakārī ।
vedā na śāstraṃ na ca tatpurāṇaṃ na cāpi santaḥ smṛtayo na ca syuḥ ।।
ye mādhavasya priyakṛtyayogye vadanti śuddhe ahni bhujikriyāṃ tu ।
śrāddhena tenāpi na cāsti tṛptiḥ pituśca cīrṇena harerdine tu ।।
vratena yadviṣṇupadapradena sākaṃ kṣayāhena vadantu mūḍhāḥ ।।
etacchrutvā tu tadvākyaṃ mohinī jvalitāntarā ।
kopasaṃraktanayanā bhartāraṃ paryabhāṣat ।।
karoṣi cenna me vākyaṃ dharmabāhyo bhaviṣyasi ।
dharmabāhyo hi puruṣaḥ pāṃśunā tulyatāṃ vrajet ।।
pāṃśunā pūryate gartaḥ sa gartakhanako bhavet ।
tvayā mamārpitaḥ pāṇirvarāya pṛthivīpate ।।
tāmullaṅghya pratijñāṃ svāṃ pālayiṣyāsi no yadi ।
kṛtakṛtyā tadā yāsye prāpto dharmo mayā tava ।।
na cāhaṃ te priyā bhāryā na ca tvaṃ me patirnṛpa ।
upadhānaṃ kariṣyāmi svakaṃ bāhuṃ na te yudhi ।।
dhik tvāṃ dharmakṣayakaraṃ svavacolopakārakam ।
mleccheṣvapi na dṛśyeta tvādṛśo dharmalopakaḥ ।।
satyāccalitamadyatvāṃ parityakṣye supāpinam ।
evamuktvā varārohā hyudatiṣṭhattvarānvitā ।।
yathā satī haraṃ tyaktvā divyābharaṇabhūṣitā ।
prasthitā sā tadā tanvī bhūsuraiśca samanvitā ।।
varaṃ madyasya saṃsparśo nāsya saṃgo nṛpasya vai ।
varaṃ nīlāṃbarasparśo nāsya dharmacyutasya hi ।।
evaṃ hi mohinī ruṣṭā pralapantī tadā bhṛśam ।
gautamādisamāyuktā nirjagāma gṛhādbrahiḥ ।।
hā tāta hā jagannātha sṛṣṭisthittyantakāraka ।
ityeva śabdaṃ krośantī brahmaṇomānasodbhavā ।।
etasminneva kāle tu vājirājaṃ samāsthitaḥ ।
aṭitvā sakalāmurvīṃ saṃprāpto dharmabhūṣaṇaḥ ।।
saṃmukho abhūjjananyāstu tvarāyukto vimatsaraḥ ।
karṇābhyāṃ tasya śabdo asau viśrutaḥ pitṛvatsalaḥ ।।
mohinīvaktrasaṃbhūto vipravākyopabṛṃhitaḥ ।
dharmāṅgado dharmamūrtiḥ rukmāgadasutastadā ।।
avaruhya hayāttūrṇaṃ yayau tātapadāntike ।
punarutthāya viprendrānnanāma vihitāñjaliḥ ।।
tataḥ śīghragatiṃ dṛṣṭvā mohinīṃ ruṣṭamānasām ।
ālakṣya tarasā mātaḥ prāha rājan kṛtāñjaliḥ ।।
kenāvamānitā devi kathaṃ ruṣṭā pituḥ priye ।
etairdvijendraiḥ sahitā kva tvaṃ saṃprasthitādhunā ।।
dharmāṅgadavacaḥ śrutvā mohinī vākyamabravīt ।
pitā tavānṛtī putra karo yena vṛthā kṛtaḥ ।।
yaḥ karttā sukṛtaṃ bhūri raktāśokākṛtiḥ sthitaḥ ।
dhvajāṅkuśāṅkitaḥ śrīmāndakṣiṇaḥ kanakāṅgadaḥ ।।
rukmāṅgadena te pitrā na cāhaṃ vastumutsahe ।।
dharmāṅgada uvāca
yadvavīṣi vaco devi tatkarttāhaṃ na saṃśayaḥ ।
mā kopaṃ kuru mātastvaṃ nivarttatasva pituḥ priye ।।
mohinyuvāca
anena samayenāhaṃ tvatpitrā mandarācale ।
kṛtā bhāryā śivaḥ sākṣye sthito yatra surādhipaḥ ।।
samayātsa cyutaḥ samyakpitā te rukmabhūpaṇaḥ ।
na prayacchati me deyaṃ tasya vṛddhiṃ vicintaye ।।
na yāce kāñcanaṃ dhānyaṃ hastyaśvaṃ grāmavāsasī ।
yena tasya bhaveddhānirna yāce tannṛpātmaja ।।
yenāsau prīṇayeddehaṃ svakīyaṃ dehināṃ vara ।
tanmayā prārthitaṃ putra sa mohānna prayacchati ।।
tasyaiva copakārāya śarīrasya nṛpātmaja ।
yācitaḥ sukhahetostu mayā nṛpatisattamaḥ ।।
sthitaḥ so adyānṛte ghore surāpānasame vibhuḥ ।।
satyacyutaṃ niṣṭhuravākyabhāṣiṇaṃ vimuktadharmaṃ tvanṛtaṃ śaṭhaṃ ca ।
parityajeyaṃ janakaṃ tavādhamaṃ naiva sthitirme bhavitā hi tena ।।
tacchrutvā mohinīvākyaṃ putro dharmāṅgado abravīt ।
mayi jīvati tāto me na bhavedanṛtī kvacit ।।
nivartasva varārohe kariṣye ahaṃ tavepsitam ।
pitrā me nānṛtaṃ devi pūrvamuktaṃ kadācana ।।
sa kathaṃ mayi jāte tu vadiṣyati mahīpatiḥ ।
yasya satye sthitā lokāḥ sadevāsuramānuṣāḥ ।।
vaivasvatagṛhaṃ yena kṛtaṃ śūnyaṃ hi pāpibhiḥ ।
vijṛṃbhate yasya kīrtirvyāptaṃ brahmāṇḍamaṇḍalam ।।
sa kathaṃ jāyate bhūpo mithyāvacanasaṃsthitaḥ ।
aśrutaṃ bhūpatervākyaṃ parokṣe śraddadhe katham ।।
mamopari dayāṃ kṛtvā nivartasva śubhānane ।
etaddharmāṅgadenoktaṃ vākyamākarṇya mohinī ।।
nyavartata mahīpālaputraskandhāvalaṃbinī ।
yatra rukmāṅgadaḥ śete mṛtakalpo raviprabhaḥ ।।
tasminniveśayāmāsa śayane kāñcanānvite ।
dīparatnaiḥ suprakāśe vidrumaiścitrite vare ।।
ākhaṇḍalāstramaṇibhiḥ kṛtapāde sukomale ।
dīrghavistārasaṃyukte hyanaupamye manohare ।।
tataḥ kṛtāñjaliḥ prāhapitaraṃ ślakṣṇayā girā ।
tātaiṣā jananī me adya tvāṃ vadatyanṛtī tviti ।।
kasmāttvamanṛtī bhūpa bhaviṣyasi mahītale ।
sakoṣaratnanicaye gajāśvarathasaṃyute ।।
rājye praśāsyamāne tu saptodadhisamanvite ।
pradehi sakalaṃ hyasyai yattyā śrāvitaṃ vibho ।।
mayi cāpadhare tāta ko vyalīkaṃ carettava ।
dehi śakrapadaṃ devyai jitaṃ viddhi purandaram ।।
vairiñcyaṃ durllabhaṃ yacca yogigamyaṃ nirañjanam ।
taccāpyahaṃ pradāsyāmi tapasā toṣya padmajam ।।
samīhate yajjananī madīyā rasātale vāpi dharātale vā ।
triviṣṭape vāpi pare pade vā dāsyāmi jitvā naradevadānavān ।।
ahaṃ hi dāsastava bhūpa yasmādvikrīyatāṃ māmathavā tṛṇāya ।
haste hi pāpasya divāprakīrtervatsyāmi tatkarmakaraḥ subhuktaḥ ।।
yadduṣkaraṃ bhūmipate trilokyāṃ nādeyamastīha tadiṣṭaṃbhāvāt ।
taccāpi rājendra dadasva devyai majjīvitaṃ majjananībhavaṃ vā ।।
tenaiva sadyo nṛpanātha loke satkīrtiyukto bhava sarvadaiva ।
virājayitvā svaguṇairnṛpaughānkarairivātmaprabhavaiḥ khaśobhaiḥ ।।
kīrtiprabhaṅge vṛjinaṃ bhaviṣyati prajāvadhe yanmanurāha satyam ।
saṃmārjayitvā vimalaṃ yaśaḥ svaṃ kathaṃ sukhī syāṃ nṛpate tataḥ kṣamaḥ ।।

iti śrībṛhannāradīyapurāṇottarabhāge mohinīcarite pañcaviṃśo adhyāyaḥ

rājovāca
kīrtirnaśyatu me putra hyanṛtī vā bhavāmyaham ।
gato vā narakaṃ ghoraṃ kathaṃ bhokṣye harerdine ।।
brahmaṇo nilayaṃ yātu devīyaṃ mohinī suta ।
bhūyo bhūyo vadati māṃ durmedhāśca subāliśā ।।
nāparaṃ kāmaye rājyaṃ vasudhāṃ vasu kiñcana ।
muktvaivaṃ vāsare viṣṇorbhojanaṃ pāpanāśane ।।
yadyahaṃ kutsitāṃ yoniṃ vrajeyaṃ krimisaṃjñitām ।
tathāpi naiva kartāhaṃ bhojanaṃ harivāsare ।।
eṣā gurutarā bhūtvā lokānāṃ śikṣayānvitā ।
dundubhī kurvatī nādaṃ sā kathaṃ vitathā bhavet ।।
abhakṣyabhakṣaṇaṃ kṛtvā agamyāgamanaṃ tathā ।
apeyaṃ caiva pītvā tu kiṃ jīveccharadaḥ śatam ।।
asatyaṃ vāpi kṛtvāhaṃ tyaktarājyanayaḥ kṣitau ।
dhikkṛto api janaiḥ sarvairna bhokṣye harivāsare ।।
viyoge capalāpāṅgyā yadi cenmaraṇaṃ mama ।
taccāpi varamevātra na bhokṣye harivāsare ।।
kathaṃ harṣamahaṃ kartā mārtaṇḍatanayasya vai ।
vrajadbhirmanujairmārge nirayasyātiduḥkhitaiḥ ।।
yāstu śūnyāḥ kṛtāstāta mayā narakapaṅktayaḥ ।
janaiḥ pūrṇā bhaviṣyanti mayi bhukte tu tāḥ suta ।।
māsma sīmantinī putra kukṣau saṃdhārayetsutam ।
samartho yastu śatrūṇāṃ harṣaṃ saṃjanayedbhuvi ।।
bhojanaṃ vāsare viṣṇoretadeva hiyācate ।
tanna dāsyāmi mohinyā yācito api surāsuraiḥ ।।
pibedviṣaṃ viśedvahniṃ nipatetparvatāgrataḥ ।
ākāśabhāsā svaśiraśchindyādeva varāsinā ।।
na bhokṣyate haridine rājā rukmāṅgadaḥ kṣitau ।
rukmāṅgadeti mannāma prasiddhaṃ bhuvanatraye ।।
ekādaśyupavāsena tanmayā saṃcitaṃ yaśaḥ ।
sa kathaṃ bhojanaṃ kṛtvā nāśaye svakṛtaṃ yaśaḥ ।।
mriyate yadi vā gacchati nipatati naśyecca khaṇḍaśo vāpi ।
viramati tadapi na ceto māmakamiti mohinīhetoḥ ।।
parityajāmyeṣa nijaṃ hi jīvitaṃ lokaiḥ sametaḥ sahadārabhṛtyaiḥ ।
na tveva kuryāṃ madhusūdanasya dine supuṇye annaniṣevaṇaṃ hi ।।

iti śrībṛhannāradīyapurāṇottarabhāge mohinīcarite ṣaḍvaviṃśo adhyāyaḥ

adastadā ।
āhūya jananīṃ śīghraṃ nāmnā saṃdhyāvalīṃ śubhām ।।
sūryāyuta samaprakhyāṃ tejasā rucirastanām ।
pālayantīṃ dharāṃ sarvāṃ pādavinyāsavikramaiḥ ।।
putrasya vacanātprāptā tatkṣaṇaṃ nṛpasannidhau ।
śrāvitā mohinī vākyaṃ piturvākyaṃ tathaiva ca ।।
ubhayoḥ saṃvidaṃ kṛtvā parisāṃtvayya mohinīm ।
bhojanāya sthitāmenāṃ nṛpasya harivāsare ।।
yathā no cyavate satyādyathā bhuṅkte na me pitā ।
tathā vidhīyatāmevaṃ kuśalaṃ cobhayorbhavet ।।
tatputravacanaṃ śrutvā devī saṃdhyāvalī nṛpa ।
mohinīṃ ślakṣṇayā vācā prāha brahmasutā tadā ।।
māgrahaṃ kuru vāmoru kathañcidapi bhūpatiḥ ।
nāsvādayati pāpānna saṃprāpte harivāsare ।।
anuvartaya rājāna gurureṣa sanātanaḥ ।
sadā bhavati yā nārī bharturvacanakāriṇī ।।
tasyāḥ syurakṣayayā lokāḥ sāvitryāstu yathāmalāḥ ।
yadyanena purā devi tava dattaḥ karo girau ।।
kāmārtena vimūḍhena tanna yo agyaṃ vicintitam ।
yaddeyaṃ taddadātyeṣa hyadeyaṃ prārthayasva mā ।।
vipattirapi bhadraiva sanmārge saṃsthitasya tu ।
na bhuktaṃ yena subhage śaiśave api harerdine ।।
sa kathaṃ bhokṣyate puṇye mādhavasya dine adhunā ।
kāmaṃ varaya vāmoruvaramanyaṃ sudurlabham ।।
taṃ dadātyeva bhūpālo nivṛttā bhava bhojane ।
manyase yadi māṃ devi dharmāṅgadavirohiṇīm ।।
asmajjīvitasaṃyuktaṃ rājyaṃ varaya suvrate ।
saptadvīpasametaṃ hi sasaridvanaparvatam ।।
kaniṣṭhāyā variṣṭhāhaṃ kariṣye pādavandanam ।
bharturarthe viśālākṣi prasīda tanumadhyame ।।
vācā śapathadoṣaistu saṃnirudhya patiṃ hi yā ।
akāryaṃ kārayetpāpā sā nārī niraye vaset ।।
sā cyutā narakāddhorātsaptajanmāni pañca ca ।
sūkarīṃ yonimāpnoti cāṇḍālīṃ ca tataḥ param ।।
evaṃ jñātvā mayā devi vikriyāṃ pāpasaṃbhavām ।
nivāritāsi vāmoru sakhībhāvena suṃdari ।।
vipakṣasyāpi sadbuddhirdātavyā dharmamicchatā ।
kiṃ punaḥ sakhisaṃsthāyāstava padmanibhānane ।।
saṃdhyā valīvacaḥ śrutvā mohinī mohakāriṇī ।
uvāca kanakābhāṃ tāṃ bharturjyeṣṭhāṃ priyāṃ tadā ।।
mānanīyāsi me subhru karomi vacanaṃ tava ।
vidvadbhirmunibhiryyattu gīyate nāradādibhiḥ ।।
yadi tannācaredrājā bhojanaṃ harivāsare ।
kriyatāmaparaṃ devi maraṇādadhikaṃ tava ।।
mamāpi duḥkhadaṃhyetaddaivājjalpāmyahaṃ śubhe ।
kasyeṣṭamātmahananaṃ kasyeṣṭaṃ viṣabhakṣaṇam ।।
patanaṃ vā girermūrdhraḥ krīḍā vāpi bileśayaiḥ ।
vyāghrasiṃhābhigamanaṃ samudrataraṇaṃ tathā ।।
daruktānṛtavākyaṃ vā paradārābhimarśanam ।
apathyabhakṣaṇaṃ loke tathābhakṣyasya bhakṣaṇam ।।
mṛgāṭanamathākṣairvā krīḍanaṃ sāhasaṃ tathā ।
chedanaṃ tṛṇakāṣṭhānāṃ loṣṭānāmavamarddanam ।।
hiṃsanaṃ sūkṣmadevānāṃ jalapāvakakhelanam ।
daivāviṣṭo varārohe naraḥ sarvaṃ karoti vai ।।
trivargavicyutaṃ ghoraṃ yaśodehaharaṃ kṣitau ।
narakārhe naro devi karotyaśubhakarma tat ।।
sāhaṃ pāpā durācārā vaktukāmā sunirghṛṇam ।
yādṛśena hi bhāvena yonau śukraṃ samutsṛjet ।।
tādṛśena hi bhāvena saṃtānaṃ saṃbhavediti ।
sāhaṃ vivādabhāvena rājño rukmāṅgadasya hi ।।
jātā jalajajātena strīrūpā varavarṇinī ।
duṣṭabhāvā tathā jātā kartrī duṣṭaṃ nṛpasya tu ।।
na lagnaṃ na grahā devi na horā puṇyadarśinī ।
tatkālabhāvanā grāhyā tadbhāvo jāyate sutaḥ ।।
tena bhāvena jātasya dākṣiṇyaṃ nopapadyate ।
na ca vrīḍā na ca sneho na dharmo devi vidyate ।।
jānannapi yathāyuktastaṃ bhāvamanuvartate ।।
vakṣye vacaḥ prāṇaharaṃ tavādhunā bhartuḥ salokasya vadhūjanasya ।
dharmāpahaṃ vācyakaraṃ mamāpi kartuṃ na śakyaṃ manasāpi bhīru ।।
karoṣi vākyaṃ yadi māmakaṃ hi bhavecca kīrtirmahatīha loke ।
bharturyaśaḥ syāttridive gatiste putre praśaṃsā mama dhigvivādaḥ ।।
vasiṣṭha uvāca
mohinīvacanaṃ śrutvā devī saṃdhyāvalī vibho ।
dhairyamālaṃbya tāṃ tanvīṃ brūhi brūhītyacodayat ।।
kīdṛśaṃ vadase vākyaṃ yena duḥkhaṃ bhavenmama ।
bharturme satyakaraṇe na duḥkhaṃ jāyate kvacit ।
ātmano nidhane vāpi putrasya nidhane api vā ।
bharturarthe prakurvantyā rājyanāśe na me vyathā ।।
yasyā duḥkhī bhavedbhartā bhāryāyā varavārṇinī ।
samṛddhāyāḥ sapāpāyāstasyāḥ proktā hyadhogatiḥ ।।
sā yāti narakaṃ pāpā pūyākhyaṃ yugasaptatim ।
tataśchuchundarī syācca sapta janmāni bhārate ।।
tataḥ kākī tataḥ śyālī godhā gotvena śuddhyati ।
bharturarthe tu yā vitteṃ vidyamānaṃ na yacchati ।।
jīvitaṃ vā varārohe viṣṭhāyāṃ sā bhavetkrimiḥ ।
krimiyonivinirmuktā kāṣṭhīlā jāyate śubhe ।।
mama kaumārabhāve tu matpituḥ kāṣṭhapāṭakaḥ ।
agniprajvālanātha hi kāṣṭhaṃ pāṭayate ciram ।।
sakhībhiḥ sahitā cāhaṃ krīḍāsaṃsaktamānasā ।
kāṣṭhaṃ pāṭayatastasya samīpamagamaṃ tadā ।।
tatra dṛṣṭā mayā subhru kāṣṭhīlā dārunirgatā ।
navanītanibhaṃ dehaṃ bibhrāṇā cāñjanatviṣam ।।
kaniṣṭhikāṅgulisamā sthaulye hyaṅgulimānikā ।
tāṃ dṛṣṭvā patitāṃ bhūmau hantuṃ dhvāṅkṣaḥ samāgataḥ ।।
yāvadgṛhṇāti vaktreṇa kāṣṭhīlāṃ kṣudhitaḥ sa tu ।
tāvannivāritaḥ sadyo mayā loṣṭena tatkṣaṇāt ।।
sā muktā tāḍitenetthaṃ vāyasena varānane ।
sakṣatā tuṇḍasaṃspṛṣṭā na ca śaktā palāyitum ।।
tataḥ sā vepamānā tu prāṇatyāgamupāgamat ।
siktā kiñcijjalainaiva tataḥ svāsthyamupāgatā ।।
tatataḥ sā mānuṣīvācā māmāha varavarṇinī ।
saṃdhyāvalīti saṃbodhya sakhīmadhyasamāsthitām ।।
sumantunāmno hi muneḥ sarvajñasya sutābhavam ।
pūrvajanmani patnī ca kaiṇḍinyasya śubhānane ।।
nyavasaṃ kānyakubje tu susamṛddhā sudarpitā ।
jananyā bandhuvargasya pituriṣṭatamā hyaham ।।
pitrā dattā tataścāhaṃ kaiṇḍinyāya mahātmane ।
kulīnāya sarūpāya strīsaṃgarahitāya ca ।।
śayanīyādikaṃ dattaṃ yautukaṃ janakena me ।
śvaśureṇāpi me dattaṃ suvarṇasyāyutaṃ purā ।।
pitṛśvaśūravittābhyāṃ paripūrṇābhavaṃ tadā ।
gomahiṣyādisaṃyuktā dhanadhānyasamanvitā ।।
iṣṭā śvaśurayośvāhaṃ sauśīnyena janasya ca ।
kālena pañcatāṃ prāptaḥ śvaśuro vedatattvavit ।।
taṃ mṛtaṃ patimādāya śvaśrūragniṃ viveśa sā ।
tato bhartāñjaliṃ datvā pitroḥ śrāddhamathākarot ।।
gate māsadvaye devi bhartā me rājamandiram ।
gataḥ kautukabhāvenahṛcchayena prapīḍitaḥ ।।
tatra veśyāḥ surūpāḍhyā yauvanena samanvitāḥ ।
praviśatyāṃ nṛpagṛhe dṛṣṭāstena dvijanmanā ।।
tāsāṃ madhyāttu dve gṛhyavittadānena bhūriṇā ।
svagṛhe dhārayāmāsa krīḍārthaṃ durmatiḥ patiḥ ।।
tābhyāṃ vittamaśeṣaṃ tu kṣayaṃ nītaṃ niṣevaṇāt ।
varṣatraye gate devi nisvo jātaḥ patirmama ।।
tatā māṃ prārthayāmāsa dehi me aṅgavibhūṣaṇam ।
tanmayā nahi dattaṃ tu bhartre vyasanine tadā ।।
subhage sarvamādāya gatāhaṃ mandiraṃ pituḥ ।
tataḥ pitṛgṛhe vittaṃ bhṛtyādikamaśeṣataḥ ।।
vikrīya dattaṃ vaiśyābhyāṃ taccāpi kṣayamāgatam ।
kṣetradhānyādikaṃ yacca sabhāṇḍaṃ saparicchadam ।।
svalpamūlyena vikrīyagato nadanadīpatim ।
nāvamāruhya me bhartā viveśāntarmahodadheḥ ।।
sa gato dūramadhvānaṃ paśyamāno adbhutāni ca ।
śubhe samudrajātāni jīvaceṣṭhāṅkitāni ca ।।
prabhañjanavaśaṃ prāptā sā naukā śatayojanam ।
gatā viśīrṇatāṃ tatra mṛtāste nāvamāśritāḥ ।।
matpatirdaivayogena dīrgha kāṣṭhaṃ samāśritaḥ ।
vāyunā nīyamāno asau prācīnena svakarmaṇā ।।
āsasādācalaṃ devi ratnaśṛṅgavibhūṣitam ।
bahunir jharaṇopetaṃ bahupakṣisamanvitam ।।
bahuvṛkṣaiḥ samākīrṇaṃ nānāpuṣpaphalopagaiḥ ।
ullikhantaṃ hi śikharaiḥ khamadhyaṃ svātmanastribhiḥ ।।
taṃ dṛṣṭvā parvataṃ divyaṃ tyaktvā naukāṣṭhamadbhutam ।
āruroha mudāyukto vittākāṅkṣī sulocane ।।
viśaśrāma muhūrtaṃ tu kṣutpipāsāsamanvitaḥ ।
tata utthāya bhakṣyārthaṃ vṛkṣāṃstatra vyalokayat ।।
supakvāstatra mṛdvīkā dṛṣṭvā bhuktvā mudānvitaḥ ।
śāntiṃ prāptastato apaśyatsālamekaṃ sunirmalam ।।
ghanacchāyaṃ meghanibhaṃ pañcāśatpuruṣocchrayam ।
tasyādhastātsa suṣvāpa svottarīyaṃ prasārya ca ।।
mohinyā nidrayā caiva saṃpraghūrṇitalocanaḥ ।
tāvatsupto atikhinno asau yāvatsūryo astatāṃ gataḥ ।।
sūrye astaṃ samanuprāpte samāyāte niśāmukhe ।
abhyagādrākṣaso ghoro garjamāno yathā ghanaḥ ।।
aṅkenādāya tanvaṅgīṃ sītāmiva daśānanaḥ ।
śubhāṃ kāśīpateḥ putrīṃ nāmnā ratnāvalīṃ śubhām ।।
adhautapādāṃ suśroṇīṃ saumyadikchīrṣaśāyinīm ।
patikāmā kumārī sā nāvindatsadṛśaṃ patim ।।
sarvayoṣidvarā bālā rudatī nidrayākulā ।
pitā tasyāḥ pradāne tu cintāviṣṭo hyaharnniśam ।।
dīpacchāyāśrite tanvi śayane sā vyavasthitā ।
aṭamānena pāpena dṛṣṭā sā rūpaśālinī ।।
dīparatnaiḥ sukhacite dhārayantī ca kaṅkaṇe ।
ubhayordaśa ratnāni niṣke ca daśapañca ca ।।
sīmante sapta ratnāni keyūre aṣṭau ca pañca ca ।
evaṃ ratnācitāṃ bālāṃ śātakumbhasamaprabhām ।।
jahāra rājabhavanāttāṃ tadā cāruhāsinīm ।
vāyumārgaṃ samāśritya kṣaṇātprāptaḥ svamālayam ।।
taṃ parvataṃ sa yatrāste patirmeśālamāśritaḥ ।
tatra tasya guhāṃ dṛṣṭvā suvarṇasadṛśaprabhām ।।
tadbhayasyāsahā tatra praviveśāsya paśyataḥ ।
anekairmaṇivinyāsaiḥ saṃyuktāṃ citramandirām ।।
nānādravyasamākīrṇāṃ śayanāsanasaṃyutām ।
bhojanaiḥ pānapātraiśca bhakṣyabhojyairanekadhā ।।
praviśya tatra śayyāyāṃ mumocotpalalocanām ।
rudatīmatisaṃtrastāṃ pīnaśroṇipayodharām ।।
tasyāstu ruditaṃ śrutvā tasya bhāryā hi rākṣasī ।
ājagāma tvarāyuktā yatrāsau rākṣasaḥ sthitaḥ ।।
tāṃ dṛṣṭvā cārusarvāṅgīṃ taptakāñcanasaprabhām ।
papraccha nijabhartāraṃ kruddhā nirbhartsatī satī ।।
kimarthamāhṛtā ceyaṃ jīvantyāṃ mayi nirghṛṇaṃ ।
anyāṃ samīhase bhāryāṃ nāhaṃ bhāryāṃ bhavāmi te ।।
evaṃ bruvāṇāṃ tāṃ bhartā rākṣasīmasitekṣaṇām ।
uvāca rākṣaso harṣātsvāṃ priyāṃ cārulocanām ।।
tvadarthamāhṛtaṃ bhakṣyaṃ mayā kośyāḥ śubhānane ।
daivopapāditaṃ dvāri dvitīyaṃ mama tiṣṭhati ।।
śālavṛkṣāśritaḥ śete vipraścaiko varānane ।
tamānaya tvarāyuktā yenāhaṃ bhakṣyamācare ।।
rākṣasasya vacaḥ śrutvā kumārī sābravīdidam ।
mithyā rākṣasi bhartā te bhāṣate tvadbhayādayam ।।
jñātvā tvāṃ jarayopetāṃ virūpāmatijihyagām ।
suptāṃ pitṛgṛhe rātrau māṃ samāsādya kāmataḥ ।।
anūḍhāṃ rudatīṃ bhadre bhāryārthaṃ samupānayat ।
itīritamupākarṇya vacanaṃ rājakanyayā ।।
krodhayuktātimātraṃ vai babhūva kṣipatī vacaḥ ।
tasyāśca rūpamālokya satyamevāvadhārayat ।।
cintayāmāsa cāpyevaṃ bhāryārthe hyāhṛteti ca ।
avaśyaṃ mūrghniṃ kīlaṃ me roṣayiṣyati rākṣasaḥ ।।
māsma sīmantinī kācidbhevatsā bhuvanatraye ।
yā sāpatnyena duḥkhena pīḍyamānā hi jīvati ।।
sarveṣāmeva duḥkhānāṃ mahaccedaṃ na saṃśayaḥ ।
sāmānyadravyabhogādi niṣṭhā caivāparā bhavet ।।
evaṃ sā bahu saṃcintya bhartāraṃ vākyamabravīt ।
madīyā mama bhakṣyārthaṃ tvayānītā sulocanā ।।
taṃ vipramānayiṣyāmi bhakṣyārthaṃ tava suvrata ।
tataḥ sa rākṣasaḥ prāha gacchagaccheti satvaram ।।
sṛkkiṇī sravate atyarthaṃ tasya bhakṣaṇakāmyayā ।
tataḥ sā rākṣasī ghorā śrutvā patisamīritam ।।
nirjagāma durantāśā dadarśa dvijasattamam ।
rūpayauvanasaṃyuktaṃ vidyāratnavibhūṣitam ।।
taṃ dṛṣṭvā māyayā bhūtvā suṃdarī ṣoḍaśābdikā ।
hṛcchayena samāviṣṭā tadantikamupāgamat ।।
abravītsā pṛthuśroṇī taṃ vipraṃ prītisaṃyutā ।
kastvaṃ kasmādihāyataḥ kimarthamiha tiṣṭhasi ।।
pṛcchāmi patikāmāhaṃ rākṣasī hṛcchayāturā ।
svabhartrāhaṃ parityaktā tvāṃ patiṃ kartumāgatā ।।
tacchrutvā vacanaṃ tasyā bhartā me bhayasaṃyutaḥ ।
uvāca vacanaṃ prājño dhairyamālaṃbya tāṃ śubhe ।।
rakṣomānuṣasaṃyogaḥ kathaṃ rākṣasi saṃbhavet ।
mānuṣāstu smṛtā bhakṣyā rākṣasānāṃ na saṃśayaḥ ।।
tacchrutvā vacanaṃ sā tu punastaṃ prāha sādaram ।
asaṃbhāvyaṃ ca jagati saṃbhaveddaivayogataḥ ।।
purāṇe śrūyate hyetadbhaviṣyaṃ bhārate sthitam ।
hiḍaṃbā rākṣasī vipra bhīmabhāryā bhaviṣyati ।।
mānuṣotpāditaḥ putro bhaviṣyati ghaṭotkacaḥ ।
avadhyaḥ sarvaśastrāṇāṃ śaktyā mṛtyumavāpsyati ।।
tasmādviṣādaṃ mā viprakuru tvaṃ daivayogataḥ ।
bhāryā tavāhaṃ saṃjātā dava hi balavattaram ।।
martyalokaṃ gate śaktre vairocaninirīkṣaṇe ।
tadantaraṃ samāsādya bhartā me ghorarākṣasaḥ ।।
tadgṛhācchaktimaharaddīptāmagriśikhāmiva ।
seyaṃ samāśritā cātra śālavṛkṣe tu vāsavī ।।
ahatvaikaṃ dvijaśreṣṭha nagacchati purandaram ।
yadvadhāya prakṣipettāṃ so amaro api vinaśyati ।।
sāhamāruhya śālāgraṃ śaktimānīya bhāsvarām ।
tvatkare saṃpradāsyāmi bharturnidhanakāmyayā ।।
yadi tvamanayā śaktyā na hiṃsasi niśācaram ।
khādayiṣyati durmedhāstvāṃ ca māṃ ca na saśayaḥ ।।
tava śatrurmahāneṣa mamāpi ca parantapa ।
yenāhṛtā kumārīha bhāryārthaṃ mandabuddhinā ।।
sapatnabhāvo janito mama bhartrā durātmanā ।
vyāpādite asminnubhayoḥ krīḍanaṃ saṃbhaviṣyati ।।
yadyanyathā vadervākyaṃ tvāmahaṃ rativarddhana ।
tadātmakagṛtapuṇyasya na bhaveyaṃ hi bhāginī ।।
yā gatirbrahmahatyāyāṃ kutsitā prāpyate naraiḥ ।
tāṃ gatiṃ hi prapadye ahaṃ yadyetadanṛtaṃ bhavet ।।
madyaṃ hi pibato brahman brāhmaṇasya durātmanaḥ ।
yā gatirvihitā ghorā tāṃ gatiṃ prāpnuyāmyaham ।।
gurudāraprasaktasya jatoḥ pāpaniṣeviṇaḥ ।
yā gatistāṃ dvijaśreṣṭha mithyā procya samāpnuyām ।।
svarṇanyāsāpaharaṇe medinīharaṇe ca yā ।
ātmano hanane yā hi vihitā munibhirdvija ।।
gatistāmanugacchāmi yadyetadanṛtaṃ vade ।
pañcamyāṃ ca tathāṣṭamyāṃ yatpāpaṃ māṃsabhakṣaṇe ।।
strīsaṃgame tarucchede yatpāpaṃ śaśinaḥ kṣaye ।
yaducchiṣṭe ghṛtaṃ bhokturmaithunena divā ca yat ।।
vaiśvadevamakartuśca gṛhiṇo hi dvijasya yat ।
bhikṣāmadāturbhikṣubhyo vidhavāyā dvibhojanāt ।।
tailaṃ bhoktuśca saṃkrāntau gobhistīrthaṃ ca gacchataḥ ।
tathā mṛdamanuddhṛtya snātuḥ parajalāśaye ।।
niṣiddhavṛkṣajanitaṃ dantakāṣṭhaṃ ca khādataḥ ।
gāmasevayato baddhvā pākhaṇḍapathagāminaḥ ।।
pitṛdevārcanaṃ kartuḥ kāṣṭhagrāvasthitasya yat ।
gohīnāṃ mahiṣīṃ dharturbhinnakāṃsye ca bhuñjataḥ ।।
adhautabhinnapārakyavastrasaṃvītakarmiṇaḥ ।
nagrastrīprekṣaṇaṃ karturabhakṣyasya ca bhojinaḥ ।।
kathāyāṃ śrīharervighnaṃ karturyatpātakaṃ dvija ।
tena pāpena lipye ahaṃ yadi vacmi tavānṛtam ।।
uktānyetāni pāpāni yānyanuktānyapi dvija ।
sarveṣāṃ bhāginī cāhaṃ yadyetadanṛtaṃ vade ।।
evaṃ saṃbodhito devi bhartā me pāpayā tayā ।
tatheti niścayaṃ cakre bhavitavyena mohitaḥ ।।
nirdravyo vyayasanāsakto madvākyakaluṣīkṛtaḥ ।
uvāca rākṣasīṃ vākyaṃ sarvaṃsiddhipradāyakam ।।
śīghramānaya tāṃ śaktiṃ karomi vacanaṃ tava ।
sarvametatpradeyaṃ hi tvayā me rākṣase hate ।।
dravyāśayā praviṣṭo ahaṃ sāgaraṃ timisaṃkulam ।
tacchrutvā rākṣasī śaktiṃ samānīya nagasthitām ।।
dadau madbhartṛsiddhyarthaṃ vimuñcantīṃ mahārciṣam ।
etasminneva kāle tu rākṣasaḥ kāmamohitaḥ ।।
gamanāyodyataḥ kanyāṃ sā bhītā vākyamabravīt ।
kumārīsevane rakṣo mahāpāpaṃ vidhīyate ।।
chalenāhaṃ hṛtā kāśyāḥ suptā pitṛgṛhātvayā ।
tava doṣo na cehāsti bhavitavyaṃ mamedṛśam ।।
guhāmadhyagatāyāstuko me trātā bhaviṣyati ।
vidhiyogādbhavedbhartā vidhiyogādbhavetpriyā ।।
bhavedvidhivaśādvidyā gṛhaṃ saukhyaṃ dhanaṃ kulam ।
vidhinā preryamāṇastu janaḥ sarvatra gacchati ।।
avaśyaṃ bhavitā bhartā tvameva rajanīcara ।
vidhainā vihite mārge kiṃ kariṣyati paṇḍitaḥ ।।
tasmādānayata vipraṃ śālavṛkṣāśrita tviha ।
ghṛtaṃ jalaṃ kuśānagniṃ vivāhaṃ vidhinā kuru ।।
vināpi darbhatoyāgnīnnyathoktavidhimatarā ।
brāhmaṇasyaiva vākyena vivāhaḥ saphalo bhavet ।।
na hato yadi viprastu bhāryayā tava rākṣasa ।
vṛtte homasya kārye tu taṃ bhavān bhakṣayiṣyati ।।
evamukte tu vacane tayā vai rājakanyayā ।
viśvastamānaso darpānnirjagāma sa rākṣasaḥ ।।
satvaraṃ hṛcchayāviṣṭastamānetuṃ bahiḥ sthitaḥ ।।
tasya nirgacchato devi kṣutamāsītsvayaṃ kila ।
savyaṃ cāpyasphurannetraṃ svavastraṃ skhalitaṃ tathā ।।
anāhṛtya tu tatsarvaṃ nirgato asau darīmukhāt ।
bibhrāṇāṃ mānuṣaṃ rūpaṃ svāmapaśyannitaṃbinīm ।।
ghaṭayantīṃ tu saṃbandhaṃ bhāryābhartṛsamudbhavam ।
parityajāmi tvāṃ pāpaṃ rākṣasaṃ krūrakarmiṇam ।।
mānuṣīpramadāsaktaṃ maccharīrasya dūṣakam ।
tacchrutvā dāruṇaṃ vākyaṃ bhāryayā samudīritam ।
īrṣyākopasamāyuktastvabhyadhāvanniśācaraḥ ।।
utkṣipya bāhū pravidārya vaktraṃ saṃprasthito bhakṣayituṃ sa cobhau ।
kālena vegātpavano yathaiva samuccaranvākyamanarthayuktam ।।

iti śrībṛhannāradīyapurāṇottarabhāge mohinīcarite kāṣṭhīlopākhyānaṃ nāma saptaviṃśo adhyāyaḥ

kāṣṭhīlovāca
rākṣasaṃ dhāvamānaṃ tu kālāntakayamopamam ।
dṛṣṭvā sā rākṣasī prāha bhartāraṃ mama śaṅkitā ।।
prakṣipasvānalaprakhyāṃ śaktiṃ hemavibhūṣitām ।
mamāyaṃ pañcatāṃ yātu digaṃbararipupriya ।।
tasyā vākyānmama patiḥ pauruṣe tu vyavasthitaḥ ।
mumoca vipulāṃ śaktiṃ rakṣovakṣasthala prati ।।
jvalantī jvalanaprakhyā dyotayantī diśo daśa ।
divyāṃśutīkṣṇa vaktrātā kiṅkiṇīśatanāditā ।।
raktacandanaliptāṅgī raktavastropaśobhitā ।
hṛdi tasya nipatyāsau śaktirviprakaracyutā ।।
kṛtvā bhasmāvaśeṣaṃ tu rākṣasaṃ gaganaṃ yayau ।
pātayitvā svabhartāraṃ viprahastena rākṣasī ।।
kṛtakṛtyamivātmānaṃ mene hṛṣṭatanūruhā ।
athovāca dvijaṃ hṛṣṭā rākṣasī śubhalocanam ।।
ehi kānta guhāṃ ramyāṃ praviśa tvaṃ yadṛcchayā ।
bhuṅkṣva bhogānmayā sārddhaṃ ye divyā ye ca mānuṣāḥ ।।
tatheti prāṇanātho me prāhahṛṣṭavapustadā ।
tataḥ sādāya me kāntaṃ svāṃ praviṣṭā guhāṃ mudā ।।
asaṃvīkṣyaiva tadbhasma bhartṛdehasamudbhavam ।
kucābhyāmunnatābhyāṃ sā madbhartāramapīḍayat ।।
darśayāmāsa tāṃ tanvīṃ kumārīṃ śayane sthitām ।
iyaṃ tenāsitāpāṅgī bimboṣṭhī kāñcanaprabhā ।।
bhāryārthe samupānītā vārāṇasyā dvijottama ।
yasyāḥ sīmāṃ na laṅghanti pātakāni hyaśeṣataḥ ।।
śaktikṣetraṃ ca tāṃ prāhuḥ puṇyaṃ pāpakṣayaṅkaram ।
yā gṛhaṃ tripurāreśca pañcagavyūtisaṃsthitā ।।
yasyāṃ mṛtāḥ punarmartyā garbhavāsaṃ viśanti na ।
sa tvamasyā gṛhaṃ pitryaṃ punarnaya sulocanām ।।
imāni tava ratnāni śayanānyāsanāni ca ।
mayā saha samastāni vikrīṇīhi nijecchayā ।।
tvadarthe rākṣaso ghoro mayā brahmanniṣūditaḥ ।
mugdhayā tava rūpeṇa preṣito yamasādanam ।।
tasmānmamopiri vibho kṛtvā viśvāsamātmanā ।
bhajasva māṃ viśālākṣa bhaktāṃ vai kāmarūpiṇīm ।।
etacchrutvā tu vacanaṃ bhartā me cārulocane ।
rākṣasyāḥ kāmataptāyāḥ kumāryāḥ sannidhau śubhe ।।
uvāca rākṣasīṃ tāṃ tu saśaṅko madhuraṃ vacaḥ ।
subhage nītiśāstreṣu viśvastavyā na yoṣitaḥ ।।
kaumāraṃ yā patiṃ hanti sā kathaṃ māṃ na hiṃsati ।
matto rūpādhikaṃ matvā paraṃ puruṣalaṃpaṭā ।।
so ahaṃ viśvāsabhāvena viśvastaste varānane ।।
adya vātha paredyurvā pakṣe māse atha vatsare ।
vyāpādaya yathecchaṃ vā tvāṃ prapanno asmi bhāmini ।।
evameva tvayā kāryaṃ nādya copakṛtaṃ tava ।
ātmā te sarvathā deyaḥ pratīkārasya hetave ।।
madarthe nihato bhartā tvayā niḥśaṅkayā yataḥ ।
tato ahaṃ nottaraṃ vacmi paraṃ kiñcitsulocane ।।
tacchrutvā vacanaṃ tasya madbhartuḥ sābravīdidam ।
viśvastahiṃsanaṃ brahman brahmahatyā samaṃ bhavet ।।
yadyevaṃ rākṣasīṃ krūrāṃ manyase patighātinīm ।
patiṃ tathāpi garheyaṃ viśvastaṃ ghātaye katham ।।
sūkṣmā hi dharmasya gatirna jñāyeta kathañcana ।
kenāpi kutraciddevadaityarākṣasakādinā ।
kecinmanuṣyāḥ paṭavo dharmasūkṣmatvacintane ।।
ye anityena śarīreṇa naiṣkarmyaṃ sādhayantyuta ।
śrūyate ca purāṇeṣu kiñcidatra nigadyate ।।
dharmasyaivānukūlyena viṣṇunā prabhaviṣṇunā ।
daśāvatāragrahaṇe duḥkhaṃ prāptamanekadhā ।।
kva sītārthaṃ śrīnivāso rāmo lakṣmaṇasaṃyutaḥ ।
vilāpaṃ kurute nāgapāśabandhādikarmasu ।।
kva devadevo vasudevasūnurvijñānarūpo nikhalaprapañcī ।
hā kaṣṭamityasradṛgādiceṣṭaḥ pārthograsanādikabhṛtyakṛtyaḥ ।।
īśasya kṛtyaṃ dvija durvibhāvyaṃ dharmānukūlyena samāsthitasya ।
vyāsaḥ svayaṃ vedavibhāgakarttā pārāśaristattvadṛgijyamūrtiḥ ।
kanyātvavidhvasakavīryajanmā kānīnasaṃjño anujadāragāmī ।।
parivettā ca didhiṣūḥ śantanuḥ svaḥsaritpattiḥ ।
didhiṣū tanayaḥ sākṣādvasuḥ strīvādamṛtyubhāk ।।
ye golakasutāḥ kuṇḍāḥ pāṇḍavāḥ samayonigāḥ ।
teṣāṃ saṃkīrtanaṃ puṇyaṃ pavitraṃ pāpanāśanam ।।
yaṃ dhyāyanti smarantyaddhā yogamūrtiḥ sanātanaḥ ।।
viṣṇurveśyāsamāsaktaḥ prahlādādyupadeśakṛt ।
śrīnṛsiṃho asuradhvaṃsī devadevādhidaivatam ।।
saṃsāravāsanādhvaṃsī devadevādhidaivatam ।
saṃsāravāsanādhvaṃsī svarṇākṣabhavanasthitiḥ ।।
jāmadagnyaḥ svayaṃ siddhastapasā dagdhakilbiṣaḥ ।
īśvaraḥ kṣatrasaṃhārabhrūṇahatyādikarmakṛt ।।
svayamevarṣabho yogī lokaśikṣāparo dvijaḥ ।
lokaglānikaro jātaḥ kurvandharmānurodhataḥ ।।
nārado nārado bhūyo bhūyo bhūyo api nāradaḥ ।
nārāyaṇaparo nāro naro narahito amaraḥ ।।
gautamo gautamo vipra gopaceṣṭāparāyaṇaḥ ।
vedabāhyārthasaṃyuktaśāstrī vedopakāra kṛt ।।
vasuṣṭhaścorvaśījāto agastyo api svayamīśvarau ।
yena lokopakārārthaṃ vāsiṣṭhaṃ śāstramuttamam ।।
kṛtaṃ yasminpurāṇāni vedāḥ sāmyatvamāgatāḥ ।
yaḥ svayaṃ rāmacandrasya guruḥ sarveśvarasya ca ।।
sa kathaṃ gādhijāśaptastiryagyonimupāgamat ।
yo damitvā vibhurvindhyaṃ vātāpiṃ sāgaraṃ sthitaḥ ।।
sa kathaṃ mṛtakādātā duṣkaraṃ samupāsate ।
yo vidhiḥ karmasākṣyādivandyo mānyaḥ pitāmahaḥ ।।
mohinīmohito dehamutsasarja kathaṃ sa ca ।
yaḥ śivaḥ śivadaḥ sākṣātprakṛtīśaḥ parātparaḥ ।।
sa kathaṃ devapatnīgaḥ śmaśānāśubhaceṣṭitaḥ ।
tasmāddvija sadācāro niṣevyo vidhinā vidhiḥ ।।
tamahaṃbhāvanāyukto no heyādyo vidāṃ varaḥ ।
sa śāntimāpnuyādagryāṃ dhamyāmubhayasaṃsthitām ।।
āpavargyaḥ smṛto dharmo dhanaṃ dharmaikasādhanam ।
tanmayā sādhito dharmaḥ sarvottamadhanātmanā ।।
śṛṇu viprātra dharmasya gatiṃ sūkṣmāṃ vadāmyaham ।
yadā samāgato bhartā mama kanyāṃ samāharan ।।
tvāṃ paśyan nijakarmasthaṃ ko api doṣo na tasya vai ।
mayā pṛṣṭaḥ kathaṃ nāma kanyeyaṃ samupāhṛtā ।।
tadā tena mṛṣā vākyamuktaṃ madbhakṣaṇārthakam ।
tanniśamyāha māṃ baddhā svayaṃ cāsthāni darśanāt ।।
ye vadanti ca dāṃpatye bhāryā mokṣavirodhinī ।
na te tattvadṛśo jñeyā na sā bhāryā virodhinī ।।
bhāryā samuddharetpāpātpatantaṃ niraye patim ।
sā bhāryānyā karmavallīrūpā saṃsāradāyīnī ।।
pāpaṃ kimatra tanmattaḥ samyakchṛṇu svayaṃ vara ।
alīkaṃ naiva vaktavyaṃ prāṇaiḥ kaṇṭhagatairapi ।।
satyamevācaretsatye sākṣāddharme vyavasthitaḥ ।
satye samāsthito brahmā satye santaḥ samāsthitāḥ ।।
satye samāsthitaṃ viśvaṃ sarvadā sacarācaram ।
satyaṃ brūyāditi vaco vedānteṣu pragīyate ।।
satyaṃ brahmasvarūpaṃ hi tatsatyamabhidhīmahi ।
satyaṃ tu sarvadā vipra maṅgalaṃ maṅgalapradam ।।
asatyamātmakṣayadaṃ sadyaḥ pratyayakārakam ।
strīṣu satyaṃ na vaktavyaṃ tatrāpi śṛṇu kāraṇam ।।
nidhiṃ striyai na kathayedityādau doṣavāraṇam ।
uktaṃ taddharmajanakaṃ dharmasūkṣmatvadarśakam ।।
kuśā dvijā jalaṃ vahnirvedā bhūkāladiksurāḥ ।
sākṣye yatra vivāheṣu dāṃpatyaṃ tadudīritam ।।
samaṅgīkaraṇaṃ karma vivāhe tu vidhīyate ।
strīpuṃsordvijasaṃskāre nirdiṣṭaṃ guruśiṣyayoḥ ।।
tasmātparasparaṃ jñeyo guruśiṣyau vadhūvarau ।
nānayoraṇumātro api bhedo bodhyo vijānatā ।।
tattatkarmānurūpatvātprādhānyastrīniyojyayoḥ ।
kvacidvyatyayadoṣaśceddaivamevātra kāraṇam ।।
daivādhīnaṃ jagatsarvaṃ sadevāsuramānuṣam ।
daivaṃ tatpūrvajanmāni saṃcitāḥ karmavāsanāḥ ।।
prāptaṃ niṣevannanyonyaṃ vartate kāmakārakam ।
śubhaṃ vāpyaśubhaṃ vipra taṃ tu śāntaṃ vidurbudhāḥ ।।
śāntaḥ satyasamācāro janturlokapratārakaḥ ।
evamādi viditvā tu nāyaṃ bhartā nipātitaḥ ।।
kanyātvadhvaṃsakātpāpātpūto madupakārataḥ ।
gatiṃ prayātaḥ kṛtināṃ tvaddhastavinipātitaḥ ।।
mayā tūpakṛtaṃ patye jānantyā dharmasūkṣyatām ।
tvatprāṇarakṣaṇe dharmo mamābhūddvijasattama ।।
tena dharmeṇa kiṃ prāptamiti samyaṅnibodha me ।
rākṣasīṃ yonimāpannā rākṣasasya priyā hyaham ।।
kāmarūpā brāhmaṇī tu saṃjātā dharmakāraṇāt ।
dharmakāmadughā dhenuḥ saṃtoṣo nandanaṃ vanam ।।
vidyā mokṣakarī proktā tṛṣṇā vaitaraṇī nadī ।
vaitaraṇyāṃ patanbhartā mayoddhṛta ihābhavat ।।
asyāścopakṛtaṃ vipra varṇottamaniveśanāt ।
iyaṃ tvasaṃginī bhāryā bhaviṣyati piturgṛhe ।।
ahaṃ tavāsyāśca sadā rakṣikā dharmabodhinī ।
matsaṃgamātpūrvameva yā bhāryā vipra te abhavat ।।
iyaṃ tvatsaṃginī bhāryā bhaviṣyati varānanā ।
sāpi tiryaggatiṃ prāpya mucyate madanugrahāt ।।
ahaṃ purā bhave abhūvaṃ ramaṇī lokasundarī ।
kandalīti ca vikhyātā tanayaurvamunerdvija ।।
tapaḥ prabhāvātsaṃjātā yamalā mithunandharā ।
puruṣo me sahabhavo damito dharmakāraṇāt ।।
tenaivaurveṇa śiṣṭāhaṃ dattā durvāsase bhavam ।
taṃ patiṃ prāpya viprendra prākkarmavaśāgā hyaham ।।
kalahābhiratā patyā śaptā bhasmatvamāgatā ।
kiñcitpāpāvaśeṣeṇa rākṣasīṃ yonimāgatā ।।
tatra yonau mayā labdho bhartāyaṃ rākṣasādhipaḥ ।
gobhilo nāma tejasvī sa tvayā vinipātitaḥ ।।
śopo asya pūrvavayasibabhūva dvijasattama ।
kasyāścidrājakanyāyāḥ striyā'rabdhā mṛtistava ।।
ahaṃ tu rākṣasībhāvarahitā pūrvakarmaṇaḥ ।
śubhasya balamāpannā jātā tava sahāyinī ।।
duḥkhitāhaṃ kṛtā bhartrā kumāryāharaṇātpurā ।
bhāryātha pāpinā brahmaṃstena vyāpādito mayā ।।
viśvasto hi yatastvaṃ vai mama sarveṇa cetasā ।
tatastvāṃ gopayiṣyāmi sarvabhāvena kāmuka ।।
eṣa te śapathaḥ satyaḥ pañcabhūtopasākṣikaḥ ।
kṛtsnasya puruṣasyeha sannidhau vyāhṛto mayā ।।
na karoṣi dvijaśreṣṭha saṃvidaṃ hyanyathā kvacit ।
madvākye bhavatā stheyaṃ sarvakṛtyeṣu mānada ।।
etacchrutvā tu vacanaṃ rākṣasyā paribhāṣitam ।
pratipede vacaḥ sarvaṃ yatkṛtaṃ hi tayā tadā ।।
tataḥ sā rākṣasī sarvaṃ saṃpragṛhya guhādhanam ।
kareṇurūpiṇī bhūtvā pṛṣṭhe kṛtvā patiṃ mama ।।
tayā saha viśālākṣyā ratnāvalyā mudānvitā ।
yayāvākāśamārgeṇa kāśīmabhi mulocane ।।

iti śrībṛhannāradīyapurāṇottarabhāge mohinīcarite kāṣṭhīlopākhyānaṃ nāmāṣṭāviṃśo adhyāyaḥ

kāṣṭhīlovāca
evaṃ sā rākṣasī subhru hastinīrūpadhāriṇī ।
tribhirmuhūrtaiḥ saṃprāptā kāśīṃ viśveśamandiram ।।
uvāca tāṃ purīṃ prāpya bhartāramasitekṣaṇā ।
iyaṃ pāpataroḥ kānta kuṭhārā parikīrtitā ।।
ṣaḍūrmikāñcanasyaiṣā kānta proktā durodarī ।
karmabījopaśamanī sarveṣāṃ gatidāyikā ।।
ādyaṃ hi vaiṣṇavaṃ sthānaṃ purāṇāḥ saṃpracakṣate ।
nāvaiṣṇave sthale muktiḥ sarvasya tu kadācana ।।
mādhavasya purī ceyaṃ pūrvamāsīddvijottama ।
muktidā sarvajantūnāṃ sarvapāpapraṇāśinī ।।
ekadā śaṅkaro devo draṣṭuṃ prāgātpitāmaham ।
sarvalokaikakartāraṃ bhrājamānaṃ svatejasā ।।
gatvā tatra mahādevo brahmāṇaṃ jagatāṃ gurum ।
namaskṛtya sthito hyagre vedapāṭhaṃ niśāmayan ।।
caturbhiradbhutaivaktraiścaturo nigamānmudā ।
udgirantaṃ jagannāthaṃ dṛṣṭvā prīto abhavattadā ।।
atha tatpañcamaṃ vaktraṃ brahmaṇo bhūtanāyakaḥ ।
pragalbhaṃ tamupālakṣya kṣaṇājjātaḥ samatsaraḥ ।।
sa krodhajanmā viprendra tasya prāgalbhyamakṣaman ।
cakarta tannakhāgreṇa khasthaṃ vaktraṃ trilocanaḥ ।।
tacchinnaṃ brahmaṇaḥ śīrṣaṃ saṃlagnaṃ karapallave ।
vāme nirdhūtamāniśaṃ na nivṛttaṃ dvijottama ।।
brahmā tu duḥkhito bhūtvā tasthau sthāṇuṃ vyalokayan ।
rudro api lajjito bhūtvā nirjjagāma tvarānvitaḥ ।।
bahudhā yatamāno api tacchiraḥ kṣeptumāturaḥ ।
na śaśāka parityaktuṃ tadadbhutamabhūnmahat ।।
cintayā vyākulo bhūtvā sasmāra garuḍadhvajam ।
tena saṃsmṛtamātrastu śīghramāvirabhūcca saḥ ।।
taṃ dṛṣṭvā devadeveśaṃ viṣṇuṃ sarvagataṃ dvija ।
nanāma śirasā namro niṣprabho vṛṣabhadhvajaḥ ।।
taṃ tathāturamālakṣya bhītaṃ brahmadruhaṃ hariḥ ।
samāśvāsyā bravīdvākyaṃ tattoṣaparikārakam ।।
śaṃbho tvayā kṛtaṃ pāpaṃ yaccinnaṃ brahmaṇaḥ śiraḥ ।
tatphalaṃ bhuṅkṣva sarṃvajña kiyatkālaṃ kṛtaṃ svayam ।।
avaśyameva bhoktavyaṃ kṛtaṃ karma śubhāśubham ।
nābhuktaṃ kṣīyate karma hyapi janmaśataiḥ priya ।।
kiṃ karomi kva gacchāmi tvāṃ dṛṣṭvā duḥkhitaṃ haram ।
prāṇā vikalatāṃ yānti mama tvadduḥkhadarśanāt ।।
yāni kāni ca pāpāni mahānti mahatāṃ gate ।
na tāni brahmahatyāyāḥ samānīti matirmama ।।
yastvaṃ sarvasya lokasya gururdharmopadeśakaḥ ।
brahmahatyābhibhūtastu kṣaṇaṃ sthātuṃ na ca kṣamaḥ ।।
eṣā ghoratarā hatyā mīnagandhyā jarāturā ।
lelihānā sureśāna grahītuṃ tvānudhāvati ।।
tasmānnaikatra bhavatā stheyaṃ dvādaśabatsaram ।
aṭanīyaṃ hitārthāya pāpanāśābhikāmyayā ।।
aṭitvā dvādaśābdāni tīrtheṣu sakaleṣu ca ।
prakṣālayankaraṃ vāmaṃ bhikṣāṃ gṛhṇankapālake ।।
śuddhiṃ yāsyasi deveśa pāpādasmātsudāruṇāt ।
ityukto viṣṇunā vipra sthāṇuḥ sarvagato abhavat ।।
kapālamocanārthaṃ hi pāṇiṃ prakṣālayan jale ।
varṣatrayaṃ bhramitvā tu prāpto badarikāśramam ।।
bhikṣārthaṃ devadevasya dharmaputrasya mānada ।
dvārastho dehi bhikṣāṃ me viṣṇo ityavadanmuhuḥ ।।
tato nārāyaṇo devo dṛṣṭvā dvāri sthitaṃ haram ।
gṛhāṇa bhikṣāmityuktvā pradadau dakṣiṇaṃ karam ।।
tato haro hariṃ dṛṣṭvā bhikṣāṃ dātuṃ samudyatam ।
prāharaddakṣiṇaṃ pāṇiṃ triśūlena dvijottama ।।
tattriśūlakṣatāddhārāstisro lokabhayaṅkarāḥ ।
prasthadvādaśahastāśca nirgatāścitravarṇikāḥ ।।
ekā kṣatajadhārā tu kapāle nyapatattadā ।
dvitīyā tanmukhe prāptā payasyātha tṛtīyakā ।।
jaladhārā śivaṃ prāptā harasya heturagrataḥ ।
tā dhārāstrīṇi varṣāṇi saṃsevya vidhivaddharaḥ ।।
kiñcitprīto yayau kṣetraṃ kuroḥ puṇyakaraṃ dvija ।
tatra gatvā haraḥ sthāṇurbhūtastatra papāta ca ।।
brahmahrade trivarṣāṇi magro brahmahradāṃbuni ।
varṣatraye gate tatra kṣatārddhāṅgo viniḥsṛtaḥ ।।
ciraṃ tuṣṭāva deveśaṃ viṣṇuṃ sarvaguhāśayam ।
tatastuṣṭo jagannātho varaṃ tasmai dadau tu saḥ ।।
gaccha kāśīmito bhrāntvā tīrthāni bahuśo hara ।
tato hariṃ namaskṛtya parītya bahudhā tathā ।।
kramāttīrthāṭanaṃ kurvannavimuktapurīṃ gataḥ ।
avimuktasya sīmāyāṃ prāviśadvīkṣtaya dhūrjaṭiḥ ।।
nāpaśyattāmanuprāptāṃ brahmahatyāṃ bahiḥ sthitām ।
tato asau vaiṣṇavaṃ jñātvā kṣetraṃ duritanāśanam ।
tuṣṭāva prayato bhūtvā mādhavaṃ vandyamīśvaram ।।
jaya jaya jagadīśa nātha viṣṇo jagadānandanidhāna vedavedya ।
madhumathana nṛsiṃha pītavāso garuḍādhiṣṭhita mādhavādideva ।।
vrajaramaṇa rameśa rādhikeśa tridaśeśākhilakāmapūra kṛṣṇa ।
suravarakaruṇārṇavārtināśinnalinākṣādhipate vibho pareśa ।।
yaduku latilakābdhivāsa śaure kudharoddhāravidhānadakṣa dhanvin ।
kalikaluṣaharāṅghripadmayugma gṛṇadātmaprada kūrma kaśyapottha ।।
kukupativanapāvakākhilejyāsrapakālāsitavastra buddha kalkin ।
bhavabhayahara bhaktavaśya gopa praṇattoddhāraka puṇyakīrtinām ।।
dharaṇibharaharāsurāripūjya prakṛtīśeśa jagannivāsa rāma ।
guṇagaṇavilasaccarācareśa triguṇātīta sanātanāgrapūjya ।
nijajanaparirakṣitāntakāre kamalāṅghre kamanīya padmanābha ।
kamalakara kuśeśayā dhivāsa priyakāmonmathana tryadhīśavandya ।।
aghahara raghunātha yādaveśa priyabhūdeva parātparāmarejya ।
haladhara duritāpaha praṇamya triguṇavyāpta jagattrikāladakṣa ।।
danujakulavināśanaikakarmannanaghārūḍhaphaṇīśa kaṃsakāla ।
raviśaśinayana pragalbhaceṣṭa pradhutadhvānta navāṃbudābha meśa ।।
makha makhadhara mātṛbaddhadāmannavanītapriya ballavīgaṇeśa ।
aghabakavṛṣakeśipūtanānta triśirovālidaśāsyabhedakārin ।।
narakamuravināśa bāṇadoḥ kṛttripurārījya sudāmamitra sevya ।
bhavataraṇivahitrapādapadma prakaṭaiśvarya purāṇa pūrṇabāho ।।
bahujanisukṛtāpya maṅgalārha śrutivedya śrutidhāma śāntaśuddha ।
tava varada vareṇyamaṅghriyugmaṃ śaraṇaṃ prāptamaghārditaṃ prapāhi ।।
nahi mama gatidaṃ purāṇapuṃso anyaditi prārthanayā prasīda'medya ।।
iti stuto jagannātho bhaktyā devena śaṃbhunā ।
āvirbabhūva sahasā mādhavo bhaktavatsalaḥ ।।
taṃ dṛṣṭvā daṇḍavadbhūmau nipapāta haro harim ।
punarutthāya viprendra nanāma vidhṛtāñjaliḥ ।।
tamuvāca hṛṣīkeśaḥ praṇataṃ bhūtanāyakam ।
varaṃ vṛṇu pradāsye ahaṃ saṃtuṣṭaḥ stotratastava ।।
tacchrutvā bhagavadvākyaṃ bhūteśo brahyahatyayā ।
pīḍitātmā jagādedaṃ bhuktimuktipradaṃ harim ।।
icchāmi vasituṃ kṣetre tava cakragadādhara ।
tvatkṣetrasīmābāhyasthā brahmahatyā yadīkṣyate ।।
kṣetradānena kāruṇyaṃ kuru me garuḍadhvaja ।
mama nirgamane brahmahatyā māṃ punareṣyati ।।
tvatkṣetre saṃsthito ahaṃ tu pūjāṃ prāpsye jagattraye ।
ityuktvā hyabhavattūṣṇīṃ devadevaṃ vṛṣadhvajaḥ ।।
tatheti pratipede ca kṣīrasāgarajāpriyaḥ ।
tataḥ prabhṛti viprendra śaivaṃ kṣetraṃ nigadyate ।।
kṣetraṃ tu keśavasyedaṃ purāṇaṃ kavayo viduḥ ।
kṛpayā saṃparītasya mādhavasya dvijottama ।।
netrābhyāṃ nirgataṃ vāri tena bindusaro abhavat ।
mādhavasyājñayā tatra sasnau devo vṛṣadhvajaḥ ।।
snātamātre hare tattu kapālaṃ pāṇito apatat ।
kapālamocanaṃ nāma tattīrthaṃ khyātimāgatam ।।
bindumādhavanāmāsau datvā svaṃ dhāma śūline ।
bhaktibhāvena śaṃbhustu nibaddhastatra saṃsthitaḥ ।।
yaṃ tu brahmādayo devāḥ svaḥsthāḥ paśyati sarvadā ।
sūryāyutasamaprakhya digaṃbaraniṣevitam ।।
vighnāni śūlinā kānta kṛtānyasya niṣevaṇe ।
yairvighnairabhibhūtāstu stutvā viṣṇuṃ śivārcakāḥ ।।
sarve lokāḥ sthitā hyatra śivaḥ kāśīti cintakāḥ ।
śivasya cintanādvipra śaivāḥ sarve nirākulāḥ ।।
prayānti śivalokaṃ vaijarāmṛtyuvivarjitam ।
bahupuṇyayutāḥ saṃto nivasaṃttayatra nīrujaḥ ।।
yajñaśiṣṭāśinaḥ kāśīkānta ṛddhisamanvitāḥ ।
nātra snānaṃ praśaṃsaṃti na japaṃ na surārcanam ।।
nāpi dānaṃ dvijaśreṣṭha muktvaikaṃ dehapātanam ।
mṛtyuṃ prātyuṃ naraḥ kāmaṃ kṛtakṛtyo bhaveddhruvan ।।
seyamāsāditā viprara purī prāsādasaṃkulā ।
bhoginīmapi mokṣāya kiṃ punarvratadhāriṇām ।।
nikṣipyatāmiyaṃ bālā kāśīśasyeha mandire ।
viyojitā tu yā pūrvaṃ tena duṣṭena rakṣasā ।।
ātmanaḥ suratārthāya kumārī niyamānvitā ।
eṣa prabhāvo api hitaḥ kṣetrasyāsya dvijotma ।।
vinaśyantīha karmāṇi śubhānyapyaśubhāni ca ।
bhūtavyabhaviṣyāṇi jñānājñānakṛtāni ca ।।
eṣā purī karmavināśanāya kṛṣṇena pūrvaṃ hi vinirmitābhūt ।
yasyāṃ mṛtā duḥkhamanantamugraṃ bhuñjanti martyā yamayātanāṃ no ।।

iti śrībṛhannāradīyapurāṇottarabhāge mohinīcarite kāṣṭhīlopākhyāne rākṣasīcarite kāśīvarṇanaṃ nāma ekonatriṃśo adhyāyaḥ

kāṣṭhīlovāca
bhāryāyāstadvacaḥ śrutvā rākṣasyā dharmasaṃmitam ।
pṛṣṭhātkaroṇurūpiṇyāḥ sakanyo avātaraddvijaḥ ।।
avatīrṇe dvije sābhūtsurūpā pramadā punaḥ ।
kṣapācarī kṣapānāthavaktrā pīnonnatastanī ।।
sā kumārī tataḥ prāpya nagaraṃ svapituḥ śubham ।
bāhyarakṣāsthita prāptaṃ purapālamuvāca ha ।।
gaccha tvaṃ nṛpateḥ pārśvaṃ piturmama purādhipa ।
brūhi māṃ samanuprāptāṃ ratnaśālāṃ purā hṛtām ।।
ratnāvaliṃ ratnabhūtāṃ sudyumnasya mahīkṣituḥ ।
talpasthā rakṣasā rātrau svapurasthā hṛtā dvija ।।
punaḥ sā samanuprāptā jīvamānākṣatā pitaḥ ।
samāśvasihi śokaṃ tvaṃ mā kṛthā matkṛte kvacit ।।
aviplutāsmi rājendra gāṅgā āpa ivāmalāḥ ।
tava kīrtikarī tadvanmātuḥ sauśīlyasūcikā ।।
tatkumārīvacaḥ śrutvā purāpālastvarānvitaḥ ।
abāhuriti vikhyātaḥ prāptaḥ sudyumrasannidhau ।।
kṛtapraṇāmaḥ saṃpṛṣṭaḥ prāha rājānamādarāt ।
rājannupāgatā naṣṭā dihitā tava mānada ।।
ratnāvalīti vikhyātā sastrīkadvidajasaṃyutā ।
purabāhye sthitā dṛṣṭā mayā jñātā na cābhavat ।।
tayāhaṃ preritaḥ prāgāṃ tvāṃ vijñāpayituṃ prabho ।
aviplutāhaṃ vadati māṃ jānātu samāgatām ।।
pitaraṃ mama satkṛtyai nātra kāryā vicāraṇā ।
tadadbhutaṃ vacaḥ śrutvā purapālasya tatkṣaṇāt ।।
sāmātyaḥ sakalatrastu sadvijo niryayau nṛpaḥ ।
sa tu gatvā purādbrāhye gaṅgātīre vyavasthitām ।।
apaśyadbhāskarākārāṃ sastrīkadvijasaṃyutām ।
sahaje naiva veṣeṇa bhūṣitāṃ bhūṣaṇapriyām ।।
amlānakusumaprakhyāṃ tatpakāñcanasuprabhām ।
dūrāddṛṣṭvāntikaṃ gatvā paryaṣvajata bhūpatiḥ ।।
pitaraṃ sāpi saṃhṛṣṭā samāśliṣya nanāma ha ।
tataśca mātrā saṃgamya hṛṣṭayā harṣitāntarā ।।
prāha vākyaṃ viśālākṣī saṃbodhya pitaraṃ nṛpam ।
suptāhaṃ ratnaśālāyāṃ sakhībhiḥ parivāritā ।।
udakūkṛtvā śirastātādhautāṅghrirmañcakopari ।
cintayatnī bhartṛyogaṃ niśīthe rakṣasā hṛtā ।।
sa māṃ gṛhītvā svapuraṃ prāgādarṇavage girau ।
nānāratnamaye tatra guhāyāṃ sthāpitā hyaham ।।
sa tatrodvahanopāyacintayāntarvyavasthitaḥ ।
tasya bhāryā tviyaṃ subhrūryā tiṣṭhati sumadhyamā ।।
bibhratī mānuṣaṃ rūpaṃ rākṣasī rākṣasapriyā ।
anayā buddhiyogena śaktyā śakrasya bhūpate ।।
ghātito viprahastena krūrakarmā patiḥ svakaḥ ।
puraiva mama taṃ śailaṃ prāpto devena bhūsuraḥ ।।
iyaṃ tu rākṣasī dṛṣṭvā patiṃ svaṃ dharmadūṣakam ।
vipreṇa saṃvidaṃ kṛtvā dāṃpatye nijakarmaṇā ।।
rūpeṇāpyasya saṃmugdhā ghātayāmāsa rākṣasam ।
evaṃ kṛtvā patiṃ vipraṃ hastinīrūpadhāriṇī ।।
gṛhītvā vāstukaṃ vittaṃ pṛṣṭhamāropya māmapi ।
samāyātātra bhūpāla māmattuṃ tava mandiram ।।
anayā rakṣitā rājan rākṣasyārākṣasāttataḥ ।
tasmādimāṃ pūjayasva satkṛtyāgrajasaṃyutām ।।
asyā evāmumatyā māṃ dehyasmai brāhmaṇāya hi ।
anenaikāsanagatā jātā bhartā sa me bhavat ।।
yenaikāsanagā nārī bhavedbhartā sa eva hi ।
nānya itthaṃ purāṇeṣu śrūyate hyāgameṣvapi ।।
asyāḥ pṛṣṭhe niviṣṭāhaṃ prītyā saha dvijanmanā ।
dharmata stena madbhartā bhavedeṣā matirmama ।।
tasmādimāṃ sāṃtvayitvā śāstrāgamavidhānataḥ ।
dehi viprāya māṃ tāta pitamanyaṃ vṛṇe na ca ।।
tacchrutvā duhiturvākyaṃ sudyumno bhūpatistadā ।
sāṃtvayāmāsa tanvaṅgīṃ rākṣasīṃ praśrayānataḥ ।।
sutaiṣā dharmabhītā me tvāmeva śaraṇaṃ gatā ।
yadarthaṃ nihataḥ kāntastvayā pūrvataraḥ sati ।।
tvadadhīnā tato bhadre jāteyaṃ matsutā kila ।
imamicchati bhartāraṃ yo ayaṃ bhartā kṛtastvayā ।।
mayā praṇāmadānābhyāṃ yācitā tvaṃ niśācari ।
anumodaya sāhāyye sutāṃ mama sulocane ।।
tvadvākyādbhavatu preṣyā matsutā brāhmaṇasya tu ।
sāpatnabhāvaṃ tyaktvā tu sutāṃ me paripālaya ।।
sutāyā mama bhāryāyā madbalasya janasya ca ।
purasya viṣayasyāpi svāminī tvaṃ na saṃśayaḥ ।।
tava vākye sthitā hyeṣā sadaivāpi bhaviṣyati ।
etacchruttvā tu vacanaṃ sudyumnasya niśācarī ।।
anvamodata śuddhena cetasā sahacāriṇī ।
uvāca ca dharāpālaṃ pradānāya kṛtodyamam ।।
yadarthaṃ praṇatastvaṃ māṃ sadbhāvena nṛpottama ।
tasmāddvitīyā bhāryeyaṃ bhavatvasya dvijanmanaḥ ।।
ahaṃ ca bhavatā pūjyā kṛtvārcāṃ devamandire ।
sarvaiśca nāgaraiḥ sārddhaṃ phālgune dhavale dale ।।
saptāhamutsavaḥ kāryo hyaṣṭamyā ācaturdaśīm ।
naṭanartakayuktena gītavādyena bhūriṇā ।।
maireyamāṃsaraktādibalibhiścāpi pūjayā ।
evaṃ prakurvate tubhyaṃ sadā kṣemakarī hyaham ।।
bhaveyaṃ nṛpaśārdūla svaṃ vacaḥ pratipālaya ।
tacchrutvā vacanaṃ tasyāḥ sudyumno nṛpatistadā ।।
aṅgīcakāra tatsarvaṃ yaduktaṃ prītayā tayā ।
pratipanne tu vacasi rājñā tuṣṭā tu rākṣasī ।।
uvāca brāhmaṇaṃ premṇā kuru bhāryāmimāmapi ।
rājakanyāṃ dvijaśreṣṭha gṛhyoktavidhinā śubhām ।।
īrṣyāṃ tyaktvā viśālākṣyā bhavāmyeṣā sahodarī ।
rākṣasyā vacaneneha pariṇīya nṛpātmajām ।।
bahuvittayutāṃ vipro mahodayapuraṃ yayau ।
āruhya kariṇīrūpāṃ rākṣasīṃ kṣaṇamātrataḥ ।।
tato mayā śrutaṃ devi bhartā te samupāgataḥ ।
dhanaratnasamāyukto bhāryādvayasamanvitaḥ ।।
tato ahaṃ bandhuvargeṇa pitṛbhyāṃ ca sakhīgaṇaiḥ ।
bahuśo bhartsitā rūkṣairvacanairmarmabhedibhiḥ ।।
kathaṃ yāsyasi bhartāraṃ dhanalubdhe śriyā vṛtam ।
yastvayā nirddhanaḥ pūrvaṃ parityaktaḥ sudīnavat ।।
cañcalānīha vittāni pitryāṇi kila yoṣitām ।
kāntārjitāni subhage sthirāṇīti nigadyate ।।
paruṣairvacanairyastu kṣiptastadbhāṣaṇaṃ katham ।
bhaviṣyati praveśo api duṣkarastasya veśmani ।।
gatāyā api te tatra śayanaṃ patinā saha ।
bhaviṣyati durācāre sukhadaṃ na kadācana ।।
lokāpavādādyadi cedgrahīṣyati patistava ।
tvāṃ snehahīnacittastu na kadācinmiliṣyati ।।
nedṛśaṃ duḥkhadaṃ kiñcidyādṛśaṃ dūracittayoḥ ।
daṃpakatyormilanaṃ loke vaikalyakaraṇaṃ mahat ।।
evaṃ bahuvidhā vācaḥ śṛṇvānā bandhubhāṣitāḥ ।
adhomukhyasrupūrṇākṣī babhūvāhaṃ suduḥkhitā ।।
cetasārcitayaṃ cāhaṃ pūrvalobhena muhyatī ।
na dattaṃ kaṅkaṇaṃ pāṇerna dattaṃ kaṭisūtrakam ।।
na cāpi nūpure datte yena tuṣṭiṃ vrajetpatiḥ ।
dhanajīvitayoḥ svāmī bhartā lokeṣu gīyate ।।
tanmayāpahṛtaṃ vittaṃ bhavitrī kā gatirmama ।
kathaṃ yāsyāmi tadveśma kathaṃ saṃbhāṣaye punaḥ ।।
yo mayā duṣṭayā tyaktaḥ sa pratyeti kathaṃ hi mām ।
evaṃ viciṃye yādaddhṛdayena vidūyatā ।।
veṣṭitā bandhuvargeṇa tāvaddolā samāgatā ।
chatreṇa śaśivarṇena śobhamānā sukomalā ।।
āstṛtā rāṅkavaiḥ pīnaiḥ puruṣorvidhṛtāṃsakaiḥ ।
te samāgatya puruṣāḥ procurmāmasakṛcchabhe ।।
ākāritāsi patyā te vraja śīghraṃ mudānvitā ।
dhanaratnayuto bhartā saddhibhāryaḥ samāgataḥ ।।
praviṣṭamātreṇa gṛhe tvāmānetuṃ varānane ।
preṣitāḥ satvaraṃ patyā saṃsthitāṃ pitṛveśmani ।।
tato ahaṃ vrīḍitā devi bhartustadvīkṣya ceṣṭitam ।
naivottaramadāṃ tebhyaḥ kiñcinmaunaṃ samāsthitā ।।
tato ahaṃ bandhuvargeṇa bhūyobhūyaḥ prabodhitā ।
āhūtā svāminā gaccha sammānena tadantikam ।।
svāminākāritā patnī yā na yāti tadantikam ।
sā tu dhvāṅkṣī bhavetputri janmāni daśa pañca ca ।।
evamuktvā samāśvāsya māṃ gṛhītvā tvarānvitāḥ ।
dolāmāropya gaccheti procuḥ snigdhā muhurmurhuḥ ।।
tataste puruṣā dolāṃ nidhāyāṃseṣu satvaram ।
jagmurmahodayapuraṃ yatra tiṣṭhati me patiḥ ।।
dṛṣṭaṃ mayā gṛhaṃ tasya sarvataḥ kāñcanāvṛtam ।
āsanīyaiśca bhojyaiśca dhanairvastrairyutaṃ tataḥ ।।
atha sā rākṣasī devī sā cāpi nṛpanandinī ।
prītyā ca bhaktyā kurutāṃ praṇatiṃ mama sundari ।।
tatastābhyāmamahaṃ premṇā yathārhamabhipūjitā ।
bhartṛvākyena saṃprītā snātvābhujaṃ tathāhṛtā ।।
tato astasamayātpaścādbhartā cāhūya satvaram ।
pariṣvajya ciraṃ dorbhyāṃ paryaṅke saṃnyaveśayat ।।
tato niśācarīṃ rājaputrīṃ cāhūya so abravīt ।
bhaktyā yuvābhyāṃ kartavyamasyāścaraṇasevanam ।।
iyaṃ prākkālikī bhāryā jyeṣṭhā ca yuvayordbhuvam ।
patyurvākyāttatastābhyāṃ gṛhītau caraṇau mama ।।
sāpatnabhāvajāmīrṣyāṃ parityajya sulocane ।
tataḥ preṣyānsamāhūya bhartā me vākyamabravīt ।।
yatkiñcidrakṣasaḥ pārśvānmayā prāptaṃ purā vasu ।
sutāmudvahato rājño yacca labdhaṃ mayākhilam ।।
tatsarvaṃ bhaktibhāvena samānayata mā ciram ।
iyaṃ hi svāminī prāptā tasya vittasya kiṅkarāḥ ।।
tadvākyātsahasā preṣyaiḥ samānītaṃ dhanaṃ śubhe ।
bhartā samarpayāmāsa prītyā yukto akhilaṃ tadā ।।
satkṛtya bhūṣaṇairvastraikhyalīkena cetasā ।
ubhayostatra paśyantyo rākṣasīrājakanyayoḥ ।।
paryaṅkasthāṃ pariṣvajya māṃ cuñcubādhare śubhe ।
taddṛṣṭvā cādbhutaṃ bharturdehavittasamarpaṇam ।।
ullāsakaraṇa vākyaṃ kareṇa kucapīḍanam ।
chinnā gauriva khaṅgena gatāḥ prāṇā mamābhavan ।।
tato ahaṃ yamanirddiṣṭāṃ prāptā narakayātanām ।
tāmatītya suduḥkhārtā kāṣṭhīlā cābhavaṃ śubhe ।।
yāsyāmi punarevāhaṃ tiryagyoniṃ sahasraśaḥ ।
yā bharturnāpayedvittaṃ jīvitaṃ ca śubhānane ।।
sāpīdṛśīmavasthā vai yāsyatyeva na saṃśayaḥ ।
evaṃ jñātvāniśaṃ rakṣetpatyurvittaṃ ca jīvitam ।।
patirmātā pitā vittaṃ jīvitaṃ ca gururgatiḥ ।।
prayāti nārī bahubhiḥ supuṇyaiḥ sahaiva bhartrā svaśarīradāhāt ।
viṣṇoḥ padaṃ vittaśarīralubdhā prayāti yāmīṃ ca kuyonipīḍām ।।

iti śrībṛhannāradīyapurāṇottarabhāge mohinīcarite kāṣṭhīlācaritaṃ nāma triṃśattamo adhyāyaḥ

vasiṣṭha uvāca
tacchrutvā vacanaṃ tasyāḥ kāṣṭhīlāyāḥ śucismite ।
sandhyāvalī nāma bhṛśaṃ tāmuvāca ha sādaram ।।
tvadvākyādvismayo jātaḥ kāṣṭhīle sāṃprataṃ mama ।
kathaṃ dṛṣṭā mayā tvaṃ ca yāsyantī kutsitāṃ gatim ।।
karmaṇā kena te muktirbhavetkutsitayonitaḥ ।
tanme vada viśālāṅge tvāṃ dṛṣṭvā duḥkhitā hyaham ।।
māṃsapiṇḍopamaṃ ślakṣṇaṃ navanītopamaṃ śubhe ।
śarīraṃ tava saṃvīkṣya tayā me jāyate hṛdi ।।
kāṣṭhīlovāca
pṛthivīṃ dāsyase subhru sakalāmapi matkṛte ।
tathāpi naiva mucyeyaṃ sadyaḥ kutsitayonitaḥ ।।
yena puṇyena subhage mucyeyaṃ karmabandhanāt ।
tannirdiśāmi sumahadgatidaṃ tvaṃ niśāmaya ।।
yaścāyaṃ māghamāsastu sarvamāsottamaḥ smṛtaḥ ।
yasmin krośanti pāpāni brahmahatyādikāni ca ।।
durlabho māghamāso vai durllabhaṃ janma mānuṣam ।
durllabhaṃ coṣasi snānaṃ durlabhaṃ kṛṣṇasevanam ।।
durlabho vāsaro viṣṇorvidhinā samupoṣitaḥ ।
devaistejaḥ parikṣiptaṃ māghamāse svakaṃ jale ।।
tasmājjalaṃ māghamāse pāvanaṃ hi viśeṣataḥ ।
nedṛśī saṃgare śūrairgatiḥ prāpyeta saukhyadā ।।
yādṛśī plavane prātaḥ prāpyate niyamasthitaiḥ ।
sarittaḍāgavāpīṣu snāne sattamamīritam ।।
kūpabhāṇḍajalairmadhyaṃ jaghanyaṃ vahnitāpitaiḥ ।
na saukhyairlabhyate puṇyaṃ duḥkhairevāpyate tu tat ।।
dharmmasevārthakaṃ snānaṃ nāṅganairmalyahetukam ।
homārthaṃ sevanaṃ vahnerna ca śītādihānaye ।।
yāvannodayate sūryastāvatsnānaṃ vidhīyate ।
ācchādite ghanairvyomni hyudgamiṣyantamarthayet ।।
abhāve saridādīnāṃ navakuṃbhasthitaṃ jalam ।
vāyunā tāḍitaṃ rātrau snāne gaṅgāsamaṃ viduḥ ।।
māghasnāyī varārohe durgatiṃ naiva paśyati ।
tannāsti pātakaṃ yattu māghasnānaṃ na śodhayet ।।
agnipraveśādadhikaṃ māghoṣasyeva majjanam ।
jīvatā bhujyate duḥkhaṃ mṛtena bahulaṃ sukham ।।
etasmātkāraṇādbhadre māghasnānaṃ viśiṣyate ।
ahanyahani dātavyāstilāḥ śarkarayānvitāḥ ।।
meghapuṃṣpopapannena sahānnena sumadhyame ।
yāvakaiścaiva hotavyā gavyasarpiḥ samanvitaiḥ ।।
mādhyāṃ snānasamāptai tu dadyādviprāya ṣaḍrasam ।
sūryo me prīyatāṃ devo viṣṇumūrtirnirañjanaḥ ।।
vāsāṃsi dvijayugmāya sa saptānnāni cārpayet ।
triṃśacca modakā deyāstilānnāḥ śarkarāmayāḥ ।।
bhāgāstrayastilānāṃ tu caturthaḥ śarkarāṃśakaḥ ।
tāṃbūlādīni bhogyāni bhaktyādakadyādvidhānavit ।।
srotomukhaḥ sariti cānyatra bhāskarasaṃmukhaḥ ।
snāyādāvāhya tīrthāni gaṅgādīnya karmaṇḍalāt ।।
yadanekajanurjanyaṃ yajjñānājñānataḥ kṛtam ।
tvattejasā hataṃ cāstu tattu pāpaṃ sahasradhā ।।
divākara jagannātha prabhākara namo astu te ।
paripūrṇaṃ kuruṣvedaṃ māghasnānaṃ mamācyuta ।।
tīrthasnāyī varārohe māghasnāyī phalālpakaḥ ।
tīrthasnānādiyātsvargaṃ māghasnānātparaṃ padam ।।
māghasya dhavale pakṣe bhavedekādaśī tu yā ।
ravivāreṇa saṃyuktā mahāpātakanāśinī ।।
vināpi ṛkṣasaṃyogaṃ sā śuklaikādaśī nṛṇām ।
vinirdahati pāpāni kunṛpo viṣayaṃ yathā ।।
kuputrastu kulaṃ yadvatkubhāryā ca patiṃ yathā ।
adharmastu yathā dharmaṃ kumantrī nṛpatiṃ yathā ।।
ajñānaṃ ca yathā jñānaṃ kuśaucaṃ śucitāṃ yathā ।
yathā hantyanṛtaṃ satyaṃ vādassaṃvādameva ca ।।
uṣṇaṃ himamanarthor'thaṃ pāpaṃ kīrtiṃ smayastapaḥ ।
yathā rasā mahārogāñchrāddhaṃ saṃketa eva ca ।।
tathā duritasaṃghaṃ tu dvādaśī hanti sādhitā ।
brahmahatyā surāpānaṃ steyaṃ gurvaṅganāgamaḥ ।।
mahānti pātakānyetānyāśu hanti harerdinam ।
samavetāni caitāni na śāmayati puṣkaram ।।
na cāpi naimiṣāraṇyaṃ na kṣetraṃ kurusaṃjñitam ।
prabhāso na gayā devi na revā na sarasvatī ।।
na gagā yamunā caiva prayāgo na ca devakā ।
na sarāṃsi nadāścānye homadānatapāṃsi ca ।।
na cānyatsukṛtaṃ subhru purāṇe paṭhyate sphuṭam ।
pāpasaṃghavināśāya muktvaikaṃ harivāsaram ।।
upoṣaṇātsakṛddevi vinaśyantyagharāśayaḥ ।
ekataḥ pṛthivīdānamekato harivāsaram ।।
na samaṃ brahmaṇā proktamadhikaṃ harivāsaram ।
tasminvarāhavapuṣaṃ kṛtvā devaṃ tu hāṭakam ।।
ghaṭopari nave pātre dhṛtvā tāmramaye śubhe ।
sarvabījānvite caiva sitavastrāvaguṇṭhite ।।
sahiraṇye sudīpāḍhye kṛtapuṣpāvataṃsake ।
vidhinā pūjayitvā cakuryājjāgaraṇaṃ vratī ।।
prātarviprāya dadyācca vaiṣṇavāya kuṭuṃbine ।
tatkuṃbhakroḍasaṃyuktaṃ sanaivedyaparicchadam ।।
paścācca pāraṇaṃ kuryāddvijānbhojya suhṛdvṛtaḥ ।
evaṃ kṛte varārohe na bhūyo jāyate kvacit ।।
bahujanmārjjitaṃ pāpaṃ jñānājñānakṛtaṃ ca yat ।
tatsarvaṃ nāśamāyāti tamaḥ sūryodaye yathā ।।
yathāśāstraṃ mayā tubhyaṃ varṇitā dvādaśī śubhe ।
yā sā kṛtā tvayā pūrvamāsīddevyanyajanmani ।।
yasyāstavātulā puṣṭirvartate vartayiṣyati ।
bharttustava ca putrasya sarvadā sukhadāyinī ।।
tasyāstvayā turīyāṃśo deyaścenmahyamādarāt ।
tadā prītā gamiṣyāmi tadviṣṇoḥ paramaṃ padam ।।
vittāhrutijaṃ pāpaṃ yadbhūtaṃ mama suṃdari ।
tasya pāvanahetuṃ ca turīyāṃśaṃ prayaccha me ।।
jīvitenāpi vittena bhartāraṃ vañcayettu yā ।
kṛmiyoniśataṃ gatvā pulkasī jāyate tu sā ।।
surataṃ yācamānāya patye vittaṃ ca mānini ।
yā na yacchati durbuddhiḥ kāṣṭhīlā jāyate dhruvam ।।
tatpātakaviśuddhyarthaṃ dehi me dvādaśībhavam ।
turīyāṃśamitaṃ puṇyaṃ yadyasti mayi te ghṛṇā ।।
etacchrutvā vacastasyāḥ kāṣṭhīlāyāḥ sulocane ।
puṇyaṃ dattavatī tasyai pāṇau vāri pragṛhya ca ।।
yatkṛtaṃ hi mayā pūrvamekādaśyā mupoṣaṇam ।
tatturīyāṃśapuṇyena kāṣṭhīleyaṃ vimucyatām ।।
pūrvajanmakṛtātpāpātsatyaṃ satyaṃ mayoditam ।
evamukte tu vacane mayā vidyutsamaprabhā ।।
dṛṣṭā divyavimānasthā gacchantī vaiṣṇavaṃ padam ।
patirhi daivataṃ loke vañcanīyo na bhāryayā ।।
dehena cāpi vittena yadīcchecchobhanāṃ gatim ।
sā tvaṃ brūhi pradāsyāmi bharturarthe tavepsitam ।।
vittaṃ dehaṃ tathā putraṃ yaccānyadvā varānane ।
kimanyaddaivataṃ loke strīṇāmekaṃ patiṃ vinā ।।
tasyārthe vā tyajedvittaṃ jīvitaṃ vā sulocane ।
kalpakoṭiśataṃ sāgraṃ viṣṇuloke mahīyate ।।
agnyādisākṣye vṛtamīkṣya niṣṭhurā yuktaṃ sudhorairvyasanairdvijātmajā ।
patiṃ dadau naiva ca yācitā dhanaṃ tenaiva pāpena babhūva kīṭā ।।
etanmayā duṣṭamanaṅgayaṣṭi kaumārabhāve pitṛveśmavāse ।
jñātvā hitaṃ tathyamidaṃ svabharturdadāmi sarvaṃ ca gṛhāṇa subhru ।।

iti śrībṛhannāradīyapurāṇottarabhāge mohinīcarite kāṣṭhīlopākhyāne māghamāhātmyaṃ nāmaikatriṃśo adhyāyaḥ

vasiṣṭha uvāca
saṃdhyāvalīvacaḥ śrutvā mohinī duhitā vidheḥ ।
uvāca tatparā svīye kārye mohakaraṇḍikā ।।
yadyevaṃ tvaṃ vijānāsi dharmādharmagatiṃ śubhe ।
bharturarthe pradātrī ca dhanajīvitayorapi ।।
tadāhaṃ yācaye vittaṃ jīvitādadhikaṃ śubhe ।
dehi putraśiroḥ mahyaṃ yadiṣṭaṃ hṛdayādhikam ।।
yadi no bhojanaṃ kuryātsaṃprāpte harivāsare ।
tadā svahaste saṃgṛhya khaḍgaṃ rājā patistava ।।
dharmāṅgadaśiraścāru candrabiṃbopamaṃ śubham ।
ajātaśmaśrukaṃ caiva kuṇḍalābhyāṃ vibhūṣitam ।।
chitvā śīghraṃ pātayatu mamotsaṃge sulocane ।
etadvā kurutadbhadre yadānnaṃ na bhunakti ca ।।
dine mādhavadevasya pāpasaṃghavināśane ।
tacchrutvā vacanaṃ tasyā mohinyāḥ kaṭukākṣaram ।।
pracakaṃpe kṣaṇaṃ devī śītārtā kadalī yathā ।
saṃdhyāvalī tato dhairyamāsthāya varavārṇinī ।।
uvāca mohinīṃ vākyaṃ sumukhī prahasaṃtyapi ।
śrūyante hi purāṇeṣu gāthāḥ subhru samīritāḥ ।।
dvādaśī prati saṃbaddhāḥ svargamokṣapradāyikāḥ ।
dhanaṃ tyajettyajeddārāñjīvitaṃ ca gṛhaṃ tyajet ।।
tyajeddeśaṃ tathā bhūpaṃ svargaṃ mitraṃ guruṃ tyajet ।
tyajettīrthaṃ tyajeddharmaṃ tyajedatyantasupriyam ।।
tyajedyogaṃ tyajeddānaṃ jñānaṃ puṇyakriyā tyajet ।
tapastyajettyajedvidyāṃ siddhiṃ mokṣaṃ tyajecchubhe ।।
na tyajeddvādagaśīṃ puṇyāṃ pakṣayorubhayorapi ।
iha saṃbandhinaḥ sarve putrabhrātṛsuhṛtpriyāḥ ।।
aihikāmuṣmike devi sādhanī dvādaśī smṛtā ।
dvādaśyāstu prabhāveṇa sarvaṃ kṣemaṃ bhaviṣyati ।।
dāpaye tava tuṣṭyarthaṃ dharmāṅgadaśiraḥ śubhe ।
viśvāsaṃ kuru me vākye sukhinī bhava śobhane ।।
ihārthaṃ śrūyate bhadre itihāsaḥ purātanaḥ ।
kathayiṣyāmi te bhadre sāvadhānā śruṇuṣva me ।।
āsīdvirocanaḥ pūrvaṃ daityo dharmaparāyaṇaḥ ।
tasya bhāryā viśālākṣī dvijapūjanatatparā ।।
nityamekamṛṣiṃ prātaḥ pūjayitvā yathāvidhi ।
pādodakaṃ tasya subhru bhaktyā pibati hṛṣṭadhīḥ ।।
prāhlādiśaṅkitā devā āsanpūrvaṃ mṛte sati ।
hiraṇyakaśipau rājyaṃ śāsati hyugratejasi ।।
prāhlādau hlādasaṃyukte cerurvyagrā mahītale ।
ekadā śakramukhyāste devāḥ samantrya vākpatim ।।
procuḥ kiṃ kāryamadhunāsmābhiḥ śatru pratāpitaiḥ ।
tacchrutvā vacanaṃ teṣāṃ devānāṃ gururabravīt ।।
viṣṇurvijñāpanīyo adya duḥkhaṃ prāptaiḥ suravrajaiḥ ।
tacchrutvā bhāṣitaṃ tasya guroramitatejasaḥ ।।
virocanaprāṇahatyai jagmurvaikuṇṭhamantike ।
tatra gatvā suraśreṣṭhaṃ vaikuṇṭhaṃ tuṣṭuvuḥ stavaiḥ ।।
devā ūcuḥ
namo devādhidevāya viṣṇave amitatejase ।
bhaktavighnavināśāya vaikuṇṭhāya namo namaḥ ।।
haraye adbhutasiṃhāya vāmanāya mahātmane ।
kroḍarūpāya matsyāya pralayābdhinivāsine ।।
kūrmāya mandaradhṛte bhārgavāyābdhiśāyine ।
rāmāyākhilanāthāya viśveśāya ca sākṣiṇe ।।
dattātreyāya śuddhāya kapilāyārtihāriṇe ।
yajñāya dhṛtadharmāya sanakādisvarūpiṇe ।।
dhruvasya varadātre ca pṛthave bhūrikarmaṇe ।
ṛṣabhāya viśuddhāya hayaśīrṣabhṛtātmane ।।
haṃsāyāgamarūpāyāmṛtakumbhavidhāriṇe ।
kṛṣṇāṃya vāsudevāya saṃkarṣaṇavapurdhṛte ।।
pradyumnāyāniruddhāya brahmaṇe śaṅkarāya ca ।
kumārāya gaṇeśāya nandine bhṛṅgiṇe namaḥ ।।
gandhamādanavāsāya naranārāyaṇāya ca ।
jagannāthāya nāthāya namo rāmeśvarāya ca ।।
dvārakāvāsine caiva tulasī vanavāsine ।
namaḥ kamalanābhāya namaste paṅkajāṅghraye ।।
namaḥ kamalahastāya kamalākṣāya te namaḥ ।
kamalāpratipālāya keśavāya namo namaḥ ।।
namo bhāskararūpāya śaśirūpadharāya ca ।
lokapālasvarūpāya prajāpativapurdhṛte ।।
bhūtagrāmasvarūpāya jīvarūpāya tejase ।
jayāya jayine netre niyamāya kriyātmane ।।
nirguṇāya nirīhāya nītijñāyākriyātmane ।
buddhāya kalkirūpāya kṣetrajñāyākṣarāya ca ।।
govindāya jagadbhartre anantāyādyāya śārṅgiṇe ।
śaṅkhine gadine caiva namaścakradharāya ca ।।
khaḍgine śūline caiva sarvaśastrāstraghātine ।
śaraṇyāya vareṇyāya parāya paramātmane ।।
hṛṣīkeśāya viśvāya viśvarūpāya te namaḥ ।
kālanābhāya kālāya śaśisūryyadṛśe namaḥ ।
pūrṇāya parisevyāya parātparatarāya ca ।।
jagatkartre jagadbhartre jagaddhātreṃ'takāya ca ।
mohine kṣobhine kāmarūpiṇe ajāya sūriṇe ।।
bhagavaṃstava saṃprāptāḥ śaraṇaṃ daityatāpitāḥ ।
tadvidhatsvākhilādhāra yathā hi sukhino vayam ।।
putramitrakalatrādisaṃyutā viharāmahe ।
tacchrutvā stavanaṃ teṣāṃ vaikuṇṭhaḥ prītamānasaḥ ।।
pradadau darśanaṃ teṣāṃ daityasaṃ saṃtāpitātmanām ।
te dṛṣṭvā devadeveśaṃ vaikuṇṭhaṃ snigdhamānasam ।।
virocanavadhāyāśu prārthayāmāsurādarāt ।
tacchrutvā śakramukhyānāṃ kāryaṃ kāryavidāṃ varaḥ ।।
samāśvāsya surānprītyā visasarja mudānvitān ।
gateṣu devavargeṣu sarvopāyavidāṃvaraḥ ।।
vṛddhabrāhmaṇarūpeṇa virocanagṛhaṃ yayau ।
dvijapūjanakāle tu saṃprāptaḥ kāryasādhakaḥ ।।
taṃ tu dṛṣṭvā viśālākṣī brāhmaṇaṃ hṛṣṭamānasā ।
apūrvaṃ bhaktibhāvena dadau satkṛtya cāsanam ।।
so anaṅgīkṛtya taddattamāsanaṃ prāha tāṃ śubhe ।
nāhaṃ samādade devi tvaddattaṃ paramāsanam ।।
śṛṇu me kāryamatulaṃ yadarthamahamāgataḥ ।
yanme manogataṃ kāryaṃ tadvijñāya ca mānini ।।
yoṃ'gīkaroti tatpūjāṃ grahīṣyāmi varānane ।
tacchrutvā vṛddhaviprasya vākyaṃ vākyaviśāradā ।।
māyayā mohitā viṣṇoḥ strītvāccāhātiharṣitā ।
viśālākṣyuvāca
yatte manogataṃ vipra taddāsyāmi gṛhāṇame ।।
āsanaṃ pādasalilaṃ dehi me vāñchitārthadam ।
ityuktaḥ sa dvijaḥ prāha na pratyemi striyā vacaḥ ।।
tava bhartā yadi vadettadā me pratyayo bhavet ।
tadākarṇya dvijenoktaṃ virocanagṛheśvarī ।।
patimākārayāmāsa tatraiva dvijasannidhau ।
sa prāpto dūtavākyena prāhlādirhṛṣṭamānasaḥ ।।
antaḥpuraṃ yatra bhāryā viśālākṣī samāsthitā ।
tamāgataṃ samālokya patiṃ dharmaparāyaṇā ।।
utthāya natvā viprāgryamāsanaṃ punararpayat ।
yadā tu jagṛhe naiva dattamāsanamādarāt ।।
rājānaṃ kathayāmāsa daityānāṃ patimātmanaḥ ।
taddṛttāntamupājñāya daityarāṭ sa virocanaḥ ।।
bhāryāsnehena mugdhātmā tattadāṅgīcakāra ha ।
aṅgīkṛte tu daityena tadvijñāya ca mānasam ।।
uvāca brāhmaṇo hṛṣṭaḥ svamāyurmama kalpaya ।
tatastu daṃpatī tatra mugdhau svakṛtayā śucā ।।
muhūrtaṃ dhyānamāsthāya karau baddhocaturdvijam ।
gṛhāṇa jīvitaṃ vipra dehi pādodakaṃ mama ।।
tvayoktaṃ vacanaṃ satyaṃ kurvaḥ prītimavāpnuhi ।
tatastu vipraḥ protātmā tadaṅgīkṛtya cāsanam ।।
pādodakaṃ dadau tasyai bhaktyā prīto janārdanaḥ ।
prakṣālya pādau viprasya viśālākṣī mudānvitā ।।
patyā saha dadhau mūrdhni apaḥ pādāvanejanīḥ ।
tatastu sahasā subhru daṃpatī divyarūpiṇau ।।
vimānavaramāruhya jagmaturvaiṣṇavaṃ padam ।
tataḥ prasanno bhagavān devaśalyaṃ vimocya saḥ ।।
yayau vaikuṇṭhabhavanaṃ sarvairdevagaṇaiḥ stutaḥ ।
evaṃ mayāpi dātavyaṃ tava devi pratiśrutam ।।
na satyāccālaye devi patiṃ rukmāṅgadābhidham ।
sattayameva manuṣyāṇāṃ gatidaṃ parikīrtitam ।।
satyācccutaṃ manuṣyaṃ hi śvapākādadhamaṃ viduḥ ।।
ityevamuktvā kanakāvadātā sā mohinīṃ paṅkajajanmajātām ।
jagrāha bhartuścaraṇau sutāmnau raktāṅgulī pāṇiyugena subhrūḥ ।।

iti śrībṛhannāradīyapurāṇottarabhāge mohinīcarite saṃdhyāvalīkathanaṃ nāma dvātriṃśattamo adhyāyaḥ

vasiṣṭha uvāca
saṃdhyāvalī tataḥ pādau bhartuḥ saṃgṛhya bhūpate ।
uvāca vacanaṃ devī dharmāṃ gadavināśanam ।।
bahudhāpyanuśiṣṭeyaṃ mayā bhūpa yathā tvayā ।
mohinyā moharūpāyā nānyatsaṃrocate adhunā ।।
bhojanaṃ vāsare viṣṇorvadhaṃ vā tanayasya vai ।
dharmatyāgādvaraṃ nātha putrasya vinipātanam ।।
yādṛśī hi jananyāstu pīḍā bhavati bhūpate ।
putrasyotpādane tīvrātādṛśī na bhavetpituḥ ।।
garbhasaṃdhāraṇe rājan khedaḥ sneho adhiko yathā ।
māturbhavati bhūpāla tathā nahi bhavetpituḥ ।।
bījanirvāṣakaḥ proktaḥ pitā rājendra bhūtale ।
jananī dhāriṇī kliṣṭā varddhane pālane adhikā ।।
pituḥ śataguṇaḥ sneho mātuḥ putre pravartate ।
snehādhikyaṃ tu saṃprekṣya mātaraṃ mahatīṃ viduḥ ।।
sāhaṃ jātā gatasnehā paralokajigīṣayā ।
putrasya nṛpaśārdūla satyavākyasya pālanāt ।।
vyāpādaya sutaṃ bhūpa snehaṃ tyaktvā sudūrataḥ ।
mā satyalaṅghanaṃ kārṣīḥ śāpito asi mayātmanā ।।
nikaṣeṣu hyaṣīkeśo bhaviṣyati phalapradaḥ ।
yasmiṃścīrṇe rujā dehe nālpāpi nṛpa jāyate ।।
adharmānmānavo avaśyaṃ svargabhraṣṭo na saṃśayaḥ ।
prāṇānādāya putraṃ vā sarvasvaṃ vā mahīpate ।।
yaścānuvartate daivaṃ sa pumān gīyate mahān ।
tā āpado api bhūpāla dhanyā yāḥ satyakārikāḥ ।।
sattayasaṃrakṣaṇārthatvānnṛṇāṃ syurmokṣadāyikāḥ ।
kīrtisaṃstaraṇārthāya karttavyaṃ manujaiḥ sadā ।।
karma bhūpāla śāstroktaṃ snehadveṣavivarjitam ।
tadalaṃ paritāpena satyaṃ pālaya bhūpate ।।
satyasya pālanādrājanviṣṇudehena yujyate ।
devairutpāditā hyeṣā nikaṣā te vimohinī ।।
manye bhūpāla sā patnyā kṛtā tāṃ tvaṃ na budhyase ।
putravya pādanāddevā bhaviṣyanti hyavāṅmukhāḥ ।।
teṣāṃ datvā padaṃ mūrdhni yāsyase paramaṃ padam ।
viṣṇorudvahatāṃ bhaktiṃ devatāḥ paripanthinaḥ ।।
bhaviṣyatyandhatā loke tadeva prakaṭīkṛtam ।
viruddhā vibudhā bhūpa seśvarāstava ceṣṭitaiḥ ।।
mokṣamārgaprabhettārastava niścayā lopakāḥ ।
sa tvaṃ bhūpa dṛḍho bhūtvā ghātayasva sutaṃ priyam ।।
mohinyāḥ kuru vākyaṃ tu ātmanaḥ satyapālanāt ।।
lupte api vākye bhavitā nṛpeśa pāpaṃ samaṃ brahmavadhena ghoram ।
tantāsi loke śamanasya bhūpa yaśaḥpraṇo bhavitā dharāyām ।।
vasiṣṭha uvāca
bhāryāyā vacanaṃ śrutvā rājā rukmāṅgadastadā ।
saṃdhyāvalīmuvācedaṃ mohinyāḥ sannidhau nṛpa ।।
putrahatyā mahāhatyā brahmahatyādhikā priye ।
ghātayitvā sutaṃ loke kā gatirmme bhaviṣyati ।।
kva gato mandaraṃ śailaṃ kva prāptā mohinī mayā ।
dharmāṅgadavināśāya devi kālapriyā tviyam ।।
dharmajñaṃ vinayopetaṃ prajārañjanakārakam ।
aprajaṃ ca sutaṃ hatvā kā gatirme bhaviṣyāti ।।
kuputrasyāpi hananāddevi duḥkhaṃ bhavetpituḥ ।।
kiṃ punarddharmaśīlasya gurusevāvidhāyinaḥ ।
jambūdvīpamidaṃ bhuktaṃ mayā tu varavarṇini ।।
dvīpāni sapta bhuktāni tanayena tavādhunā ।
viṣṇoraṃśo varārohe piturapyadhiko bhavet ।।
purāṇeṣu varārohe kavibhiḥ parikīrtitaḥ ।
yo ayamatyadhikaḥ putro dharmāṅgada iti kṣitau ।।
mama vaṃśasya cārvaṅgi kiṃ punarmama mānadaḥ ।
aho duḥkhamanuprāptaṃ putrādapyadhikaṃ mayā ।।
punareva varārohe brūhi tvaṃ vacanaiḥ śubhaiḥ ।
mohinīṃ mohasaṃprāptāṃ mama duḥkhapradāyinīm ।।
evamuktvā tu nṛpatiḥ priyāṃ sandhyāvalīṃ tadā ।
samīpamāgatya nṛpo mohinīkṣidamabravīt ।।
na bhokṣye vāsare viṣṇorna hiṃsye tanayaṃ śubhe ।
ātmānaṃ dārayiṣyāmi devīṃ sandhyāvalīṃ tathā ।।
anyadvā dāruṇaṃ karma karomi tava śāsanāt ।
duṣṭāgrahamimaṃ subhru parityaja sutaṃ prati ।।
kiṃ phalaṃ bhavitā tubhyaṃ hatvā dharmāṅgadaṃ sutam ।
bhojayitvā dine viṣṇoḥ ko lābho bhavitā vada ।।
dāso asmi tava bhṛtyo asmi vaśago asmi varānane ।
anyaṃ yācasva subhage varaṃ tvāṃ śaraṇaṃ gataḥ ।।
raktāśokasamānābhyāṃ tava cārvaṅgisarvaśaḥ ।
anyatprayojanaṃ kiñcitkarttāsmi vaśagastava ।।
prasādaṃ kuru me devi putrabhikṣāṃ prayaccha me ।
durlabho guṇavānputro durlabho harivāsaraḥ ।।
durlabhaḥ jāhnavītoyaṃ durlabhā jananī kṣitau ।
durlabhaṃ hi kule janma durlabhā vaṃśajā priyā ।।
durlabhaṃ kāñcanaṃ dānaṃ durlabhaṃ haripūjanam ।
durlabhā vaiṣṇavī dīkṣā durlabhaḥ smṛtisaṃgrahaḥ ।।
durlabhaḥ śaukare vāso durlabhaṃ haricintanam ।
durlabho jāgaro viṣṇordurlabhā hyātmasatkriyā ।।
durlabhā putrasaṃprāptirdurlabhaṃ pauṣkaraṃ jalam ।
durlabhaḥ śiṣṭasaṃsargo durlabhā bhaktirucyate ।।
durlabhaṃ kapilādānaṃ durlabhaṃ nīlamokṣaṇam ।
kṛtaṃ śrāddhaṃ trayodaśyāṃ durlabhaṃ varavarṇini ।।
durlabhā vasudhā cīrṇaṃ vrataṃ pātakanāśanam ।
dhenustilamayī subhru durlabhā vipragāminī ।।
dhātrīsnānaṃ varārohe durlabho harivāsaraḥ ।
durlabhaṃ parvakāle tu snānaṃ śītalavāriṇā ।।
māghamāse viśeṣeṇa pratyūṣasamaye śubhe ।
yathāśāstroditaṃ karma taddevi bhuvi durlabham ।।
durlabhaṃ kuśalaṃ pathyaṃ durlabhaṃ cauṣadhaṃ tathā ।
vyādhervighātakaraṇaṃ durlabhaṃ śāstramārgataḥ ।।
durlabhaṃ smaraṇaṃ viṣṇormaraṇe varavarṇini ।
evaṃ vaco varārohe kuru me dharmarakṣakam ।।
kiṃ vadhenevai cārvaṅgi prasādaṃ kartumarhasi ।
sevitā viṣayāḥ samyakkṛtaṃ rājyamakaṇṭakam ।।
mayā mūrghni padaṃ dattaṃ devagoviprarakṣiṇām ।
adṛṣṭaviṣayaṃ putraṃ nāhaṃ hiṃsye kadācana ।।
svahasteneha cārvaṅgi kiṃ nu pāpamataḥ param ।
mohinyuvāca
dharmāṅgado na me śatrurnāhaṃ hanmi sutaṃ tava ।।
pūrvameva mayā proktaṃ bhuṅkṣvatvaṃ harivāsare ।
vasudhāṃ svecchayā rājaṃstvaṃ śādhi bahuvatsaram ।।
nāhaṃ vyāpādaye putramarthasiddhistu bhojane ।
mama bhūmipate kāryaṃ na putranidhane tava ।।
yadi putraḥ priyo rājanbhujyatāṃ harivāsare ।
kiṃ vilāpairmahīpāla etairddharmabahiṣkṛtaiḥ ।।
satyaṃ saṃrakṣa yatnena kuruṣva vacanaṃ mama ।
evaṃ bruvāṇāṃ tāṃ rājanmohinīṃ tanumadhyamām ।।
dharmāṅgadaḥ pratyuvāca dṛṣṭvā natvāgrataḥ sthitaḥ ।
etadeva gṛhāṇa tvaṃ mā śaṅkāṃ kuru bhāmini ।।
gṛhītvā nirmalaṃ khaṅgaṃ vinyasya nṛpateḥ puraḥ ।
ātmānaṃ ca pratyuvāca satyadharmavyavasthitaḥ ।।
na vilaṃbaḥ pitaḥ kāryastvayā mama nipātane ।
manmāturvacanaṃ satyaṃ kuru bhūpa pratiśrutam ।।
ātmā rakṣyo dhanairdārairathavāpi nijātmajaiḥ ।
apatyaṃ dharmakāmārthaṃ śreyaskāmasya bhūpateḥ ।।
tvadarthe maraṇaṃ mahyamakṣayya gatidāyakam ।
tavāpi nirmanā lokāḥ svavākyaparipālanāt ।।
parityajya paraṃ duḥkhaṃ putravyāpādanodbhavam ।
dehatyāge mamāraṃbho naradehe bhaviṣyati ।।
sarvāmayavinirmukte śatakratusame vibho ।
piturarthe hatā ye tu māturarthe hatāstathā ।।
gavārthe brāhyaṇārthe vā pramadārthe mahīpate ।
bhūmyarthe pārthivārthe vā devatārthe tathaiva ca ।।
bālārthe vikalārthe ca yānti lokānsubhāsvarān ।
tadalaṃ paritāpena jahi māṃ tvaṃ varāsinā ।।
satyaṃ pālaya rājendra mā bhuṅkṣva harivāsare ।
dharmārthe tanayaṃ hanyādbhāryāṃ vāpi mahīpate ।।
śrūyate vedavākyeṣu putraṃ hanyānmakhasthitaḥ ।
aśvameghe makhavare na doṣo jāyate nṛpa ।।
yadbravīti mahīpāla mohinī jananī mama ।
tattvayā hyavicāreṇa karttavyaṃ vacanaṃ dhruvam ।।
prasīda rājendra kuruṣva vākyaṃ mayeritaṃ cātmavadhāya satyam ।
vimocayethā nṛpate sughorādvākyānṛtānmohinihastayogāt ।।
vadhena te bhūmipate sutasya yaśaḥ prakāśaṃ gamayiṣyate ca ।
yaśaḥ pkāśādbhavitā hi kīrtistathākṣayā tāta na saṃśayo atra ।।

iti śrībṛhannāradīyapurāṇottarabhāge mohinīcarite dharmāṅgadoktirnāma trayastriṃśo adhyāyaḥ

vasiṣṭha uvāca
tatputravacanaṃ śrutvā rājā rukmāṅgadastadā ।
saṃdhyāvalīmukhaṃ prekṣya prahṛṣṭakamalopamam ।।
mohinīvacanaṃ śṛṇvanbhuṅkṣva mā hana dehajam ।
mā bhuṅkṣva tanayaṃ hiṃsa cetyāgrahasamanvitam ।।
etasminneva kāle tu bhagavānkamalekṣaṇaḥ ।
antarddhānagatastasthau vyomni dhairyāvalokakaḥ ।।
trayāṇāṃ nṛpaśārdūla meghaśyāmo nirañjanaḥ ।
dharmāṅgadasya vīrasya tasya rukmāṅgadasya tu ।।
saṃdhyāvalyā sametasya vīśasaṃstho janārdanaḥ ।
vacane bhuṅkṣva bhuṅkṣveti mohinyā vyāhṛte tadā ।।
jagrāha vimalaṃ khaṅgaṃ hantuṃ dharmāṅgadaṃ sutam ।
supraharṣeṇa manasā praṇamya garuḍadhvajam ।
taṃ dṛṣṭvā khaṅgahastaṃ tu pitaraṃ dharmmaṃbhūṣaṇaḥ ।।
praṇamya mātāpitarau devaṃ cakradharaṃ tathā ।
vadanaṃ prekṣya cādīnaṃ jananyā nṛpapuṅgavaḥ ।।
vṛṣāṅgadena tu tadā svagrīvorvītale kṛtā ।
kaṃbugrīvāṃ samānāṃ tu suvarṇā sukomalām ।।
bahurekhamatha sthūlāṃ khaṅgamārge jyadarśayat ।
pitṛbhaktyā yutenaiva mātṛbhaktyādhikena vai ।।
grīvāpradāne tanayasya bhūpa harṣākule cārusudhāṃśuvaktre ।
gṛhītakhaṅge jagadīśanāthe cacāla pṛthvīṃ sanagā samagrā ।।
siṃdhuḥ pravṛddhaśca babhūva sadyo nimajja nārthaṃ bhuvanatrayasya ।
nipeturulkāḥ śataśo dharāyāṃ nirghātayuktāḥ sataḍitkhamadhyāt ।।
vivarṇarūpā ca babhūva mohinī na devakāryaṃ hi kṛtaṃ mayeti ।
nirarthakaṃ janma mamādhunābhūtkṛtaṃ tu daivena dajagadvidhāyinā ।।
vimohanaṃ rūpamidaṃ viḍaṃbanaṃ yadbhūmipālena na bhuktamannam ।
harerdine pāpabhayāpahe tu tṛṇaiḥ samāhaṃ bhavitā triviṣṭape ।।
satvādhiko yāsyati mokṣamārgaṃ gantāsmi pāpa narakaṃ sudāruṇam ।।
samudyate tadā khaṅge nṛpeṇa nṛpapuṅgava ।
mohinī mohasaṃyuktā papāta dharaṇītale ।।
rājāpi tena khaṅgena bhrājamānaḥ samudyataḥ ।
grīvāyāśchedanārthāya vṛṣāṅgadasutasya tu ।।
sakuṇḍalaṃ cāru śaśiprakāśaṃ bhrājiṣṇu vaktraṃ tanayasya bhūpaḥ ।
pracicchide yāvadatīva harṣāddhairyānvito rukmavibhūṣaṇo asau ।।
tāvadgṛhītaḥ svakareṇa bhūpaḥ kṣīrābdhikanyāpatinā mahīpaḥ ।
tuṣṭo asmi tuṣṭo asmi na saṃśayo atra gacchasva lokaṃ mama lokanātha ।।
priyānvitaścātmajasaṃyutaśca kīrtiṃ samādhāya mahītale tu ।
trailokyapūjyāṃ vimalāṃ ca śuklāṃ kṛtvā padaṃ mūrdhni yamasya bhūpa ।।
prayāhi vāsaṃ mama dehasaṃjñaṃ sa cakriṇo bhūmipatiḥ kareṇa ।
saṃspṛṣṭamātro virajā babhūva priyāsametastanayena yuktaḥ ।।
upetya vegena jagāma dehaṃ devasya divyaṃ sa nṛpo mahātmā ।
vihāya lakṣmīmavanīprasūtāṃ vihāya dāsīḥsudhanaṃ sa kośam ।।
vihāya nāgāṃsturagānrathāṃśca svadāravargaṃ svajanādikāṃśca ।
jagāma dehaṃ madhusūdanasya tatoṃ'barātpuṣpacayaḥ papāta ।।
saṃhṛṣṭasiddhaiḥ suralokapālaiḥ saṃtāḍitā dundubhayo vineduḥ ।
rājan jagurgītamatīva ramyaṃ devāṅganāḥ saṃnanṛturmudānvitāḥ ।।
gandharvakanyā nṛpakarmatuṣṭāstadadbhutaṃ prekṣya dineśasūnuḥ ।
harestanau bhūmipatiṃ praviṣṭaṃ sadāraputraṃ svalipiṃ pramārjya ।।
lokāṃśca sarvānnṛpadiṣṭamārge kṛtvā kṛtajñānharilokamārgān ।
bhītaḥ punaḥ prāpya pitāmahāntikaṃ provāca devaṃ caturānanaṃ rudan ।।
nāhaṃ niyogī bhavitā hi deva ājñāvihīnaḥ suralokanātha ।
vidhehi cānyatprakaromi tāta nideśanaṃ māstu madīya daṇḍam ।।

iti śrībṛhannāradīyapurāṇottarabhāge mohinīcarite sutavadhodyatasya rukmāṅgadasya bhagavaddarśanaṃ nāma catustriṃśattamo adhyāyaḥ

yama uvāca
vibudheśa jagannātha carācaraguro prabho ।
mohinī niṣphalā jātā vandhyā strī janane yathā ।।
rukmāṅgadapraṇītena mārgeṇa kuśalāñchana ।
lokaḥ prayāti vaikuṃṇṭhaṃ na māṃ kaścitprapadyate ।।
gate api bhūminātheśe dehaṃ devasya cakriṇaḥ ।
tathāpi sarvabhūtānāṃ na buddhiḥ parivartate ।।
upoṣya vāsaraṃ viṣṇorākumārāttu mānavāḥ ।
prayānti paramaṃ lokaṃ luptapāpāḥ pitāmaha ।।
putrī te vrīḍitā devī mohinī mohamāgatā ।
nāyāti tava sāmīpyaṃ na bhuṅkte lokagarhitā ।।
nirvyāpārastvahaṃ jātaḥ kiṃ karomi praśādhi mām ।
raviputravacaḥ śrutvā provāca kamalāsanaḥ ।।
gacchāmaḥ sahitāḥ sarve mohinīṃ pratibodhitum ।
mohinyāṃ pratibuddhāyāṃ kariṣyāmo divākare ।।
tava kāryaṃ na saṃdehaḥ saṃbhramastyajyatāmayam ।
tato deva gaṇāḥ sarve śatakratupurogamāḥ ।।
brahmaṇā sahitāḥ pṛthvīṃ vimānaiḥ sūryasaprabhaiḥ ।
samāyātā mahīpāla nārīṃ tāṃ pratibodhitum ।।
te vimānaiḥ samantāttu parivārya śubhānanām ।
tejohīnāṃ nirānandāṃ śuṣkatoyāṃ nadīmiva ।।
śaśihīnāṃ niśāṃ bhūpa ṛtvigghīnāṃ kriyāmiva ।
parājito yathā martyaḥ pralmānakusumaṃ yathā ।।
nivṛttotsavavedīva vidrumaṃ dhavalaṃ yathā ।
gataśālistu kedāro niṣpra yathā ।।
maṇḍa vā gatodvā yathā saraḥ ।
manthānaṃ navanīte vā uddhṛte dharaṇīpate ।।
asaṃskṛtā yathā vāṇī marditā ca yathā camūm ।
hata nāthāṃ tu yuvatīṃ dhānyahīnāṃ prajāṃ yathā ।।
mantrahīnavidhiṃ yuddhaṃ dharmaṃ ca dayayā vinā ।
pṛthvīṃ bhūpālahīnā vā mantrahī yathā nṛpa ।।
dhanadhānyavihīnaṃ vā gṛhaṃ nṛpavarottama ।
jalahīnaṃ yathā kuṃbhaṃ paṅkasthaṃ gopatiṃ yathā ।।
gṛhasthaṃ bhāryayā hīnaṃ rāṣṭrabhraṣṭaṃ ca bhūpatim ।
bhagnakriyaṃ yathā vaidyaṃ bhagnaśākhaṃ yathā drumam ।।
tejohīnaṃ yathāgāraṃ nirjalaṃ vā ghanaṃ yathā ।
vidhūma iva saptārcirviraśmiriva bhāskaraḥ ।।
matibhraṣṭo yathā martyaḥ parvasaṃgī yathā naraḥ ।
atṛptaḥ kāntayā kāntaḥ pannagaśca viṣojjhitaḥ ।।
lūnapakṣo yathā pakṣī vṛttihīno yathā dvijaḥ ।
śirobhraṣṭā yathā mālā parvato dhātuvarjitaḥ ।।
prabhraṣṭalipi śāstraṃ vā ṛgyajurvisvaraṃ yathā ।
svarahīnaṃ yathā sāma padmahīnaṃ yathā saraḥ ।।
yathā mārgaṃ tṛṇai ruddhaṃ padmaṃ patravivarjitam ।
jñānaṃ mamatvasaṃyuktaṃ pumāṃsaṃ prakṛtiṃ vinā ।।
sāṃkhyāni tattvahīnāni dharmaṃ daṃbhānvitaṃ yathā ।
tejohīnāṃ tathāpaśyan mohinīṃ te divaukasaḥ ।।
dhyāyamānāṃ nirutsāhāṃ dṛśyamānāṃ janaiḥ prabho ।
ākrośavacanaiḥ krūraiḥ putrahatyāsamanvitām ।।
duḥśīlāṃ dharmasaṃtyaktāṃ tadvākyaparimoṣitām ।
svavākyapālanāṃ caṇḍāmucurdevāḥ samāgatāḥ ।।
māṃ śokaṃ kuru vāmoru pauruṣaṃ hi tvayā kṛtam ।
nahi mādhavabhaktānāṃ vidyate mānakhaṇḍanam ।।
sā tvaṃ hariṇaśāvākṣi devakāryārthamāgatā ।
tanna siddhaṃ varārohe sa prayāto adhunābhavam ।।
vighnavidhvaṃsinīṃ pūrvaṃ kṛtā rukmāṅgadena hi ।
ekādaśī mahāpuṇyā mohinī mādhave site ।।
saṃvatsaraṃ viśālākṣi kṛcchrapādaprapūjitā ।
tasyaivādhyuṣṭiratulā yatsatyācaccalito na hi ।।
vighnarājñī tu vai nārī lokeṣu parigīyate ।
karmaṇā manasā vācā putravyāpādane matim ।।
kṛtvā coddhṛtya khaṅgaṃ ca tyaktvā snehaṃ sudūrurataḥ ।
tādṛśaṃ nikaṣaṃ prokṣya bhagavānmadhusūdanaḥ ।।
haniṣyati priyaṃ putraṃ na bhuṅkte harivāsare ।
putrasya ca priyāyāśca bhāvaṃ prekṣya nṛpasya ca ।।
viṣṇunā paretuṣṭena nītāḥ svabhavane trayaḥ ।
sadehāḥ kṣīṇakarmāṇo hy aṅgāro agnirivāhitaḥ ।।
phalaṃ karmaṇi cārabdhe yadi devī na siddhyati ।
sarvayatnena subhage doṣaḥ ko atra tavādhunā ।।
etasmād varadāḥ sarve saṃprāptā vibudhāḥ śubhe ।
siddhau vāpyatha vāsiddhau karmakṛtsyāddṛthā na hi ।।
bhartavyo bhṛtyavargaśca bhūbhujā dharmamicchatā ।
sadbhāve ghaṭamānasya yadi karma na siddhyati ।।
deyaṃ vetanamātraṃ tu na ca tuṣṭiphalaṃ bhavet ।
yo na tasmai prayaccheta jīvanaṃ jīvanāya vai ।।
govadhaṃ samavāpnoti sa naro nātra saṃśayaḥ ।
tasmād deyaṃ varārohe abhīṣṭaṃ varasundari ।।
sadbhāvena kṛte samyagvighnaṃ kāryaṃ divaukasām ।
kiṃ na kurvanti vibudhās tvayā saha varānane ।।
dvādaśyās tejasā bhagnā yām āhur vighranāśinīm ।
vibudhair evam uktā tu mohinī lokamohinī ।।
uvāca sā nirānandā patihīnātiduḥkhitā ।
dhigidaṃ jīvitaṃ mahyaṃ yena kāryaṃ na sādhitam ।।
na kṛto janasaṃbādho yamamārgo amarādhipāḥ ।
na tu luptaṃ haridinaṃ na bhuktaṃ harivāsare ।।
bhūbhujā tena vīreṇa kṛtaḥ putravadho mudā ।
gato mūrdhni padaṃ datvā mama rukmāṅgado harim ।।
aprameyaguṇaṃ viṣṇuṃ nirmalaṃ nirmalāśrayam ।
haṃsaṃ śucipadaṃ vyoma praṇavaṃ bījamavyayam ।।
nirākāraṃ nirābhāsaṃ niṣprapañcaṃ nirañjanam ।
śūnyaṃ viyatsvarūpaṃ ca dhyeyadhyānavivarjitam ।।
asti nāstīti yaṃ prāhurna dūre nāpi cāntike ।
paraṃ dhāma manogrāhyaṃ puruṣākhyaṃ jaganmayam ।।
hṛtpaṅkajasamāsīnaṃ tejorūpaṃ sanātanam ।
tasmiṃl layam anuprāpte kiṃ nu me jīvite phalam ।।
asādhite tu yaḥ kārye naro gṛhṇāti vetanam ।
svāminaṃ tu parityajya prayāti narakaṃ dhruvam ।।
na sādhayanti ye kāryaṃ svāmināṃ tu divaukasaḥ ।
bhṛtyā vetanabhoktāro jāyante bhūtale hayāḥ ।।
asādhinīyaṃ kāryasya bhartṛputravināśinī ।
kathaṃ varaṃ tu gṛhṇāmi bhavatāṃ nākavāsinām ।।
devā ūcuḥ
brūhi mohini dāsyāmi yatte hṛdi samīhitam ।
anṛṇāstu bhaviṣyāmaḥ kṛtvā copakṛtiṃ tava ।।
pariśramaḥ kṛto devi tvayā rājaprayojane ।
tasya tvaṃ phalabhāgdevi tādṛśārthe kṛtasya tu ।।
evamuccaramāṇānāṃ devatānāṃ mahīpate ।
nṛpaterājagāmātha purodhāḥ pāvakaprabhaḥ ।।
uṣito jalamadhye tu prāṇāyāmarato muniḥ ।
dvādaśābde tataḥ pūrṇe nirgato jalamadhyataḥ ।।
nirgatena śrutaṃ tena mohinīceṣṭitaṃ nṛpa ।
sakrodho muniśārdūlo devavṛndamupāgataḥ ।।
uvāca vibudhānsarvānmohinīvaradāyinaḥ ।
dhigimāṃ dhigdevasaṃghaṃ karma dhikpāpasaṃjñitam ।।
bhavatāṃ bhāvanāśāya puruṣārthe prarohakam ।
bhavanto yacca dātāro mohinyā vāñchitaṃ varam ।।
hatyāyutā bhartṛsutopaghātinī vihinavṛttiśca marāśirūpā ।
nāsmā hi loke bhavatīha śuddhiḥ samiddhavahnau patane api devāḥ ।।
"hatyāyutaṃ bhartṛvadho nirarthakametatsamaṃ vipravaraiḥ purākṛtam ।
na cāpi cāsyā bhavatīha śuddhiḥ samidbhavahnau patane api devāḥ" ।।
vimoyitvā vacanaiḥ sudhāmayairukmāṅgadaṃ dharmaṃvibhūṣaṇaṃ ca ।
priyāyutaṃ mokṣapadaṃ nihatya cakāra bhūmiṃ nṛpavarjitāṃ ca ।।
na cāpi vāso narakeṣu devā asyāḥ sthitiḥ kka tridive alpabuddheḥ ।
na cāpi rājño nikaṭe ca devā nāpyetu viṣṇoḥ padamavyayaṃ yat ।।
na lokavādena vidūṣitāyā lokeṣu kutrāpi bhavecca vāsaḥ ।
dhirajīvanaṃ kargmavigarhitāyā devāḥ sadā pāpasamāratāyāḥ ।।
patiṃ hatvā sutaṃ hatvā sapatnīṃ jananīsamām ।
hatvā dharāṃ samastāṃ vā kāṃ gatiṃ yāsyate surāḥ ।।
iyaṃ pāpatarā devā dharmavidhvaṃsinī hareḥ ।
sarvadāpyanayā proktaṃ bhujyatāṃ harivāsare ।।
prāṇasaṃvarddhanārthāya teṣāmevāpyadhogatiḥ ।
bhujyatāṃ vāsare viṣṇorhanyatāṃ gaurdvijānvitā ।।
apeyaṃ pīyatā muktvā kathaṃ vāsaṃ labheddivi ।
etadajñānināṃ proktaṃ jñānanāṃ tu na nirṇayaḥ ।।
ajñānāvdyāhṛte vākye bhujyatāṃ harivāsare ।
tasyāpi śuddhirgaditā prāṇāyāmaśatena hi ।।
athavāpyupavāsena ekādaśyā divaukasaḥ ।
ṛkṣeṇa saṃyutāyāstu jyeṣṭhakuṇḍāplavena vā ।।
śaukarasparśanā dvāpi naro devārcanena vā ।
vyāhṛte kathitaṃ vipraiḥ seyamadya suniṣṭhurā ।।
bhojane pāpaniratā dine viṣṇordurāsade ।
bharturvākyaṃ vyapohyaiva ghātayitvā sutaṃ priyam ।।
vākyajñaṃ vākyanirataṃ mātṝṇāṃ tu hite ratam ।
viṣṇudharmapraloptrīyaṃ bahupāpasamanvitā ।।
naiṣā spṛśyāsti deveśāḥ kathamasyā varapradāḥ ।
bhavanto nyāyayukteṣu dharmayukteṣu tatparāḥ ।।
pālanaṃ pāpayuktasya na kurvanti divaukasaḥ ।
dharmādhārāḥ smṛtā devā dharmo vedesamāsthitaḥ ।।
vedaiḥ śuśrūṣaṇaṃ bhartuḥ strīṇāṃ dharmaḥ prakīrtitaḥ ।
yadbravīti patiḥ kiñcittatkāryamāviśaṅkayā ।।
śuklaṃ śuklamiti brūyātkṛṣṇaṃ kṛṣṇeti cāmarāḥ ।
śuśrūṣā sā hi vijñeyā na śuśrūṣā hi sevanam ।।
bharturājñā hatā devā ātmājñāsthāpanecchayā ।
tasmātpāpā na saṃdeho mohinī sarvayoṣitām ।
satyasya sādhanārthāya śapathairyantrito nṛpaḥ ।।
uvāca vividhaṃ vākyaṃ sā naicchatputraghātinī ।
tena mokṣaṃ gato rājā pāpamasyāṃ visṛjya ca ।।
seyaṃ pāpaśarīrā hi hatyāyutasamanvitā ।।
dātāraṃ sarvadānānāṃ brahmaṇyaṃ haridaivatam ।
prajārañjanaśīlaṃ ca harivāsarasevinam ।।
paradāreṣu niḥsnehaṃ viṣaye vigataspṛham ।
parārthatyaktakāmaṃ ca sadā makhaniṣeviṇam ।।
sadaiva duṣṭadamane vartamānaṃ dharātale ।
vyasanaiḥ saptabhirghorairanākrāntaṃ mahīpatim ।।
saṃnirasya durācārā varayogyā kathaṃ bhavet ।
yo asyāḥ pakṣetu varteta devo vā dānavo api vā ।।
taṃ cāpi bhasmasātkuryāṃ kṣaṇena surasattamāḥ ।
mohinyā rakṣaṇe yastu prayatnaṃ kurute surāḥ ।।
tasya tajjāyate pāpaṃ yanmohinyāṃ vyavasthitam ।।
sa evamuktvā nṛpate dvijendraḥ saṃgṛhya pāṇau salilaṃ ca tīvram ।
krodhena saṃvīkṣya vidhiprasūtāṃ cikṣepa tanmūrghnyanalaprakāśam ।।
nikṣiptamātre salile mahīpa sadyaḥ prajajvāla ca taccharīram ।
saṃpaśyatāṃ nākanivāsināṃ tu tṛṇyā yathā vahniśikhāvalīḍhā ।।
kopaṃ vibho saṃhara saṃhareti yāvadgiraḥ khe marutāṃ babhūvuḥ ।
tāvatsa vahnirdvijavākyamṛṣṭo bhasmāvaśeṣāṃ pramadāṃ cakāra ।।

iti śrībṛhannāradīyapurāṇottarabhāge mohinī carite śāpaprāptirnāma pañcatriṃśo adhyāyaḥ

vasiṣṭha uvāca
mohinī mohamutsṛjya gatā vibudhamandiram ।
bhartsitā devadūtena sthitiste atra na pāpinī ।।
pāpaśīle sudurmedhe bhartṛnindāparāyaṇe ।
harivāsaralopinyāṃ vāsaste na triviṣṭape ।।
dharmato vimukhānāṃ ca narake vāsa iṣyate ।
evamuktvā tu tāṃ vāyuḥ krūraṃ vacanapadbhutam ।।
tāḍayitvā ca daṇḍena prerayāmāsa yātanām ।
evaṃ saṃtāḍitā rājan devadūtena mohinī ।।
brahmadaṇḍaparābhūtā saṃprāptā narakaṃ nṛpa ।
tatra dharmājñayā sā tu dūtaiḥ saṃtāḍitā ciram ।।
sarveṣu kramaśo gatvā narakeṣu nipātitā ।
pāpe dharmāṅgadaḥ putro ghātitaḥ patipāṇinā ।।
tvayā yatastato bhuṅkṣva kṛtakarmaphalaṃ tviha ।
prajāhitaṃ sthiraprajñaṃ mahendravaruṇopamam ।।
saptadvīpādhipaṃ putraṃ hatvedṛkphalabhoginī ।
prākṛtasyāpi putrasya hiṃsāyāṃ brahmahā bhavet ।।
kiṃ punarddharmayuktasya pāpe dharmāṅgadasya ca ।
evaṃ nirbhatsitā dūtairyamasya nṛpasattama ।।
bubhuje yātanāḥ sarvāḥ kramaśaḥ śamanoditāḥ ।
brahmadaṇḍahatāyāstu dehasparśena yātanāḥ ।।
jvalitāṅgā babhūvustā dhāraṇāya na tu kṣamāḥ ।
tataste narakā rājan dharmarājamupāgatāḥ ।।
procuḥ prāñjalayo bhītāstadaṅgasparśapīḍitāḥ ।
devadeva jagannātha dharmarāja dayāṃ kuru ।।
imāṃ niḥsārayāśu tvaṃ yātanābhyaḥ sukhāya naḥ ।
yasyāḥ sparśanato nātha bhasmabhūtāḥ kṣaṇādaho ।।
bhaviṣyāmastatastvenāṃ narakebhyo vivāsaya ।
tacchrutvā vacanaṃ teṣāṃ dharmarājo ativismitaḥ ।।
dūtānsvānpratyuvāceyaṃ niḥsāryā mama mandirāt ।
yo brahmadaṇḍanirdagdhaḥ pumān strī vā ca taskaraḥ ।।
tasya pāpasya saṃsparśaṃ necchati yātanā mama ।
tasmādimāṃ mahāpāpāṃ bharturvacanalopinīm ।।
putraghnīṃ dharmahantrīṃ ca brahmadaṇḍahatāmapi ।
niḥsārayata me bāpi deho jvalati darśaṃnāt ।।
ityuktāste tadā dūtā dharmarājena bhūpate ।
praharanto astraśastraiśca bahiścakruryamakṣayāt ।।
tataḥ sā duḥkhitā rājan mohinī mohasaṃyutā ।
pātālaṃ prayayau tatra pātālasthairnivāritā ।।
tatastu vrīḍitātyarthaḥ mohinī brahmaṇaḥ sutā ।
janakasyāntikaṃ gatvā duḥkhaṃ svaṃ saṃnyavedayat ।।
tāta tannāsti me sthānaṃ trailokye sacarā care ।
yatra yatra tu gacchāmi tatra tatra kṣipanti mām ।।
ahaṃ nirvāsitā lokairghātayitvāyudhairdṛḍham ।
bhavadājñāṃ samādāya gatā rukmavibhūṣaṇam ।।
mayā vyavasitaṃ cedaṃ sarvalokavigarhitam ।
kleśayitvā tu bhartāraṃ putraṃ hatvā varāsinā ।।
saṃdhyāvalīṃ kṣobhayitvā pitaḥ prāptā daśā mimām ।
na gatirvidyate deva pāpāyā mama sāṃpratam ।।
viśeṣāddvijaśāpena jātāhaṃ duḥkhabhāginī ।
vipravākyahatānā ca dagdhānāṃ citrabhānunā ।।
divākīrtihatānāṃ ca bhakṣitānāṃ mṛgādibhiḥ ।
śatahradāvipannānāṃ muktidā svarṇadī pitaḥ ।।
yadi tvaṃ tridaśaiḥ sārddhaṃ vipraṃ taṃ śāpadāyinam ।
prasādayasi matprītyā tarhi me vihitā gatiḥ ।।
tāṃ tathāvādinīṃ rājan brahmā lokapitāmahaḥ ।
śivendradharmasūryāgnideveśairmunibhiryutaḥ ।।
mohinīmagrataḥ kṛtvā jagāma dvijasannidhau ।
tatra gatvā mahīpāla brahmā devādibhirvṛtaḥ ।।
mahatā gauraveṇāpi namaścakre svayaṃ vidhiḥ ।
bhūpa rudrādidevaistu pūjyo mānyaḥ pitāmahaḥ ।।
mohinīprītaye mugdhaḥ svayaṃ cakre namaskriyām ।
kārye mahati saṃprāpte hyasādhye bhuvanatraye ।।
na dūṣitaṃ bhavedbhūpa yaviṣṭhasyābhivādanam ।
sa dvijo vedavedāṅgaparagastapasi sthitaḥ ।।
saṃprekṣya lokakartāraṃ devaiḥ saha samāgatam ।
samutthāya namaścakre brahmāṇaṃ tānmunīnsurān ।।
vāsayāmāsa bhaktyā ca stutiṃ cakre abjajanmanaḥ ।
tataḥ prasanno bhagavān lokakarttā jagadguruḥ ।।
te dvijaṃ prārthayāmāsurmohinyarthe nṛpārcitam ।
tāta vipra sadācāra paralokopakāraka ।।
kṛpāṃ kuru kṛpāsiṃdho mohinīgatido bhava ।
mayā saṃpreṣitā brahman rukmāṅgadavimohane ।।
sutā me yamalokaṃ tu śūnyaṃ dṛṣṭvā ca mānada ।
vaikuṇṭhaṃ saṃkulaṃ prekṣya lokaiḥ sarvairni rākulaiḥ ।।
manasotpāditā devī devānāṃ hitakāriṇī ।
niśāmaya dharādeva yadbravīmi tavāgrataḥ ।।
gatiṃ dharmasyātisūkṣmāṃ lokakalyāṇakāriṇīm ।
anayā nikaṣāśyāṅgyā parīkṣya svarṇabhūṣaṇaḥ ।।
sadāraḥ sasuto brahmanprāpito harimandiram ।
rājñāprahatayā bhaktyā harivāsarapālanāt ।।
kṛtaṃ śūnyaṃ yamasthānaṃ lipimārjanakarmaṇā ।
devāpakāro viprarṣe na kṣamo bāhujanmanā ।।
bhūsurāṇāṃ viśeṣeṇaṃ yātāste tatsahāyakāḥ ।।
na prāpyate sāṅghyavidā tu yacca nāṣṭāṅgayogena tu bhaktigamyam ।
tatprāpitaṃ bhūsura bhūpabharturnijasya putrasya tathā sapatnyāḥ ।।
yatpuṇyaśīlasya nṛpasya bhūpaśiromaṇerācaritaṃ pratīpam ।
tatpāpavegena babhūva vidrutā bhasmāvaśeṣā tava śāpadagdhā ।।
devārthameṣā bhavavarddhanārthaṃ nṛpopakārāya ca saṃpravṛttā ।
na svārthakāmā labhate avamānaṃ kathaṃ dvijāto apakṛtiṃ kṣamasva ।।
dayāṃ kuruṣva praśamaṃ bhajasva piṣṭasya peṣo nahi nītiyuktaḥ ।
śāpapradānenanipātiteyaṃ kuru prasādaṃ gatido bhavatvam ।
yasminkṛte brāhmaṇa mohinīyaṃ buddhiṃ tyajetkrūratarāṃ tvayījye ।।
sa evamuktaḥ kamalāsanena vimṛśya buddhyā visasarja kopam ।
uvāca devaṃ tridaśādhināthaṃ vimohinīdehakṛtaṃ dvijendraḥ ।।
bahupāpayutā deva mohinī tanayā tava ।
na lokeṣu sthitistasmātprāṇibhiḥ saṃkuleṣu ca ।।
mayā vimṛśya suciraṃ moddinyarthaṃ vicintitam ।
taddāsyami tava prītyā tvaṃ hi pūjyataro mama ।।
yathā tava vacaḥ satyaṃ mama cāpi sureśvara ।
devakāryaṃ ca bhavitā mohinīkṛtatyameva ca ।।
yannākrāntaṃ hi bhūtaughaistatsthāne mohinīsthitiḥ ।
jaṅgamājaṅgamairbhūmirvyāptā dvīpavatī sadā ।।
talāni cāpi daityādyairākāśaḥ pakṣipūrvakaiḥ ।
nākaḥ sukṛtibhirjīvairnarakāḥ pāpakarmabhiḥ ।।
jhaṣādyaiḥ sāgarā vyāptā naiṣvaspṛṣyāsthitistataḥ ।
tato brahmā suraiḥ sarvaiḥ saṃmantrya nṛpasattama ।।
uvāca mohinīṃ devīṃ nāsti sthānaṃ tava kvacit ।
tacchrutvā mohinī vākyaṃ piturājñāvidhāyinī ।।
uvāca praṇatā sarvān harivāsaranāśinī ।
purodhasā sametāno devānāṃ lokasākṣiṇām ।।
bhavatāṃ tridaśaśreṣṭhā eṣa baddho mayāñjaliḥ ।
praṇipātaśatenāpi prasannena hṛdā surāḥ ।।
dātavyaṃ yācitaṃ maṃhyaṃ sarveṣāṃ prītikārakam ।
ekādaśyāḥ prabhāveṇa sarveṣāṃ pāpināṃ gatiḥ ।।
sādhyate tāṃ suraśreṣṭhā vardhituṃ me prayojanam ।
patiḥ sapatnī putraśca mayā vaikuṇṭhagāḥ kṛtāḥ ।।
bhūrloke vidhavādyāhaṃ vartāmi bhavatāṃ kṛte ।
yathā haridinaṃ duṣṭaṃ jāyate mama mānadāḥ ।।
etatprayāce dadata svārthārthaṃ taddhi nānyathā ।।

iti śrībṛhannāradīyapurāṇottarabhāge mohinīcarite ṣaṭtriṃśattamo adhyāyaḥ

mohinyuvāca
ekādaśīsamaṃ devāḥ pāvanaṃ nāparaṃ bhavet ।
yayā pūtā mahāpāpā gacchanti harimandiram ।।
tatsamīpe mama sthānaṃ yuktaṃ bhāti vicāryatām ।
devā ūcuḥ
vedho niśīthe devānāmupakārāya mohinī ।।
sūryodaye surāṇāṃ ca hariṇā parikalpitaḥ ।
pāraṇaṃ ca trayodaśyāmupavāsavināśanam ।।
mahādvādaśikā hyaṣṭau yāḥ smṛtā vaiṣṇavāgame ।
tāstu hyekādaśībhinnā upoṣyante ca vaiṣṇavaiḥ ।।
ekādaśīvrataṃ bhinnaṃ vaiṣṇavānāṃ mahātmanām ।
nityaṃ pakṣadvaye proktaṃ vidhinā tridinātmake ।।
sāyaṃ prātastyajedbhuktiṃ kramātpūrvāparāhṇayoḥ ।
ekādaśī yadā bhinnā upoṣyā hi pare ahani ।
dvādaśyāṃ hi vrataṃ kāryaṃ niraṃbu samupoṣaṇam ।।
laṅghane tvasamarthānāṃ jalaṃ śākaṃ phalaṃ payaḥ ।
naivedyaṃ vā hareḥ proktaṃ svāhārātpādasaṃmitam ।।
svātī sūryodaye viddho tyajantyakādaśīṃ sati ।
niṣkāmā madhyarātre ca viddhāṃ muñcanti yāmyayā ।।
sarveṣvapi tu lokeṣu viditā daśamī tithiḥ ।
yamasya tasyāḥ prānti tu sthitiḥ kāryā tvayānaghe ।।
etena devakāryaṃ ca siddhaṃ bhavati śobhane ।
sūryenducārā tithyāstu daśamyāḥ prāntagāminī ।।
bhuvi tīrthāni caiva tvaṃ svāghanāśāya saṃcara ।
aruṇodayamārabhya yāvatsūryodayo bhavet ।।
tadantastvaṃ vrate prāptā labhasvaikādaśīphalam ।
yaḥ kaścitkurute viddhaṃ tvayā hyekādaśīvratam ।।
sa tīpakārakastubhyaṃ bhaviṣyati surapriye ।
muhūrtadvayamātraṃ tu jñeyaṃ cātrāruṇodayam ।।
mūhūrtāḥ pañcadaśa ca smṛtā rātrerdinasya ca ।
jñeyāste hrasvadīrghatve trairāśika vidhānataḥ ।।
trayodaśānmuhūrtānttu rātrairūrddhvā samāgatā ।
sabdhvopavāsināṃ puṇyaṃ svasthā bhava śucismite ।।
yamasaṃsthāpanārthāya vaikuṇṭhadhvaṃsanāya ca ।
pākhaṇḍānāṃ vivṛddhyarthaṃ pāpasaṃcanāya ca ।।
dattaṃ te mohini sthānaṃ pratyūṣasamayāṅkitam ।।
viddhaṃ tvayaikādaśikāvrataṃ ye kurvanti kartāra iha prayatnāt ।
teṣāṃ bhavedyatsukṛtaṃ śubhe phalaṃ bhuṅkṣva prasannā bhava bhūsure tvam ।।
evaṃ pradiṣṭā kamalāsanādyaiḥ sā mohinī hṛṣṭatarā babhūva ।
mene kṛtārthaṃ nijajīvitaṃ ca svapāpatīrthābhiniṣevaṇena ।।
saṃsādhitaṃ kāryamidaṃ surāṇāṃ bhasmāvaśeṣaṃ hi gate api dehe ।
caitanyamātre pavanātmake asmin saṃmārjito bhūpakṛtastu panthāḥ ।।
nītaṃ mayā cātmakṛtaṃ hi vākyaṃ prahṛṣṭayā vai yadudāhṛtaṃ hi ।
evaṃ vimṛśya kṣiptipālade vānpraṇamya hṛṣṭā ca purodhasaṃ svam ।।
prānte sthitā sūryavihīnasaṃjñe kāle daśamyā janamohanāya ।
kṛcchrāntarūpā ca dinaṃ ca bhuṅkte prakṛṣṭarūpā narakāya nṝṇām ।।
prāntasthitāṃ tāṃ ravijo nirīkṣya prahṛṣṭavaktro vacanaṃ jagāda ।
tvayā pratiṣṭhā mama cārunetre kṛtātra loke punareva samyak ।
vibhodito rukmavibhūṣaṇasya mattebhasaṃsthaḥ paṭahaḥ sughaiṣaḥ ।।
dṛṣṭe kārye janaḥ sarvaḥ pratyayaṃ kurute tviti ।।
sūryodaya spṛṣā hyeṣā daśamī garhitā sadā ।
aspṛṣṭamudayaṃ nṝṇāṃ mohanāya bhaviṣyati ।।
vihāya tāṃ yatpriyayogabhuktiṃ pādasthitā sāpi hyadṛṣyarūpā ।
satyaṃ hi te nāma viśālanetre yanmohinītyeva jano bravīti ।।
vimohayitvā hi janaṃ samastaṃ paṭe madīye likhitaṃ karoṣi ।
ityeva muktvā tanayo vivasvataḥ praṇamya tāṃ brahmasutāṃ prahṛṣṭaḥ ।।
jagāma devaiḥ saha nākalokaṃ kare gṛhītvā lipilekhitāram ।
gateṣu deveṣu vimohinī sā brahmāṇamāsādya surāsureśam ।।
vijñāpayāmāsa pitaḥ purodhā mamāyamatyugrataraśca kopāt ।
dagdhaṃ śarīraṃ mama lokanātha punaḥ prapatsye atha tathā kuruṣva ।।
vimohitaṃ caiva jaganmayedaṃ prānte samāsthāya yamasya tithyāḥ ।
jito hi rājñā śamanaḥ purādya kṛto jayī tāta tava prabhāvāt ।।
tava kṛtyamidaṃ tāta yatpunardehadhāriṇī ।
bhūyāmahaṃ jagannātha brahmaṇaṃ sāṃtyayasva bhoḥ ।।
tacchrutvā mohinīvākyaṃ brahmā lokavidhānakṛt ।
brāhmaṇaṃ sāṃtvayāmāsa punareva sutākṛte ।।
vaso tāta nibodhedaṃ yadbravīmi hitāvaham ।
tava cāsyā mahābhāga sarvalokahitāya ca ।।
tvayeyaṃ mohinī kopātkṛtā bhasmāvaśeṣitā ।
punaḥ śarīraṃ yāceta tadājñāṃ dehi mānada ।।
matputrī tava yājyeyaṃ durgatiṃ tāta gacchati ।
tvayā mayā ca sapālyā kṛtakāryā tapasvinī ।।
yadi tvaṃ śuddhabhāvena māṃ jñāpayasi mānada ।
tāto ahamasyā bhūyo api dehamutpādayāmyaham ।।
kintu viṣṇudinasyaiṣā vairiṇī pāpakāriṇī ।
yathā śuddhyeti viprendra tathaivāśu vidhīyatām ।।
tacchrutvā vacanaṃ tasya brahmaṇaḥ sa purohitaḥ ।
yājyāyā dehayogārthamādideśa mudānvitaḥ ।।
vipravākyaṃ samākarṇya brahmā lokapitamahaḥ ।
kamaṇḍalujalenaukṣanmohinyā dehabhasma tat ।।
samukṣite brahmaṇā lokakartrā sā mohinī dehayutā babhūva ।
praṇamya tātaṃ ca vasoḥ purodhaso jagrāha pādau vinayena natvā ।।
tato vasuryājaka eva rājño mudānvito yājyanitaṃbinīṃ tām ।
vimohinīṃ svāmisutoñjjhitāṃ ca jagāda vākyaṃ vidutāmavīrām ।।
vasuruvāca
krodhastyakto mayā devi brahmaṇo vacanādatha ।
gatiṃ te kārayiṣyāmi tīrthasnānādikarmaṇā ।।
ityuktvā mohinīṃ vipro brahmāṇāṃ jagatāṃ patim ।
visasarja namaskṛtya mohinīpitaraṃ mudā ।।
mohinyā vasunā caiva prītyā brahmā visarjitaḥ ।
jagāma lokaṃ tamasaḥ paramavyaktavartmanā ।।
sa vasurbrāhmaṇaśreṣṭho rukmāṅgadapurohitaḥ ।
mohinīṃ samanugrāhyāṃ matvā hṛdi vicārayan ।।
muhūrttaṃ dhyānamāpanno bubudhe kāraṇaṃ gateḥ ।।

iti śrībṛhannāradīyapurāṇottarabhāge mohinīcarite saptatriṃśo adhyāyaḥ

vasiṣṭaṃ uvāca
sa vasurnṛpaśārdūla mohinīṃ yājyakāminīm ।
uvāca ślakṣṇayā vācā sarvalokahite rataḥ ।।
vasuruvāca
śṛṇu mohinī vakṣyāmi tīrthānāṃ lakṣaṇaṃ pṛthak ।
yena vijñātamātreṇa pāpināṃ gatiruttamā ।।
sarveṣāmapi tīrthānāṃ śreṣṭhā gaṃmā dharātale ।
na tasyā sadṛśaṃ kiñcidvidyate pāpanāśanam ।।
tacchrutvā vacanaṃ tasya vasoḥ svasya purodhasaḥ ।
praṇatā mohinī prāha gaṅgāsnānakṛtādarā ।।
mohinyuvāca
bhagavanvāḍavaśreṣṭha gaṅgāmāhātmyamuttamam ।
sarveṣāṃ ca purāṇānāṃ saṃmataṃ vada sāṃpratam ।।
śrutvā māhātmyamatulaṃ gaṅgāyāḥ pāpanāśanam ।
paścātpāpavināśinyāṃ snātuṃ yāsye tvayā saha ।।
tacchrutvā mohinīvākyaṃ vasuḥ sarvapurāṇavit ।
māhātmyaṃ kathayāmāsa gaṅgāyāḥ pāpanāśanam ।।
vasuruvāca
te deśāste janapadāste śailā ste api cāśramāḥ ।
yeṣāṃ bhāgīrathī puṇyā samīpe vartate sadā ।।
tapasā brahmacaryeṇa yajñaistyāgena vā punaḥ ।
tāṃ gatiṃ na labhejjanturgaṅgāṃ saṃsevya yāṃ labhet ।।
pūrve vayasi pāpāni kṛtvā karmāṇi ye narāḥ ।
śeṣe gaṅgāṃ niṣevante te api yānti parāṃ gatim ।।
tiṣṭhedyugasahasraṃ tu pādenaikena yaḥ pumān ।
māsamekaṃ tu gaṅgāyāṃ snātastulyaphalāvubhau ।।
tiṣṭhetārvākchirā yastu yugānāmayutaṃ pumān ।
tiṣṭhedyatheṣṭaṃ yaścāpi gaṅgāyāṃ sa viśiṣyate ।।
bhūtānāmiha sarveṣāṃ duḥkhopahatacetasām ।
gatimanveṣamāṇānāṃ na gaṅgāsadṛśī gatiḥ ।।
prakṛṣṭaiḥ pātakair ghoraiḥ pāpinaḥ puruṣādhamān ।
prasahya tārayedguṅgā gacchato niraye aśucau ।।
te samānāstu munibhirnūnaṃ devaiḥ savāsavaiḥ ।
ye abhigacchanti satataṃ gaṅgāmabhimatāṃ suraiḥ ।।
andhāñjaḍāndravyahīnāṃśca gaṅgā saṃpāvayedbṛhatī viśvarūpā ।
devaiḥ seṃdrairmunibhirmānavaiśca niṣevitā sarvakālaṃ samṛddhye ।।
pakṣādau kṛṣṇapakṣe tu bhūmau saṃnihitā bhavet ।
yāvatpuṇyā hyamāvāsyā dināni daśa mohini ।।
śuklapratipadādeśca dināni daśa saṃkhyayā ।
pātāle sannidhānaṃ tu kurute svayameva hi ।।
ārabhya śuklaikādaśyā dināni daśa yāni tu ।
pañcamyaṃ tāni sā svarge bhavetsannihitā sadā ।।
kṛte tu sarvatīrthāni tretāyāṃ puṣkaraṃ param ।
dvāpare tu kurukṣetraṃ kalau gaṅgā viśiṣyate ।।
kalau tu sarvatīrthāni svaṃ svaṃ vīryaṃ svabhāvataḥ ।
gaṅgāyāṃ pratimuñcanti sā tu devī na kutracit ।।
gaṅgāṃbhaḥ kaṇadigdhasya vāyoḥ saṃsparśanādapi ।
pāpaśīlā api narāḥ parāṃ gatimavāpnuyuḥ ।।
yo asau sarvagato viṣṇuścitsvarūpī janārdanaḥ ।
sa eva dravarūpeṇa gaṅgāṃbho nātra saṃśayaḥ ।।
brahmahā guruḍā goghnaḥ steyī ca gurutalpagaḥ ।
gaṅgāṃbhasā ca pūyante nātra kāryā vicāraṇā ।।
kṣetrasthamṛddhṛtaṃ vāpi śītamuṣṇamathāpi vā ।
gāṅgeyaṃ tu harettoyaṃ pāpamāmaraṇāntikam ।।
varjyaṃ paryuṣitaṃ toyaṃ varjyaṃ puryuṣitaṃ dalam ।
na varjyaṃ jāhnavītoyaṃ na varjyaṃ tulasīdalam ।।
meroḥ suvarṇasya ca sarvaratnaiḥ saṃkhyopalānāmudakasya vāpi ।
gaṅgājalānāṃ na tu śaktirasti vaktuṃ guṇākhyāparimāṇamatra ।।
tīrthayātrāvidhiṃ kṛtsnamakurvāṇo api yo naraḥ ।
gaṅgātoyasya māhātmyātso apyatra phalabhāgbhavet ।।
cintāmaṇiguṇāccāpi gaṅgāyāstoyabindavaḥ ।
viśiṣṭā yatprayacchanti bhaktebhyo vāñchitaṃ phalam ।।
gaṇḍūṣamātrato bhaktyā sakūdgaṅgāṃbhasā naraḥ ।
kāmadhenu stanodbhūtānbhuṅkte divyarasāndivi ।।
śālagrāmaśilāyāṃ yastu gaṅgājalaṃ kṣipet ।
apahatya tamastīvraṃ bhāti sūryo yathodaye ।।
manovākkāyajairgrastaḥ pāpairbahuvidhairapi ।
vīkṣya gaṅgāṃ bhavetpūtaḥ puruṣo nātra saṃśayaḥ ।।
gaṅgātoyābhiṣiktāṃ tu bhikṣāmaśnāti yaḥ sadā ।
sarpavatkañcukaṃ muktvā pāpahīno bhavetsa vai ।।
himavadvindhyasadṛśā rāśayaḥ pāpakarmaṇām ।
gaṅgāṃbhasā vinaśyanti viṣṇubhaktyā yathāpadaḥ ।।
praveśamātre gaṅgāyāṃ snānārthaṃ bhaktito nṛṇām ।
brahmahatyādipāpāni hāhetyuktvā prayāntyalam ।।
gaṅgātīre vasennityaṃ gaṅgātoyaṃ pibetsadā ।
yaḥ pumānsa vimucyeta pātakaiḥ pūrvasaṃcitaiḥ ।।
yo vai gaṅgāṃ samāśritya nityaṃ tiṣṭhati nirbhayaḥ ।
sa eva devairmartyaiśca pūjanīyo maharṣibhiḥ ।।
kimaṣṭāṅgena yogena kiṃ tapobhiḥ kimadhvaraiḥ ।
vāsa eva hi gaṅgāyāṃ sarvato api viśiṣyate ।।
kiṃ yajñairbahubhirjāpyaiḥ kiṃ tapobhirdhanārpaṇaiḥ ।
svargamokṣapradā gaṅgā sukhasevyā yataḥ sthitā ।।
yajñairyamaiśca niyamairdānaiḥ saṃnyāsato api vā ।
na tatphalamavāproti gaṅgāṃ sevya yadāpnuyāt ।।
prabhāse gosahastreṇa rāhugraste divākare ।
yatphalaṃ labhate martyo gaṅgāyāṃ taddinena vai ।।
anyopāyāṃśca yastyaktvā mīkṣakāmaḥ suniścitaḥ ।
gaṅgātīre sukhaṃ tiṣṭhetsa vai mokṣasya bhājanam ।।
vārāṇasyāṃ viśeṣaṇa gaṅgā sadyastu mokṣadā ।
pratimāsaṃ caturdaśyāmaṣṭamyāṃ caiva sarvadā ।।
gaṅgātīre nivāsaśca yāvajjīvaṃ ca siddhidaḥ ।
kṛcchrāṇi sarvadā kṛtvā yatphalaṃ sukhamaśnute ।।
sadā cāndrāyaṇaṃ caiva tallabhejjāhnavītaṭe ।
gaṅgāsevāparasyeha divasārddhena yatphalam ।।
na tacchakyaṃ brahmasute prāptuṃ kratuśatairapi ।
sarvayajñatapodānayogasvādhyāyakarmabhiḥ ।।
yatphalaṃ tallabhedbhaktyā gaṅgātīranivāsataḥ ।
yatpuṇyaṃ satyavacanairnaiṣṭhikabrahmacāriṇām ।।
yadagnihotriṇāṃ puṇyaṃ tattu gaṅgānivāsataḥ ।
samātṛpitṛdārāṇāṃ kulakoṭimanantakam ।।
gaṅgābhaktistārayate saṃsārārṇavato dhruvam ।
saṃtoṣaḥ paramaiśvaryaṃ tattvajñānaṃ sukhātmanām ।।
vinayācārasaṃpattirgaṅgābhaktasya jāyate ।
kṛtakṛtyo bhavenmartyo gaṅgāṃ prāpyaiva kevalam ।।
tadbhaktastatparaśca syānmṛto vāpi na saṃśayaḥ ।
bhaktyā tajjalasaṃsparśī tajjalaṃ pibate ca yaḥ ।।
anāyāsena hi naro mokṣo pāyaṃ sa vindati ।
dīkṣitaḥ sarvayajñeṣu somapānaṃ dine dine ।।
sarvāṇi yaṃṣāṃ gaṅgāyāstoyaiḥ kṛtyāni sarvadā ।
dehaṃ tyaktvā narāste tu modante śivasannidhau ।।
devāḥ somārkasaṃsthāni yathā śakrādayo mukhaiḥ ।
amṛtānyupabhuñjanti tathā gaṅgājalaṃ narāḥ ।।
kanyādānaiśca vidhivadbhūmidānaiśca bhaktitaḥ ।
annadānaiśca godānaiḥ svarṇadānādibhistathā ।।
rathāśvagajadānaiśca yatpuṇyaṃ parikīrtitam ।
tataḥ śataguṇaṃ puṇyaṃ gaṅgāṃbhaśculukāśanāt ।।
cāndrāyaṇasahasrāṇāṃ yatphalaṃ parikīrtitam ।
tato adhikaphalaṃ gaṅgātoyapānādavāpyate ।।
gaṇḍūṣamātrapāne tu aśvamedhaphalaṃ labhet ।
svacchandaṃ yaḥ pibedaṃbhastasya muktiḥ kare sthitā ।।
tribhiḥ sārasvataṃ toyaṃ saptabhistvatha yāmunam ।
nārmadaṃ daśabhirmāsairgāṅgaṃ varṣeṇa jīryati ।।
śāstreṇākṛtatoyānāṃ mṛtānāṃ kvāpi dehanām ।
taduttaraphalāvāptirgaṅgāyāmasthiyogataḥ ।।
cāndrāyaṇasahasraṃ tu yaścaretkāyaśodhanam ।
yaḥ pibettu yatheṣṭhaṃ hi gaṅgāmbhaḥ sa viśiṣyate ।।
gaṅgāṃ paśyati yaḥ stauti snāti bhaktyā pibejjalam ।
sa svargaṃ jñānamamalaṃ yogaṃ mokṣaṃ ca vindati ।।
yastu sūryyāṃśuniṣṭaptaṃ gāṅgeyaṃ pibate jalam ।
gomūtrayāvakāhārādgāṅgapānaṃ viśiṣyate ।।

iti śrībṛhannāradīyapurāṇottarabhāge mohinīvasusaṃvāde gaṅgāmāhātmyavarṇanaṃ nāmāṣṭatriṃśattamo adhyāyaḥ

vasuruvāca
śṛṇu mohini vakṣyāmi gaṅgāyā darśane phalam ।
yaduktaṃ hi purāṇeṣu munibhistattvadarśibhiḥ ।।
bhavanti nirviṣāḥ sarpā yathā tārkṣyasya daśa nāt ।
gaṅgāsaṃdarśanāttadvatsarvapāpaiḥ pramucyate ।।
saptāvarān saptaparān pitṛṃstebhyaśca ye pare ।
pumāṃstārayate gaṅgāṃ vīkṣya spṛṣṭvāvagāhya ca ।।
darśanātsparśanātpānāttathā gaṅgeti kīrtanāt ।
pumānpunāti puruṣāñchataśo atha sahasraśaḥ ।।
jñānamaiśvaryamatulaṃ pratiṣṭhāyuryaśastathā ।
śubhānāmāśramāṇāṃ ca gaṅgādarśanajaṃ phalam ।।
sarvendriyāṇāṃ cāñcalyaṃ vyasanāni ca pātakam ।
nirghṛṇatvaṃ ca naśyanti gaṅgādarśana mātrataḥ ।।
parahiṃsā ca kauṭilyaṃ paradoṣādyavekṣaṇam ।
dāṃbhikatvaṃ nṛṇāṃ gaṅgādarśanādeva naśyati ।।
muhurmuhustathā paśyetspṛśedvāpi muhurmuhuḥ ।
bhaktyā yadicchati naraḥ śāśvataṃ padamavyayam ।।
vāpīkūpataḍāgādiprapāsatrādibhistathā ।
anyatra yadbhavetpuṇyaṃ tadgaṅgādarśanādbhavet ।।
yatphalaṃ jāyate puṃsāṃ darśane paramātmanaḥ ।
tadbhavedeva gaṅgāyā darśanādbhaktibhāvataḥ ।।
naimiṣe ca kurukṣetre narmadāyāṃ ca puṣkare ।
snānātsaṃsparśanā sevya yatphalaṃ labhate naraḥ ।।
tadgaṅgādarśanādeva kalau prāhurmaharṣayaḥ ।
atha te smaraṇasyāpi gaṅgāyā bhūpabhāmini ।।
pravakṣyāmi phalaṃ yattu purāṇeṣu prakīrtitam ।
aśubhaiḥ karmabhiryuktānmajjamānānbhavārṇave ।।
patato narake gaṅgā smṛtā dūrātsamuddharet ।
yojanānāṃ sahasreṣu gaṅgāṃ smarati yo naraḥ ।।
api duṣkṛtakarmā hi labhate paramāṃ gatim ।
smaraṇādeva gaṅgāyāḥ pāpasaṃghātapañjaram ।।
bhedaṃ sahasradhā yāti girirvajrahato yathā ।
gacchaṃstiṣṭhansvapandhyāyañjāgradbhuñjan hasan rudan ।।
yaḥ smaretsatataṃ gaṅgāṃ sa ca mucyeta bandhanāt ।
sahasrayojanasthāśca gaṅgāṃ bhaktyā smaranti ye ।।
gaṅgāgaṅgeti cākruśya mucyante te api pātakāt ।
ye ca smaranti vai gaṅgāṃ gaṅgābhaktiparāśca ye ।।
te apyaśeṣairmahāpāpairmucyante nātra saṃśayaḥ ।
bhavanāni vicitrāṇi vicitrābharaṇāḥ striyaḥ ।।
ārogyaṃ vittrasaṃpattirgaṅgāsmaraṇañja phalam ।
manasā saṃsmaredyastu gaṅgāṃ dūrasthito naraḥ ।।
cāndrāyaṇasahasrasya sa phalaṃ labhate dhruvam ।
gaṅgā gaṅgā japannāma yojanānāṃ śate sthitaḥ ।।
mucyate sarvapāpebhyo viṣṇulokaṃ ca gacchati ।
kīrtanānmucyate pāpāddarśanānmaṅgalaṃ labhet ।।
avagāhya tathā pītvā punātyāsaptamaṃ kulam ।
saptāvaparānparānsapta saptātha parataḥ parān ।।
gaṅgā tārayate puṃsāṃ prasaṃgenāpi kīrtitā ।
aśraddhayāpi gaṅgāyā yattu nāmānukīrtanam ।।
karoti puṇyavāhinyāḥ so api svargasya bhājanam ।
sarvāvasthāṃ gato vāpi sarvadharmavivarjitaḥ ।।
gaṅgāyāḥ kīrtanenaiva śubhāṃ gatimavāpnuyāt ।
brahmahā guruhāgoghnaḥ spṛṣṭo vā sarvapātakaiḥ ।।
gaṅgātoyaṃ naraḥ spṛṣṭvā mucyate sarvapātakaiḥ ।
kadā drakṣyāmi tāṃ gaṅgāṃ kadā snānaṃ labhe hyaham ।।
iti puṃsābhilaṣitā kulānāṃ tārayecchatam ।
atha snānaphalaṃ devi gaṅgāyāḥ pravadāmi te ।।
yacchrutvā sarvapāpebhyo mucyate nātra saṃśayaḥ ।
snātasya gaṅgāsalile sadyaḥ pāpaṃ praṇaśyati ।।
apūrvapuṇyaprāptiśca sadyo mohini jāyate ।
snātānāṃ śucibhistoyairgāṅgeyaiḥ prayatātmanām ।।
vyuṣṭirbhavati yā puṃsāṃ na sā kratuśatairapi ।
apahatya tamastīvraṃ yathā bhātyudaye raviḥ ।।
tathāpahatya pāpmānaṃ bhāti gaṅgājalokṣitaḥ ।
ekenaivāpi vidhinā snānena nṛpasundari ।।
aśvamedhaphalaṃ martyo gaṅgāyāṃ labhate dhruvam ।
anekajanmasaṃbhūtaṃ puṃsaḥ pāpaṃ praṇaśyati ।।
snānamātreṇa gaṅgāyāḥ sadyaḥ syātpuṇyabhājanam ।
anyasthānakṛtaṃ pāpaṃ gaṅgātīre vinaśyati ।।
gaṅgātīre kṛtaṃ pāpaṃ gaṅgāsnānena naśyati ।
rātrau divā ca saṃdhyāyāṃ gaṅgāyāṃ tu prayatnataḥ ।।
snātvāśvamedhajaṃ puṇyaṃ gṛhe apyuddhṛtatatajjalaiḥ ।
sarvatīrtheṣu yatpuṇyaṃ sarveṣṭāyataneṣu ca ।।
tatphalaṃ labhate martyo gaṅgāsnānānna saṃśayaḥ ।
mahāpātakasaṃyukto yukto vā sarvapātakaiḥ ।।
gaṅgāsnānena vidhivanmucyate sarvapātakaiḥ ।
gaṅgā snānātparaṃ snānaṃ na bhūtaṃ na bhaviṣyati ।।
viśeṣataḥ kaliyuge pāpaṃ harati jāhnavī ।
nihatya kāmajāndoṣānkāyavākcittasaṃbhavān ।।
gaṅgāsnānena bhaktyā tu modate divi devavat ।
varṣaṃ snāti ca gaṅgāyāṃ yo naro bhaktisaṃyutaḥ ।।
tasya syādvaiṣṇave loke sthitiḥ kalpaṃ na saṃśayaḥ ।
āmṛtyuṃ snāti gaṅgāyāṃ yo naro nityameva ca ।।
samastapāpanimuktaḥ samastakulasaṃyutaḥ ।
samastabhogasaṃyukto viṣṇuloke mahīyate ।।
parārddhadvitayaṃ yāvannātra kāryā vicāraṇā ।
gaṅgāyāṃ snāti yo martyo nairantaryeṇa nityadā ।।
jīvanmuktaḥ sa cātraiva mṛto viṣṇupadaṃ vrajet ।
prātaḥsnānāddaśaguṇaṃ puṇyaṃ madhyandine smṛtam ।।
sāyaṅkāle śataguṇamanantaṃ śivasannidhau ।
kapilākoṭidānāddhi gaṅgāsnānaṃ viśiṣyate ।।
kurukṣetrasamā gaṅgā yatra tatrāvagāhitā ।
haridvāre prayāge ca siṃdhusaṃge phalādhikā ।।
ye madīyāṃśusaṃtapte jale te snānti jāhnavi ।
te bhitvā maṇḍalaṃ yānti mokṣaṃ ceti ravervacaḥ ।।
yo gṛhe sve sthito api tvāṃ snāne saṃkīrtayiṣyati ।
so api yāsyati nākaṃ vai ityāha varuṇaśca tām ।।

iti śrībṛhannāradīyapurāṇottarabhāge mohinīcarite gaṅgāsnānamāhātmyaṃ nāmaikonacatvāriṃśo adhyāyaḥ

vasuruvāca
atha kālaviśeṣe tu gaṅgāsnānasya te phalam ।
kīrtayiṣyāmi vāmoru sāvadhānā niśāmaya ।।
nairantaryeṇa gaṅgāyā māghe snāti ca yo naraḥ ।
saśakraloke suciraṃ kālaṃ tiṣṭhetsagotrajaḥ ।।
tato brahmapuraṃ yāti kalpakoṭiśatāyutaiḥ ।
nairantaryeṇa vidhivadgaṅgāyāṃ snāti yo naraḥ ।।
ṣaṇmāsa mekakālāśī sakṛdevottarāyaṇe ।
so api viṣṇupadaṃ yāti kulānāṃ śatamuddharan ।।
saṃkrāntiṣu tu sarvāsu snātvā gaṅgājale naraḥ ।
vimānenārkavarṇena sa vrajedviṣṇumandiram ।।
viṣuve ayanasaṃkrāntau viśeṣātphalamīritam ।
tapaḥsamaṃ kārtike api gaṅgāsnāne phalaṃ viduḥ ।।
meṣapraveśārkakāle kārtikyāṃ vāpi mohini ।
māghasnānādhikaṃ prāhuḥ kamalāsanapūrvakāḥ ।।
saṃvatsarasnānajanyaṃ phalamakṣayake tithau ।
kārtike vāpi vaiśākhe iti prāha pitā tava ।।
manvādau ca yugādau yatproktaṃ gaṅgājale phalam ।
snānaina yājyavanite trimāsyāpi ca tatphalam ।।
dvādaśyāṃ śravaṇarkṣe ca aṣṭabhyāṃ puṣyayogataḥ ।
ārdrāyāṃ ca caturdaśyāṃ gaṅgāsnānaṃ sudurlabham ।।
pūrṇimā mādhave puṇyā tathā kārtikamāghayoḥ ।
amāvasyāstathaiteṣāṃ gaṅgāsnāne sudurlabhāḥ ।।
kṛṣṇāṣṭamyāṃ sahasraṃ tu śataṃ syātsarvaparvasu ।
amāyāṃ ca tathāṣṭamyāṃ māghāsitadale sati ।।
ardhodayaṃ tadā parvakiñcinnyūnaṃ mahodayaḥ ।
mahodaye śataguṇaṃ lakṣamarddhodaye smṛtam ।।
snānaṃ gaṅgājale devi grahaṇāccandrasūryayoḥ ।
māsatrayasnānaphalaṃ phālgunāṣāḍha māsayoḥ ।।
janmarkṣe tu kṛte snāne gaṅgāyāṃ bhaktibhāvataḥ ।
janmaprabhṛti pāpaṃ vai saṃcitaṃ hi vinaśyati ।।
caturdaśyāṃ māghakṛṣṇe vyatīpātaśca durlabhaḥ ।
kṛṣṇāṣṭamyāṃ viśeṣeṇa vaidhṛtirjāhnavījale ।।
māghaṃ sakalamevāpi naro yo vidhipūrvakam ।
aruṇodayake snāyī sa tu jātismaro bhavet ।।
sarvaśāstrārthavijjñānī nīrogaśca bhavedbhruvam ।
saṃkrāntyāṃ pakṣayorante grahaṇe candrasūryayoḥ ।।
gaṅgāsnāto naraḥ kāmādbrahmaṇaḥ sadanaṃ labhet ।
indorlakṣaguṇaṃ proktaṃ raverdaśaguṇaṃ tataḥ ।।
gaṅgātīre tu saṃprāptā indoḥ koṭī raverdaśa ।
vāruṇena samāyuktā madhau kṛṣṇā trayodaśī ।
gaṅgāyāṃ yadi labhyeta sūryagrahaśataiḥ samā ।।
jyeṣṭhe māsi kṣitisutadine śuklapakṣe daśamyāṃ haste śailādavataradasau jāhnavī martyalokam ।
pāpānyasyāṃ harati hi tithau sā daśaiṣādyagaṅgā puṇyaṃ dadyādapi śataguṇaṃ vājimedhakratośca ।।
mahāpātakasaṃghāni yāni pāpāni saṃti me ।
govindadvādaśīṃ prāpya tāni me hana jāhnavi ।।
maghāsaṃjñena ṛkṣeṇa candraḥ saṃpūrṇamaṇḍalaḥ ।
guruṇā yāti saṃyogaṃ tanmahatvaṃ titheḥ smṛtam ।।
gaṅgāyāṃ yadi labhyeta sūryagrahaśataiḥ samā ।
atha deśaviśeṣeṇa snānasya phalamucyate ।।
kurukṣetrāddaśaguṇā yatra tatrāvagāhitā ।
kurukṣetrācchataguṇā yatra vindhyena saṃyutā ।।
vindhyācchataguṇā proktā kāśīpuryāṃ tu jāhnavī ।
sarvatra durlabhā gaṅgā triṣu sthāneṣu cādhikā ।।
gaṅgādvāre prayāge ca gaṅgāsāgarasaṃgame ।
eṣu snātā divaṃ yānti ye mṛtāste apunarbhavāḥ ।।
gaṅgādvāre kuśāvarte snāne puṇyaphalaṃ śṛṇu ।
saptānāṃ rājasūyānāṃ phalaṃ syādaśvamedhayoḥ ।।
uṣitvā tatra māsārddhaṃ ṣaṇṇāṃ viśvajitāṃ phalam ।
daśāyutānāṃ tu gavāṃ dānapuṇyaṃ vidurbudhāḥ ।।
sarottame atha govindaṃ rudraṃ kanakhale sthitam ।
snātvā vāpyeṣu gaṅgāyāṃ puṇyamakṣayamāpnuyāt ।।
tīrthaṃ ca saukaraṃ nāma mahāpuṇyaṃ śubhe śṛṇu ।
yasminnāvirabhūtpūrvaṃ vārāhākṛtiracyutaḥ ।।
śatasyāgnicitāṃ puṇyaṃ jyotiṣṭomadvayasya ca ।
agniṣṭomasahasrasya phalamāpnoti mānavaḥ ।।
tatraiva brahmaṇastīrthe jyotiṣṭomāyutasya ca ।
aśvamedhatrayasyāpi snātaḥ puṇyaṃ labhennaraḥ ।।
kubjākhyaṃ tīrthamanaghaṃ yatra ca vyādhayo akhilāḥ ।
naśyanti sarvajanmotthaṃ pātakaṃ cāpi mohini ।।
atrānyatkāpilaṃ tīrthaṃ yatra snāto naraḥ śubhe ।
kapilāṣṭāyutasyāpi dānatulyaphalaṃ labhet ।।
gaṅgādvāre kuśāvarte bilvake nīlaparvate ।
tīrthe kanakhale snātvā dhūtapāpo vrajeddivam ।।
pavitrārthaṃ tatastīrthaṃ sarvatīrthottamottamam ।
dvayorviśvajitostatra snānātpuṇyaṃ labhennaraḥ ।।
veṇīrājyaṃ tatastīrthaṃ sarayūryatra gaṅgayā ।
supuṇyayā mahāpuṇyā svasā svasreva saṃgatā ।।
harerdakṣiṇapādābjakṣālanādamarāpagā ।
vāmapādodbhavā vāpi sarayūrmānasaprasūḥ ।।
tīrthe tatrārcayan rudraṃ viṣṇuṃ viṣṇutvamāpnuyāt ।
pañcāśvamedhaphaladaṃ snānaṃ tatra prakīrtitam ।।
tatastu gāṇḍavaṃ tīrthaṃ gaṇḍakī yatra saṃgatā ।
gosahasrasya dānaṃ ca tatra snānaṃ samaṃ dvayam ।।
rāmatīrthaṃ tataḥ puṇyaṃ vaikuṇṭhaṃ yatra sannidhau ।
somatīrthaṃ tataḥ puṇyaṃ yatrāsau nakulo muniḥ ।।
samabhyarcya śivaṃ dhyāyangaṇatāṃ tu samāyayau ।
caṃpakākhyaṃ puṇyatīrthaṃ yadgaṅgottaravāhinī ।।
maṇikarṇikayā tulyaṃ mahāpātakanāśanam ।
kalaśākhyaṃ tatastīrthaṃ kalaśādutthito muniḥ ।।
agastyaḥ pūjayanyatra rudraṃ munivaro abhavat ।
somadvīpaṃ mahāpuṇyaṃ tīrthaṃ vārāṇasīsamam ।।
somo yatrārcayannīśaṃ rudreṇa śirasā dhṛtaḥ ।
viśvāmitrasya bhaginī gaṅgayā yatra saṃgatā ।।
tatrāpluto naro bhūyādvāsavasya priyo atithiḥ ।
jahnuhrade mahātīrthe snāto martyo hi mohini ।।
ekaviṃśatikulyānāṃ tārako bhavati dhruvam ।
tasmādadititīrthaṃ ca yatrāvāpāditirharim ।।
kaśyapāttatra subhage snānamāhurmahodayam ।
śiloccayaṃ mahātīrthaṃ yatra taptvā tapaḥ prajāḥ ।।
tṛṇādibhiḥ saha svargaṃ yānti tīrthagaṇāśrayāt ।
indrāṇīnāmatīrthaṃ syādyatrendrāṇī tu vāsavam ।।
tapastaptvā patiṃ lebhe sevyametatprayāgavat ।
puṇyadaṃ snātakaṃ tīrthaṃ viśvāmitrastapaścaran ।।
yatra brahmarṣitāṃ lebhe kṣattriyastīrthā sevayā ।
pradyumnatīrthaṃ tapasā khyātaṃ yatra smaro hareḥ ।।
pradyumnanāmā putro abhūtparaṃ tatra mahodayam ।
tato dakṣaprayāgaṃ tu gaṅgāto yamunāgata ।।
snātvā tatrākṣayaṃ puṇyaṃ prayāga iva labhyate ।।

iti śrībṛhannāradīyapurāṇottarabhāge mohinīvasusaṃvāde gaṅgāmāhātmye sthalaviśeṣasnānaphalakathanaṃ nāma catvāriṃśattamo adhyāyaḥ

vasuruvāca
athāvagāhanādīnāṃ karmaṇāṃ phalamucyate ।
sāvadhānā śṛṇuṣva tvaṃ brahmaputri nṛpapriye ।।
yaiḥ puṇyavāhinī gaṅgā sakṛdbhaktyāvagāhitā ।
teṣāṃ kulānāṃ lakṣaṃ tu bhavāttārayate śivā ।।
sāmānyasthānato devi tatra saṃdhyā hyupāsitā ।
puṇyaṃ lakṣaguṇaṃ kartuṃ samarthā dvijapāvanī ।।
dattāḥ pitṛbhyo yatrāpastanayaiḥ śraddhayānvitaiḥ ।
akṣayāṃ tu prakurvanti tṛptiṃ mohini durlabhām ।।
yāvantaśca tilā martyārgṛhītāḥ pitṛkarmaṇi ।
tāvadvarṣasahasrāṇi pitaraḥ svargavāsinaḥ ।।
pitṛlokeṣu ye kecitsarveṣāṃ pitaraḥ sthitāḥ ।
tarpyamāṇāḥ parāṃ tṛptiṃ yānti gaṅgājalaiḥ śubhaiḥ ।।
ya icchetsaphalaṃ janma saṃtatiṃ vā śubhānane ।
sa pitṝṃstarpayedgaṅgāmabhigamya surāṃstathā ।।
ye matā durgatā martyāstarpitāstatkulodbhavaiḥ ।
kuśaistilairgāṅgajalaiste prayānti hareḥ padam ।।
svargasasthāśca ye kecitpitaraḥ puṇyaśīlinaḥ ।
te tarpitā gāṅgajalairmokṣe yānti vidhervacaḥ ।।
māsaṃ tarpaṇamātreṇa piṇḍasaṃpātanena ca ।
gaṅgāyāṃ pitaraḥ sarve suprītāḥ sūryavarcasaḥ ।।
apsaro gaṇaṇasaṃyuktānhemaratnavibhūṣitān ।
muktājālaparicchannānveṇuvīṇānināditān ।।
bherīśaṅkhamṛdaṅgādinirghoṣānsragvibhūṣitān ।
gandharvadeharucirāndivyabhogasamanvitān ।।
āruhya tu vimānāgryānbrahyalokaṃ prayānti hi ।
gaṅgāyāṃ tu naraḥ snātvā yo nityaṃ liṅgamarcayet ।।
ekena janmanā mokṣaṃ paramānpoti sa dhruvam ।
agnihotrāṇi vedāśca yajñāśca bahudakṣiṇāḥ ।।
gaṅgāyāṃ liṅgapūjāyāḥ koṭyaṃśenāpi no samāḥ ।
pitṝnudiśya vā devāngaṅgāṃbhibhiḥ prasiṃcayet ।।
tṛptāḥ syustasya pitaro narakasthāśca tatkṣaṇāt ।
mṛtkuṃbhāttāmrakuṃbhaistu snānaṃ daśaguṇaṃ smṛtam ।।
raupyaiḥ śataguṇaṃ puṇyaṃ hemaiḥ koṭiguṇaṃ smṛtam ।
evamarghe ca naivedye balipūjādiṣu kramāt ।।
pātrāṃ taraviśeṣeṇa phalaṃ caivottarottaram ।
vibhave sati yo mohānna kuryādvidhivistaram ।।
na sa tatkarmaphalabhāgdevadrohī prakīrtyate ।
devānāṃ darśanaṃ puṇyaṃ darśanātsparśanaṃ varam ।।
sparśanādarcanaṃ śreṣṭhaṃ ghṛtasnānamataḥ param ।
prāhurgaṅgājalaiḥ snānaṃ ghṛtasnānasamaṃ budhāḥ ।।
arghyaṃ dravyaviśeṣeṇa gaṅgātoyena yaḥ sakṛt ।
māgadhaprasthamātreṇa tāmrapātrasthitena ca ।।
devatābhyaḥ pradadyāttu svakīyapitṛbhiḥ saha ।
putrapautraiśca saṃyuktaḥ sa ca vai svargamāpnuyāt ।
āpaḥ kṣīraṃ kuśāgrāṇi ghṛtaṃ dadhi tathā madhu ।।
raktāni karavīrāṇi tathā vai raktacandanam ।
aṣṭāṅgaireṣa yuktor'gho bhānave parikīrtitaḥ ।।
viṣṇoḥ śivasya sūryyasya durgāyā brahmaṇastathā ।
gaṅgātīre pratiṣṭhāṃ tu yaḥ karoti narottamaḥ ।।
tathaivāyatanānyeṣāṃ kārayatyapi śaktitaḥ ।
anyatīrtheṣu karaṇātkoṭiguṇaṃ bhavet ।।
gaṅgātīrasamudbhūtamṛdā ligāni śaktitaḥ ।
salakṣaṇāni kṛtvā tu pratiṣṭhāpya dine dine ।।
mantreśca patrapuṣpādyaiḥ pūjayitvā ca śaktitaḥ ।
gaṅgāyāṃ nikṣipennityaṃ tasya pupayamanantakam ।।
sarvānandapradāyinyāṃ gaṅgāyāṃ yo narottamaḥ ।
aṣṭākṣaraṃ japedbhaktya muktistasya kare sthitā ।।
namo nārāyaṇāyeti praṇavādyaṃ niyamya ca ।
ṣaṇmāsaṃ japataḥ sarvā hyupatiṣṭhanti siddhayaḥ ।।
namaḥ śivāyeti mantraṃ satāraṃ vidhinā tu yaḥ ।
caturviśatilakṣaṃ vai japetsākṣātsaśaṅkaraḥ ।।
pañcākṣarī siddhavidyā śiva eva na saṃśayaḥ ।
apavitraḥ pavitro vā japanniṣpātako bhavet ।।
pūjitāyāṃ tu gaṅgāyāṃ pūjitāḥ sarva devatāḥ ।
tasmātsarvaprayatnena pūjayedamarāpagām ।।
caturbhujāṃ trinetrāṃ ca sarvāvayavaśobhitām ।
ratnakuṃbhasitāṃbhojavarābhayakaraṃ śubhām ।।
śvetavastraparīdhānāṃ muktāmaṇivibhūṣitām ।
suprasannāṃ suvadanāṃ karuṇārdrahṛdaṃbujām ।।
sudhāplāvitabhūpṛṣṭhāṃ trailokyanamitāṃ sadā ।
dhyātvā jalamayīṃ gaṅgāṃ pūjayanpuṇyabhāgbhavet ।।
māsārddhamapi yastvevaṃ nairantaryeṇa pūjayet ।
sa eva devasadṛśo bahukāle phalādhikaḥ ।।
vaiśākhaśuklasaptamyāṃ jahnunā jāhnavī purā ।
krodhātpītā punastyaktā karṇaraṅghrāttu dakṣiṇāt ।।
tāṃ tatra pūjayeddevīṃ gaṅgāṃ gaganamekhalām ।
akṣayāyāṃ tu vaiśākhe kārtike api śubhānane ।।
rātrau jāgaraṇaṃ kṛtvā yavānnaiśca tilaistathā ।
viṣṇuṃ gaṅgāṃ ca śaṃbhuṃ ca pūjayedbhakti bhāvataḥ ।।
tathā sugandhaiḥ kusumaiḥ kuṅkumāgarumandanaiḥ ।
tulasībilvapatrādyairmātuluṅgaphalādibhiḥ ।।
dhūpairdīpaiśca naivedyairyathā vibhavavistaraiḥ ।
kalpakoṭisahasrāṇi kalpakoṭiśatāni ca ।।
divyaṃ vimānamāsthāya viṣṇuloke mahīyate ।
tato mahītalaṃ prāpya rājā bhavati dhārmikaḥ ।।
bhuktvā vividhasaukhyāni rūpaśīlaguṇānvitaḥ ।
dehānte jñānavānbhūtvā śivasāyujyamāpnuyāt ।।
yajño dānaṃ tapo japyaṃ śrāddhaṃ ca surapūjanam ।
gaṅgāyāṃ tu kṛtaṃ sarvaṃ koṭikoṭiguṇaṃ bhavet ।।
yastvakṣayatṛtīyāyāṃ gaṅgātīre dadāti vai ।
ghṛtadhenuṃ vidhānena tasya puṇyaphalaṃ śṛṇu ।।
kalpakoṭisahasrāṇi kalpakoṭiśatāni ca ।
sahasrādityasaṃkāśaḥ sarvakāmasamanvitaḥ ।।
hemaratna maye citre vimāne haṃsabhūṣite ।
svakīyapitṛbhiḥ sārddhaṃ brahmaloke mahīyate ।।
tatastu jāyate vipro gaṅgātīre dhanānvitaḥ ।
ante tu brahmavidbhūtvā mokṣamāpnotyasaṃśayaḥ ।।
tathaiva gopradānaṃ ca vidhinā kurute tu yaḥ ।
golomasaṃkhyavarṣāṇi svargaloke mahīyate ।।
jāyate ca kule paścāddhanadhānyasamākule ।
ratnakāñcanabhūpūrṇe śīlavidyāyaśonvite ।।
sa bhuktvā vipulānbhogānputrapautrasamanvitaḥ ।
mokṣabhāgī bhavennṛnaṃ nātrakāryā vicāraṇā ।।
kapilā yadi dattā syādvidhinā vedapārage ।
narakasthānpitṝnsarvānsvargaṃ nayati vai tadā ।।
bhūmiṃ nivartanamitāṃ gaṅgātīre dadāti yaḥ ।
bhūmireṇupramāṇābdaṃ brahmaviṣṇuśivātigaḥ ।।
jāyate ca punarbhūmau saptadvīpapatirbhavet ।
bherīśaṅkhādinirghoṣairgītavāditraniḥsvanaiḥ ।।
stutibhirmāgaghānāṃ ca supto asau pratibudhyate ।
sarvasaukhyānyavāpyeha sarvadharmaparāyaṇaḥ ।।
narakasthānpitṝnsarvānprāpayitvā divaṃ tathā ।
svargasthitānmokṣayitvā svayaṃ jñānī ca mohini ।।
ante jñānāsinā chitvā avidyāṃ pañcaparvikām ।
paraṃ vairāgyamāpannaḥ paraṃ brahmādhi gacchati ।।
saptahastena daṇḍena triṃśaddaṇḍā nivartanam ।
tribhāgahīnaṃ gocarma mānamāha vidhiḥ svayam ।।
grāmaṃ gaṅgātaṭe yo vai brāhmaṇebhyaḥ prayacchati ।
brahmaviṣṇuśivaprītye durgāyā bhāskarasya ca ।।
sarvadāneṣu yatpuṇyaṃ sarvayajñeṣu yatphalam ।
tapovrateṣu puṇyeṣu yatphalaṃ parikīrtitam ।।
sahasraguṇitaṃ tattu vijñeyaṃ grāmadāyinaḥ ।
sūryakoṭipratīkāśe vimāne vaiṣṇave pure ।।
krīḍate śāṅkare vāpi stuto devādibhirmudā ।
bhūmireṇvabdasaṃkhyākaṃ kālaṃ sthitvā ca tatra saḥ ।।
aṇimādiguṇairyukte yogināṃ jāyate kule ।
akṣayāyāṃ tu yo devi svarṇaṃ ṣoḍaśamāsikam ।।
dadāti dvijamukhyāya so api lokeṣu pūjyate ।
annadānādviṣṇulokaṃ śaivaṃ vai tiladānataḥ ।।
brāhmaṃ ratnapradānena gohiraṇyena vāsavam ।
gāndharvaṃ svarṇavāsobhiḥ kīrtiṃ kanyāpradānataḥ ।।
vidyayā muktidaṃ jñānaṃ prāpya yāyānnirañjanam ।
gaṃmātīre naro yastu nānāvṛkṣaiḥ samanvitam ।।
ārāmaṃ kārayedbhaktyā gṛhaṃ copavanānvitam ।
kadalīnārikeraiśca kapitthāśokacaṃpakaiḥ ।।
panasairbilvavṛkṣaiśca kadaṃbāśvatthapāṭalaiḥ ।
āmraistālairnāgaraṅgairvṛkṣairanyaiśca saṃyutam ।।
jātīvijayasaṃyuktaṃ tathā pāṭalarājitam ।
nicitaṃ kārayitvaivamāvāsaṃ puṣpaśobhitam ।।
śivāya viṣṇave vāpi durgāyai bhāskarāya ca ।
prayacchati tathā bhaktyā sarvārthaṃ parikalpya ca ।।
tasya puṇyaphalaṃ vakṣye saṃkṣepānnatu vistarāt ।
yāvanti teṣāṃ vṛkṣāṇāṃ puṣpamūlaphalāni ca ।।
bījāni ca vicitrāṇi teṣāṃ mūlāni vai tathā ।
tāvatkalpasahasrāṇi teṣāṃ lokeṣu saṃsthitiḥ ।।

iti śrībṛhannāradīyapurāṇottarabhāge mohinīvasusaṃvāde gaṅgāmāhātmye dānādividhivarṇanaṃ nāmaikacatvāriṃśattamo adhyāyaḥ

mohinyuvāca
dhanyāhaṃ kṛtakṛtyāhaṃ saphalaṃ jīvitaṃ mama ।
yacchrutaṃ tvanmukhāṃbhojādgāmāhātmyamuttamam ।।
aho gaṅgāsamaṃ tīrthaṃ nāsti kiñciddharā tale ।
yasyāḥ saṃdarśanādīnāmīdṛśaṃ puṇyamīritam ।।
guḍadhenvādidhenūnāṃ vidhānaṃ ca yathākramam ।
tathā kathayaviprendra bhaktāhaṃ tava sarvadā ।।
vasiṣṭha uvāca
tacchrutvā mohinīvākyaṃ vasustasyāḥ purohitaḥ ।
vedāgamānāṃ tattvajñaḥ smayamāna uvāca ha ।।
vasuruvāca
śṛṇu mohini vakṣyāmi yatpṛṣṭaṃ hi tvayā mama ।
guḍadhenuvidhānaṃ ca yathā śāstre prakīrtitam ।।
kṛṣṇājinaṃ caturgrīvaṃ vinyasedbhuvi ।
gomayenopaliptāyāṃ kuśānāstīrya yatnataḥ ।।
praṅmukhīṃ kalpayeddhenumudakpādāṃ savatsakām ।
uttamā guḍadhenustu caturbhāraiḥ prakīrtitā ।।
vatsaṃ bhāreṇa kurvīta bhārābhyāṃ madhyamā smṛtā ।
arddhabhāreṇa vatsaḥ syātkaniṣṭhā bhārakeṇa tu ।।
caturthāṃśena vatsaḥ syād gṛhavittānusārataḥ ।
prabhuḥ prathamakalpasya yo anukalpena vartayet ।।
na sāṃparāyikaṃ tasya durmaterjāyate phalam ।
dhenuvatsau ghṛtasyaitau sitaślakṣṇāṃbarāvṛtau ।।
śuktikarṇāvikṣupādau śuddhamuktālekṣaṇau ।
sitasūtraśirālau ca sitakaṃbalakaṃbalau ।।
tāmragaṇḍūkapṛṣṭhau tau sitacāmaralomakau ।
vidrumakramago petau navanītastanānvitau ।।
kāṃsyadohāvindranīlamaṇikalpitatārakau ।
suvarṇaśṛṅgābharaṇau śuddharaupyakhurāvubhau ।।
nānāphalaṃ samāyuktau ghrāṇagandhakaraṇḍakau ।
ityevaṃ racayitvā tu dhūpadīpairathārcayet ।।
yā lakṣmīḥ sarvabhūtānāṃ yā ca deveṣvavasthitā ।
dhenurūpeṇa sā devī mama śāntiṃ prayacchatu ।।
dehasthā yā ca rudrāṇāṃ śaṅkarasya sadā priyā ।
dhenurūpeṇa sā devī mama pāpaṃ vyapohatu ।।
viṣṇorvakṣasi yā lakṣmīḥ svāhārūpā vibhāvasoḥ ।
candrārkaśakraśaktiryā dhenurūpāstu sā śriye ।।
caturmukhasya yā lakṣmīrlakṣmīryā dhanadasya ca ।
lakṣmīryā lokapālānāṃ sā dhenurvaradāstu me ।।
svadhā yā pitṛmukhyānāṃ svāhā yajñamujā ca yā ।
sarvapāpaharā dhenuḥ sā me śāntiṃ prayacchatu ।।
evamāṃmatrya tāṃ dhenuṃ brāhmaṇāya nivedayet ।
vidhānametaddhenūnāṃ sarvāsāmiha paṭhyate ।।
yāstu pāparvināśinyaḥ kīrtitā daśadhenavaḥ ।
tāsāṃ svarūpaṃ vakṣyāmi śāstrokaṃ śṛṇu mohini ।।
prathamā guḍadhenuḥ syād ghṛtadhenurathāparā ।
tiladhenustṛtīyā ca caturthī jalasaṃjñitā ।।
pañcamī kṣīradhenuśca ṣaṣṭhī madhumayī smṛtā ।
saptamī śarkarādhenurdadhidhenustathāṣṭamī ।।
ratnadhenuśca navamī daśamī tu svarūpataḥ ।
kuṃbhāḥ syurdravadhenūnāṃ cetarāsāṃ tu rāśayaḥ ।।
survaṇadhenumapyatra kecidicchanti sūrayaḥ ।
navanītena tailena tathā ke api maharṣayaḥ ।।
etadeva vidhānaṃ syādeta eva hyupaskarāḥ ।
mantrāvāhanasaṃyuktāḥ sadā parvaṇi parvaṇi ।।
yathāśraddhaṃ pradātavyā bhuktimuktiphalapradāḥ ।
anekayajñaphaladāḥ sarvapāpaharāḥ śubhāḥ ।।
ayane viṣuve puṇye vyatīpāte athavā punaḥ ।
yugādau caiva manvādau coparāgādiparvasu ।।
guḍadhenvādayo deyā bhaktiśraddhāsamanvitaiḥ ।
tīrtheṣu svagṛhe vāpi gaṅgātīre viśeṣataḥ ।।
evaṃ datvā vidhānena dhenuṃ dvijavarāya ca ।
pradakṣiṇīkṛtya vipraṃ dakṣiṇābhiḥ pratoṣya ca ।।
ṛtvijaḥ prītisaṃyukto namaskṛtya visarjayet ।
tataḥ saṃpūjayedgaṅgāṃ vidhinā susamāhitaḥ ।।
aṣṭamūrtidharāṃ devīṃ divyarūpāṃ nirīkṣya ca ।
śālitandulaprasthena dviprasthapayasā tathā ।।
pāyasaṃ kārayitvā ca datvā madhu ghṛtaṃ tathā ।
pratyekaṃ palamātraṃ ca bhaktibhāvena saṃyutaḥ ।।
tatpāyasamapūpāṃśca modakā maṇḍalāni ca ।
tathā guñjārddhamātraṃ ca suvarṇaṃ rūpyameva ca ।।
candanāgarukarpūrakuṅkumāni ca guggulam ।
bilvapatrāṇi dūrvāśca rocanā sitacandanam ।।
nīlotpalāni cānyāni puṣpāṇi surabhīṇi ca ।
yathāśakti mahābhaktyā gaṅgāyāṃ caiva nikṣipet ।।
mantreṇānena subhage purāṇoktena cāpi hi ।
oṅgaṅgāyai nārāyaṇyai śivāyai ca namonamaḥ ।।
etadeva vidhānaṃ tu māsi māsi ca mohini ।
paurṇamāsyāmapāyāṃ vā kāryaṃ prātaḥ samāhitaiḥ ।।
varṣaṃ yastu naro bhaktyā yathā śaktyarcayanmudā ।
haviṣyāśī mitāhāro brahmacaryasamanvitaḥ ।।
dine vāpi tathā rātrā niyamena ca mohini ।
saṃvatsarānte tasyeṣā gaṅgā divyavapurddharā ।।
divyamālyāṃbarā caiva divyaratnavibhūṣitā ।
pratyakṣarūpā puratastiṣṭatyeva varapradā ।।
evaṃ pratyakṣarūpāṃ tāṃ gaṅgāṃ divyavapurddharām ।
dṛṣṭvā sva cakṣuṣā martyaḥ kṛtakṛtyo bhavecchubhe ।।
yānyānkāmayate martyaḥ kāmāṃstāṃstānavāpnuyāt ।
niṣkāmastu labhenmokṣaṃ viprastenaiva janmanā ।।
etaddhidhānaṃ ca mayoditaṃ te pṛṣṭaṃ hi sarvaṃ guḍadhenupūrvam ।
gaṅgārcanaṃ muktikaraṃ vrataṃ tta sāṃvatsaraṃ śrīpatituṣṭidaṃ hi ।।

iti śrībṛhannāradīyapurāṇottarabhāge mohinīvasusaṃvāde gaṅgāmāhātmye guḍadhenuvidhikathanaṃ nāma dvicatvāriṃśattamo adhyāyaḥ

vasiṣṭha uvāca
vasorvacanamākarṇya gaṅgāmāhātmyasūcakam ।
punaḥ papraccha rājendraṃ taṃ vipraṃ svapurohitam ।।
mohinyuvāca
śrutaṃ vipra mayā sarvaṃ godānādi śubhāvaham ।
adhunā śrotumicchāmi gaṅgāvratamanuttamam ।।
gaṅgādīnāṃ pūjanaṃ ca sthāpanaṃ tatra vā dvija ।
kiṃ phalaṃ vada sarvajña tvāmahaṃ śaraṇaṃ gatā ।।
adhunā gatidātā tvaṃ varjitāyāśca bandhubhiḥ ।
patyā virahitā cāhaṃ putrahīnā vidāṃvara ।।
tvāmeva śaraṇaṃ prāptā piturvacanagauravāt ।
tadbhavānpraṇatāyā me gaṅgāmāhātmyaṃsaṃyutam ।
devatārādhanaṃ brūhi yacchrutvā mucyate hyaghāt ।।
vasiṣṭha uvāca
tacchrutvā mohinīvākyaṃ vasurvipraḥ pratāpavān ।
sabhājya mohinīṃ bhūpa prāha vedavidāṃ varaḥ ।।
vasuruvāca
sādhu pṛṣṭaṃ tvayā devi lokānāṃ hitakāmyayā ।।
gaṅgāmāhātmyamakhilaṃ mahāpāpapraṇāśanam ।
vṛṣadhvajena kathitaṃ śivena dayayā purā ।।
prītyā devyābhi pṛṣṭena gaṅgātīranivāsinā ।
devaistu bhuktaṃ pūrvāhṇe madhyāhne ṛṣibhistathā ।।
aparāhṇe ca pitṛbhiḥ śarvarṃyāṃ guhyakādibhaiḥ ।
sarvā velā atikramya naktabhojanamuttamam ।।
upavāsādvāraṃ bhaikṣyaṃ bhaikṣyādvaramayācitam ।
ayācitādvāraṃ naktaṃ tasmānnaktaṃ samācaret ।।
haviṣyabhojanaṃ snānaṃ satyamāhāralāghavam ।
agnikāryyamadhaḥśayyāṃ naktāśī ṣaṭ samācaret ।।
gaṅgātīre māghamāse yaḥ kuryānnaktabhojanam ।
śivāyatanapārśve tu kṛśaraṃ ghṛtasaṃyutam ।।
naivedyaṃ ca nivedyaiva kṛśarānnaṃ śivasya tu ।
kāṣṭhamaunena bhuñjāno jihvālaulyaṃ vivarjayet ।।
palāśapatre bhuñjānaḥ śivaṃ smṛtvā jitendriyaḥ ।
dharmarājasya devyāśca pṛthakpiṇḍaṃ prakalpayet ।।
sopavāsaścaturddaśyāṃ bhavedubhayapakṣayoḥ ।
paurṇamāsyāṃ tu gandhaiśca gaṅgāyāḥ salilaistathā ।।
śivaṃ saṃsnāpya payasā madhvājyadadhibhiḥ pṛthak ।
tathaiva hemapuṣpaṃ ca liṅgamūrdhni vinikṣipet ।।
tato dadyāttu śaktyaivāpūpañca ghṛtapācitam ।
tilāḍhakaṃ pragṛhyātha śivaliṅgopari kṣipet ।।
nīlotpalaiśca sarveśaṃ pūjayetpaṅkajairapi ।
tadalābhe tu sauvarṇaiḥ paṅkajaiḥ pūjayeddharam ।।
pāyasaṃ cātra madhvaktaṃ ghṛtayuktaṃ ca guggulam ।
ghṛtadīpaṃ tathā caiva candanādyairvilepanam ।।
dadyādbhaktyā maheśāya tathā patraphalāni ca ।
kṛṣṇagomithunaṃ caiva sarūpaṃ ca nivedayet ।।
bhojayedbrāhmaṇānaṣṭau māsāṃte tu sadakṣiṇān ।
varjayenmadhu māṃsaṃ ca taṃ māsaṃ brahmacaryavān ।।
evaṃ kṛtvā yathoddiṣṭamekavāramidaṃ vratam ।
yamaiśca niyamairyuktaḥ śraddhābhaktiparāyaṇaḥ ।।
iha bhogānavāpnoti pretya cānuttamāṃ gatim ।
indranīlapratīkāśairvimānaiḥ śikhisaṃyuktaiḥ ।।
divyaratnamayaiścaiva divyabhogasamanvitaiḥ ।
gatvā śivapuraṃ ramyaṃ sarvasvakulasaṃyutaḥ ।।
suhṛdbhirvividhaiścaiva vividhānapyabhīpsitān ।
bhuktvā bhogānaśeṣāṃśca yāvadābhūtasaṃplavam ।।
tato bhavati dharmātmā jaṃbūdvīpapatistathā ।
tatra bhuṅkte samastāṃśca bhogānvigatakalmaṣaḥ ।।
surūpaḥ subhagaścaiva tathā vihitaśāsanaḥ ।
sarvarogavinirmuktaḥ so apyetatphalabhāgbhavet ।।
vaiśākhe śuklapakṣe vā caturdaśyāṃ samāhitaḥ ।
śālyannaṃ kṣīrasaṃyuktaṃ yaḥ kuryānnaktabhojanam ।।
śivaṃ saṃpūjya puṣpādyairbhojyaṃ tu saṃnivedya ca ।
kāṣṭhamaunena bhuñjāno vaṭakāṣṭena vai tathā ।।
maunena prayato bhūtvā kuryādvai dantadhāvanam ।
śivaliṅgasamīpe tu gaṅgātīre niśi svapet ।।
paurṇamāsyāṃ prabhāte tu gaṅgāyāṃ vidhinā tathā ।
snātvopavāsaṃ saṃkalpya kuryyājjāgaraṇaṃ niśi ।।
liṅgaṃ ghṛtena saṃsnāpya puṣpagandhādibhistathā ।
naivedyadhūpadīpaiśca saṃpūjya vṛṣabhaṃ śubham ।।
suśvetapuṣpavastrādyairhāridraiścandanaistathā ।
alaṅkṛtya vidhānena śivāya vinivedayet ।।
brāhmaṇāṃśca yathāśakti pāyasena tu bhojayet ।
evaṃ sakṛcca yo bhaktyā karoti śraddhayānvitaḥ ।।
labhate daivapādonayugānāṃ dvisahasrakam ।
tapaḥ kṛtvā tu niyamādyatpuṇyaṃ tadasaṃśayam ।।
haṃsakundaprabhāyuktairvimānaiścandrasannibhaiḥ ।
suśvetavṛṣayuktaiśca muktājālavibhūṣitaiḥ ।।
svakīyapitṛbhiḥ sārddhaṃ prayātīśvaramandiram ।
nīlotpalasuṃgandhābhiḥ surūpābhiḥ samantataḥ ।।
kāntābhirdivyarūpābhirbhuktvā bhogānanekaśaḥ ।
anantakālamaiśvaryayukto bhūtvā tato bhuvi ।।
jāyate sa mahīpālaḥ kīrtyaiśvaryasamanvitaḥ ।
ekacchatreṇa sa mahīṃ pālayatyājñayā saha ।।
ante vairāgyasaṃpanno gaṅgāṃ sa labhate punaḥ ।
sa tayā śraddhayā yukto gaṅgāyāṃ maraṇaṃ labhet ।।
tathā tatra smṛtiṃ labdhvā mokṣamāpnoti sa dhruvam ।
jyeṣṭhe māsi site pakṣe daśamyāṃ hastasaṃyute ।।
gaṅgātīre tu puruṣo nārī vā bhaktibhāvataḥ ।
niśāyāṃ jāgaraṃ kṛtvā gaṅgāṃ daśavidhaistataḥ ।।
puṣpairgandhaiśca naivedyaiḥ phalaiśca daśasaṃkhyāyā ।
tathaiva dīpaistāṃbūlaiḥ pūjayecchraddhayānvitaḥ ।।
snātvā bhaktyā tu jāhnavyāṃ daśakṛtvo vidhānataḥ ।
daśaprasṛti kṛṣṇaṃśca tilānsarpiśca vai jale ।।
saktupiṇḍānguḍapiṇḍāndadyācca daśasaṃkhyayā ।
tato gaṅgātaṭe ramye hemnā rūpyeṇa vā tathā ।।
gaṅgāyāḥ pratimāṃ kṛtvā vakṣyamāṇasvarūpiṇīm ।
padmasvastikacihnasya saṃsthitasya tathopari ।।
vastrasragdāmakaṇṭhasya pūrṇakuṃbhasya copari ।
saṃsthāpya pūjayeddevīṃ tadalābhe mṛdādi vā ।।
atha tatrāpyaśaktaścellikhetpiṣṭena vai bhuvi ।
caturbhujāṃ sunetrāṃ ca candrāyutasamaprabhām ।।
cāmarairvījyamānāṃ ca śvetacchatropaśibhitām ।
suprasannāṃ ca varadāṃ karuṇārdranijāntarām ।।
sudhāplāvitabhūpṛṣṭhāṃ devādibhirabhiṣṭutām ।
divyaratnaparītāṃ ca diṃvyamālyānulepanām ।।
dhyātvā jale yathāproktāṃ tatrārcāyāṃ tu pūjayet ।
vakṣyamāṇena mantreṇa kuryātpūjāṃ viśeṣataḥ ।।
pañcāmṛtena ca snānamarcāyāṃ tu viśiṣyate ।
pratimāgre sthaṇḍile tu gomayenopalepayet ।।
nārāyaṇaṃ maheśaṃ ca brahmāṇaṃ bhāskaraṃ tathā ।
bhagīrathaṃ ca nṛpatiṃ himavantaṃ nageśvaram ।।
gandhapuṣpādibhiścaiva yathāśakti prapūjayet ।
daśaprasthāṃ stilāndadyāddaśa viprebhya eva ca ।।
daśaprasthānyavāndadyāddaśa gavyairyathāhitān ।
matsyakacchapamaṇḍūkamarādijalecarān ।।
kāritānvai yathāśakti svarṇena rajatena vā ।
tadalābhe piṣṭamayānabhyarcya kusumādibhiḥ ।
gaṅgāyāṃ prakṣipetpūrvvaṃ mantreṇaiva tu mantravit ।।
rathayātrādine tasminvibhave sati kārayet ।
rathārūḍhapratikṛtiṃ gaṅgāyāstūttarāmukhām ।।
bhramantyā darśanaṃ loke durlabhaṃ pāpakarmaṇām ।
durgāyā rathayātrāsti tathaivātrāpi kārayet ।।
evaṃ kṛtvā vidhānena vittaśāṭhyavivarjitaḥ ।
daśapāpairvakṣyamāṇaiḥ sadya eva vimucyate ।।
adattānāmupādānaṃ hiṃsā caivāvidhānataḥ ।
paradāropasevā ca kāyikaṃ tribidhaṃ smṛtam ।।
pāṃruṣyamanṛtaṃ vāpi paiśunyaṃ cāpi sarvaśaḥ ।
asaṃbaddhapralāpaśca vācikaṃ syāccaturvidham ।।
paradravyeṣvabhidhyānaṃ manasāniṣṭacintanam ।
vitathābhiniveśaśca mānasaṃ trividhaṃ smṛtam ।।
etairdaśavidhaiḥ pāpaiḥ koṭijanmasamudbhavaiḥ ।
mucyate nātra saṃdeho brahmaṇo vacanaṃ yathā ।।
daśa triṃśacca tānpūrvānpitṝneva tathāparān ।
uddharatyeva saṃsārānmantreṇānena pūjitā ।।
oṃ namo daśaharāyai nārāyaṇyai gaṅgāyai namaḥ ।
iti mantreṇa yo martyo dine tasmindivāniśam ।।
japetpacasahasrāṇi daśadharmaphalaṃ labhet ।
uddareddaśa pūrvāṇi parāṇi ca bhavārṇavāt ।।
vakṣyamāṇamidaṃ stotraṃ vidhinā pratigṛhya ca ।
gaṅgāgre taddine japyaṃ viṣṇupūjāṃ pravartayet ।।
oṃ namaḥ śivāyai gaṅgāyai śivadāyai namo astu te ।
namo astu viṣṇurūpiṇyai gaṅgāyai te namo namaḥ ।।
sarvadevasvarūpiṇyai namo bheṣajamūrtaye ।
sarvasya sarvavyādhīnāṃ bhiṣakśreṣṭhe namo astu te ।।
sthāṇujaṅgamasaṃbhūtaviṣahantri namo astu te ।
saṃsāraviṣanāśinyai jīvanāyai namonamaḥ ।।
tāpatritayahantryai ca prāṇeśvaryai namonamaḥ ।
śāntyai saṃtāpahāriṇyai namaste sarvamūrtaye ।।
sarvasaṃśuddhikāriṇyai namaḥ pāpavimuktaye ।
bhuktimuktipradāyinyai bhogavatyai namonamaḥ ।।
mandākinyai namaste astu svargadāyai namonamaḥ ।
namastrailokyamūrtāyai tridaśāyai namonamaḥ ।।
namaste śuklasaṃsthāyai kṣemavatyai namonamaḥ ।
tridaśāsanasaṃsthāyai tejovatyai namo astu te ।।
mandāyai liṅgadhāriṇyai nārāyaṇyai namonamaḥ ।
namaste viśvamitrāyai revatyai te namonamaḥ ।।
bṛhatyai te namo nityaṃ lokadhātryai namonamaḥ ।
namaste viśvamukhyāyai nandinyai te namonamaḥ ।।
pṛthvyai śivāmṛtāyai ca virajāyai namonamaḥ ।
parāvaragatādyaiyai tārāyai te namonamaḥ ।।
namaste svargasaṃsthāyai abhinnāyai namonamaḥ ।
śāntāyai te pratiṣṭhāyai varadāyai namonamaḥ ।।
ugrāyai nukhajalpāyai saṃjīvinyai namonamaḥ ।
brahmagāyai brahmadāyai duritaghnyai namonamaḥ ।।
praṇatārtiprabhañjinyai jaganmātre namonamaḥ ।
viluṣāyai durgahantryai dakṣāyai te namonamaḥ ।।
sarvāpatpratipakṣāyai maṅgalāyai namonamaḥ ।
parāpare pare tubhya namo mokṣaprade sadā ।
gaṅgā mamāgrato bhūyādgaṅgā me pārśvayostathā ।।
gaṅgā me sarvato bhūyāttvayi gaṅge astu me sthitiḥ ।
ādau tvamante madhye ca sarvā tvaṃ gāṅgate śive ।।
tvameva mūlaprakṛtistvaṃ hi nārāyaṇaḥ prabhuḥ ।
gaṅge tvaṃ paramātmā ca śivastubhyaṃ namonamaḥ ।।
itīdaṃ paṭhati stotraṃ nityaṃ bhaktiparastu yaḥ ।
śṛṇoti śraddhayā vāpi kāyavācikasaṃbhavaiḥ ।।
daśadhā saṃsthitairdeṣaiḥ sarvaireva pramucyate ।
rogī pramucyate rogānmucyetāpanna āpadaḥ ।।
dviṣabhdyo bandhanāccāpi bhayebhyaśca vimucyate ।
sarvānkāmānavāpnoti pretya brahmaṇi līyate ।।
idaṃ stotraṃ gṛhe yasya likhitaṃ paripūjyate ।
nāgnicaurabhayaṃ tatra pāpebhyo api bhayaṃ nahi ।।
tasyāṃ daśamyāmetacca stotraṃ gaṅgājale sthitaḥ ।
japaṃstu daśakṛtvaśca daridro vāpi cākṣamaḥ ।।
so api tatphalamāpnoti gaṅgāṃ saṃpūjya bhaktitaḥ ।
pūrvoktena vidhānena phalaṃ yatparikīrtitam ।।
yathā gaurī tathā gaṅgā tasmādgauryāstu pūjane ।
vidhiryo vihitaḥ samyakso api gaṅgāprapūjane ।।
yathā śivastathā viṣṇuryathā viṣṇustathā hyumā ।
umā yathā tathā gaṅgā cātra bhedo na vidyate ।।
viṣṇurudrāntaraṃ yaśca gagāgauryantaraṃ tathā ।
lakṣmīgauryataraṃ yaśca prabrūte mūḍhadhīstu saḥ ।।
śuklapakṣe divā bhūmau gaṅgāyāmuttarāyaṇe ।
dhanyā dehaṃ vimuñcanti hṛdayasthe janārdane ।।
ye muñcanti narā-prāṇān gaṅgāyāṃ vidhinaṃ dini ।
te viṣṇulokaṃ gacchanti stūyamānā divisthitaiḥ ।।
arddhodakena jāhnavyāṃ mniyate anaśanena yaḥ ।
sa yāti na punarjanma brahmasāyujyameti ca ।।
yā gatiryogayuktasya sātvikasya manīṣiṇaḥ ।
sā getistyajataḥ prāṇān gaṅgāyāṃ tu śarīriṇaḥ ।।
anaśanaṃ gṛhītvā yo gaṅgātīre mṛto naraḥ ।
satyameva paraṃ lokamāpnoti pitṛbhiḥ saha ।।
gaṅgāyāṃ maraṇātprāṇānyoḥ prājñastyaktumicchati ।
gatāni bahujanmāni yatra yatra mṛtāni ca ।।
mahāṃścāpi gataḥ kālo yatra tatrāpi gacchataḥ ।
atradūre samīpe ca sadṛśaṃ yojanadvayam ।।
gaṅgāyāṃ maraṇeneha nātra kāryā vicāraṇā ।
jñānato ajñānato vāpi kāmato api vā ।।
gaṅgāyāṃ tu mṛto martyaḥ svargaṃ mokṣaṃ ca vindati ।
prāṇeṣūtsṛjyamāneṣu yo gaṅgāṃ saṃsmarennaraḥ ।।
spṛśedvā pāpaśīlo api sa vai yāti parāṃ gatim ।।
gaṅgāṃ gatvā yaiḥ śarīraṃ visṛṣṭaṃ prāptā dhīrāste tu devaiḥ samatvam ।
tasmātsurvānprohya muktipradānvai sevedgaṅgāmā śarīrasya pātam ।।
antarikṣe kṣitau toye pāpīyānapi yo mṛtaḥ ।
brahmaviṣṇuśivaiḥ pūjyaṃ padamakṣayyamaśnute ।।
yo dharmiśṭaśca saprāṇaḥ prayataḥ śiṣṭasaṃmataḥ ।
cintayenmanasā gaṅgāṃ sa gatiṃ paramāṃ labhet ।।
yatra tatra mṛto vāpi maraṇe samupasthite ।
bhaktyā gaṅgāṃ smaranyāti śaivaṃ vā vaiṣṇavaṃ puram ।।
śaṃbhorjaṭākalāpāttu viniṣkrāntātikarkaśāt ।
plāvayitvā divaṃ ninye yā pāpānyagarātmajān ।।
yāvantyasthīni gaṅgāyāṃ tiṣṭhanti puruṣasya vai ।
tāvadvarṣasahasrāṇi svargaloke mahīyate ।।
gagātoye tu yasyāsthi nītvā prakṣipyate naraiḥ ।
tatkālamāditaḥ kṛtvā svargaloke bhavetsthitiḥ ।।
gaṅgātoye tu yasyāsthi prāpyate śubhakarmaṇaḥ ।
na tasya punarāvṛttirbrahmalokātkathañcana ।।
daśāhābhyantare yasya gaṅgātoye asthi saṃgatam ।
gaṅgāyāṃ maraṇe yādṛktādṛkphalamavāpnuyāt ।।
snātvā tataḥ pañcagavyena siktvā hiraṇyamadhvājyatilairniyojya ।
tadasthipiṇḍaṃ puṭake nidhāya paśyan diśaṃ pretagaṇopagūḍhām ।।
namo astu dharmāya vadanpraviśya jalaṃ sa me prīta iti kṣipecca ।
snātvā tatastīrthavaṭākṣayaṃ ca dṛṣṭvā pradadyādatha dakṣiṇāṃ tu ।।
evaṃ kṛtvā pretapure sthitasya svarge gatiḥ syātta mahendratulyā ।।
pravāhamavadhiṃ kṛtvā yāvaddhastacatuṣṭayam ।
tatra nārāyaṇaḥ svāmī nānyaḥ svāmī kadācana ।।
na tatra pratigṛhṇīyātprāṇaiḥ kaṇṭhagatairapi ।
bhādraśuklacaturdaśyāṃ yāvadākramate jalam ।।
tāvadgabhaṃ vijānīyāttaddūraṃ tīramucyate ।
sārddhahastaśataṃ yāvadgarbhastīraṃ tataḥ param ।।
iti keṣāṃ mataṃ devi śrutismṛtiṣu saṃmatam ।
tīrādgavyūtimātraṃ tu paritaḥ kṣetramucyate ।।
tīraṃ tyaktvā vasetkṣetre tīre vāso na ceṣyate ।
ekayojanavistīrṇā kṣetrasīmā taṭadvayāt ।।
gaṅgāsīmāṃ na laghanti pāpānyapyakhilānyapi ।
tāṃ tu dṛṣṭvā palāyante yathā siṃhaṃ vanaukasaḥ ।।
yatra gaṅgā mahābhāge rāmaśaṃbhutapovanam ।
siddhakṣetraṃ tu tajjñeyaṃ samantāttu triyojanam ।।
tīrthe na pratigṛhṇīyātpuṇyeṣvāyataneṣu ca ।
nimitteṣu ca sarveṣu tannivṛtto bhavennaraḥ ।।
tīrthe yaḥ pratigṛhṇāti puṇyeṣvāyataneṣu ca ।
niṣphalaṃ tasya tattīrthaṃ yāvattaddhanamucyate ।।
gaṅgāvikrayāṇāddevi viṣṇorvikrayaṇaṃ bhavet ।
janārdane tu vikrīte vikrītaṃ bhuvanatrayam ।।
gaṅgā tīrasamudbhūtāṃ ma-daṃ mūrghnā bibharti yaḥ ।
bibharti rūpaṃ sor'kasya tamonāśāya kevalam ।।
gaṅgāpulinajāṃ dhūlimāstīryātha nijān pitṝn ।
prīṇayanyo naraḥ piṇḍāndadyāttān svarnayedapi ।।
idaṃ te abhihitaṃ bhadre gaṅgāmāhātmyamuttamam ।
paṭhan śṛṇvannaro hyeti tadviṣṇoḥ paramaṃ padam ।।
nityaṃ japyamidaṃ bhaktyā prayataiḥ śraddhayānvitaiḥ ।
vaiṣṇavīṃ gatimicchadbhiḥ śaivīṃ vā vidhinandini ।।

iti śrībṛhannāradīyapurāṇottarabhāge mohinīvasusaṃvāde gaṅgāmāhātmye pūjādikathaṃ nāma tricatvāriṃśattamo adhyāyaḥ