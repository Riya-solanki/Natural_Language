Ravideva Rākṣasakāvya with Ṭīkā

atha rākṣasakāvyaṃ saṭīkam ।।

kaś cid vanaṃ bahuvanaṃ vicaran vayaḥstho vaśyāṃ vanātmavadanāṃ vanitāṃ vanārdrām ।
tarvaryaripradam udīkṣya samutthitaṃ khe nā gām imāṃ madakalaḥ sakalāṃ babhāṣe ।। 

śrīgaṇeśāya nāmaḥ । kaś cid anirdiṣṭanāmā puruṣaḥ । bahutaraṃ vanam udakaṃ yatra tad bahuvanam । vayaḥstho vayasi sthito yuvā । kiṃviśiṣṭām । vanaṃ pānīyam । tad ātmā yasya sa candramāḥ । kṣīrodamathanotpatteḥ । tena tulyaṃ vadanaṃ yasyāḥ sā vanātmavadanā । tāṃ candravadanām ity arthaḥ । vanārdrāṃ pānīyenārdrām ukṣitām । tarvaryaripradaṃ megham । taravo vṛkṣāḥ । teṣām arir agnis tarvaryariḥ । tasyāpy arir udakam । tat pradadātīti tarvaryariprado meghaḥ । tam udīkṣya dṛṣṭvā । samutthitaṃ samutpannam । khe ākāśe । madakalo harṣavibhramaḥ । gāṃ vācam imāṃ sakalāṃ samastāṃ babhāṣe uktavān ।। 

paśyābjadṛg giritaṭeṣu kumātṛsāhvān bhūdevarājaripuśatrusamāvadhūtān ।
vaiśvānarārijaripughnaśarābhibhūtair dṛkśrotraśatrubhir upāsitapuṣpaśobhān ।। 

paśyābjadṛg iti । he abjadṛk padmalocane । giritaṭeṣu parvatānteṣu । tatsamānā āhvā yeṣāṃ tān kadambān ity arthaḥ । teṣāṃ rājā somaḥ । tasya ripur meghaḥ । ācchādakatvāt । tasya śatrur vātaḥ । viksepaṇatvāt । tenāvadhūtān samaṃ samyak kampitān ity arthaḥ । vaiśvānaro agniḥ । tatra jāto matsyaḥ । tadripuḥ kaivartaḥ jhaṣāśanaḥ śambarāsuraḥ । tasya ghatakaḥ kāmaḥ jhaṣadhvajaḥ pradyumnaḥ । tasya śarair abhibhūtair dṛkśrotraśatrubhiś cakṣuḥśravobhujair mayūraiḥ । taiḥ sevitapuṣpaśobhān । upāsitā kusumaśrī yeṣāṃ tān kadambān paśya ।। 

paśyādrisārasadṛśībhir amūbhir adbhir āplāvayaty amaragub dharaṇīm ahighnaḥ ।
abdaḥ sitābhir asitaḥ śabalaḥ khagābhir vārjaiḥ sitair iva vibhāti vanaṃ prabuddhaiḥ ।। 

paśyādrīti । adrisārasadṛśībhiḥ parvatasāratulyābhiḥ । amūbhiḥ pratyakṣābhiḥ । adbhis toyaiḥ । āplāvayati dharaṇīm । amaragup śakraḥ devapatiḥ । ahiṃ vṛtraṃ hatavān ahighnaḥ । abdo meghaḥ । sitābhiḥ śuklābhiḥ khagābhir ākāśagābhir balākābhiḥ । asitaḥ kṛṣṇaḥ śabalaś citraḥ । vārjaiḥ abjaiḥ kumudaiḥ sitair vanaṃ pānīyaṃ yathā vibhāti prabuddhair vikasitaiḥ, tathāyaṃ megho vibhāti ।। 

goṣṭhaṃ ghṛtaṃ sughṛtavāḍbhir amūbhir agryaṃ gobhiḥ samuddharati yad bahudhā himaghnaḥ ।
tad gavyam ambaragataṃ śikhijātmasaṃsthaṃ viṣyandamānam abhivardhayatīha gojān ।। 

goṣṭhaṃ ghṛtam iti । gavi tiṣṭhatīti goṣṭham । ghṛtaṃ pānīyam । suṣṭhu ghṛtaṃ vahantīti sughṛtavāhā raśmayaḥ । amūbhis tābhiḥ । gobhiḥ raśmibhiḥ । yad samuddharati ākarṣati । bahudhā bahuprakāram । goṣu raṣmiṣu bhavaṃ gavyaṃ nīram । ambaragatam ākāśagatam । śikhī vahniḥ । sa ātmā yasya sa meghaḥ । tatrasthaṃ śikhijātmasaṃstham । tad ghṛtaṃ viṣyandamānam iha bhūtale । gojān gavi bhūmau jātāṃs tṛṇādīn abhivardhayatīti paśya ।। 

abruṭpalāśanibhadṛg ghanajātmavaktrā vārcasvarebhanibhagā gajadoḥsamoruḥ ।
sīridhvajaprasavatulyaviṣāhvadāsau nrā saṃgatā pramuditā prasamīkṣya vārdam ।। 

abruṭpalāśeti । abruṭpalāśanibhadṛk । apsu rohatīty abruṭ kamalam । tasya palāśaṃ tannibhe dṛśau yasyāḥ sā । ghanajātmavadanā । ghane jīmūte jātam udakaṃ ghanajam । tad atmā yasya sa candraḥ । tena tulyaṃ vaktraṃ yasyāḥ sā । vārcasvarā haṃsasvarā । vāri caratīti vārcaḥ । ibhena nibhaṃ gamanaṃ yasyāḥ sā ibhanibhagā । gajadoḥsamoruḥ ibhakarasamānāv ūrū yasyāḥ sā । sīridhvajaprasavatulyaviṣāhvadā asau । tasya dhvajas tālaḥ । tatprasavāni phalāni । tattulyau viṣāhvadau kṣīradau stanau yasyāḥ sā । viṣaṃ pānīyam āhvā nāma yasya tat viṣāhvaṃ kṣīram । nrā saṃgatā puruṣeṇa sahitā । pramuditā prahṛṣṭā । prasamīkṣya dṛṣṭvā । vārdaṃ jaladaṃ megham ।। 

sūryāṃśunāmapatir unnatadṛkpragāmī vāṅnāmabhiḥ parivṛto viṣanāmadābhiḥ ।
ukṣā varaḥ pramuditaḥ pratinānadīti garjantam īkṣaṇahitoccayatulyarūpam ।। 

sūryāṃśur iti । sūryāṃśavo raśmayaḥ । tan nāma vidyate yāsāṃ tāḥ sūryāṃśunāmānaḥ । tāsāṃ patir vṛṣabhaḥ । unnatadṛkpragāmī adhodṛśaṃ meghaṃ prati gacchatīti । vāṅnāmabhir vāco nāma vidyate yāsāṃ tābhir gobhiḥ parivṛto viṣanāmadābhiḥ kṣīradābhiḥ । viṣaṃ pānīyaṃ tasya nāma vidyate yasya tat kṣīram । ukṣā varo vṛṣabhaḥ । pramuditaḥ prahṛṣṭaḥ । pratinānadīti pratispardhayā nadati । garjantaṃ megham । īkṣaṇahitoccayatulyarūpam । īkṣaṇāni netrāni । tebhyo hitam añjanam, tena uccayo yasya sa añjanaparvataḥ, tattulyaṃ rūpaṃ yasya tam । paśyeti saṃbandhaḥ ।। 

enaṃ payodapatir unnamitaṃ payodaṃ khasthaṃ mahītalagataḥ pratigarjatīva ।
bhittvāvaniṃ vanaruhākṣi śiroruhābhyāṃ saṃprasthito amṛtadharair abhiṣicyamānaḥ ।। 

enam iti । he vanaruhākṣi kamalalocane paśyeti saṃbandhaḥ । enaṃ payodam udakadaṃ megham unnamitam avalambamānaṃ khastham ākāśasthaṃ prati garjatīva payodapatiḥ । payodāḥ kṣīradāḥ gāvaḥ । tāsāṃ patir vṛṣabhaḥ । mahītalagataḥ bhūsthaḥ । bhittvā vidārya । kābhyām । śiroruhābhyāṃ śṛṅgābhyām । saṃprasthitaḥ sa pathi sthitaḥ pravṛttaḥ । abhiṣicyamānaḥ abhivṛṣyamāṇaḥ kaiḥ । amṛtadharair meghaiḥ । amṛtam udakaṃ dharantīti ।। 

srotojavikṣatajabhūdharadhāturūpāḥ khasthāḥ payojadaladṛk śuciśukramāse ।
māsor nabhasyanabhasor atisaṃpatantas tīvraṃ viṣaṃ viṣadharāḥ parinirvapanti ।। 

srotojavikṣateti । he payojadaladṛk kamalapattralocane paśya । srotasi jātaṃ srotojaṃ suvarṇam । vikṣatāj jātaṃ vikṣatajaṃ rudhiram । bhūdharāḥ parvatāḥ । teṣāṃ dhātavo bhūdharadhātavaḥ suvarṇaraupyādayaḥ । tais tulyaṃ rūpaṃ yeṣāṃ te srotojavikṣatajabhūdharadhāturūpāḥ । khasthā ākāśe stithāḥ । śuciśukramāse jyeṣṭhāṣāḍhamāse । māsor nabhasyanabhasor bhādrapadaśrāvaṇayoḥ । atisaṃpatantaḥ saṃpattimantaḥ । viṣam udakam । parinirvapanti parikṣipantīty arthaḥ ।। 

svayonibhakṣadhvajasaṃbhavānāṃ śrutvā ninādaṃ girigahvarasthaḥ ।
tamo'ribimbapratibimbadhārī virauti kānte pavanāśanāśaḥ ।। 

svayonibhakṣeti । svayonibhakṣo vahniḥ । svajanma adharāraṇyām, tāṃ bhakṣayati dahatīti saḥ । tasya dhvajo dhūmaḥ । tadbhāvā meghāḥ । teṣāṃ ninādaṃ śrutvā śabdam ākarṇya । giriguhāsu stithaḥ san । tamaso ariś candramāḥ । tasya maṇḍalam indubimbam । tadrūpapratibimbadhārī candrakavān । virauty atinadati pavanāśanāśo vāyubhakṣabhug mayūraḥ । he kānte paśyeti saṃbandhaḥ ।। 

goṣṭhaś ca kuṅkumavapuḥ pratirājate asau saptādridaityabhujagottamaśatrugopaḥ ।
urvīdharābham acirotthitam abdharaṃ khe dṛṣṭvāhihā pramudito himahāhvayānaḥ ।। 

goṣṭhaś ceti । gavi bhūmau tiṣṭhatīti goṣṭhaḥ । kuṅkumena vahniśikhena sadṛśaṃ vapur yasya sa kuṅkumavapuḥ । raktavarṇa ity arthaḥ । ko asau pratirājate śobhate । asāv iti pratyakṣaḥ । saptādridaityabhujagottamaśatrugopaḥ । daityā asurāḥ । bhujagottamāḥ sarpaśreṣṭhāḥ । teṣāṃ śatrur indraḥ । tena rakṣitāḥ prāvṛṭkālajā atiraktavarṇāḥ kīṭāḥ śakragopakā indravadhva iti loke । saptā bhuktā indragopā yena sa mayūraḥ । urvīdharaḥ parvataḥ । tadvad ābhā yasya sa urvīdharābhaḥ । tam acirotthitam idānīm evotthitam । apo dharatīty abdharo meghaḥ । taṃ khe ākāśe dṛṣṭvā । ahiḥ sarpaḥ, taṃ hantīty ahihā mayūraḥ । pramuditaḥ prahṛṣṭaḥ । himahāhvayānaḥ । himahā himāpaho agniḥ । agnir āhvā yasya sa skando agnijaḥ । taṃ vahatīty āgneyayānaḥ śikhī । he bāle paśyeti saṃbandhaḥ ।। 

kṛṣṇo abdharaḥ kṣarati toyam asāv ajasram anyāv imau raṇagatāv iva cebharājau ।
anye tv amī dviradavṛndanibhāḥ kṣarantaḥ pracchādayanty amarasiddhavimānamārgam ।। 

kṛṣṇo abdhara iti । abdharo meghaḥ asau । toyaṃ pānīyam । anyāv imau aparāv etau meghau ca । teṣāṃ rājānau । raṇe saṃgrāme gatāv iva । anyo'nyaṃ spardhamānāv ity arthaḥ । dviradā hastinaḥ । teṣāṃ vṛndaṃ kulam । tena nibhāḥ sadṛśāḥ । kṣaranto varṣantaḥ । pracchādayanti kam । amarasiddhavimānamārgam ākāśam ity arthaḥ । he bāle paśyeti saṃbandhaḥ ।। 

vārdāḥ khagāḥ kṣitidharāgamanaprakāśā nemībharāsabhaturaṃgamatulyaghoṣāḥ ।
vāyvīritāḥ kham avatatya vanaṃ kṣaranto vārbhiḥ kṣitiṃ ghṛtadharāḥ pariṇirvapanti ।। 

vārdā iti । vār dadatīti vārdā meghāḥ । khe gacchantīti khagāḥ । yeṣām āgamane kṣitidharāṇāṃ parvatānāṃ prakāśāḥ samānās te kṣitidharāgamanaprakāśāḥ । nemī rathacakradhārā । rāsabho gardabhaḥ । teṣāṃ tulyo ghoṣo dhvanir yeṣāṃ te nemībharāsabhaturaṃgamatulyaghoṣāḥ । vāyvīritā vāyunā kṣiptāḥ । kham ākāśam । vanam udakam । kṣaranto varṣantaḥ । vārbhiḥ pānīyaiḥ । ghṛtaṃ pānīyam । tad dhārayantīti ghṛtadharāḥ । pariṇirvapanti nayantīty arthaḥ । he bāle paśyeti saṃbandhaḥ ।। 

eṣo aṅghripāśanaripughnasutārisāhvam āruhya tiṣṭhati sugātri bhujaṃgamāriḥ ।
yasya svanaiḥ pramuditasya mamādya bāle tāladhvajāvarajasūnuśarāḥ patanti ।। 

eṣo aṅghripeti । eṣa ityādi pratyakṣanirdeśaḥ । aṅghripā vṛkṣāḥ, tān aśnātīty aṅghripāśano agniḥ । tasya ripuḥ pānīyam । aṅghripāśanaripuḥ । taṃ hantīti ghna ādityaḥ । tasya sutaḥ karṇaḥ । tena samānā āhvā yasya so arjunavṛkṣaḥ । tam āruhya tiṣṭhati । he sugātri । śobhanaṃ gātraṃ yasyāḥ sā sugātrī । tasyāmantraṇaṃ sugātri । bhujaṃgamāḥ sarpāḥ । teṣām arir mayūraḥ । yasya svanaiḥ śabdaiḥ pramuditasya prahṛṣṭasya mama । he bāle priye paśya । tāladhvajo balabhadraḥ । tasyāvarajo anujaḥ kṛṣṇaḥ । tatsūnuḥ pradyumno madanaḥ । tasya śarāḥ patanti vyathayantīty arthaḥ ।। 

usrāviṣaṃ sthalagato atti tathaiva vārjo vārbhyo dvijo haridṛg eṣa daśārdhagūḍhaḥ ।
vātāśanaḥ khaśayanaḥ smarati sthalasya cakṣuḥśravā vanabhayāt suraśatrunāmā ।। 

usrāviṣam iti । usrā gāvaḥ, tāsāṃ viṣaṃ gomayaṃ kṣīraṃ vā । yathā sthalagato bhūmiśayaḥ kṣitijaḥ kīṭa iva gomayam atti bhakṣayati, tathaiva vārjo jalajaḥ kṣīrodadhāv avatīrṇaḥ kṣīraṃ khādati । dvijaḥ kacchapaḥ । harir vānaraḥ viṣṇur vā । tena tulyā dṛg yasya sa bhavati haridṛk । haritavarṇaḥ kāśyapīgo harisvarūpo vā kūrmāvatāra iti śleṣaḥ । eṣa iti pratyakṣanirdeśaḥ । pañcabhir aṅgaiḥ kacchapo nigūḍha ity arthaḥ । kasmāt pañcāṅgaguptaḥ saḥ । vārbhyaḥ meghavisṛṣṭapānīyebhyaḥ varṣebhyaḥ । vātāśanaḥ pavanāśanaḥ sarpaḥ । khaśayanaḥ bilaśayaḥ । cakṣuḥśravāḥ dṛkkarṇaḥ । suraśatrunāmā ahir ity āhvā devaripor vṛtrasya । ayaṃ vanabhayāj jalabhayahetoḥ sthalasya smarati sthalīyasthānaṃ dhyāyati । he bāle paśyeti saṃbandhaḥ ।। 

pakṣy aśvamedhaturagapratimo aṣṭavarṇo vārdaṃ na bahv iti samāhvayate hy ahighnaḥ ।
bhekas tathaiva khaśayāśayavedyavāṇiḥ śabdaṃ karoty atibhṛśaṃ viṣarāśimagnaḥ ।। 

pakṣīti । aśvamedhaturagapratimaḥ । aśvamedho yajñaviśeṣaḥ, tatra turaṃgo vicitraḥ sarvarūpo aṣṭamaṅgalaḥ, tena tulyā pratimā yasya so aṣṭavarṇaḥ । vārdaṃ megham । na bahv analaṃ megho varṣatīti hetos taṃ samāhvayata ākārayaty ahighnaḥ sarpāśana ity arthaḥ । bhekas tu maṇḍūkaḥ । yathā mayūras tathaiva sa śabdaṃ karoty atibhṛśam । khaśayāśayavedyavāṇiḥ । khaśayo bilavāsī bhekabhuk sarpaḥ, tasyāśayo bilam, tasmād vedyā upalabdhā vāṇir vāg yasya saḥ । viṣarāśimagnaḥ । viṣaṃ pānīyam, tasya rāśir nicayaḥ, tatra magno nimajjatīty arthaḥ । he bāle paśyeti saṃbandhaḥ ।। 

nā viṣkirāvanam upetya kumātṛsāhvam ākrīdate madhukalo aṅganayā sametaḥ ।
anyas tv ayaṃ maṇivarābham upetya gojaṃ nā rāmayā saha payaḥpatijāṃ vṛṇīte ।। 

nā viṣkirāvanam iti । upetya prāpya । viṣkirāḥ pakṣiṇaḥ, teṣām avanaṃ tarpaṇe rakṣāyāṃ vā viṣkirāvanaṃ kānanaṃ nīḍajasthānam । kiṃsaṃjñākam । kumātṛsāhvaṃ kadambavanam ity arthaḥ । ākrīdate madhukalaḥ । ratimadyena kalo virājamāna ity arthaḥ । aṅganayā sametaḥ bhāryayā yuktaḥ । anyo aparaḥ tv ayaṃ puṃspakṣī । viṣkirā hi mānuṣamithunāgamena kadambavanād bahirgatāḥ । maṇivaro haritopala indranīlakaḥ, tena tulyā ābhā yasya tan maṇivarābham । dūrvāśādvalam ity arthaḥ । gojam । gauḥ pṛthvī, tasyāṃ jātaṃ samudbhūtam idaṃ dūrvāvanam । nā pumān । tayā pakṣiṇyā saha । payaḥpatiḥ samudraḥ, tasmiñ jātā lakṣmīḥ । tāṃ tṛṇabhūtāṃ śriyaṃ vṛṇīte saṃbhunakti ।। 

syūtaṃ mahat kṣatajavarṇanibhaṃ naro asau bibhrat tv amūni ca bhinatti saroruhāṇi ।
tajjena cāpi rajasā vanitāṃ vayaḥstho apy abhyuddharaty avakiraty abhiṣicyamānaḥ ।। 

syūtam iti । kiṃviśiṣṭam । mahat kṣatajavarṇanibhaṃ ca । kṣatajaṃ rudhiram, tasya varṇas tena tulyā nibhā ābhā yasya tat tathā । naro asau bibhrat tu । tad vastraṃ bibhrāṇaḥ san puruṣa ity arthaḥ । amūni ca bhinatti saroruhāṇi । caśabdaḥ pādapūraṇe । bhinatti uccinoti । sarasīruṃhi kamalāni । teṣu jātaṃ tajjam । tajjena cāpi rajasā padmareṇunā । vanitāṃ striyam । vayaḥstho vayasi sthito yuvā । kim api karotīty āha । abhyuddharati, tām ardidhiṣus tena kausumena mudrayatīty arthaḥ । tathā avakirati, śukraṃ vikṣipatīty arthaḥ । abhiṣicyamānaḥ kayā । vanitayā, krīḍārasena pānīyena । arthavaśād iha vibhaktipariṇāmaḥ । abhivṛṣyamāṇo vā sa meghenety arthavaraḥ ।। 

paṅke nimagnam ibhavṛndam adaḥ savāri garjat timikṣayadavṛndam ivāvabhāti ।
vāryātmanāmaśatacitratanuḥ suparṇo yoṣidvṛtaḥ samadanaḥ pratiroravīti ।। 

paṅke nimagnam iti । tasmin nimagnam । ibhavṛndaṃ hastiyūtham । adaḥ etat । garjad bṛṃhat । timikṣayadavṛndam ivāvabhāti । timir matsyaḥ, tasya kṣayo vāsa udakam iti yāvat tad dadatīti timikṣayadā meghāḥ । teṣāṃ vṛndaṃ samūham iva । avabhāti śobhate । kṛṣṇatādisādharmyāt । ko anyaḥ । vāryātmanāmaśatacitratanuḥ । vāryātmā candramāḥ । tasya nāma yeṣāṃ te candrakāḥ, teṣāṃ śatena citrā vicitritā tanur yasya saḥ । suparṇaḥ । śobhanāni parṇāni pattrāṇi yasya saḥ । mayūra ity arthaḥ । yoṣidvṛtaḥ mayūrīsahitaḥ । samadanaḥ madanena saha vartamānaḥ । kāmāviṣṭaḥ pratiroravīti, yoṣitaṃ prati punaḥ śabdaṃ karoty atibhṛśam ity arthaḥ । he vanite paśyeti saṃbandhaḥ ।। 

visphoṭitābdhararaveṇa riraṃsur eṣa saṃtrāsito harir anokahaniṣkuṭasthaḥ ।
saṃlīyate taḍitam apy abhivīkṣya vignaḥ khāt khaṃ mahattaram asau samanupraviṣṭaḥ ।। 

visphoṭiteti । visphoṭitābdhararaveṇa visarpitajaladanādena । riraṃsur eṣo anukāmaḥ । saṃtrāsitaś cālitaḥ । harir vānaraḥ । anokahaniṣkuṭastho vṛkṣanikuñjeṣu saṃlīyate । taḍitaṃ vidyutam apy abhivīkṣya dṛṣṭvā । khāt khaṃ bilād bilam । mahattaram atimahat । asau pratyakṣaḥ । samanupraviṣṭaḥ dūraṃ praviṣṭa ity arthaḥ । he vanite paśyeti saṃbandhaḥ ।। 

etāvad uttamavacaḥ sumanāḥ sa uktvā rantvā dinaṃ saha tayā priyayā hy adīnaḥ ।
yuktaṃ caturbhir anaḍudbhir adīnavāḍbhir āruhya yānam atha nā prayayau svageham ।। 

iti śrīmahākavinā malayadeśajanmanā ravidevena viracitaṃ rākṣasakāvyaṃ viṃśatihṛdyapadyasametaṃ samāptam ।।

etāvad iti । etāvad yathoktam uttamavacaḥ prakṛṣṭaṃ vacanam । śobhanaṃ mano yasya bhavati sumanāḥ saḥ । rantvā krīḍitvā । kayā saha । tayā priyayā bhāryayā sārdham । hiśabdaḥ pādapūraṇe, avyayaśāstre । adīnaḥ na dīnaḥ, prahṛṣṭaḥ । yuktaṃ caturbhir anaḍudbhir balīvardaiḥ । adīnaṃ śrīmantaṃ taṃ vahantīty adīnavāhaḥ, tair adīnavāḍbhiḥ । yānaṃ ratham āruhya । atha anantaram । svagehaṃ mandiraṃ prayayau prayāta ity arthaḥ ।। 

iti śrīmahākavinā śrīravidevena racitā kṛṣṇadhareṇa vyāḷinā prapañcitā sajjanamanaānandadāyinī rākṣasakāvyaṭīkā samāptā ।।