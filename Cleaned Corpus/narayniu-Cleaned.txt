

sāndrānandāvabodhātmakamanupamitaṃ kāladeśāvadhibhyāṃ
nirmuktaṃ nityamuktaṃ nigamaśatasahasreṇa nirbhāsyamānam ।
aspaṣṭaṃ dṛṣṭamātre punarurupuruṣārthātmakaṃ brahma tattvaṃ
tattāvad bhāti sākṣād gurupavanapure hanta bhāgyaṃ janānām ।।
evaṃ durlabhyavastunyapi sulabhatayā hastalabdhe yadanyat
tanvā vācā dhiyā vā bhajati bata janaḥ kṣudrataiva sphuṭeyam ।
ete tāvad vayaṃ tu sthirataramanasā viśvapīḍāpahatyai
niśśeṣātmānamenaṃ gurupavanapurādhīśamevāśrayāmaḥ ।।
sattvaṃ yattat purābhyāmaparikalanato mirmalaṃ tena tāvad
bhūtairbhūtenidrayaiste vapuriti bahuśaḥ śrūyate vyāsavākyam ।
tat svacchatvād yadacchāditaparasukhacidjarbhanirbhāsarūpaṃ
tasmin dhanyā ramante śrutimatimadhure sugrahe vigrahe te ।।
niṣkampe nityapūrṇe niravadhi paramānandapīyūṣarūpe
nirlīnānekamuktāvalisubhagatame nirmalabrahmasindhau ।
kallolollāsatulyaṃ khalu vimalataraṃ sattvamāhustadātmā
kasmānno niṣkalastvaṃ sakala iti vacastvatkalāsveva bhūman! ।।
nirvyāpāro'pi niṣkāraṇamaja! bhajase yat kriyāmīkṣaṇākhyāṃ
tenaivodeti līnā prakṛtirasatikalpāpi kalpādikāle ।
tasyāḥ saṃśuddhamaṃśaṃ kamapi tamatirodhāyakaṃ sattvarūpaṃ
sa tvaṃ dhṛtvā dadhāsi svamahimavibhavākuṇṭha! vaikuṇṭḥa! rūpam ।।
tatte pratyagradhārādharalalitakalāyāvalīkelikāraṃ
lāvaṇyasyaikasāraṃ sukṛtijanadṛśāṃ pūrṇapuṇyāvatāram ।
lakṣmīniśśaṅkalīlānilayanamamṛtasyandohamantaḥ
siñcat sañcintakānāṃ vapuranukalaye mārutāgāranātha! ।।
kaṣtā te sṛṣṭiceṣṭā bahutarabhavakhedāvahā jīvabhājāmityevaṃ
pūrvamālocitamajita! mayā naivamadyābhijāne ।
no cejjīvāḥ kathaṃ vā sadhurataramidaṃ tvadvapuścidrasārdraṃ
netraiḥ śrotraiśca pītvā paramarasasudhāmbhodhipūre rameran ।।
namrāṇāṃ sannidhatte satatamapi purastairanabhyārthitānapyarthān
kāmānajasraṃ vitarati paramānandasāndrāṃ gatiṃ ca ।
itthaṃ niśśeṣalabhyo niravadhikaphalaḥ pārijāto hare! tvaṃ
kṣudraṃ taṃ śakravāṭīdrumamabhilaṣati vyarthamarthivrajo'yam ।।
kāruṇyāt kāmamanyaṃ dadati khalu pare svātmadastvaṃ viśeṣā-
daiśvaryādīśate'nye jagati parajane svātmano'pīśvarastvam ।
tvayyuccairāramanti pratipadamadhure cetanāḥ sphītabhāgyāstvaṃ
cātmārām evetyatulaguṇagaṇādhāra! śaure! namaste ।।
eśvaryaṃ śaṅkarādīśvaraviniyamanaṃ viśvatejoharāṇāṃ
tejassaṃhāri vīryaṃ vimalamapi yaśo nispṛhaiścopagītam ।
aṅgāsaṅgā sadā śrīrakhilavidasi na kvāpi te saṅgavārtā
tad vātāgāravāsin! murahara! bhagavacchabdamukhyāśrayo'si ।।
sūryaspardhikirīṭamūrdhvatilakaprodbhāsiphālāntaraṃ
kāruṇyākulanetramārdrahasitollāsaṃ sunāsāpuṭam ।
gaṇḍodyanmakarābhakuṇḍalayugaṃ kaṇṭhojjvalatkaustubhaṃ
tvadrūpaṃ vanamālyahīrapaṭalaśrīvatsadīpraṃ bhaje ।।
keyūrāṅgadakaṅkaṇottamamahāratnāṅgulīyāṅkitaśrīmadbāhucatuṣkasaṅgatagadāśaṅkhāripaṅkeruhām ।
kāñcit kāñcinakāñcilācchitalasatpītāmbarālambinīmālambe vimalāmbujadyutipadāṃ mūrtiṃ tavārticchidam ।।
yat trailokyamahīyaso'pi mahitaṃ sammohanaṃ mohanāt
kāntaṃ kāntinidhānato'pi madhuraṃ mādhuryadhuryādapi ।
saundaryottarato'pi sundarataraṃ tvadrūpamāścaryato'pyāścaryaṃ
bhuvane na kasya kutukaṃ puṣṇāti viṣṇo! vibho! ।।
tattādṛṅmadhurātmakaṃ tava vapuḥ samprāpya sampanmayī
sā devī paramotsukā cirataraṃ nāste svabhakteṣvapi ।
tenāsyā bata kaṣṭamacyut! vibho! tvadrūpamānojñakapremasthairyamayādacāpalabalāccāpalyavārtodabhūt ।।
lakṣmīstāvakarāmaṇīyakahṛtaiveyaṃ pareṣvasthiret
yasminnanyadapi pramāṇamadhunā vakṣyāmi lakṣmīpate! ।
ye tvaddhynaguṇānukīrtanarasāsaktā hi bhaktā janās
teṣveṣā vasati sthiraiva dayitaprastāvadattādarā ।।
evambhūtamanojñatānavasudhāniṣyandasandohanaṃ
tvadrūpaṃ paracidrasāyanamayaṃ cetoharaṃ śṛṇvatām ।
sadyaḥ prerayate matiṃ madayate romāñcayatyṅgakaṃ
vyāsiñcatyapi śītabāṣpavisarairānandamūrcchodbhavaiḥ ।।
evambhūtatayā hi bhaktyabhihito yogaḥ sa yogadvayat
karmajñānamayād bhṛśottamataro yogīśvarairgīyate ।
saundaryaikarasātmake tvayi khalu premaprakarṣātmikā
bhaktirniḥśramameva viśvapuruṣairlabhyā ramāvallam! ।।
niṣkāmaṃ niyatasvadharmacaraṇaṃ yat karmayogābhidhaṃ
tad dūretyaphalaṃ yadaupaniṣadajñānopalabhyaṃ punaḥ ।
tat tvavyaktatayā sudurgamataraṃ cittasya tasmād vibho!
tvatpremātmakabhaktireva satataṃ svadīyasī śreyasī ।।
atyāyāsakarāṇi karmapaṭalānyācarya niryanmalā
bodhe bhaktipathe'thavāpyuvitatāmāyānti kiṃ tāvatā ।
kliṣṭvā tarkapathe paraṃ tava vapurbrahmākhyamanye punaś
cittārdratvamṛte vicintya bahubhiḥ sidhyanti janmāntaraiḥ ।।
tvadbhaktistu kathārasāmṛtajñarīnirmajjanena svayaṃ
sidhyanti vimalapraṣodhapadavīmakleśatastanvatī ।
sadyaḥ siddhikarī jayatyayi vibho! saivāstu me tvatpada-
premaprauḍhirasārdratā drutataraṃ vātālayādhīśvara! ।।
paṭhanto nāmāni pramadabharasindhau nipatitāḥ
smaranto rūpaṃ te varada! kaṭhayanto guṇakaṭhāḥ ।
caranto ye bhaktāstvapi khalu ramante paramamu-
nahaṃ dhanyān manye samadhigatasarvābhilaṣitān ।।
gadakliṣṭaṃ kaṣṭaṃ tava caraṇasevārasabhare-
apyanāsaktaṃ cittaṃ bhavati bata viṣṇo! kuru dayām ।
bhavatpādāmbhojasmaraṇarasiko nāmanivahā-
nahaṃ gāyaṃgāyaṃ kuhacana vivatsyāmi vijane ।।
kṛpā te jātā cet kimiva na hi labhyaṃ tanubhṛtāṃ
madīyakleśaughapraśamanadaśā nāma kiyatī ।
na ke ke loke'sminnaniśamayi śokābhirahitā
bhavadbhaktā muktāḥ sukhagatimasaktā vidadhate ।।
muniprauḍhā rūḍhā jagati khalu gūḍhātmagatayo
bhavatpādāmbhojasmaraṇavirujo nāradmukhāḥ ।
carantīś! svairaṃ satataparinirbhātaparacit-
sadānandādvaitaprasaraparimagnāḥ kimaparam ।।
bhavadbhaktiḥ sphītā bhavatu mama saiva praśamaye-
daśeṣakleśaughaṃ na khalu hṛdi sandehakaṇikā ।
na ced vyāsasyoktistava ca vacanaṃ naigamavaco
bhavenmithyā rathyāpuruṣavacanaprāyamakhilam ।।
bhavadbhaktistāvat pramukhamadhurā tvādguṇarasāt
mimapyārūḍhā cedakhilaparitāpapraśamanī ।
pūnaścānte svānte vimalapari bodhodayamilan
mahānandādvaitaṃ diśati kimataḥ prārthyamaparam ।।
vidhūya kleśān me kuru caraṇayugmaṃ dhṛtarasaṃ
bhavatkṣetraprāptau karamapi ca te pūjanavidhau ।
bhavanmūrtyāloke nayanamatha te pādatulasī-
parighrāṇe ghrāṇaṃ śravaṇamapi te cārucarite ।।
prabhūtādhivyādhiprasabhavalite māmakahṛdi
tvadīyaṃ tad rūpaṃ paramarasacidrūpamudiyāt ।
udañcadromāñco galitabahuharṣāśrūnivaho
yathā vismaryāsaṃ durupaśamapīḍāparibhavan ।।
marudgehādhīś! tvayi khalu parāñco'pi sukhino
bhavatsnehī so'haṃ subahu paritapye ca kimidam ।
akīrtiste mā bhūd varada! gadabhāraṃ praśamayan
bhavatbhaktottaṃsaṃ jhaṭiti kuru māṃ kaṃsadamana! ।।
kimuktairbhūyobhistava hi karuṇā yāvadudiyādahaṃ
tāvad deva! prahitavividhārtapralapitaḥ ।
puraḥ klṛpte pāde varada! tava neṣyāmi divasān
yathāśakti vyaktaṃ natinutiniṣevā viracayan ।।

kalyatāṃ mama kuruṣva tāvatīṃ kalyate bhavadupāsanaṃ yayā ।
spaṣṭamaṣṭavidhayogacaryayā puṣṭayāśu tava tuṣṭimāpnuyām ।।
bhrahmacaryadṛḍhatādibhiryamairāplvādiniyamaiśca pāvitāḥ ।
kurmahe dṛḍhamamī sukhāsanaṃ paṅkajādyamapi vā bhavatparāḥ ।।
tāramantaranucintya santataṃ prāṇavāyumabhiyamya nirmalāḥ ।
indriyāṇi viṣayādathāpahṛtyāsmahe bhavadupāsanonmukhāḥ ।।
asphuṭe vapuṣi prayatnato dhārayema dhiṣaṇāṃ muhurmuhuḥ ।
tena bhaktirasamantarādratāmudvahema bhavadaṅghricintakāḥ ।।
visphuṭāvayavabhedasundaraṃ tvadvapuḥ suciraśīlanāvaśāt ।
aśramaṃ manasi cintayāmahe dhyānayoganiratāstvadāśrayāḥ ।।
dhyāyatāṃ sakalamūrtimīdṛśīmunmiṣanmadhuratāhṛtātmanām ।
sāndramodarasarūpamāntaraṃ brahma rūpamayi! te'vibhāsate ।।
tatsamāsvadanarūpiṇīṃ sthitiṃ tvatsamādhimayi viśvanāyaka! ।
āśritāḥ punarataḥ paricyutāvārabhemahi ca dhāraṇādikam ।।
itthamabhyasananirbharollasattvatparātmasukhakalpitotsavāḥ ।
muktabhaktakulamaulitāṃ gatāḥ sañcarema śukanāradādivat ।।
tvatsamādhivijaye tu yaḥ punarmaṅkṣu mokṣarasikaḥ krameṇa vā ।Ṇ
yogavaśyamanilaṃ ṣaḍāśrayairunnayatyaja! suṣumṇayā śanaiḥ ।।
liṅgadehamapi santyajannatho līyate tvayi pare nirāgrahaḥ ।
ūrdhvalokakutukī tu mūrdhataḥ sārdhameva karaṇairnirīyate ।।
agnivāsaravalarkṣapakṣagairuttarāyaṇajuṣā ca daivataiḥ ।
prāpito ravipadaṃ bhavatparo modavān dhruvapadāntamīyate ।।
āsthito'tha maharālaye yadā śeṣavaktradahanoṣmaṇārdyate ।
īyate bhavadupāśrayastadā vedhasaḥ padamataḥ puraiva vā ।।
tatra vā tava pade'thavā vasan prākṛtapralaya eti muktatām ।
svecchayā khalu purāpi mucyate saṃcibhidya jagadaṇḍamojasā ।।
tasya ca kṣitipayomahoniladyomahatprakṛtisaptakāvṛtī ।
tattadātmakatayā viśan sukhī yāti te padamanāvṛtaṃ vibho! ।।
arcirādigatimīdṛśīṃ vrajan vicyutiṃ na bhajate jagatpate! ।
saccidītmaka! bhavadguṇodayānuccarantamanileśa! pāhi mām ।।
vyaktāvyaktamidaṃ na kiñcidabhavat prāk prākṛtaprakṣaye
māyāyāṃ guṇasāmyaruddhavikṛtau tvayyāgatāyāṃ layam ।
no mṛtyuśca tadāmṛtaṃ ca samabhūnnāhno na rātreḥ sthiti-
statraikastvamaśiṣyathāḥ kila parānandaprakāśātmanā ।।
kālaḥ karma guṇāśca jīvanivahā viśvaṃ ca kāryaṃ vibho!
cillīlāratimeyuṣi tvayi tadā nirlīnatāmāyayuḥ ।
teṣāṃ naiva vadantyasattvamayi bhoḥ! śaktyātmanā tiṣṭhatām
no cet kiṃ gaganaprasunasadṛśāṃ bhūyo bhavet sambhavaḥ ।।
evañca dviparārdhakālavigatāvīkṣāṃ sisṛkṣātmikāṃ
bibhrāṇe tvayi cukṣume tribhuvanībhāvāya māyā svayam ।
māyātaḥ khalu kālaśaktirakhilādṛṣṭaṃ svabhāvo'pi ca
prādurbhūya guṇān vikāsya vidadhustasyāḥ sahāyakriyām ।।
māyāsannihito'praviṣṭavapuṣā sākṣīti gīto bhavān
bhedaistāṃ pratibimbato viviśivān jīvo'pi naivāparaḥ ।
kālādipratibodhitātha bhavatā sañcoditā ca svayaṃ
māyā sā khalu buddhitattvamasṛjad yo'sau mahānucyate ।।
tatrāsau triguṇātmako'pi ca mahān sattvapradhānaḥ svayaṃ
jīve'smin khalu nirvikalpamahamityudbodhaniṣpādakaḥ ।
cakre' smin savikalpabodhakamahantattvaṃ mahān khalvasu
saṃpuṣṭaṃ triguṇaistamotibahulaṃ viṣṇo! bhavatpreraṇāt ।।
so'haṃ ca triguṇakramāt trividhatāmāsādyavaikāriko
bhūyastaijasatāmasāviti bhavannādyena sattvātmanā ।
devānidriyamānino'kṛta diśāvātārkapāśyaśvino
vahnīndrācyutamitrakān vidhuvidhiśrīrudraśārīrakān ।।
bhūman! mānasabuddhyahaṅkṛtimilaccittākhyavṛttyanvitaṃ
taccāntaḥ karaṇaṃ vibho! tava balāt sattvāṃś evāsṛjat ।
jātastaijasato daśendriyagaṇastattāmasāṃśāt puna-
stanmātraṃ nabhaso marutpurapate! śabdo'jani tvadbalāt ।।
śabdād vyāma tataḥ sasarjitha vibho! sparśaṃ tato mārutaṃ
tasmād rūpamato maho'thaca rasaṃ toyaṃ gandhaṃ mahīm ।
evaṃ mādhava! pūrvapūrvakalanādādyādyadharmānvitaṃ
bhūtagrāmamimaṃ tvameva bhagavan! prākāśayastāmasāt ।।
ete bhūtagaṇāstathendriyagaṇā devāśca jātāḥ pṛthaṅ
no śekurbhuvanāṇḍanirmitividhādevairamībhistadā ।
tvaṃ nānāvidhasūktibhirnutaguṇastattvānyamūnyāviśaṃ-
śceṣṭāśaktimudīrya tāni baṭayan hairaṇyamaṇḍaṃ vyadhāḥ ।।
aṇḍaṃ tat khalu pūrvasṛṣṭasalile'tiṣṭhat sahasraṃ samā
nirbindannakṛthāścaturdaśajagadrūpaṃ virāḍāhvayam ।
sāhasraiḥ karapādamūrdhanīvahairniśśeṣajīvātmako
nirbhāto'si marutpurādhipa! sa māṃ trāyasva sarvāmayāt ।।
evaṃ caturdaśajaganmayatāṃ gatasya
pātālamīśa! tava pādatalaṃ vadanti ।
pādordhvadeśamapi deva! rasātalaṃ ta
gulphadvayam khalu mahātalamadbhutātman ।।
jaṅghe talātalamatho sutalaṃ ca jān
kiñcorubhāgayugalaṃ vitalātele dve ।
kṣoṇītalaṃ jaghanamambaramaṅga! nābhir-
vakṣaśca śakranilayastava cakrepāṇe! ।।
grīvā mahastava mukhaṃ ca janastapastu
phālaṃ śirastava samastamayasya satyam ।
evaṃ jaganmayantayo! jagadāśrītaira-
pyanyairnibaddhavapuṣe bhagavan! namaste ।।
tvadbrahmarandhrapadamīśvara! viśvakanda-
cchandāṃsi keśaṣ! dhanāstava keśapāśāḥ ।
ullāsicilliyugalaṃ druhiṇasya gehaṃ
pakṣmāṇi rātridivasau savitā ca netre ।।
niśśeṣaviśvaracanā ca kaṭākṣamokṣaḥ
karṇau diśo'śviyugalaṃ tava nāsike dve ।
lobhatrape ca bhagavannadharottaroṣṭhau
tārāgaṇāśca radanāḥ śamanaśca daṃṣṭrā ।।
māyā vilāsahasitaṃ śvasitaṃ samīro
jihvā jalaṃ vacanamīś! śakuntapaṅktiḥ ।
siddhādayaḥ svaragaṇā mukharandhramagnir
devā bhujāḥ stanayugaṃ tava dharmadevaḥ ।।
pṛṣṭhaṃ tvadharmaiha deva! manaḥ sudhāṃśu-
ravyaktameva hṛdayāmbujamamnujākṣa! ।
kukṣiḥ samudranivahā vasanaṃ tu sandhye
śephaḥ prajāpatirasau vṛṣṇau ca mitraḥ ।।
śroṇīsthalaṃ mṛgagaṇāḥ padayornakhāste
hastyṣṭrasaindhavamukhā gamanaṃ tu kālaḥ ।
viprādivarṇabhavanaṃ vadanābjabāhu-
cārūruyugmacaraṇaṃkaruṇāmbudhe! te ।।
saṃsāracakramāyi cakradhara! kriyāste
vīryaṃ mahāsuragaṇo'sthikulāni śailāḥ ।
nāḍyaḥ saritsamudayāstaravaśca roma
jīyādidaṃ vapuranirvacanīyamīś! ।।
īdṛg jaganmayavapustava karmabhājāṃ
karmāvasānasamaye smaraṇīyamāhuḥ ।
tasyāntarātmavapuṣe vimalāt mane te
vātālayādhipa! namo'stu nirundhi rogān ।।
- evaṃ deva! caturdaśātmakajagadrūpeṇa jātaḥ punas
- tasyodharvaṃ khalu satyalokanikalaye jāto'si dhātā svayam ।
- yaṃ śaṃsanti hiraṇyagarbhamakhilatrailokyajīvātmakaṃ
- yo'bhūt sphītarajovikāravikasannānāsisṛkṣārasaḥ ।।
so'yaṃ viśvavisargadattahṛdayaḥ saṃpaśyamānaḥ svayaṃ
bodhaṃ khalvanavāpya viśvaviṣayaṃ hi cintākulastasthivān ।
tāvat tvaṃ jagatāṃ pate! tapa tapetyevaṃ hi vaihāyasīṃ
vāṇīmenamaśiśravaḥ śrutisukhāṃ kurvaṃstapaḥpreraṇām ।।
ko'sau māmavadat pumāniti jalāpūrṇe jaganmaṇḍale
dikṣūdvīkṣya kimapyanīkṣitavatā vākyārthamutpaśyatā ।
divyaṃ varṣasahasramāttatapasā tena tvamārādhitas
tasmai darśitavānasi svanilayaṃ vaikuṇṭhamekādbhutam ।।
māyā yatra kadāpi no vikurute bhāte jagadbhyate bahiḥ
śokakrodhavimohasādhvasamukhā bhāvāstu dūraṃ gatāḥ ।
sāndrānandajharī ca yatra paramajyotiḥ prakāśātmake
tat te dhāma vibhāvitaṃ vijayate vaikuṇṭharūpaṃ vibho! ।।
yasmin nāma caturbhujā harimaṇiśyāmāvadātatviṣo
nānābhūṣaṇaratnadīpitadiśo rājadvimānālayāḥ ।
bhaktiprāptatathāvidhonnatapadā dīvyanti divyo janās
tat te dhāma nirastasarvaśamalaṃ vaikuṇṭharūpaṃ jayet ।।
nānādivyavadhūjanairabhivṛtā vidyullatātulyayā
viśvonmādanahṛdyagātralatayā vidyotitāśāntarā ।
tvatpādāmbujasauramaikakutukāllakṣmīḥ svayaṃ lakṣyate
yasmin vismayanīyadivyavibhavā tat te oadaṃ dehi me ।।
tatraivaṃ pratidarśite nijapade ratnāsanādhyāsitaṃ
bhāsvatkoṭilasatkirīṭakaṭakādyākalpadīprākṛti ।
śrīvatsāṅkitamāttakaustubhaṇicchāyāruṇaṃ kāraṇaṃ
viśveṣāṃ tava rūpamaikṣata vidhistat te vibho! bhātu me ।।
kālāmbhodakalāyakomalarucī cakreṇa cakraṃ diśā-
māvṛṇvānamudāramandahasitasyandaprasannānanam ।
rājatkambugadāripaṅkajadharaśrīmadbhujāmaṇḍalaṃ
sraṣṭustuṣṭikaraṃ vapustava vibho! madrogamudvāsayet ।।
dṛṣṭvā sambhṛtasambhramaḥ kamalabhūstvatpādapāthoruhe
harṣāveśavaśaṃvado nipatitaḥ prītyā kṛtārthībhavan ।
jānāsyeva manīṣitaṃ mama vibho! jñānaṃ tadāpādaya
dvaitādvaitabhavatsvarūpaparamityācaṣṭa taṃ tvāṃ bhaje ।।
ātāmre caraṇe vinamramatha taṃ hastena haste spṛśan
bodhaste bhavitā na sargavidhibhirbando'pi sañjāyate ।
ityābhāṣya giraṃ pratoṣyta nitarāṃ taccittagūḍhaḥ svayaṃ
sṛṣṭau taṃ samudairayaḥ sa bhagavannullāsayollāghatām ।।

evaṃ tāvat prākṛtaprakṣayānte brāhme kalpe hyādime labdhajanmā ।
brahmā bhūyastvatta evāpya vedān sṛṣṭiṃ cakre pūrvakalpopamānām ।।
so'yaṃ caturyugasahasramitānyahāni
tāvanmitāśca rajanīrbahuśo nināya ।
nidrātyasau tvayi nilīya samaṃ svasṛṣṭair
naimittikapralayamāhurato'sya rātrim ।।
asmādṛśāṃ punaraharmukhakṛtyatulyāṃ
sṛṣṭiṃ karotyanudinaṃ sa bhavatprasādāt ।
prāg brāhmakalpajanuṣāṃ ca parāyuṣāṃ tu
suptaprabodhanasamāsti tadā visṛṣṭiḥ ।।
pañcāśadabdamadhunā svavayordharūpam
ekaṃ parārdhamativṛtya hi vartate'sau ।
tatrāntyarātrijanitān kathayāmi bhūman!
paścād dināvataraṇe ca bhavadvilāsān ।।
dināvasāne'tha sarojayoniḥ suṣuptikāmastvayi sannililye ।
jaganti ca tvajjaṭharaṃ samīyustadedamekārṇavamāsa viśvam ।।
tavaiva veṣe phaṇirāji śeṣe jalaikaśeṣe bhuvane sma śeṣe ।
ānandasāndrānubhavasvarūpaḥ svayoganidrāparimudritātmā ।।
kālākhyaśaktiṃ pralayāvasāne prabodhayetyādiśatā kilādau ।
tvayā prasuptaṃ parisuptaśaktivrajena tatrākhilajīvadhāmnā ।।
caturyugāṇāṃ ca sahasramevaṃ tvayi prasupte punaradvitīye ।
kālākhyaśaktiḥ prathamaprabuddhā prāvodhayat tvāṃ kila viśvanātha ।।
vibudhya ca tvaṃ jalagarbhaśāyin! vilokya lokānakhilān pralīnān ।
teṣveva sūkṣmātmatayā nijāntaḥ sthiteṣu viśveṣu dadātha dṛṣṭim ।।
tatastvadīyādayi! nābhirandhrādudañcitaṃ kiñcana divyapadmam ।
nilīnaniśśeṣapadārthamālāsaṅkṣeparūpaṃ mukulāyamānam ।।
tadetadambhoruhakuḍmalaṃ te kalebarāt toyapathe prarūḍḥam ।
bahirnirītaṃ paritaḥ sphuradbhiḥ svadhāmabhirdhvāntamalaṃ nyakṛntat ।।
saṃphullapatre nitarāṃ vicitre tasmin bhavadvīryadhṛte saroje ।
sa padmajanmā vidhirāvirāsīt svayaṃprabuddhākhilavedarāśiḥ ।।
asmin parātman! nanu pādmakalpe tvamitthamutthāpitapadmayoniḥ ।
anantabhumā mama rogarāśiṃ nirundhi vātālayavās! viṣṇo! ।।
sthitaḥ sa kamalodbhavastava hi nābhipaṅkeruhe
kutaḥ svididamambudhāvuditamityanālokaayan ।
tadīkṣaṇakutūhalāt pratidiśaṃ vivṛttānanaś
caturvadanatāmagād vikasadaṣṭadṛṣṭyambujām ।।
mahārṇavavighūrṇtaṃ kamalameva tat kevalaṃ
vilokya tadupāśrayaṃ tava tanuṃ tu nālokayan ।
ka eṣa kamalodare mahati nissahāyo hyahaṃ
kutaḥ svididamambujaṃ samajanīti cintāmagāt ।।
amuṣya hi saroruhaḥ kimapi kāraṇaṃ sambhaved
itisma kṛtaniścayaḥ sa khalu nālarandhrādhvanā ।
sayogabalavidyayā samavarūḍhavān prauḍhadhīs
tvadīyamatimohanaṃ na tu kalebaraṃ dṛṣṭavān ।।
tataḥ sakalanālikāvivaramārgago mārgayan
praysya śatavatsaraṃ kimapi naiva sandṛṣṭavān ।
nivṛtya kamalodare sukhaniṣaṇṇa ekāgradhīḥ
samādhibalamādadhe bhavadanugrahaikāgrahī ।।
śatena parivatsarairdṛḍhasamādhibandhollasat
prabodhaviśdīkṛtaḥ sa khalu padminīsambhavaḥ ।
adṛṣṭacaramadbhutaṃ tava hi rūpamantardṛśā
vyacaṣṭa parituṣṭadhīrbhujagabhogabhāgāśrayam ।।
kirīṭamakṛṭollasat kaṭakahārakeyūrayug
maṇisphuritamekhalaṃ suparivītapītāmbaram ।
kalāyakusumaprabhaṃ galatalollasatkaustubhaṃ
vapustadayi! bhāvaye kamalajanmane darśitam ।।
śrutiprakaradarśitapracuravaibhava! śrīpate!
hare! jaya jaya prabho! padamupaiṣi diṣṭyā dṛśoḥ ।
kuruṣva dhiyamāśu me bhuvananirmitau karmaṭhām
iti druhiṇavarṇitasvaguṇabaṃhimā pāhi mām ।।
labhasva bhuvanatrayīracanadakṣatāmakṣatāṃ
gṛhāṇa madanugrahaṃ kuru tapaśca bhūyo vidhe! ।
bhavatvakhilasādhanī mayi ca bhaktiratyutkaṭe-
tyudīrya giramādadhā muditacetasaṃ vedhasam ।।
śataṃ kṛtatapāstataḥ sa khalu divyasaṃvatsarā-
navāpya ca tapobalaṃ matibalaṃ ca pūrvādhikam ।
udīkṣya kila kampitaṃ payasi paṅkajaṃ vāyunā
bhavatbalavijṛmbhitaḥ pavanapāthasī pītavān ।।
tavaiva kṛpayā punaḥ sarasijena tenaiva sa
prakalpya bhuvanatrayīṃ pravavṛte prajānirmitau ।
tathāvidhakṛpābharo gurumarutpurādhīśvara!
tvamāśu paripāhi māṃ gurudayokṣitairīkṣitaiḥ ।।
vaikuṇṭḥa! vardhitabalo'tha bhavatprasādā-
dambhojayonirasṛjat kila jīvadehān ।
sthāsnūni bhūruhamayāni tathā tiraścāṃ
jātīrmanuṣyanivahānapi devabhedān ।।
mithyāgrahāsmimatirāgavikopabhītir
ajñānavṛttimiti pañcavidhāṃ sa sṛṣṭvā ।
uddāmatāmasapadārthavidhānadūnas
tene tvadīyacaraṇasmaraṇaṃ viśuddhyai ।।
tāvat sasarja manasā sanakaṃ sanandaṃ
bhūyaṃ sanātanamuniṃ ca sanatkumāram ।
te sṛṣṭikarmaṇi tu tena niyujyamānās
tvatpādabhaktirasikā jagṛhurna vāṇīm ।।
tāvat prakopamuditaṃ pratirundhato'sya
bhrūmadhyato'jani mṛḍo bhavadekadeśaḥ ।
nāmāni me kuru padāni ca hā viriñcet
yadau rurod kila tena sa rudranāmā ।।
ekādaśāhvayatayā ca vibhinnarūpaṃ
rudraṃ vidhāya dayitā vanitāśca dattvā ।
tāvantyadatta ca padāni bhavatpraṇunnaḥ
prāha prajāviracanāya ca sadāraṃ tam ।।
rudrābhisṛṣtabhayadākṛtirudrasaṅgha-
saṃpūryamāṇābhuvanatrayabhītacetāḥ ।
mā mā prajāḥ sṛja tapaścara maṅgalāyet
yācaṣṭa taṃ kamalabhūrbhavadīritātmā ।।
tasyātha sargarasikasya marīciratris
tatrāṅgirāḥ kratuminiḥ pulahaḥ pulastyaḥ ।
aṅgādajayata bhṛguśca vasiṣṭhadakṣau
śrīnāradaśca bhagavān bhavadaṅghridāsaḥ ।।
dharmādikānabhsṛjannatha kardamaṃ ca
vāṇīṃ vidhāya vidhiraṅgajasaṅkulo'bhūt ।
tvadbodhitaiḥ sanakadakṣamukhaistanūjair
udbodhitaśca virarāma tamo vimuñcan ।।
devān purāṇanivahānapi sarvavidyāḥ
kurvan nijānanagaṇāccaturānano'sau ।
putreṣu teṣu vinidhāya sa sargavṛddhim
aprāpnuvaṃstava padāmbujamāśrito'bhūt ।।
jānannupāyamatha dehamajo vibhajya
strīpuṃsabhāvamabhajanmanutadvadhūbhyām ।
tābhyāṃ ca mānuṣakulāni vivardhayaṃstvaṃ
govinda! mārutapurādhipa! rundhi rogān ।।
krameṇa sarge parivardhamāne kadāpi divyāḥ sanakādayaste ।
bhavadvilokāya vikuṇṭhalokaṃ prapedire mārutamandireśa! ।।
manojñanaiḥ śreyasakānanādyairanekavāpamiṇimandiraiśca ।
anopamaṃ taṃ bhavato niketaṃ munīśvarāḥ prāpuratītakakṣyāḥ ।।
bhavaddidṛkṣūn bhavanaṃ vivikṣūn dvāḥsthau jayastān vijayo'pyarundhām ।
teṣāṃ ca citte padamāpa kopaḥ sarvaṃ bhavatpreraṇayaiva bhūman ।।
vaikuṇṭhalokānucitapraceṣtau kaṣṭau yuvāṃ daityagatiṃ bhajetam ।
iti praśaptau bhavadāśrayau tau harismṛtirno'stviti nematustān ।।
tedetadājñāya bhavānavāptaḥ sahaiva lakṣmyā bahirambujākṣa! ।
khageśvarāṃsārpitacārubāhurānandayaṃstīnabhirāmamūrtyā ।।
prasādya gīrbhiḥ stuvato munīndrānananyanāthāvatha pārṣadau tau ।
saṃrambhayogena bhavaistribhirmāmupetamityāttakṛpāṃ nyagādīḥ ।।
tvadīyabhṛtyau kila kāśyapāt tau surārivīrāvuditau ditau dvau ।
sandhyāsamutpādanakaṣṭaceṣtau yamau ca lokasya yamāvivāyau ।।
hiraṇyapūrvaḥ kaśipuḥ kilaikaḥ puro hiraṇyākṣa iti pratītaḥ ।
ubhau bhavannāthamaśeṣalokaṃ ruṣā nyarundhāṃ nijavāsanāndhau ।।
tayorhiraṇyākṣamahāsurendro raṇāya dhāvannanavāptavairī ।
bhavatpriyāṃ kṣmāṃ salile nimajjya cacāra garvād vinadan gadāvān ।।
tato jaleśāt sadṛśaṃ bhavantaṃ niśamya babhrāma gaveṣayaṃstvām ।
bhaktaikadṛśyaḥ sa kṛpānidhe! tvaṃ nirundhi rogān marudālayeśa! ।।
svāyambhuvo manuratho janasargaśīlo
dṛṣṭvā mahīmasamaye salile nimaghnām ।ṣ
sraṣṭāramāpa śaraṇaṃ bhavadaṅghrisevā-
tuṣṭāśayaṃ munijanaiḥ saha satyaloke ।।
kaṣṭaṃ prajāḥ sṛjati mayyavanī nimagnā
sthānaṃ sarojabhava! kalpaya tat prajānām ।
ityevameṣa kathito manuni svayambhū-
rambhoruhākṣa! tava pādayugaṃ vyacintīt ।।
hā hā vibho! jalamahaṃ nyapibaṃ purastād
adyāpi majjati mahī kimahaṃ karomi ।
itthaṃ tvadaṅghriyugalaṃ śaraṇaṃ yato'sya
nāsāpuṭāt samabhavaḥ śiśukolarūpī ।।
aṅguṣṭḥamātravapurutpatitaḥ purastād
bhūyo'tha kumbhisadṛśaḥ samajṛmbhathāstvam ।
abhre tathāvidhamudīkṣya bhavantamuccair
vismeratāṃ vidhiragāt saha sūnubhiḥ svaiḥ ।।
ko'sāvacintyamahimā kiṭirutthito me
ghoṇāpuṭāt kimu bhavedajitasya māyā ।
itthaṃ vicintayati dhātariśailamātraḥ
sadyo bhavan kila jagarjitha ghoraghoram ।।
taṃ te ninādamupakarṇya janastapaḥsthāḥ
satyasthitāśca munayo nunuvurbhavantam ।
tatstotraharṣulamanāḥ pariṇadya bhūyas
toyāśayaṃ vipulamūrtiravātarastvam ।।
ūrdhvaprasāriparidhūmrāvidhūtaromā
protkṣiptavāladhiravāṅmukhaghoraghoṇaḥ ।
tūrṇapradīrṇajaladaḥ parighūrṇadakṣṇā
stot n munīcchiśirayannavateritha tvam ।।
antarjalaṃ tadanu saṅkulanakracakraṃ
bhrāmyattimiṅgilakulaṃ kaluṣormimālam ।
āviśya bhīṣaṇaraveṇa rasātalasthā-
nākampayan vasumatīmagaveṣayastvam ।।
dṛṣṭvātha daityahatakena rasātalānte
saṃveśitāṃ jhaṭiti kūṭakiṭirvibho! tvam ।
āpātukānavigaṇayya surārikheṭān
daṃṣṭrāṅkureṇa vasudhāmadadhāḥ salīlam ।।
abhyuddharannatha dharāṃ daśanāgralagna-
mustāṅkurāṅkita ivādhikapīvarātmā ।
uddhātaghorasalilājjaladherudañcan
ktīḍāvarāhavapurīśvara! pāhi rogāt ।।
hiraṇyākṣaṃ tāvad varada! bhavadanveṣaṇaparaṃ
carantaṃ sāṃvarte payasi nijajaṅghāparimite ।
bhavadbhukto gatvā kapaṭapaṭudhīrnāradamuniḥ
śanairūce nandan danujamapi nindaṃstava balam ।।
sa māyāvī viṣṇurharati bhavadīyaṃ vasumatīṃ
prabho! kaṣṭaṃ kaṣṭaṃ kimidamiti tenābhigaditaḥ ।
nadan kvāsau kvāsāviti sa muninā darśitaptho
bhavantaṃ saṃprāpad dharaṇidharamudyantamudakāt ।।
aho āraṇyo'yaṃ mṛga iti hasantaṃ bahutarair
duruktairvidhyantaṃ ditisutamavajñāya bhagavan! ।
mahīṃ dṛṣṭvā daṃṣṭrāśirasi cakitāṃ svena mahasā
payodhāvādhāya prasabhamudayuṅkthā mṛdhavidhau ।।
gadāpāṇau daitye tvamapi hi gṛhītonnatagado
niyuddhena krīḍan ghaṭaghaṭaravodghuṣṭaviyatā ।
raṇālokaitsukyānmilati surasaṅghe drutamamuṃ
nirundhyāḥ sandhyātaḥ prathamamiti dhātrā jagadiṣe ।।
gadonmarde tasmiṃstava khalu gadāyāṃ ditibhuvo
gadāghātād bhūmau jhaṭiti patitāyāmahaha bhoḥ! ।
mṛdusmerāsyastvaṃ danujakulanirmūlanacaṇaṃ
mahācakraṃ smṛtvā karabhuvi dadhāno ruruciṣe ।।
tataḥ śūlaṃ kālapratimaruṣi daitye visṛjati
tvayicchindatyenat karakalitacakrapraharaṇāt ।
samāruṣṭo muṣṭyā sa khalu vitudaṃstvāṃ samatamod
galanmāye māyāstvayi kila jaganmohanakarīḥ ।।
bhavaccakrajyotiṣkaṇalavanipātena vidhute
tato māyācakre vitataghanaroṣāndhamanasam ।
gariṣṭhābhirmuṣṭiprahṛtibhirabhighnantamasuraṃ
karāgreṇa svena śravaṇapadamūle niravadhīḥ ।।
mahākāyaḥ so'yaṃ tava karasarojapramathito
galadrakto vaktrādapatadṛṣibhiḥ ślāghitahatiḥ ।
tadā tvāmudāmapramadabharavidyotihṛdayā
munīndrāḥ sāndrābhiḥ stutibhiranuvannadhvaratanam ।।
tvaci cchando romasvapi kuśagaṇaścakṣuṣi ghṛtaṃ
caturhotāro'ṅghrau srugapi vadane codara iḍā ।
grahā jihvāyāṃ te parapuruṣa! karṇe ca camasā
vibho! somo vīryaṃ varada! galadeśe'pyupasandaḥ ।।
munīndrairityādistavanamukharairmoditamanā
mahīyasyā mūrtyā vimalatarakīrtyā ca vilasan ।
svadhiṣṇyaṃ saṃprāptaḥ sukharasavihārī madhuripo!
nirundhyā rogaṃ me sakalamapi vātālayapate! ।।
samanusmṛtatāvakāṅghriyugmaḥ sa manuḥ paṅkajasambhavāṅgajanmā ।
nijamantaramantarāyahīnaṃ caritaṃ te kathayan sukhaṃ nināya ।।
samaye khalu tatra kardamākhyo druhiṇacchāyabhavastadīyavācā ।
ghṛtasargaraso nisargaramyaṃ bhagavaṃstvāmayutaṃ samāḥ siṣeve ।।
garuḍopari kālameghakamraṃ vilasatkelisarojapāṇipadmam ।
hasitollasitānanaṃ vibho! tvaṃ vapurāviṣkuruṣe sma kardamāya ।।
stuvate pulakāvṛtāya tasmai manuputrīṃ dayitāṃ navāpi putrīḥ ।
kapilaṃ ca sutaṃ svameva paścāt svagatiṃ cāpyanugṛhya nirgato'bhūḥ ।।
sa manuḥ śatarūpayā mahiṣyā guṇavatyā sutayā ca devahūtyā ।
bhavadīritanāradopadiṣṭaḥ samagāt kardamamāgatipratīkṣam ।।
manunopahṛtāṃ ca devahūtiṃ taruṇīratnamavāpya kardamo'sau ।
bhavadarcananirvṛto'pi tasyāṃ dṛḍhaśuśrūṣaṇayā dadhau prasādam ।।
sapunastvadupāsanaprabhāvād dayitākāmakṛte kṛte vimāne ।
vanitākulasaṅkule navātmā vyaharad devapatheṣu devahūtyā ।।
śatavarṣamatha vyatītya so'yaṃ nava kanyāḥ samavāpya dhanyarūpāḥ ।
vanayānasamudyato'pi kāntāhitakṛt tvajjananotsuko nyavātsīt ।।
nijabhartṛgirā bhavanniṣevāniratāyāmatha deva! devahūtyām ।
kapilastvamajāyathā janānāṃ prathayiṣyan paramātmatattvavidyām ।।
vanameyuṣi kardame prasanne matasarvasvamupādiśañjananyai ।
kapilātmaka! vāyumadireś! tvaritaṃ tvaṃ paripāhi māṃ gadaughāt ।।
matiriha guṇasaktā bandhakṛt teṣvasaktā
tvamṛtakṛduparundhe bhaktiyogastu saktim ।
mahadanugamalabhyā bhaktirevātra sādhyā
kapilatanuriti tvaṃ devahūtyai nyagādīḥ ।।
prakṛtimahadahaṅkārāśca mātrāśca bhūtānyapi
hṛdapi daśākṣī pūruṣaḥ pañcaviṃśaḥ ।
iti viditavibhāgo mucyate'sau prakṛtyāṃ
kapilatanuriti tvaṃ devahūtyai nyagādīḥ ।।
prakṛtigataguṇaughairnājyate pūruṣo'yaṃ
yadi tu sajati tasyāṃ tadguṇāstaṃ bhajeran ।
madanubhajanatattvālocanaiḥ sāpyapeyāt
kapilatanuriti tvaṃ devahūtyai nyagādīḥ ।।
vimalamatirupāttairāsanādyairmadaṅgaṃ
guruḍasamadhirūḍhaṃ divyabhūṣāyudhāṅkam ।
rucitulitatamālaṃ śīlayetānuvelaṃ
kapilatanuriti tvaṃ devahūtyai nyagādīḥ ।।
mama guṇaguṇalīlākarṇanaiḥ kīrtinādyair
mayi surasaridoghaprakhyacittānuvṛttiḥ ।
bhavati paramabhaktiḥ sā hi mṛtyorvijetrī
kapilatanuriti tvaṃ devahūtyai nyagādīḥ ।।
ahaha bahulahiṃsāsañcitārthaiḥ kuḍumbaṃ
pratidinamanupuṣṇan strījito bālalālī ।
viśati hi gṛhasakto yātanāṃ mayyabhaktaḥ
kapilatanuriti tvaṃ devahūtyai nyagādīḥ ।।
yuvatijaṭharakhinno jātabodho'pyakāṇḍe
prasavagalitabodhaḥ pīḍayollaṅghya bālyam ।
punarapi bata muhyatyeva tāruṇyakāle
kapilatanuriti tvaṃ devahūtyai nyagādīḥ ।।
pitṛsuragaṇayājī dhārmiko yo gṛhasthaḥ
sa ca nipatati kāle dakṣiṇādhvopagāmī ।
mayi nihitamakāṃ karma tūdakpathārthaṃ
kapilatanuriti tvaṃ devahūtyai nyagādīḥ ।।
iti suviditavedyāṃ deva! he devahūtiṃ
kṛtanutimanugṛhya tvaṃ gato yogisaṅghaiḥ ।
vimalamatirathāsau bhaktiyogena muktā
tvamapi janahitīrthaṃ vartase prāgudīcyām ।।
parama! kimu bahūktyā tvatpadāmbhojabhaktiṃ
sakalabhayavinetrīṃ sarvakāmopanetrīm ।
vadasi khalu dṛḍhaṃ tvaṃ tvad vidhūyāmayān me
gurupavanapureś! tvayyupādhatsva bhaktim ।।

daśo viriñcatanayo'tha manostanūjāṃ
labdhvā prasūtimiha ṣoḍaśa cāpa kanyāḥ ।
dharme trayodaśa dadau piṛṣu svadhāṃ ca
svāhāṃ havirbhuji satīṃ giriśe tvadaṃśe ।।
mūrtirhi dharmagṛhiṇī suṣuve bhavantaṃ
nārāyaṇaṃ narasakhaṃ mahitānubhāvam ।
yajjanmani pramuditāḥ kṛtaturyaghoṣāḥ
puṣpotkarān pravavṛṣurnunuvuḥ suraughāḥ ।।
daityaṃ sahasrakavacaṃ kavacaiḥ parītaṃ
sāhasravatsaratapassamarābhilavyaiḥ ।
paryāyanīrmitatapassamarau bhavantau
śiṣṭaikakaṅkaṭamamuṃ nyahatāṃ salalim ।।
anvācarannupadiśannapi mokṣadharmaṃ
tvaṃ bhrātṛmān badarikāśramamadhyavātsīḥ ।
śakro'tha te śamatapobalanissahātmā
divyāṅganāparivṛtaṃ prajighāya māram ।।
kāmo vasantamalayānilabandhuśālī
kāntākaṭākṣaviśikhairvikasadvilāsaiḥ ।
vidhyanmuhurmuhurakampamudīkṣya ca tvāṃ
bhītastvāyātha jagade mṛduhāsabhājā ।।
bhītyālamaṅgajavasantasurāṅganā! vo
manmānasaṃ tviha juṣudhvamiti bruvāṇaḥ ।
tvaṃ vismayena paritaḥ stuvatāmathaiṣāṃ
pradarśayaḥ svaparicārakakātarākṣīḥ ।।
sammohanāya militā madanādayste
tvaddāsikāparimalaiḥ kila mohamāpuḥ ।
dattāṃ tvayā ca jagṛhustrapayaiva sarva-
svarvāsigarvaśamanīṃ punarurvaśīṃ tām ।।
dṛṣṭvorvaśīṃ tvaṃ kathāṃ ca niśamya śakraḥ
paryākulo'jāni bhavanmahimāvamarśāt ।
evaṃ praśāntaramaṇīyataro'vatāras
tvatto'dhiko varada! kṛṣṇatanustvameva ।।
dakṣastu dhāturatilālanayā rajondho
nātyādṛtastvayi ca kaṣṭamaśāntirāsīt ।
yena vyanrundha sa bhavattanumeva śarvaṃ
yajño ca vairapiśune svasutāṃ vyamānīt ।।
kruddheśamarditamakhaḥ sa tu kṛttaśīrṣo
devaprasāditaharādatha labdhajīvaḥ ।
tvat pūritakratuvaraḥ punarāpa śāntiṃ
sa tvaṃ praśāntikara! pāhi marutpureś! ।।
uttānapādanṛpatermanunandanasya
jāyā babhūva surucirnitarāmabhīṣṭā ।
anyā sunītiriti bhartunarāddatā sā
tvāmeva nityamagatiḥ śaraṇaṃ gatābhūt ।।
aṅke pituḥ suruciputrakamutramaṃ taṃ
dṛṣṭvā dhruvaḥ kila sunītisuto'dhirokṣyan ।
ācikṣipe kila śiśuḥ sutarāṃ surucyā
dussantyajā khalu bhavadvimukhairasūyā ।।
tvanmohite pitari paśyati dāravaśye
dūraṃ duruktinihataḥ sa gato nijāmbām ।
sāpi svakarmagatisantaraṇāya puṃsāṃ
tvatpādameva śaraṇaṃ śiśave śaśaṃsa ।।
ākarṇya so'pi bhavadarcaniścitātmā
mānī niretya nagarāt kila pañcavarṣaḥ ।
sandṛṣṭanāradaniveditamantramārgas
tvāmārarādha tapasā madhukānanānte ।।
tāte viṣaṇṇahṛdaye nagarīṃ gatena
śrīnāradena parisāntvitacittavṛttau ।
bālastvadarpitamanāḥ kramavardhitena
ninye kaṭhoratapasā kila pañca māsān ।।
tāvat tapobalanirucchvasite digante
devārthitastvamudayatkaruṇārdracetāḥ ।
tvadrūpacidrasanilīnamateḥ purastā-
dāvirbabhūvitha vibho! garuḍādhirūḍhaḥ ।।
tvaddarśanapramadabhārataraṅgitaṃ taṃ
dṛgbhyāṃ nimagnamiva rūparasāyane te ।
tuṣṭūṣamāṇamavagamya kapoladeśe
saṃspṛṣṭavānasi dareṇa tathādareṇa ।।
tāvad vibodhavimalaṃ praṇuvantameṇa-
mābhāṣathāstvamavagamya tadīyabhāvam ।
rājyaṃ ciraṃ samanubhūya bhajasva bhūyaḥ
sarvottaraṃ dhruva! padaṃ vinivṛttihīnam ।।
ityūcuṣi tvayi gate nṛpanandano'sā-
vānanditākhilajano nagarīmupetaḥ ।
reme ciraṃ bhavadanugrahapūrṇakāmas
tāte gate ca vanamādṛtarājyabhāraḥ ।।
yakṣeṇa deva! nihate punaruttame'smin
yakṣaiḥ sa yuddhanirato virato manūkyā ।
śāntyā prasannahṛdayād dhanadādupetāt
tvadbhaktimeva sudṛḍhāmavṛṇonmahātmā ।।
ante bhavatpuruṣanītavimānayāto
mātrā samaṃ dhruvapade mudito'yamāste ।
evaṃ svabhṛtyajanapālanaloladhīstvaṃ
vātālayādhipa! nirundhi mamāmayaughān ।।
jātasya dhruvakula eva tuṅgakīrte-
raṅgasya vyajani sutaḥ sa venanāmā ।
yaddoṣavyathitamatiḥ sa rājavarya-
stvatpāde vihitamanā vanaṃ gato'bhūt ।।
pāpo'pi kṣititalapālanāya venaḥ
paurādyairupanihitaḥ kaṭhiravīryaḥ ।
sarvebhyo nijabalameva sampraśaṃsan
bhūcakre tava yajanānyayaṃ nyarautsīt ।।
samprāpte hitakathanāya tāpasaudhe
matto'nyo bhavanapatirna kaścaneti ।
tvannindāvacanaparo munīśvaraistaiḥ
śāpāgnau śalabhadaśāmanāyi venaḥ ।।
tannāśāt khalajanabhīrukairmunīndrai-
stanmātrā ciraparirakṣite tadaṅge ।
tyaktāghe parimathitādathorudaṇḍād
dordaṇḍe parimathite tvamāvirāsīḥ ।।
vikhyātaḥ pṛthuriti tāpasopadiṣṭaiḥ
sūtādyaiḥ pariṇutabhāvibhūrivīryaḥ ।
venārtyā kabalitasampadaṃ dharitrī-
mākrāntāṃ nijadhanuṣā samāmakārṣī ।।
bhūyastāṃ nijakulamukhyavatsayuktair
devādyaiḥ samucitacārubhājanesu ।
annādīnyabhilaṣitāni yāni tāni
svacchandaṃ surabhitanūmadūduhastvam ।।
ātmānaṃ yahati sakhaistvayi tridhāma-
nnārabdhe śatatamavājimedhayāge ।
spardhāluḥ śatamakha etya nīcaveṣo
hṛtvāśvaṃ tava tanayāt parājito'bhūt ।।
devendraṃ muhuriti vājinaṃ harantaṃ
vahnau taṃ munavaramaṇḍale juhūṣau ।
rundhāne kamalabhave kratoḥ samāptau
sākṣāt tvaṃ madhuripumaikṣathāḥ svayaṃ svam ।।
taddataṃ varamupalabhya bhaktimekāṃ
gaṅgānte vihitapadaḥ kadāpi deva! ।
satrasthaṃ muninivahaṃ hitāni śaṃsa-
nnaikṣiṣṭhāḥ sanakamukhān munīn purastāt ।।
vijñānaṃ sanakamukhoditaṃ dadhānaḥ
svātmānaṃ svayamagamo vanāntasevī ।
tattādṛkpṛthuvapurīśa! satvaraṃ me
rogaughaṃ praśamaya vātagehavāsin! ।।
pṛthostu naptā pṛthudharmakarmaṭhaḥ prācīnabarhiryuvatau śatadrutau ।
pracetaso nāma sucetasaḥ sutānajījanat tvatkaruṇāṅkurāniva ।।
pituḥ sisṛkṣāniratasya śāsanād bhavattapasyāniratā daśāpi te ।
payonidhiṃ paścimametya tattaṭe sarovaraṃ sandadṛśurmanoharam ।।
tadā bhavattīrthamidaṃ samāgato bhavo bhavatsevakadarśanādṛtaḥ ।
prakāśamāsādya puraḥ pracetasāmupādiśad bhaktatamastava stavam ।।
stavaṃ japantastamamī jalāntare bhavantamāseviṣatāyutaṃ samāḥ ।
bhavatsukhāsvādarasādamīṣviyān babhūva kalo dhruvavanna śīghratā ।।
tapobhireṣāmatimātravardhibhiḥ sa yajñahiṃsānirato'pi pāvitaḥ ।
pitāpi teṣām gṛhayātanāradapradarśitātmā bhavadātmatāṃ yayau ।।
kṛpābalenaiva tatḥ pracetasāṃ prakāśamāgāḥ patagendravāhanaḥ ।
virājicakrādivarāyudhāṃśubhirbhujābhiraṣṭābhirudañcitadyutiḥ ।।
pracetasāṃ tāvadayācatāmapi tvameva kāruṇyabharād vārānadāḥ ।
bhavadvicintāpi śivāyadehināṃ bhavatvasau rudranutiśca kāmadā ।।
avāpya kāntāṃ tanayāṃ mahīruhāṃ tayā ramadhvaṃ daśalakṣavatsarīm ।
suto'stu dakṣo nanu tatkṣaṇācca māṃ prayāsyatheti nyagado mudaiva tān ।।
tataśca te bhūtalarodhinastarūn krūdhā dahanto druhiṇena vāritāḥ ।
drumaiśca dattāṃ tanayāmavāpya tāṃ tvaduktakālaṃ sukhino'bhiremire ।।
avāpya dakṣaṃ ca sutaṃ kṛtādhvarāḥ pracetaso nāradalabdhayā dhiyā ।
avāpurānandapadaṃ tathāvidhustvamīśa! vātālayanātha! pāhi mām ।।

priyavratasya priyaputrabhūtādāgnīdhrarājādudito hi nābhiḥ ।
tvāṃ dṛṣṭavāniṣṭadamiṣṭamadhye tavaiva tuṣṭyai kṛtayajñakarmā ।।
abhiṣṭutastatra munīśvaraistvaṃ rājñā svatulyaṃ sutamarthyamānaḥ ।
svayaṃ janiṣye'hamiti bruvāṇastirodadhā barhiṣi viśvamūrte! ।।
nābhipriyāyāmatha merudevyāṃ tvamaṃśato'bhūrṛṣabhābhidhānaḥ ।
alokasāmānyaguṇaprabhāvaprabhāvitāśeṣajanapramodaḥ ।।
tvayi trilokībhṛti rājybhāraṃ nidhāya nābhiḥ saha merudevyā ।
tapovanaṃ prāpya bhavanniṣevī gataḥ kilānandapadaṃ padaṃ te ।।
indrastvadutkarṣakṛtādamarṣād vavarṣa nāsminnajanābhavarṣe ।
yadā tadā tvaṃ nijayogaśaktyā svavarṣamenad vyadadhāḥ suvarṣam ।।
jitendradattāṃ kamanīṃ jayantīmathodvahannātmaratāśayo'pi ।
ajījanat tatra śataṃ tanūjān yeṣāṃ kṣitīṣo bharato'grajanmā ।।
navābhavan yogivarā navānye tvapālayan bhāratavarṣakhaṇḍān ।
saikā tvaśītistava śeṣaputrāstapobalād bhūsurabhūyamīyuḥ ।।
uktvā sutebhyo'tha munīndramadhye viraktibhaktyanvitamuktimārgam ।
svayaṃ gataḥ pāramahaṃsyavṛttimadhā jaḍonmattapiśācacaryām ।।
parātmabhūto'pi paropadeśaṃ kurvan bhavan sarvanirasyamānaḥ ।
vikārahīno vicacāra kṛtsnāṃ mahīmahīnātmarasābhilīnaḥ ।।
śayuvrataṃ gomṛgakākacaryāṃ ciraṃ carannāpya paraṃ svarūpam ।
davāhṛtāṅgaḥ kuṭakācale tvaṃ tāpān mamāpākuru vātanātha! ।।
madhyodbhavao bhuva ilāvṛtanāmri varṣe
gaurīpradhānavanitājanamātrabhāji ।
śarveṇa mantranutibhiḥ sumupāsyamānaṃ
saṅkarṣaṇātmakamadhīśvara! samśraye tvām ।।
bhadrāśvanāmaka ilāvṛtapūrvavarṣe
bhadraśravobhirṛṣibhiḥ pariṇūyamānam ।
kalpāntagūḍhanigamoddharaṇapravīṇaṃ
dhyāyāmi deva! hayaśīrṣatanuṃ bhavantam ।।
dhyāyāmi dakṣiṇagate harivarṣavarṣe
prāhlādamukhyapuruṣaiḥ pariṣevyamāṇam ।
uttuṅgaśāntadhavalākṛtimekaśuddha-
jñānapradaṃ narahariṃ bhagavan! bhavantam ।।
varṣe pratīci lalitātmani ketumāle
līlāviśeṣalalitasmitaśobhanāṅgam ।
lakṣmyā prajāpatisutaiśca niṣevyamāṇaṃ
tasyāḥ priyāya dhṛtakāmatanuṃ bhaje tvām ।।
ramye'pyudīci khalu ramyakanāmri varṣe
tadvarṣanāthamanuvarysaparyamāṇam ।
bhaktaikavatsalamamatsarahṛtsu bhāntaṃ
matsyākṛtiṃ bhuvananātha! bhaje bhavantam ।।
varṣaṃ hiraṇmayasamāhvayamauttarāha-
māsīnamadridhṛtikarmaṭhakāmaṭhāṅgam ।
saṃsevate pitṛgaṇapravaro'ryamāyaṃ
taṃ tvāṃ bhajāmi bhagavan! paracinmayātman! ।।
kiñcottareṣu kuruṣu priyayā dharaṇyā
saṃsevito mahitamantranutiprabhedaiḥ ।
daṃṣṭrāgraghṛṣṭaghanapṛṣṭhagariṣṭhavarṣmā
tvaṃ pāhi vijñanutayajñavarāhamūrte! ।।
yāmyāṃ diśaṃ bhajati kimpuruṣākhyavarṣe
saṃsevito hanumatā dṛḍhabhaktibhājā ।
sītābhirāmaparamādbhutarūpaśālī
rāmātmakaḥ parilasan paripāhi viṣṇo! ।।
śrīnāradena saha bhāratakhaṇḍamukhyais
tvaṃ sāṅkhyayoganutibhiḥ samupāsyamānaḥ ।
ākalpakālamiha sādhujanābhiraksī
nārāyaṇo narasakhaḥ paripāhi bhūman! ।।
plākṣe'rkarūpamayi śālmala indurūpaṃ
dvīye bhajanti kuśanāmani vahnirūpam ।
krauñce'mburūpamatha vāyumayaṃ ca śāke
tvāṃ brahmarūpamayi puṣkaranāmri lokāḥ ।।
sarvairdhruvīdibhiruḍuprakarairgrahaiśca
pucchādikeṣvavayaveṣvabhikalpyamānaiḥ ।
tvaṃ śiṃśumāravapuṣā mahatāmupāsyaḥ
sandhyāsu rundhi narakaṃ mama sindhuśāyain! ।।
pātālamūlabhuvi śeṣatanuṃ bhavantaṃ
lolaikakuṇḍalavirājisahasraśīrṣam ।
nīlāmbaraṃ dhṛtahalaṃ bhujagāṅganābhir-
juṣṭaṃ bhaje hara gadān gurugehanātha! ।।

ajāmilo nāma mahīsuraḥ purā caran vibho! dharmapathān gṛhāśramī ।
gurorgirā kānanametya dṛṣṭavān sughṛṣṭaśīlāṃ kulaṭāṃ madākulām ।।
svataḥ praśānto'pi tadāhṛtāśayaḥ svadharmamutsṛja tayā samāraman ।
adharmakārī daśamī bhavan punardadhau bhavannāmayute sute ratim ।।
sa mṛtyukāle yamarājakiṅgarān bhayaṅkarāmstrīnabhilakṣayan bhiyā ।
purā manāk tvatsmṛtivāsanābalājjuhāva nārāyaṇanāmakaṃ sutam ।।
durāśayasyāpi tadātvanirgatatvadīyanāmākṣaramātravaibhavāt ।
puro'bhipeturbhavadīyapārṣadāścaturbhujāḥ pītapaṭā manoharāḥ ।।
amuṃ ca sampāśya vikarṣato bhaṭān vimuñcatetyārurudhurbalādamī ।
nivāritāste ca bhavajjanaistadā tadīyapāpaṃ nikhilaṃ nyavedayan ।।
bhavantu pāpāni kathaṃ tu niṣkṛte kṛte'pi bho daṇḍanamasti paṇḍitāḥ! ।
na niṣkṛtiḥ kiīṃ viditā bhavādṛśāmiti prabho! tvatpuruṣā babhāṣire ।।
śrutismṛtibhyāṃ vihitā vratādayaḥ punanti pāpaṃ na lunanti vāsanām ।
anantasevā tu nikṛntati dvayīmiti prabho! tvatpuruṣā babhāṣire ।।
anena bho! janmasahasrakoṭibhiḥ kṛteṣu pāpeṣvapi niṣkṛtiḥ kṛtā ।
tadagrahīnnāma bhayākulo hareriti prabho! tvatpuruṣā babhāṣire ।।
nṛṇāmabuddhyāpi mukundakīrtanaṃ dahatyaghaughān mahimāsya tādṛśaḥ ।
yathāgniredhāṃsi yathauṣedhaṃ gadāniti prabho! tvatpuruṣā babhāṣire ।।
itīritairyāmyabhaṭairapāsṛte bhavadbhaṭānāṃ ca gaṇe tirohite ।
bhavatsmṛtiṃ kañcana kālamācaran bhavatpadaṃ prāpi bhavadbhaṭairasau ।।
svakiṅgarāvedanaśaṅkito yamastvadaṅghribhakteṣu na gamyatāmiti ।
svakīyabhṛtyānaśiśikṣaduccakaiḥ sa deva! vātālaynātha! pāhi mām ।।
pracetastu bhagavannaparo'pi dakṣas-
tvatsevanaṃ vyadhita sargavivṛddhikāmaḥ ।
āvirbabhūvitha tadā lasadaṣṭabāhus-
tasmai varaṃ daditha tāṃ ca vadhūmasiknīm ।।
tasyātmajāstvayutamīśa! punaḥ sahasraṃ
śrīnāradasya vacasā tava mārgamāpuḥ ।
naikatravāsamṛṣaye mumuce sa śāpaṃ
bhaktottamastvṛṣiranugnahameva mene ।।
ṣaṣṭyā tato duhitṛbhiḥ sṛjataḥ kulaughān
dauhitrasūnuratha tasya sa viśvarūpaḥ ।
tvatstotravarmitamajāpayadindramājau
deva! tvadīyamahimā khalu sarvajaitraḥ ।।
prāk śūrasenaviṣaye kila citraketuḥ
putrāgrahī nṛpatiraṅgirasaḥ prabhāvāt ।
labdhvaikaputramatha tatra hate sapatnī-
saṅghairamuhyadavaśastava māyayāsau ।।
taṃ nāradastu samamaṅgirasā dayāluḥ
samprāpya tāvadupadarśya sutasya jīvam ।
kasyāsmi putra iti tasya girā vimohaṃ
tyakatvā tvadarcanavidhau nṛpatiṃ nyayuṅkta ।।
stotraṃ ca mantramapi nāradato'tha labdhvā
toṣāya śeṣavapuṣo nanu te tapasyan ।
vidyādharādhipatitāṃ sa hi saptarātre
labdhvātyukuṇṭḥamatiranvabhajad bhavantam ।।
tasmai mṛṇāladhavalena sahasraśīrṣṇā
rūpeṇa baddhanutisiddhagaṇāvṛteṇa ।
prādurbhavannacirato nutibhiḥ prasanno
dattvātmatattvamanugṛhya tirodadhātha ।।
tvadbhaktamauliratha so'pi ca lakṣalakṣaṃ
varṣāṇi harṣulamanā bhuvaneṣu kāmam ।
sanṅgāpayan guṇagaṇaṃ tava sundarībhiḥ
saṅgatirekarahito lalitaṃ cacāra ।।
atyantasaṅgavilayāya bhavatpraṇunno
nūnaṃ sa rūpyagirimāpya mahatsamāje ।
niśśaṅkamaṅkakṛtavallabhamaṅgajāriṃ
taṃ śaṅkaraṃ parihasannumayābhiśepe ।।
nissambhramastvayamayācitaśāpamokṣo
vṛtrāsuratvamupagamya surendrayodhī ।
bhaktyātmatattvakathanaiḥ samare vicitraṃ
śatrorapi bhramamapāsya gataḥ padaṃ te ।।
tvatsevanena ditirindravadhodyatāpi
tān prtyutendrasuhṛdo maruto'bhilebhe ।
duṣṭāśaye'pi śubhadaiva bhavanniṣevā
tattādṛśastvamava māṃ pavanālayeśa! ।।

hiraṇyākṣe potripravaravapuṣā deva! bhavatā
hate śolakrodhaglapitaghṛtiretasya sahajaḥ ।
hiraṇyaprārambhaḥ kaśipuramarārātisadasi
pratijñāmātene tava kila vadhārthaṃ muraripo! ।।
vidhātāraṃ ghoraṃ sa khalu tapasitvā nacirataḥ
puraḥ sākṣātkurvan suranaramṛgādyairanidhanam ।
varaṃ labdhvā dṛpto jagadiha bhavannāyakamidaṃ
parikṣundannindrādaharata divaṃ tvāmagaṇayan ।।
nihantuṃ tvāṃ bhūyastava padamavāptasya ca ripor-
bahirdṛṣṭerantardadhitha hṛdaye sūkṣmavapuṣā ।
nadannuccaistatrāpyakhilabhuvanānte ca mṛgayan
bhiyā yātaṃ matvā sa khalu jitakāśī nivavṛte ।।
tato'sya prahlādaḥ samajani suto garbhavasatau
munervīṇāpāṇeradhigatabhabadbhaktimahimā ।
sa vai jātyā daityaḥ śiśurapi sametya tvayi ratiṃ
gatastvadbhaktānāṃ varada! paramodāharaṇatām ।।
surārīṇāṃ hāsyaṃ tava caraṇadāsyaṃ nijasute
sa dṛṣṭvā diṣṭātmā gurubhiraśiśikṣacciramamum ।
guruproktaṃ cāsāvidamidamabhadrāya dṛḍhami-
tyapākurvan sarvaṃ tava caraṇabhaktyaiva vavṛdhe ।।
adhīteṣu śreṣṭhaṃ kimiti paripṛṣṭe'tha tanaye
bhavadbhaktiṃ varyāmabhigadati paryākuladhṛtiḥ ।
gurubhyo roṣitvā sahajamatirasyotyabhividan
vadhipāyānasmin vyatatut bhavatpādaśaraṇe ।।
sa śūlairāviddhaḥ subahu mathito diggajagaṇair-
mahāsarpairdaṣṭo'pyanaśanagarāhāravidhutaḥ ।
girindrāvakṣipto'pyahaha paramātmannayi vibho!
tvayi nyastātmatvāt kimapi na nipīḍāmabhajata ।।
tataḥ śaṅkāviṣṭaḥ sa punaratiduṣṭo'sya janako
gurūktyā tadgeha kila varuṇapāśaistamaruṇat ।
guroścāsānnidhye sa punaranugān daityatanayān
bhavadbhaktestattvaṃ paramapi vijñānamaśiṣat ।।
pitā śṛṇvan bālaprakaramakhilaṃ tvatstutiparaṃ
ruṣāndhaḥ prāhainaṃ kulahataka! kaste balamiti ।
balaṃ me vaikuṇṭhastava ca jagatāṃ cāpi sa balaṃ
sa eva trailokyaṃ sakalamiti dhīro'yamagadīt ।।
are! kvāsau kvāsau sakalajagadātmā haririti
prabhinte sma stambhaṃ calitakaravālo ditisutaḥ ।
ataḥ paścād viṣṇo! na hi vaditumīśo'smi sahasā
kṛpātman! viśvātman! pavanapuravāsin! mṛḍaya mām ।।
stambhe ghaṭṭayato hiraṇyakaśipoḥ karṇau samācūrṇaya-
nnādhūrṇajjagadaṇdakuṇḍakuharo ghorastavābhūd ravaḥ ।
śrutvā yaṃ kila daityarājahṛdaye pūrvaṃ kadāpyaśrutaṃ
kampaḥ kaścana sampapāt calito'pyambhojabhūrviṣṭapāt ।।
daitye dikṣu visṛṣṭacakṣuṣi mahāsaṃrāmbhiṇī stambhataḥ
sambhūtaṃ na mṛgātmakaṃ na manujākāraṃ vapuste vibho! ।
kiṃ kiṃ bhīṣaṇametadadbhutamiti vyudbhrāntacitte'sure
visphurjaddhavalograromavikasadvarṣmā samājṛmbhathāḥ ।।
taptasvarṇasavarṇaghūrṇadatirūkṣākṣaṃ saṭākesara-
protkampapranikumbitāmbaramaho jīyāt tavedaṃ vapuḥ ।
vyāttavyāptamahādarīsakhamukhaṃ khaḍgogravalganmahā-
jihvānirgamadṛśyamānasumahādaṃṣṭrāyugoḍḍāmaram ।।
utsarpadvalibhaṅgabhīṣuṇahanuṃ hvasvasthavīyastara-
grīvaṃ pīvaradośśatodgatanakhakrūrāṃśudūrolbaṇam ।
vyomollaṅghighanāghanopamaghanapradhvānanirdhāvita-
spardhāluprakaraṃ namāmi bhavatastannārasiṃhaṃ vapuḥ ।।
nūnaḥ vuṣṇurayaṃ nihanmyamumiti bhrāmyadgadābhīṣaṇaṃ
daityendraṃ samupādravantamadhṛthā dorbhyāṃ pṛthubhyāmammum ।
vīro nirgalito'tha khaḍgaphalake gṛhṇan vicitraśramān
vyāvṛṇvan punarāpapāta bhuvanagrāsodyataṃ tvāmaho ।।
bhrāmyantaṃ ditihādhamaṃ punarapi prodgṛhya dorbhyāṃ javād
dvāre'thoruyuge nipātya nakharān vyutnkhāya vakṣobhuvi ।
nirbhindannadhigarbhanirbharagaladraktāmbu baddhotsavaṃ
pāyaṃ pāyamudairayo bahujagatsaṃhārisiṃhāravān ।।
tyaktvā taṃ hatamāśu raktalaharīsiktonnamadvarṣmaṇi
pratyutpatya samastadaityapaṭalīṃ cākhādyamāne tvayi ।
bhrāmyadbhūmi vikampitāmbudhikulaṃ vyālolaśailotkaraṃ
protsarpatkhacaraṃ carācaramaho duḥsthāmavasthāṃ dadhau ।।
tāvanmāṃsavapākarālavapuṣaṃ ghorāntramālādharaṃ
tvāṃ madhyesabhamiddharoṣamuṣitaṃ durvāragurvāravam ।
abhyetuṃ na śaśaka ko'pi bhuvane dūre sthitā bhīravaḥ
sarve śarvaviriñcavāsavamukhāḥ pratyekamastoṣata ।।
bhūyo'pyakṣataroṣadhāmni bhavati brahmājñayā bālake
prahlāde padayornamatyapabhaye kāruṇyabhārākulaḥ ।
śāntastvaṃ karamasya mūrdhni samadhāḥ stotrairathodnāyata-
stasyākāmadhiyo'pi tenitha varaṃ lokāya cānugraham ।।
evaṃ nāṭitaraudraceṣṭita! vibho! śrītāpanīyābhidha-
śrutyantasphuṭagītasarvamahimannatyantaśuddhākṛte! ।
tattādṛṅnikhilottaraṃ punaraho kastvāṃ paro laṅghayet
prahlādapriya! he marutpurapate! sarvāmayāt pāhi mām ।।

indradyūmnaḥ pāṇḍyakhaṇḍādhirājastvadbhaktātmī candanādrau kadīcit ।
tvatsevāyāṃ magnadhīrāluloke naivāgastyaṃ prāptamātithyakāmam ।।
kumbhodbhūtaḥ saṃbhṛtakrodhabhāraḥ stabdhātmā tvaṃ hastibhūyaṃ bhajeti ।
śaptvāthainaṃ pratyagāt so'pi lebhe hastīndratvaṃ tvatsmṛtivyaktidhanyam ।।
dugdhāmbhodhermadhyabhāji trikūṭe kroḍañchaile yūthapo'yaṃ vaśābhiḥ ।
sarvān jantūnatyavartiṣṭa śaktyā tvadbhaktānāṃ kutra notkarṣalābhaḥ ।।
stena sthemnā divyadehatvaśaktyā so'yaṃ khedānaprajānan kadācit ।
śailaprānte gharmatāntaḥ sarasyāṃ yūthaiḥ sārdhaṃ tvatpraṇunno'bhireme ।।
hūhūstāvad devalasyāpi śāpad grāhībhūtastajjale vartamānaḥ ।
jagrāhainaṃ hastinaṃ pādadeśe śāntyarthaṃ hi śrāntido'si svakānām ।।
tvatsevāyā vaibhavād durnirodhaṃ yudhyantaṃ taṃ vatsarāṇāṃ sahasram ।
prāpte kāle tvatpadaikāgryasiddhyai nakrākrāntaṃ hastivīraṃ vyadhāstvam ।।
ārtivyaktaprāktanajñānabhaktiḥ śuṇḍotkṣiptaiḥ samarcan ।
pūrvābhyastaṃ nirviśeṣātmaniṣṭhaṃ stotraśreṣṭhaṃ so'ndagādīt parātman! ।।
śrutvā stotraṃ nirguṇasthaṃ samastaṃ brahmeśādyairnāhamityaprayāte ।
sarvātmā tvaṃ bhūrikāruṇyavegāt tārkṣyārūḍhaḥ prekṣito'bhūḥ purastāt ।।
hastīndraṃ taṃ hastapadmena dhṛtvā cakreṇa tvaṃ nakravaryaṃ vyadārīḥ ।
gandharve'smin muktaśāpe sa hastī tvatsārūpyaṃ prāpya dedīpyate sma ।।
etad vṛttaṃ tvāṃ ca māṃ ca prage yo gāyet so'yaṃ bhūyase śreyase syāt ।
ityuktvainaṃ tena sārdhaṃ gatastvaṃ dhiṣṇyaṃ viṣṇo! pāhi vātālayeśa! ।।
durvāsāḥ suravanitāptadivyamālyaṃ śakrāya svayamupadāya tatra bhūjaḥ ।
nāgendrapratimṛdite śaśāya śakraṃ kā kṣāntistvaditaradevatāṃśajānām ।।
śāpena prathitajare'tha nirjarendre deveṣvapyasurajiteṣu niṣprabheṣu ।
śarvādyāḥ kamalajametya sarvadevā nirvāṇaprabhava! samaṃ bhavantamāpuḥ ।।
brahmādyairnutamahimā ciraṃ tadānīṃ prāduḥṣan varada! puraḥ pareṇa dhāmnā ।
he devā! ditijakulairvidhāya sandhiṃ pīyūṣaṃ parimathateti paryaśāstvam ।।
sandhānaṃ kṛtavati dānavaiḥ suraudhe manthānaṃ nayati madena mandarādrim ।
bhraṣṭe'smin badaramivodvahan khagendre sadystvaṃ vinihitavān payaḥ payodhau ।।
ādhāya drutamatha vāsukiṃ varatrāṃ pāthodhau vinihitasarvabījajāle ।
prārabdhe mathanavidhau surāsuraistairvyājāt tvaṃ bhujagamukhe'karoḥ surārīn ।।
kṣubdhādrau kṣubhitajalodare tadānīṃ dugdhābdhau gurutarabhārato nimagne ।
deveṣu vyathitatameṣu tatpriyaiṣī prāṇaiṣīḥ kamaṭhatanuṃ kaṭhorapṛṣṭhām ।।
vajrātisthiratarakarpareṇa viṣṇo! vistārāt parigatalakṣayojanena ।
ambhodheḥ kuharagatena varṣmaṇā tvaṃ nirmagnaṃ kṣitidharanāthamunninetha ।।
unmagne jhaṭiti tadā dharādharendre nirmethurdṛḍhamiha sammadena sarve ।
āviśya dvitayagaṇe'pi sarparāje vaivaśyaṃ pariśamayannavīvṛdhastān ।।
uddāmabhramaṇajavonnamadgirīndranyastaikasthiratarahastapaṅkajaṃ tvām ।
abhrānte vidhigiriśādayaḥ pramodādudbhrāntā nunuvurupāttapuṣpavarṣāḥ ।।
daityaudhe bhujagamukhānilena tapte tenaiva tridaśakule'pi kiñcidārte ।
kāruṇyāt tava kila deva! vārivāhāḥ prāvarṣannamaragaṇān na daityasaṅghān ।।
garalaṃ taralānalaṃ purastājjaladherudvijagāla kālakūṭam ।
amarastutivādamodanighno niriśastannipapau bhavatpriyārtham ।।
vimathatsu surāsureṣu jātā surabhistāmṛṣiṣu nyadhāstridhāman! ।
hayaratnamabhūdathebharatnaṃ dyūtaruścāpsarasaḥ sureṣu tāni ।।
jagadīśa! bhavatparā tadānīṃ kamanīyā kamalā babhūva devī ।
amalāmavalokya yāṃ vilokaḥ sakalo'pi spṛhayāmbabhūva lokaḥ ।।
tvayi dattahṛdde tadaiva devyai tridaśendro maṇipīṭhikāṃ vyatārīt ।
sakalopahṛtābhiṣecanīyairṛṣayastāṃ śrutigīrbhirabhyaṣiñcan ।।
abhiṣekajalānupātimugdhatvadapāṅgairavabhūṣitāṅgavallīm ।
maṇikuṇḍalapītacelahārapramukhaistāmamarādayo'ndabhūṣan ।।
varaṇasrajamāttabhṛṅganādāṃ dadhatī sā kucakumbhamandayānā ।
padaśiñjitamañjunpurā tvāṃ kalitavrīlavilāsamāsasāda ।।
giriśadruhiṇādisarvadevān guṇabhājo'pyavimuktadoṣaleśān ।
avamṛśya sadaiva sarvaramye nihitā tvayyanayāpi divyamālā ।।
urasā tarasā mamānithaināṃ bhuvanānāṃ jananīmananyabhāvām ।
tvadurovilasattadīkṣaṇaśrīparivṛṣṭyā paripuṣṭamāsa viśvam ।।
atimohanavibhramā tadānīṃ madayantī khalu vāruṇī nirāgāt ।
tamasaḥ padavīmadāstvamenāmatisammānanayā mahāsurebhyaḥ ।।
taruṇāmbudasundarastadā tvaṃ nanu dhanvantarirutthito'mburāśeḥ ।
amṛtaṃ kalaśe vahan karābhyāmakhilārtiṃ hara mārutālayeśa! ।।
udgacchatastava karādamṛtaṃ haratsu
daityeṣu tānaśaraṇānanunīya devān ।
sadhastirodadhitha deva! bhavatprabhāvād
udyatsayūthyakalahā ditijā babhūvuḥ ।।
śyāmāṃ rucāpi vayasāpi tanuṃ tadānīṃ
prāpto'si tuṅgakucamaṇḍalabhaṅgurāṃ tvam ।
pīyuṣakumbhakalahaṃ parimucya sarve
tṛṣṇākulāḥ pratiyayustvadurojakumbhe ।।
kā tvaṃ mṛgākṣi! vibhajasva sudhāmimāmi-
tyārūḍharāgavivaśānabhiyācato'mūn ।
viśvasyate mayi kathaṃ kulaṭāsmi daityā!
ityālapannapi suviśvasitānatānīḥ ।।
modāt sudhākalaśameṣu dadatsu sā tvaṃ
duśceṣṭitaṃ mama sahadhvamiti bruvāṇā ।
paṅktiprabhedaviniveśitadevadaityā
līlāvilāsagatibhiḥ samadāḥ sudhāṃ tām ।।
asmāsviyaṃ praṇayinītyusureṣu teṣu
joṣaṃ sthiteṣvatha samāpya sudhāṃ sureṣu ।
tvaṃ bhaktalokavaśago mijarūpametya
svarbhānumardhaparipītasudhaṃ vyalāvīḥ ।।
tvattaṃ sudhāharaṇayogyaphalaṃ pareṣu
dattvā gate tvayi suraiḥ khalu te vyagṛhṇan ।
ghore'tha mūrchati raṇe balidaityamāyā-
vyāmohite suragaṇe tvamihāvirāsīḥ ।।
tvaṃ kālanemimatha mālisukhāñjaghantha
śakro jaghāna balijambhavalān sapākān ।
śuṣkārdraduṣkaravadhe namucau ca lūne
phenena nāradagirā nyaruṇo raṇaṃ tam ।।
yoṣāvapurdanujamohanamāhitaṃ te
śrutvaṃ vilokanakutūhalavān maheśaḥ ।
bhūtaiḥ samaṃ girijayā ca gataḥ padaṃ te
stutvābravīdabhimataṃ tvamatho tirodhāḥ ।।
ārāmasīmani ca kandukaghātalīlā-
lolāyamānanayanāṃ kamanīṃ manojñām ।
tvāmeṣa vīkṣya vigaladvasanāṃ manobhū-
vegādanaṅgaripuraṅga! samāliliṅga ।।
bhūyo'pi vidrutavatīmupadhāvya devo
vīryapramokṣavikasatparamārthabodhaḥ ।
tvanmānitastava mahattvamuvāca devyai
tattādṛśastvamava vātaniketanātha! ।।
śakreṇa saṃyati hato'pi balirmahātmā
śukreṇa jīvitatanuḥ kratuvardhitoṣmā ।
vikrāntimān bhayanilīnasurāṃ trilokīṃ
cakre vaśe sa tava cakramukhādabhītaḥ ।।
putrārtidarśanavaśādaditirviṣaṇṇā
taṃ kāśyapaṃ nijapatiṃ śaraṇaṃ prapannā ।
tvatpūjanaṃ taduditaṃ hi payovratākhyaṃ
sā dvādaśāhamacarat tvayi bhaktipūrṇā ।।
tasyāvadhau tvayi nilīnamateramuṣyāḥ
śyāmaścaturbhujavapuḥ svayamāvirāsīḥ ।
namrāṃ ca tāmiha bhavattanayo bhaveyaṃ
gopyaṃ madīkṣaṇamiti pralapannayāsīḥ ।।
tvaṃ kāśyape tapasi sannidadhat tadānīṃ
prāpto'si garbhamaditeḥ praṇuto vidhātrā ।
prāsūta ca prakaṭavaiṣṇavadivyarūpaṃ
sā dvādaśīśravaṇapuṇyadine bhavantam ।।
puṇyāśramaṃ tamabhivarṣati puṣpavarṣair-
harṣākule surakule kṛtatūryaghoṣe ।
baddhvāñjaliṃ jaya jayeti tanuḥ pitṛbhyāṃ
tvaṃ tatkṣaṇe paṭutamaṃ vaṭurūpamādhāḥ ।।
tāvat prajāpatimukhairupanīya mauñjī-
daṇḍājinākṣavalayādibhirarcyamānaḥ ।
dedīpyamānavapurīśa! kṛtāgnikāryas
tvaṃ prāsthithā baligṛhaṃ prakṛtāśvamedham ।।
gātreṇa bhāvimahimocitagauravaṃ prāg
vyāvṛṇvateva dharaṇīṃ calayannayāsīḥ ।
chatraṃ paroṣmatiraṇārthamivādadhāno
daṇḍaṃ ca dānavajaneṣvivaṃ sannidhātum ।।
tāṃ narmadittarataṭe hayamedhaśālā-
māseduṣi tvayi rucā tava ruddhanetraiḥ ।
bhāsvān kimeṣa dahano nu sanatkumāro
yogī nu ko'yamiti śukramukhaiḥ śaśaṅke ।।
ānītamāśu bhṛgubhirmahasābhibhūtais
tvāṃ ramyarūpamasuraḥ pulakāvṛtāṅgaḥ ।
bhaktyā sametya sukṛtī pariṣicya pādau
tattoyamanvadhṛta mūrdhati tīrthatīrtham ।।
prahlādavaṃśajatayā kratubhirdvijeṣu
viśvāsato nu tadidaṃ ditijo'pi lebhe ।
yat te padāmbu giriśasya śirobhilālyaṃ
sa tvaṃ vibho! gurupurālaya! pālayethāḥ ।।
prītyā daityastava tanumahaḥprekṣaṇīt sarvathāpi
tvāmārādhyannajita! racayannañjaliṃ sañjagāda ।
mattaḥ kiṃ te samabhilaṣitaṃ viprasūno! vada tvaṃ
vittaṃ bhaktaṃ bhavanamavanīṃ vāpi sarvaṃ pradāsye ।।
tāmakṣīṇāṃ baligiramupākarṇya kāruṇyapūrṇo-
apyasyotsekaṃ śamayitumanā daityavaṃśaṃ praśaṃsan ।
bhūmiṃ pādatrayaparimitāṃ prārthayāmāsitha tvaṃ
sarvaṃ dehīti tu nigadite kasya hāsyaṃ na vā syāt ।।
viśveśaṃ māṃ tripadamiha kiṃ yācase bāliśastvaṃ
sarvāṃ bhūmiṃ vṛṇu kimamunetyālapat tvāṃ sa dṛpyan ।
yasmād darpāt tripadaparipūrtyakṣamaḥ kṣepavādān
bandhaṃ cāsāvagamadatadarho'pi gāḍhopaśāntyai ।।
pādatrayyā yadi na mudito viṣṭapairnāpi tuṣye-
dityukte'smin varada! bhavate dātukāme'tha toyam ।
daityācāryastava khalu parīkṣārthinaḥ preraṇāt taṃ
mā mā deyaṃ harirayamiti vyaktamevābabhāṣe ।।
yācatyevaṃ yadi sa bhagavān pūrṇakāmo'smi so'haṃ
dāsyāmyeva sthiramiti vadan kāvyaśapto'pi daityaḥ ।
vindhyāvalyā nijadayitayā dattapādyāya tubhyaṃ
citraṃ citraṃ sakalamapi sa prārpayat toyapūrvam ।।
nissandehaṃ ditikulapatau tvayyaśeṣārpaṇaṃ tad
vyātanvāne mumucurṛṣayaḥ sāmarāḥ puṣpavarṣam ।
divyaṃ rūpaṃ tava ca tadidaṃ paśyatāṃ viśvabhājām-
uccairuccairavṛdhadavadhīkṛtya viśvāṇḍabhāṇḍam ।।
tvatpādāgraṃ nijapadagataṃ puṇḍarīkodbhavo'sau
kuṇḍītoyairasicadapunād yajjalaṃ viśvalokān ।
harṣotkarṣāt subahu khecarairutsave'smin
bherīṃ nighnan bhuvanamacarajjāmbavān bhaktiśālī ।।
tāvad daityāstvanumatimṛte bharturārabdhatuddhā
devopetairbhavadanucaraiḥ saṅgatā bhaṅgamāpan ।
kālātmāyaṃ vasati purato yadvaśāt prāg jitāḥ smaḥ
kiṃ vo yuddhairiti baligirā te'tha pātālamāpuḥ ।।
pāśairbaddhaṃ patagapatinā daityamuccairavādī-
stārtīyīkaṃ diśa mama padaṃ kiṃ na viśveśvaro'si ।
pādaṃ mūrdhni praṇaya bhagavannityakampaṃ vadantaṃ
prahlādastaṃ svayamupagato mānayannastavīt tvām ।।
darpocchittyai vihitamakhilaṃ daitya! siddho'si puṇyair
lokaste'stu tridivavijayī vāsavatvaṃ ca paścāt ।
matsāyujyaṃ bhaja ca punarityanvagṛhṇā baliṃ taṃ
vipraiḥ santānitamakhavaraḥ pāhi vātālayeśa! ।।
purā hayagrīvamahāsureṇa ṣaṣṭhāntarāntodyadakāṇḍakalpe ।
nidronmukhabrahmamukhāddhṛteṣu vedeṣvadhitsaḥ kila matsyarūpam ।।
satyavratasya dramilādhibharturnadījale tarpayatastadānīm ।
karāñjalau sa jvalitākṛtistvamadṛśyathāḥ kaścana bālamīnaḥ ।।
kṣiptaṃ jale tvāṃ cakitaṃ vilokya ninye'nbupātraṇa muniḥ svageham ।
svalpairahobhiḥ kalaśīṃ ca kūpaṃ vāpīṃ saraścānaśiṣe vibho! tvam ।।
yogaprabhāvād bhavadājñayaiva nītastatastvaṃ muninā payodhim ।
pṛṣṭo'munā kalpadidṛkṣumenaṃ saptāhamāssveti vadannayāsīḥ ।।
prāpte tvadukte'hani vāridhārāpariplute bhūmitale munīndraḥ ।
saptarṣibhiḥ sārdhamapāravāriṇyudghūrṇamānaḥ śaraṇaṃ yayau tvām ।।
dharāṃ tvadādeśakarīmavāptāṃ naurūpiṇīmāruruhustadā te ।
tatkampakampreṣu ca teṣu bhūyastvamambudherāvirabhūrmahīyān ।।
jhaṣākṛtiṃ yojanalakṣadīrghāṃ dadhānamuccaistaratejasaṃ tvām ।
nirīkṣya tuṣṭā munayastvaduktyā tvattuṅgaśṛṅge taraṇiṃ babandhuḥ ।।
ākṛṣṭanauko munimaṇḍalāya pradarśayan viśvajagadvibhāgān ।
saṃstūyamāno nṛvareṇa tena jṅānaṃ paraṃ copadiśannacārīḥ ।।
kalpāvadhau sapta munīn purovat prastāpya satyavratabhūmipaṃ tam ।
vaivasvatākhyaṃ manumādadhānaḥ krodhāddhayagrīvamabhidruto'bhūḥ ।।
svatuṅgaśṛṅgakṣatavakṣasaṃ taṃ nipātya daityaṃ nigamān gṛhītvā ।
viriñcaye prītahṛde dadānaḥ prabhañjanāgārapate! prapāyāḥ ।।

vaivasvatākhyamanuputranabhāgajāta-
nābhāganāmakanarendrasuto'mbarīṣuḥ ।
saptārṇavāvṛtamahīdayito'pi reme
tvatsaṅgiṣu tvayi ca magnamanāḥ sadaiva ।।
tvatprītayesakalameva vitanvato'sya
bhaktyaiva deva! nacirādabhṛthāḥ prasādam ।
yenāsya yācanamṛte'pyabhirakṣaṇārthaṃ
cakraṃ bhavān pravitatāra sahasradhāram ।।
sa dvādaśīvratamatho bhvadarcanārthaṃ
varṣaṃ dadhau madhuvane yamunopakaṇṭhe ।
patnyā samaṃ sumanasā mahatīṃ vitandan
pūjāṃ dvijeṣu visṛjan paśuṣaṣṭikoṭim ।।
tatrātha pāraṇadine bhavadarcanānte
durvāsasāsya muninā bhavanaṃ prapede ।
bhoktuṃ vṛtaśca sa nṛpeṇa parārtiśīlo
mandaṃ jagāma yamunāṃ niyamān vidhāsyan ।।
rājñātha pāraṇamuhṅrtasamāptikhedād
vāraiva pāraṇamakāri bhavatpareṇa ।
prāpto munistadatha divyadṛśā vijānan
kṣipyan krudhoddhṛtajaṭo vitatāna kṛtyām ।।
kṛtyāṃ ca tāmasidharāṃ bhuvanaṃ dahantī-
magre'bhivīkṣya nṛpatirna padāccakampe ।
tvadbhaktabādhamabhivīkṣya sudarśanaṃ te
kṛtyānalaṃ śalabhayanmunimanvadhāvīt ।।
dhāvannaśeṣabhuvaneṣu bhiyā sa paśyan
viśvatra cakramapi te gatavān viriñcam ।
kaḥ kālacakramatilaṅghayatītyapāstaḥ
śarvaṃ yayau sa ca bhavantamavandataiva ।।
bhūyo bhavannilayametya muniṃ namantaṃ
proce bhavānahamṛṣe! nanu bhaktadāsaḥ ।
jñānaṃ tapaśca vinayānvitameva mānyaṃ
yāhyambarīṣapadameva bhajeti bhūman! ।।
tāvat sametya muninā sa gṛhītapādo
rājāpasṛtya bhavadastramasāva te ।
cakre gate muniradādakhilāśiṣo'smai
tvadbhaktimāgasi kṛte'pi kṛpāṃ ca śaṃsan ।।
rājā pratīkṣya munimekasamāmanāśvān
sambhojya sādhu tamṛṣiṃ visṛjan prasannam ।
bhuktvā svayaṃ tvayi tato'pi dṛḍhaṃ rato'bhūt
sāyujyamāpa ca sa māṃ pavaneśa! pāyāḥ ।।
gīrvāṇairarthyamāno daśamukhanidhanaṃ kosaleṣvṛśyaśṛṅge
putrīyāmiṣṭimiṣṭvā daduṣi daśarathakṣmābhṛte pāyasāgryam ।
tadbhuktyā tatpurandhrīṣvapi tisṛṣu samaṃ jātagarbhāsu jāto
rāmastvaṃ lakṣmaṇena svayamatha bharatenāpi śatrughnanāmnā ।।
kodaṇḍī kauśikasya kratuvaramavituṃ lakṣmaṇenānuyāto
yāto'bhūstātavācā munikathitamanudvandvaśāntādhvakhedaḥ ।
n ṇāṃ trāṇāya bāṇairmunivacanabalāt tāṭakāṃ pāṭayitvā
labdhvāsmādastrajālaṃ munivanamagamo deva! siddhāśramākhyam ।।
mārīcaṃ drāvayitvā makhaśirasi śarairanyarakṣāṃsi nighnan
kalyāṃ kurvannahalyāṃ pathi padarajasā prāpya vaidehageham ।
bhindānaścāndracūḍaṃ dhanuravanisutāmindirāmeva labdhvā
rāyaṃ prātiṣṭhathāstvaṃ tribhirapi ca samaṃ bhrātṛvīraiḥ sadāraiḥ ।।
ārundhāne ruṣāndhe bhṛgukulatilake saṃkramayya svatejo
yāte yāto'syayodhyāṃ sukhamiha nivasan kāntayā kāntamūrte! ।
śatrughnenaikadātho gatavati bharate mātulasyādhivāsaṃ
tātātrabdho'bhiṣekastava kila vihataḥ kekayādhīśaputryā ।।
tātokyā yātukāmo vanamanujavadhūsaṃyutaścāpadhāraḥ
paurānārūdhya mārge guhanilayagatastvaṃ jaṭācīradhārī ।
nāvā santīrya gaṅgāmadhipadavi punastaṃ bharadvājamārā-
nnatvā tadvākyahetoratisukhamavasaścitrakūṭe girīndre ।।
śrutvā putrārtikhinnaṃ khalu bharatamukhāt svargayātaṃ svatātaṃ
tapto dattvāmbu tasmai nidadhitha bharate pādukāṃ medinīṃ ca ।
atriṃ natvātha gatvā vanamativipulāṃ daṇḍakāṃ caṇḍakāyaṃ
hatvā daityaṃ virādhaṃ sugatimakalayaścāru bhoḥ! śārabhaṅgīm ।।
natvāgastyaṃ samastāśaranikarasapatrākṛtiṃ tāpasebhyaḥ
pratyaśrauṣīḥ priyaiṣī tadanu ca muninā vaiṣṇave divyacāpe ।
brahmāstre cāpi datte pathi pitṛsuhṛdaṃ dīkṣya jaṭāyuṃ
modād godātaṭānte pariramasi purā pañcavatyāṃ vadhūṭyā ।।
prāptāyāḥ śūrpaṇakhyā madanacaladhṛterarthanairnissahātmā
tāṃ saumitrau visṛjya prabalatamaruṣā tena nirlunanāsām ।
dṛṣṭvaināṃ ruṣṭacittaṃ kharamabhipatitaṃ duṣaṇaṃ ca trimūrdhaṃ
vyāhiṃsīrāśarānapyayutasamadhikāṃstatkṣaṇādakṣatoṣmā ।।
sodaryāproktavārtāvivaśadaśamukhādiṣṭamārīcamāyā-
sāraṅgaṃ sārasākṣyā spṛhitamanugataḥ prāvadhīrbāṇaghātam ।
tanmāyākrandaniryāpitabhavadanujāṃ rāvaṇastāmahārṣīt
tenārto'pi tvamantaḥ kimapi mudamadhāstadvadhopāyāyalābhāt ।।
bhūyastanvīṃ vicinvannahṛta daśamukhastvadvadhūṃ madvadhene-
tyuktvā yāte jaṭāyau divamatha suhṛdaḥ prātanoḥ pretakāryam ।
gṛhṇānaṃ taṃ kabandhaṃ jaghanitha śabarīṃ prekṣya pampātaṭe tvaṃ
samprāpto vātasūnuṃ bhṛśamuditamanāḥ pāhi vātālayeśa! ।।
nītaḥ sugrīvamaitrīṃ tadanu dundubheḥ kāyamuccaiḥ
kṣiptvāṅguṣṭhena bhūyo lulavitha yugapat patriṇā sapta sālān ।
hatvā sugrīvaghātodyatamatulabalaṃ vālinaṃ vyājavṛttyā
varṣāvelāmanaiṣīrvirahataralaitastvaṃ mataṅgāśramānte ।।
sugrīveṇānujoktyā sabhayamabhiyatā vyūhitāṃ vāhinīṃ tā-
mṛkṣāṇāṃ vīkṣya dikṣu drutamatha dayitāmārgaṇāyāvanamrām ।
sandeśaṃ cāngulīyaṃ pavanasutakare prādiśo modaśālī
mārge mārge mamārge kapibhirapi tadī tvatpriyā saprayāsaḥ ।।
tvadvārtākarṇanodyadgarudurujavasampātisampātivākya-
prottīrṇārṇodhirantarnagari janakajāṃ vīkṣya dattvāṅgulīyam ।
prakṣudyodyānamakṣakṣapaṇacaṇaraṇaḥ soḍhabandho daśāsyaṃ
dṛṣṭvā pluṣṭvā ca laṅkāṃ jhaṭiti sa hanumān mauliratnaṃ dadau te ।।
tvaṃ sugrīvāṅgadādiprabalakapicamūcakravikrāntabhūmi-
cakro'bhikramya pārejaldhi niśicarendrānujāśrīyamāṇaḥ ।
tatproktāṃ śatruvārtāṃ rahasi niśamayan prārthanāpārthyaroṣa-
prāstāgneyāstratejastramadudadhigirā labdhavān madhyamārgam ।।
kīśairāśāntaropāhṛtagirinikaraiḥ setumādhāpya yāto
yātūnyāmardya daṃṣṭrānakhaśikhariśilāsālaśastraiḥ svasainyaiḥ ।
vyākurvan sanujastvaṃ samarabhuvi paraṃ vikramaṃ śakrajetrā
vegānnāgāstrabaddhaḥ patagapatigarunmārutairmocito'bhūḥ ।।
saumitristvatra śaktiprahṛtigaladasurvātajānītaśaila-
ghrāṇāt praṇānupeto vyakṛṇuta kusṛtiślāghinaṃ meghanādam ।
māyākṣobheṣu vaibhīṣaṇavacanahṛtastambhanaḥ kumbhakarṇaṃ
samprāptaṃ kampitorvītalamakhilacamūbhakṣiṇaṃ vyakṣiṇostvam ।।
gṛhṇan jambhārisampreṣitarathakavacau rāvaṇenābhiyudhyan
brahmāstreṇāsya bhindan galatatimabalāmagniśuddhāṃ pragṛhṇan ।
deva! śreṇīvarojjīvitasamaramṛtairakṣatairṛkṣasaṅghair-
laṅkābhartrā ca sākaṃ nijanagaramagāḥ sapriyaḥ puṣpakeṇa ।।
prīto divyābhiṣekairayutasamadhikān vatsarān paryaraṃsīr-
maithilyāṃ pāpavācā śiva śiva kila tāṃ garbhiṇīmabhyahāsīḥ ।
śatrughnenārdayitvā lavaṇaniśicaraṃ prārdayaḥ śūdrapāśaṃ
tāvad vālmīkigehe kṛtavasatirupāsūta sīta sutau te ।।
vālmīkestvatsutodgāpitamadhurakṛterājñayā yajñavāṭe
sītāṃ tvayyāsukāme kṣitimaviśadasau tvaṃ ca kālārthito'bhūḥ ।
hetoḥ saumitrighātī svayamatha sarayūmagnaniśśeṣabhṛtyaiḥ
sākaṃ nākaṃ prayāto nijapadamagamo deva! vaikuṇṭhamādyam ।।
so'yaṃ martyāvatārastava khalu niyataṃ martyaśikṣārthamevaṃ
viśleṣārtirnirāgastyajanamapi bhavet kāmadharmātisaktyā ।
no cet svātmānubhūteḥ kvanu tava manaso vikriyā cakrapāṇe!
sa tvaṃ sattvaikamūrte! pavanapurapate! vyādhunu vyādhitāpān ।।
atreḥ putratayā purā tvamanasūyāyāṃ hi dattābhidho
jātaḥ śiṣyāniṣandhatandritamanāḥ svasthaścaran kāntayā ।
dṛṣto bhaktatamena hehayamahīpālena tasmai varā-
naṣṭaiśvaryamukhān pradāya daditha svenaiva cānte vadham ।।
satyaṃ kartumathārjunasya ca varaṃ tacchaktimātrānataṃ
brahmadveṣi tadākhilaṃ nṛpakulaṃ hantuṃ ca bhūmerbharam ।
sañjāto jamadagnito bhṛgukule tvaṃ reṇukāyāṃ hare!
rāmo nāma tadātmajeṣvavarajaḥ pitroradhāḥ sammadam ।।
labdhāmnāyagaṇaścaturdaśavayā gandharvarāje manā-
gāsatāṃ kila mātaraṃ prati pituḥ krodhākulasyājñayā ।
tātājñātigasodaraiḥ samamimāṃ chitvātha śāntāt pitus-
teṣāṃ jīvanayogamāpitha varaṃ mātā ca te'dād varam ।।
pitrā mātṛmude stavāhṛtaviyaddhenornijādāśramāt
prasthāyātha bhṛgorgirā himagirāvārādhya gaurīpatim ।
labdhvā tatparaśuṃ taduktadanujacchedī mahāstrādikaṃ
prāpto mitramathākṛtavṛaṇamuniṃ prāpyāgamaḥ svāśramam ।।
ākheṭepagato'rjunaḥ suragavīsamprāptasampadgaṇais-
tvatpitrā paripūjitaḥ puragato durmantrivācā punaḥ ।
gāṃ kretuṃ sacivaṃ nyayuṅkta kudhiyā tenāpi rundhanmuni-
prāṇakṣepasaroṣagohatacamūcakreṇa vatso hṛtaḥ ।।
śukrojjīvitatātavākyacalitakrodho'tha sakhyā samaṃ
bibhrud dhyātamahodaropanihitaṃ cāpaṃ kuṭhāraṃ śaran ।
ārūḍhaḥ sahavāhayantṛkarathaṃ māhiṣmatīmāviśan
vāgbhirvatsamadāśuṣi kṣitipatau samprāstuthāḥ saṅgaram ।।
putrāṇāmayutenasaptadaśabhiścākṣauhiṇībhirmahā-
senānībhiranekamitranivahirvyājṛmbhitīyodhanaḥ ।
sadyastvatkakuṭhārabāṇavidalanniśśeṣasainyotkaro
bhītipradrutanaṣṭaśiṣṭanayastvāmāpataddhehayaḥ ।।
līlāvāritanarmadājalavalallaṅkeśagarvāpaha-
śrīmadbāhusahasramuktabahuśastrāstraṃ nirundhannamum ।
cakre tvayyatha vaiṣṇave'pi vikale buddhvā hariṃ tvāṃ mudā
dhyāyantaṃ chitasrvadoṣamavadhīḥ so'gāt paraṃ te padam ।।
bhūyo'marṣitahehayātmajagaṇaistāte hate reṇukā-
māghnānāṃ hṛdayaṃ nirīkṣya bahuśo ghorāṃ pratijñāṃ vahan ।
dhyānānītarathāyudhastvamakṛthā vipradruhaḥ kṣatriyān
dikcakreṣu kuṭhārayan viśikhayan niḥkṣātriyāṃ medinīm ।।
tātojjīvanakṛnnṛpālakakulaṃ triḥsaptakṛtvo jayan
santarpyātha samantapañcakamahāraktahṛdaudhe pit n ।
yajñe kṣmāmapi kāśyapādiṣu diśan sālvena yudhyan punaḥ
kṛṣṇo'muṃ nihaniṣyatīti śamito yuddhāt kumārairbhavān ।।
nyasyāstrāṇi mahendrabhūbhṛti tapastanvan punarmajjitāṃ
gokarṇāvadhi sāgareṇa dharaṇīṃ dṛṣṭvārthitastāpasaiḥ ।
dhyāteṣvāsaghṛtānalāstracakitaṃ sindhuṃ sruvakṣepaṇā-
dutsāryoddhṛtakeralo bhṛgupate! vāteśa! saṃrakṣa mām ।।
- sāndrānanandatano! hare! nanu purā daivāsure saṅgare
- tvatkṛttā api karmaśeṣavaśato ye te na yātā gatim ।
- teṣāṃ bhūtalajanmanāṃ ditibhuvāṃ bhāreṇa durārditā
- bhūmiḥ prāpa viriñcamāśritapadaṃ devaiḥ puraivāgataiḥ ।।

hā hā durjanabhūribhāramathitāṃ pāthonidhau pātukām-
etāṃ pālaya hanta me vivaśatāṃ saṃpṛccha devānimān ।
ityādipracurapralāpavivaśāmālokya dhātā mahīṃ
devānāṃ vadanāni vīkṣya parito dadhyau bhavantaṃ hare! ।।
ūce cāmbujabhūramūnayi surāḥ! satyaṃ dharitryā vaco
nanvasyā bhavatāṃ ca rakṣaṇavidhau dakṣo hi lakṣmīpatiḥ ।
sarve śarvapurassarā vayamito gatvā payovāridhiṃ
natvā taṃ stumahe javāditi yuyaḥ sākaṃ tavāketanam ।।
te mugdhānilaśālidugdhajaladhestīraṃ gatāḥ saṅgatā
yāvat tvatpadacintanaikamanasastāvat sa pāthojabhūh ।
tvadvācaṃ hṛdaye niśamya sakalānānandayannacivā-
nākhyātaḥ paramātmanā svayamahaṃ vākyaṃ tadākarṇyatām ।।
jāne dīnadaśāmahaṃ diviṣadāṃ bhūmeśca bhīmairnṛpais-
tatkṣepāya bhavāmi yādavakule so'haṃ samagrātmanā ।
devā vṛṣṇikule bhavantu kalayā devāṅganāścāvanau
matsevārthamiti tvadīyavacanaṃ pāthojabhūrūcivān ।।
śrutvā karṇarasāyanaṃ tava vacaḥ sarveṣu nirvāpita-
svānteṣvīśa! gateṣui tāvakakṛpāpīyūṣatṛptātmasu ।
vikhyāte mathurāpure kila bhavatsānnidhyapuṇyottare
dhanyāṃ devakanandanāmudavahad rājā sa śūrātmajaḥ ।।
udvāhāvasitau tadīyasahajaḥ kaṃso'tha sammānaya-
nnetau sūtatayā gataḥ pathi rathe vyomotthayā tvadgirā ।
asyāstvāmatiduṣṭamaṣṭamasuto hanteti hanteritaḥ
sattrāsāt sa tu hantumantikagatāḥ tanvīṃ kṛpāṇīmadhāt ।।
gṛhṇānaścikureṣu tāṃ khalamatiḥ śaureściraṃ sāntvanair-
no muñcan punarātmajārpaṇagirā prīto'tha yāto gṛhān ।
ādyaṃ tvatsahajaṃ tathārpitamapi snehena nāhannasau
duṣṭānāmapi deva! puṣṭakaruṇā dṛṣṭā hi dhīrekadā ।।
tāvat tvanmanasaiva nāradamuniḥ proce sa bhojeśvaraṃ
yūyaṃ nanvasurāḥ surāśca yadavo jānāsi kiṃ na prabho! ।
māyāvī sa harirbhavadvadhakṛte bhāvī suraprārthanā-
dityākarṇya yadūnadūdhunadasau śaureśca sūnūnahan ।।
prāpte saptamagarbhatāmahipatau tvatpreraṇānmāyayā
nīte mādhava! rohiṇīṃ tvamapi bhoḥ! saccitsukhaikātmakaḥ ।
devakyā jaṭharaṃ viveśitha vibho! saṃstūyamānaḥ suraiḥ
sa tvaṃ kṛṣṇa! vidhūya rogapaṭalīṃ bhaktiṃ parāṃ dehi me ।।
ānandarūpa! bhagavannayi! te'vatāre
prāpte pradīptabhavadaṅga nirīyamāṇaiḥ ।
kāntivrajairiva ghanāghanamaṇḍalairdyā-
māvṛṇvatī viruruce kila varṣavelā ।।
āśāsu śītalatarāsu payodatoyai-
rāśāsitāptivivaśeṣu ca sajjaneṣu ।
naiśākarodayavidhau niśi madhyamāyāṃ
kleśāpahastrijagatāṃ tvamihāvirāsīḥ ।।
bālyasṛśāpi vapuṣā dadhuṣā vubhūtī-
rudyatkirīṭakaṭakāṅgadahārabhāsā ।
śaṅkhārivārijagadāparibhāsitena
meghāsitena parilesitha sūtigehe ।।
vakṣaḥsthalīsukhanilānavilāsilakṣmī-
mandākṣalakṣitakaṭākṣavimokṣabhedaiḥ ।
tanmandirasya khalakaṃsakṛtāmalakṣmī-
munmārjayanniva virejitha vāsudeva! ।।
śauristu dhīramunimaṇḍalacetaso'pi
dūrasthitaṃ vapurudīkṣya nijekṣaṇābhyām ।
ānandabaṣpapulakodgamagadgadārdra-
stuṣṭāva dṛṣtimakarandarasaṃ bhavantam ।।
deva! prasīda parapūruṣa! tāpavallī-
nirlūnidātra! samanetra! kalāvilāsin! ।
khedānapākuru kṛpāgurubhiḥ kaṭākṣair-
ityādi tena muditena ciraṃ nuto'bhūḥ ।।
mātrā ca netrasalilāstṛtagātravallyā
stotrairabhiṣṭutaguṇaḥ karuṇālayastvam ।
prācīnajanmayugalaṃ pratibodhya tābhyāṃ
māturgirā dadhitha mānuṣabālaveṣam ।।
tvatpreristatadanu nandatanūjayā te
vyatyāsamāracayituṃ sa hi śūrasūnuḥ ।
tvāṃ hastayoradhita cittāvidhāryamāryai-
rambhoruhasthakalahaṃsakiśoraramyam ।।
jātā tadā puśupasadmani yoganidrā
nidrāvimudritamathākṛta pauralokam ।
tvatpreraṇāt kimiha citramacetanairyad
dvāraiḥ svayaṃ vyaghaṭi saṅgaṭitaiḥ sugāḍham ।।
śeṣeṇa bhūriphaṇavāritavāriṇātha
svairaṃ pradarśitapatho maṇidīpitena ।
tvāṃ dhārayan sa khalu dhanyatamaḥ pratasthe
so'yaṃ tvamīśa! mama nāśaya rogavegān ।।
bhavantamayamudvahan yadukulodvaho nissaran
dadarśa gaganoccalajjalabharāṃ kalindātmajām ।
ahi salilasañcayaḥ sa punaraindrajālodito
jalaugha iva tatkṣaṇāt prapadameyatāmāyayau ।।
prasuptapaśupālikāṃ nibhṛtamārudadbālikā-
mapāvṛtakavāṭikāṃ paśupavāṭikāmāviśan ।
bhavantamayamarpayan prasavatalpake tatpadād
vahan kapaṭakanyakāṃ svapuramāgato vegataḥ ।।
tatastvadanujāravakṣapitanidravegadravad-
bhaṭotkaraniveditaprasavavārtayaivārtimān ।
vimuktacikurotkarastvaritamāpatan bhojarā-
ḍatuṣṭa iva dṛṣṭavān bhaginikākare kanyakām ।।
dhruvaṃ kapaṭaśālino madhuharasya māyā bhave-
dasāviti kiśorikāṃ bhaginikākarāliṅgitām ।
dvipo nalinikāntarādiva mṛṇālikāmākṣipa-
nnayaṃ tvadanujāmajāmupalapaṭṭake piṣṭavān ।।
tato bhavadupāsako jhaṭiti mṛtyupāśādiva
pramucya tarasaiva sā samadhirūḍharūpāntarā ।
adhastalamajagmuṣī vikasadaṣṭabāhusphuran-
mahāyudhamaho gatā kila vihāyasā didyute ।।
nṛśaṃsatara! kaṃsa! te kimu mayā viniṣpiṣṭayā
babhūva bhavadantakaḥ kvacana cintyatāṃ te hitam ।
iti tvadanujā vibho! khalamudīrya taṃ jagmuṣī
marudgaṇapaṇāyitā bhuvi ca mandirāṇyeyuṣī ।।
prage punaragātmajāvacanamīriti bhūbhujā
pralambabakapūtanāpramukhadānavā māninaḥ ।
bhavannidhanakāmyayā jagati babhramurnirbhayāḥ
kumārakavimārakāḥ kimiva duṣkaraṃ niṣkṛpaiḥ ।।
tataḥ paśupamandire tvayi mukunda! nandapriyā-
prasūtiśayaneśaye ruvati kiñcidañcatpade ।
vibudhya vanitājanaistanayasambhave ghoṣite
mudā kimu vadāmyaho sakalamākulaṃ gokulam ।।
aho khalu yaśodayā navakalāyacetoharaṃ
bhavantamalamantike prathamamāpibantyā dṛśā ।
punaḥ stanabharaṃ nijaṃ sapadi pāyayantyā mudā
manoharatanuspṛśā jagati puṇyavanto jitāḥ ।।
bhavatkuśalakāmyayā sa khalu nandagopastadā
pramodabharasaṃkulo dvijakulāya kiṃ nādadāt ।
tathaiva paśupālakāḥ kimu na maṅgalaṃ tenire
jagatritayamaṅgala! tvamiha pāhi māmāmayāt ।।
tadanu nandamamandaśubhāspadaṃ nṛpapurīṃ karadānakṛte gatam ।
samavalokya jagād bhavatpitā viditakaṃsasahāyajanodyamaḥ ।।
ayi sakhe! tava bālakajanma māṃ sukhayate'dya nijātmajajanmavat ।
iti bhavatpitṛtāṃ vrajanāyake samadhiropya śaśaṃsa tamādarāt ।।
iha ca santyanimittaśatāni te kaṭakasīmne tato laghu gamyatām ।
iti ca tadvacasā vrajanāyako bhavadapāyabhiyā drutamāyayau ।।
avasare khalu tatra ca kācana vrajapade madhurākṛtiraṅganā ।
taralaṣaṭpadalālitakuntalā kapaṭapotaka! te nikaṭaṃ gatā ।।
sapasi sā hṛtabālakacetanā niśicarānvayajā kila pūtanā ।
vrajavadhūṣviha keyamiti kṣaṇaṃ vimṛśatīṣu bhavantamupādade ।।
lalitabhāvavilāsahṛtātmabhiryuvatibhiḥ pratiroddhumapāritā ।
stanamasau bhavanāntaniṣeduṣī pradaduṣī bhavate kapaṭātmane ।।
samadhiruhya tadaṅkamaśaṅkitastvamatha bālakalopanaroṣitaḥ ।
mahadivāmraphalaṃ kucamaṇḍalaṃ praticucūṣitha durviṣadūṣitam ।।
asubhireva samaṃ dhayati tvayi stanamasau stanitopamanisvanā ।
nirapatad bhayadāyi nijaṃ vapuḥ pratigatā pravisārya bhujāvubhau ।।
bhayadaghoṣaṇabhīṣaṇavigrahaśravaṇadarśanamohitavallave ।
vrajapade taduraḥsthalakhelanaṃ nanu bhavantamagṛhṇata gopikāḥ ।।
bhuvanamaṅkala!nāmabhireva te yuvatibhirbahudhā kṛtarakṣaṇaḥ ।
tvamayi vātaniketananātha! māmagadayan kuru tāvakasevakam ।।
vrajeśvaraḥ śaurivaco niśamya samāvrajannadhvani bhītacetāḥ ।
niṣpiṣṭaniśśeṣataruṃ nirīkṣya kañcit padārthaṃ śaraṇaṃ gatastvām ।।
niśamya gopīvacanādudantaṃ sarve'pi gopā bhayavismayāndhāḥ ।
tvatpātitaṃ ghorapiśācadehaṃ dehurvidūre'tha kuṭhārakṛttam ।।
tvatpītapūtastanataccharīrāt samuccalannuccataro hi dhūmaḥ ।
śaṅkāmadhādāgaravaḥ kimeṣu kiṃ cāndano gauggulavo'thaveti ।।
madaṅgasaṅgasya phalaṃ na dūraṃ kṣaṇena tāvad bhavatāmapi syāt ।
utyullapan vallavatallajebhyastvaṃ pūtanāmātanuthāḥ sugandhim ।।
citraṃ piśācyā na hataḥ kumāraścitraṃ puraivākathi śauriṇedam ।
iti praśaṃsan kila gopaloko bhavanmukhālokarase nyamāṅkṣīt ।।
dine dine'tha prativṛddhalakṣmīrakṣīṇamaṅgalyaśato vrajo'yam ।
bhavannivāsādayi vāsudeva! pramodasāndraḥ parito vireje ।।
gṛheṣu te komalarūpahāsamithaḥkathāsaṅkulitāḥ kamanyaḥ ।
vṛtteṣu kṛtyeṣu bhavannirīkṣāsamāgatāḥ pratyahamatyanandan ।।
aho kumāro mayi dattadṛṣṭiḥ smitaḥ kṛtaṃ māṃ prati vatsakena ।
ehyehi māmityupasārya pāṇiṃ tvayāśa! kiṃ kiṃ na kṛtaṃ vadhūbhiḥ ।।
bhavadvapuḥsparśanakautukena karāt karaṃ gopavadhūjanena ।
nītastvamātāmrasarojamālāvyālambilolambatulāmalāsīḥ ।।
nipāyayantī stanamaṅkagaṃ tvāṃ vilokayantī vadanaṃ hasantī ।
daśāṃ yaśodā katamāṃ na bheje sa tādṛśaḥ pāhi hare! gadānmām ।।
kadāpi janmarkṣadine tava prabho! nimantritajñātivadhūmahīsurā ।
mahānasastvāṃ savidhe nidhāya sā mahānasādau vavṛte vrajeśvarī ।।
tato bhavattrāṇaniyuktabālakaprabhītisaṅkrandanasaṅkulāravaiḥ ।
vimiśramaśrāvi bhavatsamīpataḥ parisphuṭaddārucaṭaccaṭāravaḥ ।।
tatastadākarṇanasaṃbhramaśramaprakampivakṣojabharā vrajāṅganāḥ ।
bhavantamantardadṛśuḥ samantato viniṣpataddāruṇadārumadhyagam ।।
śiśoraho kiṃ kimabhūditi drutaṃ pradhāvya nandaḥ paśupāśca bhūsurāḥ ।
bhavantamālokya yaśodayā dhṛtaṃ samāśvasannaśrujalārdralocanāḥ ।।
kasko nu kautaskuta eṣa vismayo viśaṅkaṭaṃ yacchakaṭaṃ vipāṭitam ।
na kāraṇaṃ kiñcidiheti te sthitāḥ svanāsikādattakarāstvadīkṣakāḥ ।।
kumārakasyāsya payodharārthinaḥ prarodane lolapadāmbujāhatam ।
mayā mayā dṛṣṭamano viparyagāditīśa! te pālakabālakā jaguḥ ।।
bhiyā tadā kiñcidajānatāmidaṃ kumārakāṇāmatidurghaṭaṃ vacaḥ ।
bhavatprabhāvāvidurairitīritaṃ manāgivāśaṅkyāta dṛṣṭapūtanaiḥ ।।
pravālatāmraṃ kimidaṃ padaṃ kṣataṃ sarojaramyau nu karau virojitau ।
iti prasarpatkaruṇātaraṅgitāstvadaṅgamāpaspṛśuraṅganājanāḥ ।।
aye sutaṃ dehi jagatpateḥ kṛpātaraṅgapātāt paripātamadya me ।
iti sma saṅgṛhya pitā tvadaṅgukaṃ guhurmuhuḥ śliṣyati jītakaṇṭakaḥ ।।
anonilīnaḥ kila hantumāgataḥ surārirevaṃ bhavatā vihiṃsitaḥ ।
rajo'pi nodṛṣṭamamuṣya tat kathaṃ sa śuddhasattve tvayi līnavān dhruvam ।।
prapūjitaistatra tato dvijātibhirviśeṣato lambhitamaṅgalāśiṣaḥ ।
vrajaṃ nijairbālyarasairvimohayan marutpurādhīśa! rujāṃ jahīhi me ।।
tvamekadā gurumarutpuranātha! voḍhuṃ
gāḍhādhirūḍḥagarimāṇamapārayantī ।
mātā nodhāya śayane kimidaṃ bateti
dhyāyantyaceṣṭata gṛheṣu niviṣṭaśaṅkā ।।
tāvad vidūramupakarṇitaghoraghoṣa-
vyājṛmbhipāṃsupaṭalīparipūritāśaḥ ।
vātyāvapuḥ sa kila daityavarastṛṇāva-
rtākhyo jahāra janamānasahāriṇaṃ tvām ।।
uddāmapāṃsutimirāhatadṛṣtipāte
draṣṭuṃ kimapyakuśale paśupālaloke ।
hā bālaksya kimiti tvadupāntamāptā
mātā bhavantamavilokya bhṛśaṃ rurod ।।
tāvat sa dānavavaro'pi ca dīnamūrtir-
bhāvatkabhāraparidhāraṇalūnavegaḥ ।
saṅkocamāpa tadanu kṣatapāṃsughoṣe
ghoṣe vyatāyata bhavajjananīninādaḥ ।।
rodopakarṇanavaśādupagamya gehaṃ
krandatsu nandamukhagopakuleṣu dīnaḥ ।
tvāṃ dānavastvakhilamuktikaraṃ mumukṣus-
tvayyapramuñcati papāt viyatpradeśāt ।।
rodākulāstadanu gopagaṇā bahiṣṭha-
pāṣāṇapṛṣṭhabhuvi dehamatisthaviṣṭham ।
praikṣanta hanta nipantamamuṣya vakṣa-
syakṣīṇameva ca bhavantamalaṃ hasantam ।।
grāvaprapātaparipiṣṭagariṣṭhadeha-
bhraṣṭāsuduṣṭadanujopari dhṛṣṭahāsam ।
āghnānamambujakareṇa bhavantametya
gopa dadhurgirivarādiva nīlaratnam ।।
ekaikamāśu parigṛhya nikāmananda-
nnandādigopaparirabdhavicumbatāṅgam ।
ādātukāmapariśaṅkitagopanārī-
hastāmbujaprapatitaṃ praṇumo bhavantam ।।
bhūyo'pi kinnu kṛṇumaḥ praṇatārtihārī
govinda eva paripālayatāt sutaṃ naḥ ।
ityādi mātarapitṛprasukhaistadānīṃ
samprārthitastvadavanāya vibho! tvameva ।।
vātātmakaṃ danujamevamayi pradhūnvan
vātodbhavān mama gadān kimu no dhunoṣi ।
kiṃ vā karomi puranapyanilālayeśa!
niśśeṣarogaśamanaṃ muhurarthaye tvām ।।
gūḍhaṃ vasudevagirā kartuṃ te niṣkriyasya saṃskārān ।
hṛdgatahorātattvo gargamunistvadgṛhān vibho! gatavān ।।
nando'tha nanditātmā bṛndiṣṭhaṃ mānayannamuṃ yaminām ।
mandasmitārdramūce tvat saṃskārān vidhātumutsukadhīḥ ।।
yaduvaṃśācāryatvāt sunibhṛtamidamārya! kāryamiti kathayan ।
gargo nirgatapulakaścakre tava sāgrajasya nāmāni ।।
kathamasya nāma kurve sahasranāmno hyanantanāmno vā ।
iti nūnaṃ gargamuścakre tava nāma nāma rahasi vibho! ।।
kṛṣidhītuṇakārābhyāṃ sattānandātmatāṃ kilābhilapat ।
jagadaghakarṣitvaṃ vā kathayadṛṣiḥ kṛṣṇanāma te vyatanot ।।
anyāṃśca nāmabhedān nyīkurvannagraje ca rāmādīn ।
atimānuṣānubhāvaṃ nyagadat tvāmaprakāśayan pitre ।।
snihyati yatsava putre suhyati sa na māyikaiḥ punaḥ śokaiḥ ।
druhyati yaḥ sa tu naśyedityavadat te mahattvamṛṣivaryaḥ ।।
jeṣyati bahutaradaityān neṣyati nijabandhulokamamalapadam ।
śroṣyasi suvimalakīrtīrasyeti bhavadvibhūtimṛṣirūce ।।
amunaiva sarvadurgaṃ taritāstha kṛtāsthamantra tiṣṭhadhvam ।
harirevetyanabhilapannityādi tvāmavarṇayat sa muniḥ ।।
garge'tha nirgate'smin nanditanandādinandyamānastvam ।
madgadamudgatakaruṇo nirgamaya śrīmarutpurādhīśa! ।।
ayi sabala! murāre! pāṇijānupracāraiḥ
kimapi bhavanabhāgān bhūṣayantau bhavantau ।
calitacaraṇakañje mañjumañjīraśiñjā-
śravaṇakutukabhājau ceratuścāru vegāt ।।
mṛdu mṛdu vihasantāvunmiṣaddantavantau
vadanapatitakeśau dṛśyapādābjadeśau ।
bhujagalitakarāntavyālagatkaṅkaṇāṅkau
matimaharatamuccaiḥ paśyatāṃ viśvan ṇām ।।
anusarati janaughe kautukavyākulākṣe
kimapi kṛtaninādaṃ vyāhasantau dravantau ।
balitavadanapadmaṃ pṛṣṭhato dattadṛṣṭī
kimiva na vidadhāthe kautukaṃ vāsudeva! ।।
dutagatiṣu patantāvutthitau liptapaṅkau
divi munibhirapaṅkaiḥ sasmitaṃ vandyamānau ।
drutamatha jananībhyāṃ sānukampaṃ gṛhītau
muhurapi parirabdhau drāg yuvāṃ cumbitau ca ।।
snutakucabharamaṅke dhārayantī bhavantaṃ
taralamati yaśodā stanyadā dhanyadhanyā ।
kapaṭapaśupa! madhye mugdhahāsāṅkuraṃ te
daśanamukulahṛdyaṃ vīkṣyaṃ vaktraṃ jaharṣa ।।
tadanu caraṇacārī dārakaiḥ sākamārā-
nnilayatatiṣu khelan bālacāpalyaśālī ।
bhavanaśukabiḍālān vatsakāṃścānudhāvan
kathamapi kṛtahāsairgopakairvārito'bhūḥ ।।
haladharasahitastvaṃ yatra yatropayāto
vivaśapatitanetrāstatra tatraiva gopyaḥ ।
vigalitagṛhakṛtyā vismṛtāpatyabhṛtyā
murahara! muhuratyantākulā nityamāsan ।।
pratinavanavanītaṃ gopikādattamicchan
kalapadamupagāyan komalaṃ kvāpi nṛtyan ।
sadayayuvatilokairarpitaṃ sarpiraśnan
kvacana navavipakvaṃ dugdhamatyāpibastvam ।।
mama khalu baligehe yācanaṃ jātamāstām-
iha punarabalānāmagrato naiva kurve ।
iti vihitamatiḥ kiṃ deva! santyajya yācñāṃ
dadhighṛtamaharastvaṃ cāruṇā coraṇena ।।
tava dadhighṛtamoṣe ghoṣayoṣājanānā-
mabhajata hṛdi roṣo nāvakāśaṃ na śokaḥ ।
hṛdayamapi muṣitvā harṣasindhau nyadhāstvaṃ
sa mama śamaya rogān vātagehādhinātha! ।।
śākhāgre'tha vidhuṃ vilokya phalamityambāṃ ca tātaṃ muhuḥ
samprārthyātha tadā tadīyavacasā protkṣiptabāhau tvayi ।
citraṃ deva! śaśī sa te karamagāt kiṃ brūmahe sampata-
jjyotirmaṇḍalapūritākhilavapuḥ prāgā virāḍrūpatām ।।
kiṃ kiṃ batedamiti saṃbhramabhājamenaṃ
brahmārṇave kṣaṇamamuṃ parimajjya tātam ।
māyāṃ punastanayamohamayīṃ vitanva-
nnānandacinmaya! jaganmaya! pāhi rogāt ।।
ayi deva! purā kila tvayi svayamuttānaśaye stanandhaye ।
parijṛmbhaṇato vyapāvṛte vadane viśvamacaṣṭa vallavī ।।
punarapyatha bālakaiḥ samaṃ tvayi līlānirate jagatpate! ।
phalasañcayavañcanakrudhā tava mṛdbhojanamūcurarbhakāḥ ।।
ayi te pralayāvadhau vibho! kṣititoyādisamastabhakṣiṇaḥ ।
mṛdupāśanato rujā bhavediti bhītā jananī cukopa sā ।।
ayi durvinayātmaka! tvayā kimu mṛtsā bata vatsa! bhakṣitā ।
iti mātṛgiraṃ ciraṃ vibho! vitathāṃ tvaṃ pratijajñiṣe hasan ।।
ayi te sakalairviniścite vimatiśced vadanaṃ vidāryatām ।
iti mātṛvibhartsito mukhaṃ vikasatpadmanibhaṃ vyadārayaḥ ।।
ayi mṛllavadarśanotsukāṃ jananīṃ tāṃ bahu tarpayanniva ।
pṛthivīṃ nikhilāṃ na kevalaṃ bhuvanānyapyakhilānyadīdṛśaḥ ।।
kuhacid vanamambudhiḥ kvacit kvacidabhraṃ kuhacid rasātalam ।
manujā danujāḥ kvacit surā dadṛśe kiṃ na tadā tvadānane ।।
kalaśāmbudhiśāyinaṃ punaḥ paravaikuṇṭhapadādhivāsinam ।
svapuraśca nijārbhakātmakaṃ katidhā tvāṃ na dadarśa sā mukhe ।।
vikasadbhuvane mukhodare nanu bhūyo'pi tathāvidhānanaḥ ।
anayā sphuṭamīkṣito bhavānanavasthāṃ jagatāṃ batātanot ।।
dhṛtatattvadhiyaṃ tadā kṣaṇaṃ jananīṃ tāṃ praṇayena mohayan ।
stanamamba! diśetyupāsajan bhagavannadbhutabāla! pāhi mām ।।
ekadā dadhivimāthakāriṇīṃ mātaraṃ samupasedivān bhavān ।
stanyalolupatayā nivārayannaṅkametya papivān payodharau ।।
ardhapītakucakuḍmale tvayi snigdhahāsamadhurānanāmbuje ।
dugdhamīśa! dahane parisnutaṃ dhartumāśu jananī jagāma te ।।
sāmipītarasabhaṅgasaṅgatakrodhabhāraparibhūtacetasā ।
manthadaṇḍamupagṛhya pāṭitaṃ hanta deva! dadhibhājanaṃ tvayā ।।
uccala dhvanitamuccakaistadā saṃniśamya jananī samādrutā ।
tvadyaśovisaravad dadarśa sā sadya eva dadhi visṛtaṃ kṣitau ।।
vedamārgaparimārgitaṃ ruṣā tvāmavīkṣya parimārgayantyasau ।
sandadarśa sukṛtinyulūkhale dīyamānanavanītamotave ।।
tvāṃ pragṛhya bata bhītibhāvanābhāsurānanasarojamāśu sā ।
roṣarūṣitamukhī sakhīpuro bandhanāya raśanāmupādade ।।
bandhumicchati yameva sajjanastaṃ bhavantamayi bandhumicchatī ।
sā niyujya raśanāguṇān bahūn vdyaṅgulonamakhilaṃ kilaikṣata ।।
vismitotsmitasakhījanekṣitāṃ svinnasannavapuṣaṃ nirīkṣya tām ।
nityamuktavapurapyaho hare! bandhameva kṛpayānvamayathāḥ ।।
sthīyatāṃ ciramulūkhale khaletyāgatā bhavanameva sā yadā ।
prāgulūkhalabilāntare tadā sarpirarpitamadannavāsthithāḥ ।।
yadyapāśasugamo bhavān vibho! saṃyataḥ kimu sapāśayānayā ।
evamādi divijairabhiṣṭuto vātanātha! paripāhi māṃ gadāt ।।
mudā suraudhaistvamudārasammadairudīrya dāmodara ityabhiṣṭutaḥ ।
mṛdūdaraḥ svairamulūkhale lagannadūrato dvau kakubhāvudaikṣathāḥ ।।
kuberasūnurnalakūbarābhidhaḥ paro maṇigrīva iti prathāṃ gataḥ ।
maheśasevādhigataśriyonmadau ciraṃ kila tvadvimukhāvakhelatām ।।
surāpagāyāṃ kila tau madotkaṭau surāpagāyadbahuyauvatāvṛtau ।
vivāsasau keliparau sa nārado bhavatpadaikapravaṇo niraikṣata ।।
bhiyā priyālokamupāttavāsasaṃ puro nirīkṣyāpi madāndhacetasau ।
imau bhavadbhaktyupaśāntisiddhaye munirjagau śāntimṛte kutaḥ sukham ।।
yuvāmavāptau kakubhātmatāṃ ciraṃ hariṃ nirīkṣyātha padaṃ svamāpnutam ।
itīritau tau bhavadīkṣaṇaspṛhāṃ gatau vrajānte kakubhau babhūvatuḥ ।।
atandramindradruyugaṃ tathāvidhaṃ sameyuṣā mantharagāminā tvayā ।
tirāyitolūkhalarodhanirdhutau cirāya jīrṇau paripātitau tarū ।।
abhāji śākhidvitayaṃ yadā tvayā tadaiva tadgarbhatalānnireyuṣā ।
mahātviṣā yakṣayugena tatkṣaṇādabhāji govinda! bhavānapi stavaiḥ ।।
ihānyabhakto'pi sameṣyati kramād bhavantametau khalu rudrasevakau ।
muniprasādād bhavadaṅghrimāgatau gatau vṛṇānau khalu bhaktimuttamām ।।
tatastarūddāraṇadāruṇāravaprakampisampātini gopamaṇḍale ।
vilajjitatvajjananīmukhekṣiṇā vyamokṣi nandane bhavān vimokṣadaḥ ।।
mahīruhormadhyagato batārbhako hareḥ prabhāvādaparikṣato'dhunā ।
iti bravāṇairgamito gṛhaṃ bhavān marutpurādhīśvara! pāhi māṃ gadāt ।।
bhavatprabhāvāvidurā hi gopāstaruprapātādikamatra goṣṭḥe ।
shetumutpātagaṇaṃ viśaṅkya prayātumanyatra mano vitenuḥ ।।
tatropanandābhidhagopavaryo jagau bhavatpreraṇayaiva nūnam ।
itiḥ pratīcyāṃ vipinaṃ manojñaṃ bṛndāvanaṃ nāma virājatīti ।।
bṛhadvanaṃ tat khalu nandamukhyā vidhāya gauṣṭhīnamatha kṣaṇena ।
tvadanvitatvajjananīniviṣṭagariṣtayānānugatā viceluḥ ।।
anomanojñadhvanidhenupālīkhurapraṇādāntarato vadhūbhiḥ ।
bhavadvinodālapitīkṣarāṇi prapīya nājñāyata mārgadairghyam ।।
nirīkṣya bṛndāvanamīśa! nandatprasūnakundapramukhadrumaugham ।
amodathāḥ śādvalasāndralakṣmyā harinmaṇīkuṭṭimapuṣṭaśobham ।।
navākanirvyuḍhanivāsabhedeṣvaśeṣagopeṣu sukhāsiteṣu ।
vanaśriyaṃ gopakiśorapālīvimiśritaḥ paryagalokathāstvam ।।
arālamārgāgatanirmalāpāṃ marālakujākṛtanarmalāpām ।
nirantarasmerasarojavaktrāṃ kalindakanyāṃ samalokayastvam ।।
mayūrakekāśatalobhanīyaṃ myūkhamīlaśabalaṃ maṇīnām ।
viriñcalokaspṛśamuccaśṛṅgairgiriṃ ca govardhanamaikṣathāstvam ।।
samaṃ tato gopakumārakaistvaṃ samantato yatra vanāntamāgāḥ ।
tatastatastāṃ kṛṭilāmapaśyaḥ kalindajāṃ rāgavatīmivaikām ।।
tathāvidhe'smin vipine paśavye samutsuko vatsagaṇapracāre ।
caran sarāmo'tha kumārakaistvaṃ samīragehādhipa! pāhi rogāt ।।
taralamadhukṛdbṛnde bṛndāvane'tha manohare
paśupaśiśubhiḥ sākaṃ vatsānupālanalolupaḥ ।
haladharasakho deva! śrīman! viceritha dhārayan
gavalamuralīvetraṃ netrābhirāmatanudyutiḥ ।।
vihitajagatīrakṣaṃ lakṣmīkarāmbujalīlitaṃ
dadati caraṇadvandvaṃ bṛndāvane tvayi pāvane ।
kimiva na babhau sampatsampūritaṃ taruvallarī-
saliladharaṇīgotrakṣetrādikaṃ kamalāpate! ।।
vilasadulape kāntārānte samīraṇaśītale
vipulayamunātīre govardhanācalamūrdhasu ।
lalitamuralīnādaḥ sañcārayan khalu vātsakaṃ
kvacana divase daityaṃ vatsākṛtiṃ tvamudaikṣathāḥ ।।
rabhasavilasatpucchaṃ vicchāyato'sya vilokayan
kimapi valitaskandhaṃ randhrapratīkṣamudīkṣitam ।
tamatha caraṇe bibhrad vibhrāmayan muhuruccakaiḥ
kuhacana mahāvṛkṣe cikṣepitha kṣatajīvitam ।।
nipatati mahādaitye jātyā durātmani tatkṣaṇaṃ
nipatanajavakṣuṇṇakṣoṇīruhakṣatakānane ।
divi paramiladbṛndā bṛndārakāḥ kusumotkaraiḥ
śirasi bhavato harṣād varṣanti nāma tadā hare! ।।
surabhilatamā mūrdhanyūrdhvaṃ kutaḥ kusumāvalī
nipatati tavetyukto bālaiḥ sahelamudairayaḥ ।
jhaṭiti danujakṣepeṇordhvaṃ gatastarumaṇḍalāt
kusumanikaraḥ so'yaṃ nūnaṃ sameti śanairiti ।।
kvacana divase bhūyo bhūyastareparuṣātape
tapanatanayāpāthaḥ pātuṃ gatā bhavadādayaḥ ।
calitagarutaṃ prekṣāmāsurbakaṃ khalu vismṛtaṃ
kṣitidharagarucchede kailāsaśailamivāparam ।।
pibati salilaṃ gopavrāte bhavanatamabhidrutaḥ
sa kila niginalannagniprakhyaṃ punardrutamudvaman ।
dalayitumagāt troṭyāḥ koṭyā tadā yu bhavān vibho!
khalajanabhidācuñcuścañcū pragṛhya dadāra tam ।।
sapadi sahajāṃ sandraṣṭuṃ vā mṛtāṃ khalu pūtanā-
manujamaghamapyagre gatvā pratīkṣitumeva vā ।
śamananilayaṃ yāte tasmin bake sumanogaṇe
kirati sumanobṛndaṃ bṛndāvanād gṛhamaiyathāḥ ।।
lalitamuralīnādaṃ dūrānniśamya vadhūjanais-
tvaritamupagamyārādārūḍhamodamudīkṣitaḥ ।
janitajananīnandānandaḥ samīraṇamandira-
prathitavasate! śaure! dūrīkuruṣva mamāmayān ।।
kadācana vrajaśiśubhiḥ samaṃ bhavān
vanāśane vihitamatiḥ pragetarām ।
samāvṛto bahutaravatsamaṇḍalaiḥ
satemanairniragamadīśa! jemanaiḥ ।।
viniryatastava caraṇāmbujadvayā-
dudāñcitaṃ tribhuvanapāvanaṃ rajaḥ ।
maharṣayaḥ pulakadharaiḥ kalebarai-
rudūhire dhṛtabhavadīkṣaṇotsavāḥ ।।
pracārayatyaviralaśādvale tale
paśūn vibho! bhavati samaṃ kumārakaiḥ ।
aghāsuro nyaruṇadaghāya vartanīṃ
bhayānakaḥ sapadi śayānakākṛtiḥ ।।
mahācalapratimatanorguhānibha-
prasāritaprathitamukhasya kānane ।
mukhodaraṃ viharaṇakautukād gatāḥ
kumārakāḥ kimapi vidūrage tvayi ।।
pramādataḥ praviśati pannagodaraṃ
kvathattanau paśupakule savātsake ।
vidannidaṃ tvamapi viveśitha prabho!
suhṛjjanaṃ viśaraṇāmāśu rakṣitum ।।
galedare vipulitavarṣmaṇā tvayā
mahorage luṭhati niruddhamārute ।
drutaṃ bhavān vidalitakaṇṭhamaṇḍalo
vimocayan paśupaśūn viniryayau ।।
kṣaṇaṃ divi tvadupagamārthamāsthitaṃ
mahāsuraprabhavamaho maho mahat ।
vinirgate tvayi tu nilīnamañjasā
nabhaḥshtale nanṛturatho jaguḥ surāḥ ।।
savismayaiḥ kamalabhavādibhiḥ surair-
anudrutastadanu gataḥ kumārakaiḥ ।
dine punastaruṇadaśāmupeyuṣi
svakairbhavānatanuta bhojanotsavam ।।
viṣāṇikāmapi muralīṃ nitambake
niveśayan kabaladharaḥ karāmbuje ।
prahāsayan kalavacanaiḥ kumārakān
bubhojitha tridaśagaṇairmudā nutaḥ ।।
sukhāśanaṃ tviha tava gopamaṇḍale
makhāśanāt priyamiva devamaṇḍale ।
iti stutastridaśavarairjagatprabho!
marutpurīnilaya! gadāt prapāhi mām ।।
anyāvatāranikareṣvanirīkṣitaṃ te
bhūmātirekamabhivīkṣya tadāghamokṣe ।
brahmā parīkṣitumanāḥ sa parokṣabhāvaṃ
ninye'tha vatsakagaṇān pravitatya māyām ।।
vatsānavīkṣya vivaśe paśupotkare tā-
nānetukāma iva dhātṛmatānuvartī ।
tvaṃ sāmibhuktakabalo gatavāṃstadānīṃ
bhuktāṃstirodhita sarojabhavaḥ kumārān ।।
vatsāyitastadanu gopagaṇāyitastvaṃ
śikyādibhāṇḍamuralīgavalādirūpaḥ ।
prāgvad vihṛtya vipineṣu cirāya sāyaṃ
tvaṃ māyayātha bahudhā vrajamāyayātha ।।
tvāmeva śikyāgavalādimayaṃ dadhāno
bhūyastvameva paśuvatsakabālarūpaḥ ।
gorūpiṇībhirapi gopavadhūmayībhi-
rāsādito'si jananībhiratipraharṣāt ।।
jīvaṃ hi kañcidabhimānavaśāt svakīyaṃ
matvā tanūja iti rāgabharaṃ vahantyaḥ ।
ātmānameva tu bhavantamavāpya sūnuṃ
prītiṃ yayurna kiyatīṃ vanitāśca gāvaḥ ।।
evaṃ pratikṣaṇavijṛmbhitaharṣabhāra-
niśśeṣagopagaṇalālitabhūrimūrtim ।
tvāmagrajo'pi bubudhe kila vatsarānte
brahmātmanorapi mahān yuvayorviśeṣaḥ ।।
varṣāvadhau navapurātanavatsapālān
dṛṣṭvā vivekamasṛṇe druhiṇe vimūḍhe ।
prādīdṛśaḥ pratinavān makuṭāngadādi-
bhūśāṃścaturbhujayujaḥ sajalāmbudābhān ।।
pratyekameva kamalāparilālitāṅgān
bhogīndrabhogaśayanān nayanābhirāmān ।
līlānimīlitadṛśaḥ sanakādiyogi-
vyāsevitān kamalabhūrbhavato dadarśa ।।
nārāyaṇākṛtimasaṅkhyatamāṃ nirīkṣya
sarvatra sevakamapi svamavekṣya dhātā ।
māyānimagnahṛdayo vimumoha yāvta-
deko babhūvitha tadā kabalārdhapāṇiḥ ।।
naśyanmade tadanu viśvapatiṃ muhustvāṃ
natvā ca nūtavati dhātari dhāma yāte ।
potaiḥ samaṃ pramuditaiḥ praviśanniketaṃ
vātālayādhipa! vibho! paripāhi rogāt ।।
atītya bālyaṃ jagatāṃ pate! tvamupetya paugaṇḍavayo manojñam ।
upekṣya vatsāvanamutsavena prāvartathā gogaṇapālanāyām ।।
upakramasyānuguṇaiva seyaṃ marutpurādhīṣa! tava pravṛttiḥ ।
gotrāparitrāṇakṛte'vatīnastadeva devārabhathāstadā yat ।।ṣ
kadāpi rāmeṇa samaṃ vanānte vanaśriyaṃ vīkṣya caran sukhena ।
śrīdāmanāmnaḥ svasakhasya vācā modādagā dhenukakānanaṃ tvam ।।
uttālatālīnivahe tvaduktyā balena dhūte'tha balena dorbhyām ।
mṛduḥ kharaścābhyapatat purastāt phalotkaro dhenukadānavo'pi ।।
samudyato dhainukapālane'haṃ vadhaṃ kathaṃ dhainukamadya kurve ।
itīva matvā dhruvamagrajena suraugharoddhāramajīghatastvam ।।
tadīyabhṛtyānapi jambukatvenopāgatānagrajasaṃyutastvam ।
jambūphalānīva tadā nirāsthastāleṣu khelan bhagavan! nirāsthaḥ ।।
vinighnati tvayyatha jambukaughaṃ sanāmakatvādvaruṇastadānīm ।
bhayākulo jambukanāmadheyaṃ śrutiprasiddhaṃ vyadhiteti manye ।।
tavāvatārasya phalaṃ murāre! sañjātamadyeti surairnutastvam ।
satyaṃ phalaṃ jātamiheti hāsī bālaiḥ samaṃ tālaphalānyabhuṅkthāḥ ।।
madhudravasrunti bṛhanti tāni phalāni medobharabhṛnti bhuktvā ।
tṛptaiśca dṛptairbhavanaṃ phalaughaṃ vahadbhirāgāḥ khalu bālakaistvam ।।
hato hato dhenuka ityupetya phalānyadadbhirmadhurāṇi lokaiḥ ।
jayeti jīveti nuto vibho! tvaṃ marutpurādhīśvara! pāhi rogāt ।।
tvatsevotkaḥ saubhārirnāma pūrvaṃ kālindyantardvādaśābdaṃ tapasyan ।
mīnavrāte snehavān bhogalole tārkṣyaṃ sākṣādaikṣatāgre kadācit ।।
tvadvāhaṃ taṃ sakṣudhaṃ tṛkṣasūnuṃ mīnaṃ kañcijjakṣataṃ lakṣayan saḥ ।
taptaścitte śaptavānatra cet tvaṃ jantūn bhoktā jīvitaṃ cāpi bhoktā ।।
tasmin kāle kāliyaḥ kṣveladarpāt sarpārāte kalpitaṃ bhāgamśnan ।
tena krodhāt tvat padāmbhojabhājā pakṣakṣiptastaddurāpaṃ payo'gāt ।।
ghore tasmin sūrajānīravāse tīre vṛkṣā vikṣatāḥ kṣvelavegāt ।
pakṣivrātāḥ peturabhre patantaḥ kāruṇyārdraṃ tvanmanastena jātam ।।
kāle tasminnekadā sīrapāṇiṃ muktvā yāte yāmunaṃ kānanāntam ।
tvayyuddāmagrīṣmabhīṣmoṣmataptā gogopālā vyāpiban kṣvelatoyam ।।
naśyajjīvān vicyutān kṣmātale tān viśvān paśyannacyuta! tvaṃ dayārdraḥ ।
prāpyopāntaṃ jīvayāmāsitha drāk pīyūṣāmbhovarṣibhiḥ śrīkaṭākṣaiḥ ।।
kiṃ kiṃ jāto harṣavarṣātirekaḥ sarvāṅgeṣvityutthitā gopasaṅghāḥ ।
dṛṣṭvāgre tvāṃ tvatkṛtaṃ tad vidantasrvāmāliṅgan dṛṣṭanānāprabhāvāḥ ।।
gāvaścaivaṃ labdhajīvāḥ kṣaṇena sphītānandāstvāṃ ca dṛṣṭvā purastāt ।
drāgāvavruḥ sarvato harṣabāṣpaṃ vyāmuñcantyo mandamudyanninādāḥ ।।
romāñco'yaṃ sarvato naḥ śarīre bhūyasyantaḥ kācidānandamūrchā ।
āścaryo'yaṃ kṣvelavego mukundetyukto gopairnandito vandito'bhūḥ ।।
evaṃ bhaktān muktajīvānapi tvaṃ mugdhāpāṅkairastarogāṃstanoṣi ।
tādṛgbhūtasphītakāruṇyabhūmā rogīt pāyā vāyugehādhivāsa! ।।
atha vāriṇi ghorataraṃ phaṇinaṃ prativārayituṃ kṛtadhīrbhagavan! ।
drutamāritha tīraganīpataruṃ viṣamīrutaśoṣitaparṇacayam ।।
adhiruhya padāmburuheṇa ca taṃ navapallavatulyamojñarucā ।
hadavāriṇi dūrataraṃ nyapataḥ parighūrṇitaghorataraṅgagaṇe ।।
bhuvanatrayabhārabhṛto bhavato gurubhāravikrampivijṛmbhijalā ।
parimajjayati sma dhanuḥśataṃ taṭinī jhaṭiti sphuṭaghoṣavatī ।।
atha dikṣu vidikṣu parikṣubhitabhramitodaravārininādabharaiḥ ।
udakādudagāduragādhipatistvadupāntamaśāntaruṣāndhamanāḥ ।।
phaṇaśṛṅgasahasraviniḥsṛmarajvaladagnikaṇograviṣāmbudharam ।
purataḥ phaṇinaṃ samalokayathā bahuśṛṅgiṇamañjanaśailamiva ।।
jvaladakṣiparikṣaradugraviṣaśvasaniṣmabharaḥ sa mahānbhujagaḥ ।
paridaśya bhavantamanantabalaṃ samaveṣṭayadasphuṭaceṣṭamaho ।।
avilokya bhavantamathākulite taṭagāmini bālakadhenugaṇe ।
vrajagehatale'pyanimittaśataṃ samudīkṣya gatā yamunāṃ paśupāḥ ।।
akhileṣu vibho! bhavadīyadaśāmavalokya jihāsuṣu jīvabharam ।
phaṇibandhanamāśu vimucya javādudagamyata hāsajuṣā bhavatā ।।
adhiruhya tataḥ phaṇirājaphaṇān nanṛte bhavatā mṛdupādarucā ।
kalaśiñcitanūpuramañcumilatkarakaṅkaṇasaṃkulasaṃkvaṇitam ।।
jahṛṣuḥ paśupāstutuṣurmunayo vavṛṣuḥ kusumāni surendragaṇāḥ ।
tvayi nṛtyati mārutagehapate! paripāhi sa māṃ tvamadāntagadāt ।।
racirakampitakuṇḍalamaṇḍalaḥ suciramīśa! nanartitha pannage ।
amaratāḍitadundubhisundaraṃ viyati gāyati daivatayauvate ।।
namati yadyadamuṣya śiro hare! parivihāya tadunnatamunnatam ।
parimathan padapaṅkaruhā ciraṃ vyaharathāḥ karatālamanoharam ।।
tvadavabhagnavibhugnaphaṇāgaṇe galitaśoṇitaśoṇitapāthasi ।
phaṇipatāvavasīdati sannatāstadabalāstava mādhava! pādayoḥ ।।
ayi puraiva cirāya pariśrutatvadanubhāvavilīnahṛdo hi tāḥ ।
munibhirapyanavāpyapathaiḥ stavairnunuvurīśa! bhavantamayantritam ।।
phaṇivadhūgaṇabhaktivilokanapravikasatkaruṇākulacetasā ।
phaṇipatirbhavatācyuta! jīvitastvaji samarpitamūrtiravānamat ।।
ramaṇakaṃ vraje cāridhimadhyagaṃ phaṇiripurna karoti virodhitām ।
iti bhavadvacanānyatimānayan phaṇipatirniragāduragaiḥ samam ।।
phaṇivadhūjanadattamaṇivrajajvalitahāradukūlavibhūṣitaḥ ।
taṭagataiḥ pramadāśruvimiśritaiḥ samagathāḥ svajanairdivasāvadhau ।।
niśi punastamasā vrajamandiraṃ vrajitumakṣama eva janotkare ।
svapati tatra bhavaccaraṇāśraye davakṛśānurarundha samantataḥ ।।
prabudhitānatha pālaya pālayetyudayadārtaravān paśupālakān ।
avitumāśu papātha mahānalaṃ kimiha citramayaṃ khalu te mukham ।।
śikhina varṇata eva hi pītatā parilasatyudhanā kriyayāpyasau ।
iti nutaḥ paśupairmuditairvibho! hara hare! duritaiḥ saha me gadān ।।
rāmasakhaḥ kvāpi dine kāmada! bhagavan! gato bhavān vipinam ।
sūnubhirapi gopānāṃ dhenubhirabhisaṃvṛto lasadveṣu ।।
sandarśayan balāya svairaṃ bṛndāvanaśriyaṃ vimalām ।
kāṇḍīraiḥ saha bālairbhāṇḍīrakamāgamo vaṭaṃ krīḍan ।।
tāvat tāvakanidhanaspṛhayālurgopamūrtiradayāluḥ ।
daityaḥ pralambanāmā pralambabāhuṃ bhavantamāpede ।।
jānannapyavijānanniva tena samaṃ niṣaddhasauhārdaḥ ।
vaṭanikaṭe paṭupaśupavyānaddhaṃ dvandvayuddhamārabdhāḥ ।।
gopān vibhajya tanvan saṅghaṃ balabhadrakaṃ bhavatkamapi ।
tvadbalabhīruṃ daityaṃ tvadbalagatamanvamanyathā bhagavan! ।।
kalpitavijetṛvahane samare parauūthagaṃ svadayitataram ।
śrīdāmānamadhatthāḥ parājito bhaktadāsatāṃ prathayan ।।
evaṃ bahuṣu vibhūman! bāleṣu vahatsu vāhyamāneṣu ।
rāmavijitaḥ pralambo jahāra taṃ dūrato bhavadbhītyā ।।
tvad dūraṃ gamayantaṃ taṃ dṛṛṣṭvā halini vihitagarimabhare ।
daityaḥ svarūpamāgād yadrūpāt sa hi balo'pi cakito'bhūt ।।
uccatayā daityatanostvanmukhamālokya dūrato rāmaḥ ।
vigatabhayo dṛḍhamuṣṭyā bhṛśaduṣṭaṃ sapadi piṣṭavānenam ।।
hatvā dānavavīraṃ prāptaṃ balamāliliṅgitha premṇā ।
tāvanmilatoryvayoḥ śirasi kṛtā puṣpavṛṣṭiramaragaṇaiḥ ।।
ālambo bhuvanānāṃ prālambaṃ nidhanamevamāracayan ।
kālaṃ vihāya sadyo lolambaruce! hare! hareḥ kleśān ।।
tvayi viharaṇalole bālajālaiḥ pralamba-
pramathanasavilambe dhenavaḥ svairacārāḥ ।
tṛṇakutukaniviṣṭā dūradūraṃ carantyaḥ
kimapi vipinamaiṣīkākhyamīṣāṃbabhūvuḥ ।।
anadhigatanidāghakrauryabṛndāvanāntād
bahiridamupayātāḥ kānanaṃ dhenavastāḥ ।
tava virahaviṣaṇṇā ūṣmalagrīṣmatāpa-
prasaravisaradambhasyākulāḥ stambhamāpuḥ ।।
tadanu saha sahāyairdūramanviṣya śaure!
galitasaraṇimuñjāraṇyasañjātakhedam ।
paśukulamabhivīkṣya kṣipramānetumārāt
tvayi gatavati hī hī sarvato'gnirjajṛmbhe ।।
sakalahariti dīpte ghorabhāṅkārabhīme
śikhini vihatamārgā ardhadagdhā ivārtāḥ ।
ahaha bhuvanabandho! pāhi pāhīti sarve
śaraṇamupagatāstvāṃ tāpahartāramekam ।।
alamalamatibhītya sarvato mīlayadhvaṃ
dṛśamiti tava vācā mīlitākṣeṣu teṣu ।
kvanu davadahano'sau kutra muñjāṭavī sā
sapadi vavṛtire te hanta bhaṇḍīradeśe ।।
jaya jaya tava māyā keyamīśeti teṣāṃ
nutibhiruditahāso baddhanānāvilāsaḥ ।
punarapi vipinānte prācaraḥ pāṭalādi-
prasavanikaramātragrāhyagharmānubhāve ।।
tvayi vimukhamivoccaistāpabhāraṃ vahantaṃ
tava bhajanavadantaḥ paṅkamucchoṣayantam ।
tava bhujavadudañcadbhūritejaḥpravāhaṃ
tapasamayamanaiṣīryāmuneṣu sthaleṣu ।।
tadanu jaladajālaistvadvapustulyabhābhir-
vikasadamalavidyutpītavāsovilāsaiḥ ।
sakalabhuvanabhājāṃ harṣadāṃ varṣavelāṃ
kṣitidharakuhareṣu svairavāsī vyanaiṣīḥ ।।
kuharatalaniviṣṭaṃ tvāṃ gariṣṭhaṃ girīndraḥ
śikhikulanavakekākākubhiḥ stotrakārī ।
sphuṭakuṭajakadambastomapuṣpāñjaliṃ ca
pravidadhadanubheje deva! govardhano'sau ।।
atha śaradamupetāṃ tāṃ bhavadbhaktaceto-
vimalasalilapūrāṃ mānayan kānaneṣu ।
tṛṇāmamalavanānte cāru sañcārayan gāḥ
pavanapurapate! tvaṃ dehi me dehasaukhyam ।।
tvadvapurnavakalāyakomalaṃ premadohanamaśeṣamohanam ।
brahmā tattvaparacinmudātmakaṃ vīkṣya sammumuhuranvahaṃ striyaḥ ।।
manmathonmathitamānasāḥ kramāt tvadvilokanaratāstatastataḥ ।
gopikāstava na sehire hare! kānanopagatimapyaharmukhe ।।
nirgate bhavati dattadṛṣṭayastvadgatena manasā mṛgekṣaṇāḥ ।
veṇunādamupakarṇya dūratastvadvilāsakathayābhiremire ।।
kānanāntamitavān bhavānapi snigdhapādapatale manorame ।
vyatyayākalitapādamāsthitaḥ pratyapūrayata veṇunālikām ।।
mārabāṇadhutakhecarīkulaṃ nirvikārapaśupakṣimaṇḍalam ।
drāvaṇaṃ ca dṛṣadāmapi prabho! tāvakaṃ vyajani veṇukūjitam ।।
veṇurandhrataralāṅgulīdalaṃ tālasañcalitapādapallavam ।
tat sthitaṃ tava parokṣamapyaho saṃvicintyā mumuhurvrajāṅganāḥ ।।
nirviśaṅkabhavadaṅgadarśinīḥ khecarīḥ khagamṛgān paśūnapi ।
tvatpadapraṇayi kānanaṃ ca tā dhanyadhanyamiti nanvamānaya ।।
āpiṣeyamadharāmṛtaṃ kadā veṇubhuktarasaśeṣamekadā ।
dūrato bata kṛtaṃ durāśayetyākulā muhurimāḥ samāmuhan ।।
pratyahaṃ ca punaritthamaṅganāścittayonijanitādanugrahāt ।
baddharāgavivaśāstvayi prabho! nityamāpuriha kṛtyamūḍhatām ।।
rāgastāvajjāyate hi svabhāvānmokṣopāye yatnataḥ syānna vā syāt ।
tāsāṃ tvekaṃ tad dvayaṃ labdhamāsīd bhāgyaṃ bhāgyaṃ pāhi māṃ māryteśa! ।।
madanāturacetaso'nvahaṃ bhavadaṅghridvayadāsyakāmpayā ।
yamunātaṭasīmni saikatīṃ taralākṣyo girijāṃ samārcican ।।
tava nāmakathāratāḥ samaṃ sudṛśaḥ prātarupāgatā nadīm ।
upahāraśatairapūjayan dayito nandasuto bhavediti ।।
iti māsamupāhitavratāstaralākṣīrabhivīkṣya tā bhavān ।
karuṇāmṛdulo nadītaṭaṃ samayāsīt tadanugrahecchayā ।।
niyamāvasitau nijāmbaraṃ taṭasīmanyavamucya tāstadā ।
yamunājalakhelanākulāḥ puratastvāmavalokya lajjitāḥ ।।
trapayā namitānanāsvatho vanitāsvambarajālamantike ।
nihitaṃ parigṛhya bhūruho viṭapaṃ taṃ tarasādhirūḍhavān ।।
iha tāvadupetya nīyatāṃ vasanaṃ vaḥ sudṛśo! yathāyatham ।
iti narmamṛdusmite tvayi vruvati vyāmumuhe vadhūjanaiḥ ।।
ayi jīva ciraṃ kiśora! nastava dāsīravaśīkaroṣi kim ।
pradiśāmbaramambujekṣaṇetyuditastvaṃ smitameva vattavān ।।
adhiruhya taṭaṃ kṛtāñjalīḥ pariśuddhāḥ svagatīrnirīkṣya tāḥ ।
vasanānyakhilānyanugrahaṃ punarevaṃ giramapyadā mudā ।।
viditaṃ nanu vo manīṣitaṃ vaditārastviha yogyamuttaram ।
yamunāpulīne sacandrikāḥ kṣaṇadā ityabalāstvamūcivān ।।
upakarṇya bhavanmukhacyutaṃ madhuniṣyandi vaco mṛgīdṛśaḥ ।
praṇayādayi vīkṣya vīkṣya te vadanābjaṃ śanakairgṛhaṃ gatāḥ ।।
iti nanvanugṛhya ballavīrtipinānteṣu pureva sañcaran ।
karuṇāśiśiro hare! hara tvarayā me sakalāmayāvalim ।।
tataśca bṛndāvanato'tidūrato vanaṃ gatastvaṃ khalu gopagokulaiḥ ।
hṛdantare bhaktataradvijāṅginākadambakānugrahaṇāgrahaṃ vahan ।।
tato nirīkṣyāśaraṇe vanāntare kiśoralokaṃ kṣudhitaṃ tṛṣākulam ।
udūrato yajñaparān dvijān prati vyasarjayo dīdiviyācanāya tān ।।
gateṣvatho teṣvabhidhāya te'bhidhāṃ kumārakeṣvodanayāciṣu prabho! ।
śrutisthirā apyabhininyuraśrutiṃ na kiñcidūcuśca mahīsurottamāḥ ।।
anādarāt khinnadhiyo hi bālakāḥ samāyayuryuktamidaṃ hi yajvasu ।
cirādabhaktāḥ khalu te mahīsurāḥ kathaṃ hi bhaktaṃ tvayi taiḥ samarpyate ।।
nivedayadhvaṃ gṛhiṇījanāya māṃ diśeyurannaṃ karuṇākulā imāḥ ।
iti smitārdraṃ bhavateritā gatāste dārakā dārajanaṃ yayācire ।।
gṛhītanāmni tvayi sambhramākulāścaturvidhaṃ bhojyarasaṃ pragṛhya tāḥ ।
ciraṃ dhṛtatvatpravilokanāgrahāḥ svakairniruddhā api tūrṇamāyayuḥ ।।
vilolapiñchaṃ cikure kapolayoḥ samullasatkuṇḍalamārdramīkṣite ।
nidhāya bāhuṃ suhṛdaṃsasīmani sthitaṃ bhavantaṃ samalokayanta tāḥ ।।
tadā ca kācit tvadupāgamodyatā gṛhītahastā dayitena yajvanā ।
tadaiva sañcintya bhavantamañjasā viveśa kaivalpamaho kṛtinyasau ।।
ādāya bhojyānyanugṛhya tāḥ punastvadaṅgasaṅgaspṛhayojjhatīrgṛham ।
vilokya yajñāya visarjayannimāścakartha bhart napi tāsvagarhaṇān ।।
nirūpya doṣaṃ nijamaṅganājane vilokya bhaktiṃ ca punarvicāribhiḥ ।
prabuddhatattvaistvamabhiṣṭuto dvijairmarutpurādhīśa! nirundhi me gadān ।।
kadācid gopālān vihitamakhasambhāravibhavān
nirīkṣya tvaṃ śaure! maghavamadamuddhvaṃsitumanāḥ ।
vijānannapyetān vinayamṛdu nandādipaśupā-
napṛcchaḥ ko vāyaṃ janaka! bhavatāmudyama iti ।।
babhāṣe nandastvāṃ suta! nanu vidheyo maghavato
makho varṣe varṣe sukhayati sa varṣeṇa pṛthivīm ।
nṛṇāṃ varṣāyattaṃ nikhilamupajīvyaṃ mahitale
viśeṣādasmākaṃ tṛṇasalilajīvā hi paśavaḥ ।।
iti śrutvā vācaṃ piturayi bhavānāha sarasaṃ
dhigetanno satyaṃ maghavajanitā vṛṣṭiriti yat ।
adṛṣṭaṃ jīvānāṃ sṛjati khalu vṛṣṭiṃ samucitāṃ
mahāraṇye vṛkṣāḥ kimiva balimindrāya dadate ।।
idaṃ tāvat satyaṃ yadiha paśapo naḥ kuladhanaṃ
tadājīvyāyāsau baliracalabhartre samucitaḥ ।
surebhyo'pyutkṛṣṭā nanu dharaṇidevāḥ kṣititale
tataste'pyārādhyā iti jagaditha tvaṃ nijajanām ।।
bhavadvācaṃ śrutvā bahumatiyutāste'pi paśupā
dvijendrānarcanto balimadaduruccaiḥ kṣitibhṛte ।
vyadhuḥ prādakṣiṇyaṃ subhṛśamanamannādarayutās-
tvamādaḥ śailātmā balimakhilamābhīrapurataḥ ।।
avocaścaivaṃ tān kimiha vitathaṃ me nigaditaṃ
girīndro nanveṣu svabalimupabhūṅkte svavapuṣā ।
ayaṃ gotro gotradviṣi ca kupite rakṣitumalaṃ
samastānityuktā jahṛṣurakhilā gokulajuṣaḥ ।।
pariprītā yātāḥ khalu bhavadupetā vrajajuṣo
vrajaṃ yāvat tāvannijamakhavibhaṅgaṃ niśamayan ।
bhavantaṃ jānannapyadhikarajasākrāntahṛdayo
na sehe devendrastvaduparacitātmonnatirapi ।।
manuṣyatvaṃ yāto madhubhidapi deveṣvavinayaṃ
vidhatte cennaṣṭastridaśasadasāṃ ko'pi mahimā ।
tataśca dhvaṃsiṣye paśupahatakasya śriyamiti
pravṛttastvāṃ jetuṃ sa kila maghavā durmadanidhiḥ ।।
tvadāvāsaṃ hantuṃ pralayajaladānambarabhuvi
prahiṇvan bibhrāṇaḥ kuliśamayamabhrebhagamanaḥ ।
pratasthe'nyairantardahanamarudādyairvihasito
bhavanmāyā naiva tribhūvanapate! mohayati kam ।।
surendraḥ kuddhaśced dvijakaruṇayā śailakṛpayā-
pyanātaṅko'smākaṃ niyata iti viśvāsya paśupān ।
aho kiṃ nāyāto giribhiditi sañcintya nivasan
marudgehādhīśa! praṇuda muravairin! mama gadān ।।
dadṛśire kila tatkṣaṇamakṣatastanitajṛmbhitakampitadiktaṭāḥ ।
suṣamayā bhavadaṅgatulāṃ gatā vrajapadopari vāridharāstvayā ।।
vipulakarakamiścaistoyadhārānipātair-
diśi diśi paśupānāṃ maṇḍale daṇḍyamāne ।
kupitaharikṛtānnaḥ pāhi pāhīti teṣāṃ
vacanamajita! śṛṇvan mā bibhītetyabhāṇīḥ ।।
kula iha khalu gotro daivataṃ gotraśatror-
vihatimiha sa rundhyat ko nuḥ vaḥ saṃśaayo'smin ।
iti sahasitavādī deva! govardhanādriṃ
tvaritamudamumūlo mūlato bāla! dorbhyām ।।
tadanu girivarasya proddhṛtasyāsya tāvat
sikatilamṛdudeśe dūrato vāritāpe ।
parikaraparimiśrān dhenugopānadhastā-
dupanidadhadadhatthā hastapadmena śailam ।।
bhavati vidhṛtaśaile bālikābhirvayasyair-
api vihitavilāsaṃ kelilāpādilole ।
savidhamilitadhenūrekahastena kaṇdū-
yati sati paśupālāstoṣamaiṣanta sarve ।।
atimahān girireṣu tu vāmake karasaroruhi taṃ dharate ciram ।
kimidamadbhutamadribalaṃ nviti tvadavalokibhirākathi gopakaiḥ ।।
ahaha dhārṣṭyamamuṣya vaṭorgiriṃ vyathitabāhurasāvavaropayet ।
iti haristvayi baddhavigarhaṇo divasasaḥtakamugramavarṣayat ।।
acalati tvayi deva! padāt padaṃ galitasarvajale ca ghanotkare ।
apahṛte marutā marutāṃ patistvadabhiśaṅkitadhīḥ samupādravat ।।
śamamupeyuṣi varṣabhare tadā paśupadhenukule ca vinirgate ।
bhuvi vibho! samupāhitabhūdharaḥ pramuditaiḥ paśupaiḥ parirebhiṣe ।।
dharaṇimeva purā dhṛtavānasi kṣitidharoddharaṇe tava kaḥ śramaḥ ।
iti nutastridaśaiḥ kumalāpate! gurupurālaya! pālaya māṃ gadāt ।।
ālokya śailoddharaṇādirūpaṃ prabhāvamuccaistava gopalokāḥ ।
vīśveśvaraṃ tvāmabhimatya viśve nandaḥ bhavajjātakamanvapṛcchan ।।
gargodito nirgadito nijāya vargāya tātena tava prabhāvaḥ ।
pūrvādhikstvayyanurāga eṣāmaidhiṣṭa tāvad bahumānabhāraḥ ।।
tato'vamānoditatattvabodhaḥ surādhirājaḥ saha divyagavyā ।
upetya tuṣtāva sa naṣṭagarvaḥ spṛṣṭvā padābjaṃ maṇimaulinā te ।।
snehastunaistvāṃ surabhiḥ payobhirgovindanāmāṅkitamabhyaṣiñcat ।
erāvatopāhṛtadivyagaṅgāpāthobhirindro'pi ca jātaharṣaḥ ।।
jagattrayeśe tvayi gokuleśatayābhiṣikte sati gopavāṭaḥ ।
noke'pi vaikuṇṭhapade'pyalabhyāṃ śriyaṃ prapede bhavataḥ prabhāvāt ।।
kadācidantaryamunaṃ prabhāte snāyan pitā vāruṇapūruṣeṇa ।
nītastamānetumagāḥ purīṃ tvaṃ tāṃ vāruṇīṃ kāraṇamartyarūpaḥ ।।
sasambhramaṃ tena jalādhipena prapūjitastvaṃ pratigṛhya tātam ।
upāgatastatkṣaṇamātmagehaṃ pitāvadat taccaritaṃ nijebhyaḥ ।।
hariṃ viniścitya bhavantametān bhavatpadālokanabaddhatṛṣṇān ।
nirīkṣya viṣṇo! paramaṃ padaṃ tad durāpamanyaistvamadīdṛśastān ।।
sphuratparānandarasapravāhaprapūrṇakaivalyamahāpayodhau ।
ciraṃ nimagnāḥ khalu gopasaṅghāstvayaiva bhūman! punaruddhṛtāste ।।
karabadaravadevaṃ deva! kutrāvatāre
nijapadamanavāpyaṃ darśitaṃ bhaktibhājām ।
tadiha paśuparūpī tvaṃ hi sākṣāt parātman!
pavanapuranivāsin! pāhi māmāmayebhyaḥ ।।
gopījanāya kathitaṃ niyamāvasāne
marotsavaṃ tvamatha sādhayituṃ pravṛttaḥ ।
sāndreṇa cāndramahasā śiśirīkṛtāśe
prāpūrayo muralikāṃ yamunāvanānte ।।
sambhūrchanābhiruditasvaramaṇḍalābhiḥ
sammūrchayantamakhilaṃ bhuvanāntarālam ।
tvadveṇunādamupakarṇya vibho! taruṇyas-
tattādṛśaṃ kamapi cittavimohamāpuḥ ।।
tā gehakṛtyaniratāstanayaprasaktāḥ
kāntopasevanaparāśca saroruhākṣyaḥ ।
sarvaṃ visṛjya muralīravamohitāste
kāntāradeśamayi kāntatano! sametāḥ ।।
kāścinnijāṅgaparibhūṣaṇamādadhānā
veṇupraṇādamupakarṇya kṛtārdhabhūṣāḥ ।
tvāmāgatā nanu tathaiva vibhūṣitābhyas-
tā eva saṃrurucire tava locanāya ।।
hāraṃ nitambabhūvi kācana dhārayantī
kāñcīṃ ca kaṇṭhabhuvi deva! samāgatā tvām ।
hāritvamātmajaghanasya mukunda! tubhyaṃ
vyaktaṃ babhāṣa iva mugdhasukhī viśeṣāt ।।
kācit kuce punarasajjitakañculīkā
vyāmohataḥ paravadhūbhiralakṣyamāṇā ।
tvāmāyayau nirupamapraṇayātibhāra-
rājyābhiṣekavidhaye kalaśīdhareva ।।
kāścid gṛhāt kila niretumapārayantyas-
tvāmeva deva! hṛdaye sudṛḍhaṃ vibhāvya ।
dehaṃ vidhūya paracitsukharūpamekaṃ
tvāmāviśan paramimā nanu dhanyadhanyāḥ ।।
jārātmanā na paramātmatayā smarantyo
nāryo gatāḥ paramahaṃsagatiṃ kṣaṇena ।
tat tvāṃ prakāśaparamātmatanuṃ kathañci-
ccitte vahannamṛtamaśramamaśnuvīya ।।
abhyāgatābhirabhito vrajasundarībhir-
mugdhāsmitārdravadanaḥ karuṇāvalokī ।
nissīmakāntijaladhistvamavekṣyamāṇo
viśvaikahṛdya! hara me parameśa! rogān ।।
upayātānāṃ sudṛśāṃ kusumāyudhabāṇapātavivaśānām ।
abhivāñchitaṃ vidhātuṃ kṛtamatirapi tā jagātha vāmamiva ।।
gaganagataṃ muninivahaṃ śrāvayituṃ jagitha kulavadhūdharmam ।
dharmyaṃ khalu te vacanaṃ karma tu no nirmalasya viśvāsyam ।।
ākarṇya te pratīpāṃ vāṇīmeṇīdṛśaḥ paraṃ dīnāḥ ।
mā mā karuṇāsindho! parityajetyaticiraṃ vilepustāḥ ।।
tāsāṃ ruditairlapitaiḥ karuṇākulamānaso murāre! tvam ।
tābhiḥ samaṃ pravṛtto yamunāpulineṣu kāmamabhirantum ।।
candrakarasyandalasatsundarayamunātaṭāntavīthīṣu ।
gopījanottarīyairāpāditasaṃstaro nyaṣīdastvam ।।
sumadhuranarmālapanaiḥ karasaṃgrahaṇaiśca cumbanollāsaiḥ ।
gāḍhāliṅganasaṅgaistvamaṅganālokamākulīcakṛṣe ।।
vāsoharaṇadine yad vāsoharaṇaṃ pratiśrutaṃ tāsām ।
tadapi vibho! rasavivaśasvāntānāṃ kāntasubhruvāmadadhāḥ ।।
kandalitadharmaleśaṃ kundamṛdusmeravaktrapāthojam ।
nandasuta! tvāṃ trijagatsundaramupagūhya nanditā bālāḥ ।।
viraheśvaṅgāramayaḥ śṛṅgāramayaśca saṅgame'pi tvam ।
nitarāmaṅgāramayastatra punaḥ saṅgame'pi citramidam ।।
rādhātuṅgapayodharasādhuparirambhalolupātmānam ।
ārādhaye bhavantaṃ pavanapurādhīśa! śamaya sakalagadān ।।
sphuratparānandarasātmakena tvayā samāsāditabhohalīlāḥ ।
asīmamānandabharaṃ prapannā mahāntamāpurmadamambujākṣyaḥ ।।
nilīyate'sau mayi mayyamāyaṃ ramāpatirviśvamanobhirāmaḥ ।
itisma sarvāḥ kalitābhimānā nirīkṣya govinda! tirohito'bhūḥ ।।
rādhābhidhāṃ tāvadajātagarvāmatipriyāṃ gopavadhūṃ murāre! ।
bhavānupādāya gato vidūraṃ tayā saha svairavihārakārī ।।
tirohite'tha tvayi jātatāpāḥ samaṃ sametāḥ kamalāyatākṣyaḥ ।
vane vane tvāṃ parimārgayantyo viṣādamāpurbhagavannapāram ।।
hā cūta! hā campaka! karṇikāra! hā mallike! mālati! bālavallyaḥ! ।
kiṃ vīkṣito no hṛdayaikacora ityādi tāstvatpravaṇā vilepuḥ ।।
nirīkṣito'yaṃ sakhi! paṅkajākṣaḥ puro mametyākulamālapantī ।
tvāṃ bhāvanācakṣuṣi vīkṣya kācit tāpaṃ sakhīnāṃ dviguṇīcakāra ।।
tvadātmikāstā yamunātaṭānte tavānucakruḥ kila ceṣṭitāni ।
vicitya bhūyo'pi tathaiva mānāt tvayā viyuktāṃ dadṛśuśca rādhām ।।
tataḥ samaṃ tā vipine samantāt tamovatārāvadhi mārgayantyaḥ ।
punarvimiśrā yamunātaṭānte bhṛśaṃ vilepuśca jagurguṇāṃste ।।
tathāvyathāsaṃkulamānasānāṃ vrajāṅganānāṃ karuṇaikasindho! ।
jagattrayīmohanamohanātmā tvaṃ prādurāsīrayi mandahāsī ।।
sandigdhasandharśanamātmakāntaṃ tvāṃ vīkṣya tanvyaḥ sahasā tadānīm ।
kiṃ kiṃ na cakruḥ pramadātibhārāt sa tvaṃ gadāt pālaya māruteśa! ।।
tava vilokanād goppikājanāḥ pramadasaṃkulāḥ paṅkajekṣaṇa! ।
amṛtadhāraya saṃplutā iva stimitatāṃ dadhustvatpurogatāḥ ।।
tadanu kācana tvatkarāmbujaṃ sapadi gṛhṇatī nirviśaṅkitam ।
ghanapayodhare sannidhāya sā pulakasaṃvṛtā tasthuṣī ciram ।।
tava vibho! purā komalaṃ bhujaṃ nijagalāntare paryaveṣṭayat ।
galasamudgataṃ prāṇamārutaṃ pratinirundhatīvātiharṣulā ।।
apagatatrapā kāpi kāminī tava mukhāmbujāt pūgacarvitam ।
pratigṛhayya tad vaktrapaṅkaje nidadhatī gatā pūrṇakāmatām ।।
vikaruṇo vane saṃvihāya māmapagato'si kā tvāmi spṛśet ।
iti saroṣayā tavadekayā sajalalocanaṃ vīkṣito bhavān ।।
iti mudākulairvallavījanaiḥ samamupāgato yāmune taṭe ।
mṛdukucāmbaraiḥ kalpitāsane ghusṛṇabhāsure paryaśobhathāḥ ।।
katividhā kṛpā ke'pi sarvato dhṛtadayodayāḥ kecidāśrite ।
katicidīdṛśā mādṛśeṣvatpītyabhihito bhavān vallavījanaiḥ ।।
ayi kumārikā! naiva śaṅkyatāṃ kaṭhinatā mayi premakātare ।
mayi yu cetaso vo'nuvṛttaye kṛtamidaṃ mayetyucivān bhavān ।।
ayi niśamyatāṃ jīvavallabhāḥ! priyatamo jano nedṛśo mama ।
tadiha ramyatāṃ ramyayāminīṣvanuparodhamityālapo vibho! ।।
iti girādhikaṃ modamedurairvrajavadhūjanaiḥ sākamāraman ।
kalitakautuko rāsakhelane gurupurīpate! pāhi māṃ gadāt ।।
keśapāśadhṛtapicchikāvitati sañcalanmakarakuṇḍalaṃ
hārajālavanamālikālalitamaṅgarāgaghanasaurabham ।
pītaceladhṛtakāñcikāñcitamudañcadaṃśumaṇinūpuraṃ
rāsakeliparibhūṣitaṃ tava hi rūpamīśa! kalayāmahe ।।
tāvadeva kṛtamaṇḍane kalitakañculīkakucamaṇḍale
gaṇḍalolamaṇikuṇḍale yuvatimaṇḍale'tha parimaṇḍale ।
antarā sakalasundarīyugalamindirāramaṇa! sañcaran
mañjulāṃ tadanu rāsakelimayi kañjanābha! samupādadhāḥ ।।
vāsudeva! tava bhāsamānamiha rāsakelirasasaurabhaṃ
dūrato'pi khalu nāradāgaditamākalayya kutukākulā ।
veṣabhūṣaṇavilāsapeśalavilāsinīśatasamāvṛtā
nākato yugapadāgatā viyati vegato'tha suramaṇḍalī ।।
veṇunādakṛtatānadānakalagānarāgagatiyojanā-
lobhanīyamṛdupādapātakṛtatālamelanamanoharam ।
pāṇisaṃkvaṇitakaṅkaṇaṃ ca muhuraṃsalambitakarāmbujaṃṣ
śroṇibimbacaladambaraṃ bhajata rāsakelirasaḍambaram ।।
śraddhayā viracitānugānakṛtatāratāramadhurasvare
nartane'tha lalitāṅgahāralulitāṅgahāramaṇibhūṣaṇe ।
sammadena kṛtapuṣpavarṣamalamunmiṣad diviṣadāṃ kulaṃ
cinmaye tvayi nilīyamānamiva saṃmumoha savadhūkulam ।।
svinnasannatanuvallarī tadanu kāpi nāma paśupāṅganā
kāntamaṃsamavalambate sma tava tāntibhāramukulekṣaṇā ।
kācidācalitakuntalā navapaṭīrasāranavasaurabhaṃ
vañcanena tava sañcucumba bhujamañcitorupulakāṅkuram ।।
kāpi gaṇḍabhuvi sannidhāya nijagaṇḍamākulitakuṇḍalaṃ
puṇyapūranidhiranvavāpa tava pūgacarvitarasāmṛtam ।
indirāvihṛtimandiraṃ bhuvanasundaraṃ hi naṭanāntare
tvāmavāpya dadhuraṅganāḥ kimu na sammadonmadadaśāntaram ।।
gānamīśa! virataṃ krameṇa kila vādyamelanamupārataṃ
brahmasammadarasākulāḥ sadasi kevalaṃ nanṛturaṅganāḥ ।
nāvidannapi ca nīvikāṃ kimapi kuntalīmapi ca kañculīṃ
jyotiṣāmapi kadambakaṃ divi vilambitaṃ kimaparaṃ bruve ।।
modasīmni bhuvanaṃ vilāpya vihṛtiṃ samāpya ca tato vibho!
kelisamptṛditanirmalāṅganavagharmaleśasubhagātmanām ।
manmathāsahanacetasāṃ paśupayoṣitāṃ sukṛtacoditas-
tāvadākalitamūrtirādadhitha māravīraparamotsavān ।।
kelibhedaparilolitābhiratilālitābhirabalālibhiḥ
svairamīśa! nanu sūrajāpayasi cāru nāma vihṛtiṃ vyadhāḥ ।
kānane'pi ca visāriśītalakiśoramārutamanohare
sūnasaurabhamaye vilesitha vilāsinīśatavimohanam ।।
kāminīriti hi yāminīṣu khalu kāmanīyakanidhe! bhavān
pūrṇasammadarasārṇavaṃ kamapi yogigamyamanubhāvayan ।
brahmaśaṅkaramukhānapīha paśupāṅganāsu bahumānayan
bhaktalokagamanīyarūpa! kamanīya! kṛṣṇa! paripāhi mām ।।
iti tvayi rasākulaṃ ramitavallabhe vallavāḥ
kadāpi punarambikākamiturambikākānane ।
sametya bhavatā samaṃ niśi niṣevya divyotsavaṃ
sukhaṃ suṣupuragrasīd vrajapamugranāgastadā ।।
samunmukhamatholmukairabhihate'pi tasmin balā-
damuñcati bhavatpade nyapati pāhi pāhīti taiḥ ।
tadā khalu padā bhavān samupagamya pasparśa taṃ
babhau sa ca nijāṃ tanuṃ samupasādya vaidyādharīm ।।
sudarśanadhara! prabho! nanu sudarśanākhyo'smyahaṃ
sunīn kvacidapāhasaṃ ta iha māṃ vyadhurvāhasam ।
bhavatpadasamarpaṇādamalatāṃ gato'smītyasau
stuvan nijapadaṃ yayau vrajapadaṃ ca gopā mudā ।।
kadāpi khalu sīriṇā viharati tvayi strījanair-
jahār dhanadānugaḥ sa kila śaṅkhacūḍo'balāḥ ।
atidrutamanudrutastamatha muktanārījanaṃ
rurojitha śiromaṇiṃ halabhṛte ca tasyādadāḥ ।।
dineṣu ca suhṛjjanaiḥ saha vaneṣu līlāparaṃ
manobhavamanoharaṃ rasitaveṇunādāmṛtam ।
bhavantamamarīdṛśāmamṛtapāraṇādāyinaṃ
vicintya kimu nālapan virahatāpitā gopikāḥ ।।
bhojarājabhṛtakastvatha kaścit kaṣṭaduṣṭapathadṛṣṭirariṣṭaḥ ।
niṣṭhurākṛtirapaṣṭhuninādastiṣṭhate sma bhavate vṛṣarūpī ।।
śākvaro'tha jagatīdhṛtihārī mūrtimeṣa bṛhatīṃ pradadhānaḥ ।
paṅktimāśu parighūrṇya paśūnāṃ chandasāṃ nidhimavāpa bhavantam ।।
tuṅgaśṛṅgamukhamāśvabhiyantaṃ sasaṅgṛhayya rabhasādabhiyaṃ tam ।
bhadrarūpamapi daityamabhadraṃ mardayannamadayaḥ suralokam ।।
citramadya bhagavan! vṛṣaghātāt susthirājani vṛṣasthitirurvyām ।
vardhate ca vṛṣacetasi bhūyānmoda ityabhinuto'si surastvam ।।
aukṣakāṇi! paridhāvata dūraṃ vīkṣyatāmayamihokṣavibhedī ।
itthamāttahasitaiḥ saha gopairgehagastvamava vātapureśa! ।।
yatneṣu sarveṣvapi nāvakeśī keśī sa bhojeśituriṣṭabandhuḥ ।
tvaṃ sindhujāvāpya itīva matvā saṃprāptavān sindhujavājirūpaḥ ।।
gandharvatāmeṣa gato'pi rūkṣairnādaiḥ samudvejitasarvalokaḥ ।
bhavadvilokāvadhi gopavāṭīṃ pramardya pāpaḥ punarā patat tvām ।।
tārkṣyārpitāṅghrestava tārkṣya eṣa cikṣepa vakṣobhuvi nāma pādam ।
bhṛgoḥ padāghātakathaṃ niśamya svenāpi śakyaṃ taditīva mohāt ।।
pravañcayannasya khurāñcalaṃ drāgamuṃ ca vikṣepitha dūradūram ।
saṃmūrchito'pi hatimūrchitena krodhoṣmaṇā khāditumādrutastvām ।।
tvaṃ vāhadaṇḍe kṛtadhīśca bāhādaṇḍaṃ nyadhāstasya mukhe tadānīm ।
tadvṛddhiruddhaśvasano gatāsuḥ saptībhavannapyayamaikyamāgāt ।।
ālambhamātreṇa paśoḥ surāṇāṃ prasādake nūtna ivāśvamedhe ।
kṛte tvayā harṣavaśāt surendrāstvāṃ tuṣṭuṣuḥ keśavanāmadheyam ।।
kaṃsāya te śaurisutatvamuktvā taṃ tadvadhotkaṃ pratirudhya vācā ।
prāptena keśikṣapaṇāvasāne śrīnāradena tvamabhiṣṭuto'bhūḥ ।।
kadāpi gopaiḥ saha kānanānte nilāyanakrīḍanalolupaṃ tvām ।
mayātmajaḥ prāpa durantamāyo vyomābhidho vyomacaroparodhī ।।
sa corapālāyitavallaveṣu corāyito gopaśiśūn paśūṃśca ।
guhāsu kṛtvā pidadhe śilābhistvayā ca buddhvā parimardito'bhūt ।।
evaṃvidhaiścādbhutakelibhedairānandamūrchāmatulāṃ vrajasya ।
pade pade nūtanayannasīmaṃ parātmarūpin! pavaneśa!pāyāḥ ।।
kaṃso'tha nāradagirā vrajavāsinaṃ tvā-
mākarṇya dīrṇahṛdayaḥ sa hi gāndineyam ।
āhūya kārmukamakhacchalato bhavanta-
mānetumenamahinodahināthaśāyin! ।।
akrūra eṣa bhavadaṅghriparaścirāya
tvaddarśanākṣamamanāḥ kṣitipālabhītyā ।
tasyājñayaiva punarīkṣitumudyatastvām-
ānandabhāramatibhūritaraṃ babhāra ।।
so'yaṃ rathena sukṛtī bhavato nivāsaṃ
gacchan manorathagaṇāṃstvayi dhāryamāṇān ।
āsvādayan muhurapāyabhayena daivaṃ
saṃprārthayan pathi na kiñcidapi vyajānāt ।।
drakṣyāmi devaśatagītagatiṃ mpumāṃsaṃ
sprakṣyāmi kiṃsvidapināma pariṣvajeya ।
kiṃ vakṣyate sa khalu māṃ kva nu vīkṣitaḥ syā-
ditthaṃ nināya sa bhavanmayameva mārgam ।।
bhūyaḥ kramādabhiviśan bhavadaṅghripūtaṃ
bṛndāvanaṃ haraviriñcasurābhivandyam ।
ānandamagna iva lagna iva pramohe
kiṃ kiṃ daśāntaramavāpa na paṅkajākṣa! ।।
paśyannavandata bhavadvihṛtisthalāni
pāṃsuṣvaveṣṭata bhavaccaraṇāṅkiteṣu ।
kiṃ brūmahe bahujanā hi tadāpi jātā
evaṃ tu bhaktiralā viralāḥ parātman! ।।
sāyaṃ sa gopabhavanāni bhavaccaritra-
gītāmṛtaprasṛtakarṇarasāyanāni ।
paśyan pramodasariteva kilohyamāno
gacchan bhavadbhavana nnidhimanvayāsīt ।।
tāvad dadarśa paśudohavilokalolaṃ
bhaktottamāgatimiva pratipālayantam ।
bhūman! bhavantamayamagrajavantamantar-
brahmānubhūtirasasindhumivodvamantam ।।
sāyantanāplavaviśeṣaviviktagātrau
dvau pītanīlarucirāmbaralobhanīyau ।
nātiprapañcadhṛtabhūṣaṇacāruveṣau
mandasmitārdravadanau sa yuvāṃ dadarśa ।।
dūrād rathāt samavaruhya namantamena-
mutthāpya bhaktakulamaulimathopagūhan ।
harṣānmitākṣaragirā kuśalānuyogī
pāṇiṃ pragrhya sabalo'tha gṛhaṃ ninetha ।।
nandena sākamamitādaramarcayitvā
taṃ yādavaṃ taduditāṃ niśamayya vārtām ।
gopeṣu bhūpatinideśakathāṃ nivedya
nānākathābhiriha tena niśāmanaiṣīḥ ।।
candrāgṛhe kimuta candrabhagāgṛhe nu
rādhāgṛhe nu bhavane kimu maitravinde ।
dhūrtto vilambata iti pramadābhiruccai-
rāśaṅkito niśi marutpuranātha! pāyāḥ ।।
miśamayya tavātha yānavārtāṃ bhṛśamārtāḥ paśupālabālikāstāḥ ।
kimidaṃ kimidaṃ kathaṃ nvitīmāḥ samavetāḥ paridevitānyakurvan ।।
karuṇānidhireṣu nandasūnuḥ kathamasmān visṛjedananyanāthāḥ ।
bata naḥ kimu daivamevamāsīditi tāstvadgatamānasā vilepuḥ ।।
caramaprahare pratiṣṭhamānaḥ saha pitrā nijamitramaṇḍalaiśca ।
paritāpabharaṃ nitambinīnāṃ śamayiṣyan vyamucaḥ sakhāyamekam ।।
acirādupayāmi sannidhiṃ vo bhavitā sādhu mayaiva saṅgamaśrīḥ ।
amṛtāmbunidhau nimajjayiṣye drutamityāśvasitā vadhūrakārṣīḥ ।।
saviṣādabharaṃ sayāñcamuccairatidūraṃ vanitābhirīkṣyamāṇaḥ ।
mṛdu taddiśi pātayannapāṅgān sabalo'krūrarathena nirgato'bhūḥ ।।
anasā bahulena vallavānāṃ manasā canugato'tha vallabhānām ।
vanamārtabhṛgaṃ viṣaṇṇavṛkṣaṃ samatīto yamunātaṭīmayāsīḥ ।।
miyamāya nimajjya vāriṇi tvamabhivīkṣyātha rathe'pi gāndineyaḥ ।
vivaśo'jani kinnvidaṃ vibhoste nanu citraṃ tvavalokanaṃ samantāt ।।
punareṣa nimajjya puṇyaśālī puruṣaṃ tvāṃ paramaṃ bhumaṅgabhoge ।
arikambugadāmbujaiḥ sphurantaṃ surasiddhoghaparītamāluloke ।।
sa tadā paramātmasaukhyasindhau vinimagnaḥ praṇuvan prakārabhedaiḥ ।
avilokya punaśca harṣasindhoranuvṛttyā pulakāvṛto yayau tvām ।।
kimu śītalimā mahān jale yat pulako'sāviti coditena tena ।
atiharṣaniruttareṇa sārdhaṃ rathavāsī pavaneśa! pāhi māṃ tvam ।।
samprāpto mathurāṃ dinārdhavigame tatrāntarasmin vasa-
nnārāme vihitāśanaḥ sakhijanairyātaḥ purīmīkṣitum ।
prāpo rājapathaṃ ciraśrutidhṛtavyālokakautūhala-
strīpuṃsodyadagaṇyapuṇyanigalairākṛṣyamāṇo nu kim ।।
tvatpādaddutivat sarāgasubhagāstvanmūrtivad yoṣitaḥ
samprāptā vilasatpayodhararuco lolā bhavaddṛṣṭivat ।
hāriṇyastvadurassthalīvadayi te mandasmitaprauḍhiva-
nnairmalyollasitāḥ kacaugharucivad rājatkalāpāśritāḥ ।।
tāsāmākalayannapāṅgavalanairmodaṃ praharṣādbhuta-
vyāloleṣu janeṣu tatra rajakaṃ kañcit paṭīṃ prārthayan ।
kaste dāsyati rājakīyavasanaṃ yāhīti tenoditaḥ
sadyastasya kareṇa śīrṣamahṛthāḥ so'pyāpa puṇyāṃ gatim ।।
bhūyo vāyakamekamāyatamatiṃ toṣeṇa veṣocitaṃ
dāśvāṃsaṃ svapadaṃ ninetha sukṛtaṃ ko veda jīvātmanām ।
mālābhiḥ stabakaiḥ stavairapi punarmālākṛtā mānito
bhaktiṃ tena vṛtāṃ dideśitha parāṃ lakṣmīṃ ca lakṣmīpate! ।।
kubjāmabjavilocanāṃ pathi punardṛṣṭvāṅgarāge tayā
datte sādhu kilāṅgarāgamadadāstasyā mahāntaṃ hṛdi ।
cittasthāmṛjutāmatha prathayituṃ gātre'pi tasyāḥ sphuṭaṃ
gṛhṇan mañju kareṇa tāmudanayastāvajjagatsundarīm ।।
tāvanniścitavaibhavāstava vibho! nātyantapāpā janā
yatkiñcid dadate sma śaktyanuguṇaṃ tāmbulamālyādikam ।
gṛhṇānaḥ kusumādi kiñcana tadā mārge nibaddhāñjalir-
nātiṣṭhaṃ bata yato'dya vipulāmārtiṃ vrajāmi prabho! ।।
eṣyāmīti vimuktayāpi bhagavannālepadātryā tayā
dūrāt kātarayā nirīkṣitagatistvaṃ prāviśo gopuram ।
āghoṣānumitatvadāgamamahāharṣollaladdevakī-
vakṣojapragalatpayorasamiṣāt tvatkīrtirantargatā ।।
āviṣṭo nagarīṃ mahotsavavatīṃ kodaṇḍaśālāṃ vrajan
mādhuryeṇa nu tejasā nu puruṣairdūreṇa dattāntaraḥ ।
sragbhirbhūṣitamarcitaṃ varadhanurmā meti vādāt puraḥ
prāgṛhṇāḥ samaropayaḥ kila samākrākṣīrabhāṅkṣīrapi ।।
śvaḥ kaṃsakṣapaṇotsavasya purataḥ prārambhatūryopama-
ścāpadhvaṃsamahādhvanistava vibho! devānaromāñcayat ।
kaṃsasyāpi ca vepathustaduditaḥ kodaṇḍakhaṇḍadvayī-
caṇḍābhyāhatarakṣipūruṣaravairutkūlito'bhūt tvayā ।।
śiṣṭairduṣṭajanaiśca dṛṣṭamihimā prītyā ca bhītyā tataḥ
saṃpaśyan purasampadaṃ pravivaran sāyaṃ gato vāṭikām ।
śrīdāmnā saha rādhikāvirahajaṃ khedaṃ vadan prasvapa-
nnānandannavatārakāryaghaṭanād vāteśa! saṃrakṣa mām ।।
prātaḥ santrastabhojakṣitipativacasā prastute mallatūrye
saṅghe rājñāṃ ca mañcānabhiyayuṣi gate nandagope'pi harmyam ।
kaṃse saudhādhirūḍhe tvamapi sahabalaḥ sānugaścāruveṣo
raṅgadvāraṃ gato'bhūḥ kupitakuvalayāpīḍanāgāvalīḍham ।।
pāpiṣṭhāpehi mārgād drutamiti vacasā niṣṭurakruddhabuddhe-
ragbaṣṭhasya praṇodādadhikajavajuṣā hastinā gṛhyamāṇaḥ ।
kelīmukto'tha gopīkucakalaśaciraspardhinaṃ kumbhamasya
vyāhatyālīyathāstvaṃ caraṇabhuvi punarnirgato valguhāsī ।।
hastaprāpyo'pyagamyo jhaṭiti munijanasyeva dhāvan gajendraṃ
krīḍannāpatya bhūmau punarabhipatatastasya dantaṃ sajīvam ।
mūlādunmūlya tanmūlagamahitamahāmauktikānyātmamitre
prādāstvaṃ hāramebhirlalitaviracitaṃ rādhikāyai diśeti ।।
gṛhṇānaṃ dantamaṃse yutamatha halinā raṅgamaṅgāviśantaṃ
tvāṃ maṅgalyāṅgabhaṅgīrabhasahṛtamanolocanā vīkṣya lokāḥ ।
haṃho dhanyo nu nando nahi nahi paśupālāṅganā no yaśodā
no no dhanyekṣaṇāḥ smastrijagati vayameveti sarve śaśaṃsuḥ ।।
pūrṇaṃ brahmaiva sākṣānniravadhiparamānandasāndraprakāśaṃ
gopeṣu tvaṃ vyalāsīrna khalu bahujanaistāvadāvedito'bhūḥ ।
dṛṣṭvātha tvāṃ tadedaṃprathamamupagate puṇyakāle janaughāḥ
pūrṇānandā vipāpāḥ sarasamabhijagustvatkṛtāni smṛtāni ।।
cāṇūro mallavīrastadanu nṛpagirā muṣṭiko muṣṭiśālī
tvāṃ rāmaṃ cābhipede jhaṭajhaṭiti mitho muṣṭipātātirūkṣam ।
utpātāpātanākarṣaṇavividharaṇānyāsatāṃ tatra citraṃ
mṛtyoḥ prāgeva mallaprabhuragamadayaṃ bhūriśo bandhamokṣān ।।
hā dhik kaṣṭaṃ kumaārau sulalitavapuṣau mallavīrau kaṭhorau
na drakṣyāmo vrajāmastvaritamiti jane bhāṣamāṇe tadānīm ।
cāṇūraṃ taṃ karādbhrāmaṇavigaladasuṃ pothayāmāsithorvyāṃ
piṣṭo'bhūnmuṣṭiko'pi drutamatha halinā naṣṭaśiṣṭairdadhāve ।।
kaṃsaḥ saṃvāryaṃ tṅryaṃ khalamatiravidan kāryamāryān pit ṃstā-
nāhantuṃ vyāptamūrtestava ca samaśiṣad mañcamañcannudañcata-
khaṅgavyāvalgadussaṃgrahamapi ca haṭhāt prāgrahīraugrasenim ।।
sadyo niṣpiṣṭasandhiṃ bhuvi narapatimāpātya tasyopariṣṭāt
tvayyāpātye tadaiva tvadupari patitā nākināṃ puṣpavṛṣṭiḥ ।
kiṃ kiṃ brūmastadānīṃ satatamapi bhiyā tvadgatātmā sa bheje
sāyujyaṃ tvadvadhotthā parama! paramiyaṃ vāsanā kālanemeḥ ।।
tad bhrāt naṣṭa piṣṭvā drutamatha pitarau sannamannugrasenaṃ
kṛtvā rājānamuccairyadukulamakhilaṃ modayan kāmadānaiḥ ।
bhaktānāmuttamaṃ coddhavamamaragurorāptanītiṃ sakhāyaṃ
labdhvā tuṣṭo nagaryāṃ pavanapurapate! rundhi me sarvarogān ।।
gatvā sāndīpanimatha catuṣṣaṣṭimātrairahobhiḥ
sarvajñastvaṃ saha musalinā sarvavidyāṃ gṛhītvā ।
putraṃ naṣṭaṃ yamanilayanādāhṛtaṃ dakṣiṇārthaṃ
dattvā tasmai nijapuramagā nādayan pāñcajanyam ।।
smṛtvā smṛtvā paśupasudṛśaḥ premabhārapraṇunnāḥ
kāruṇyena tvamapi vivaśaḥ prahiṇoruddhavaṃ tam ।
kiñcāmuṣmai paramasuhṛde bhaktavaryāya tāsāṃ
bhaktyudrekaṃ sakalabhuvane durlabhaṃ darśayiṣyan ।।
tvanmāhātmyaprathimapiśunaṃ gokulaṃ prāpya sāyaṃ
tvadvārtābhirbahu sa ramayāmāsa nandaṃ yaśodām ।
prātardṛṣṭvā maṇimayarathaṃ śaṅkitāḥ paṅkajākṣyaḥ
śrutvau prāptaṃ bhavadanucaraṃ tyaktakāryāḥ samīyuḥ ।।
dṛṣṭvā cainaṃ tvadupamalasadveṣabhūṣābhirāmaṃ
smṛtvā smṛtvā tava vilasitānyuccakaistāni tāni ।
ruddhālāpāḥ kathamapi punargadgadāṃ vācamūcuḥ
saujanyādīn nijaparabhidāmapyalaṃ vismarantyaḥ ।।
śrīman! kiṃ tvaṃ pitṛjanakṛte preṣito nirdayena
kvāsau kānto nagarasudṛśāṃ hā hare! nātha! pāyāḥ ।
āśleṣāṇāmamṛtavapuṣo hanta te cumbanānā-
munmādānāṃ kuhakavacasāṃ vismaret kānta! kā vā ।।
rāsakrīḍālulitalalitaṃ viślathatkeśapāśaṃ
mandodbhinnaśramajalakaṇaṃ lobhanīyaṃ tvadaṅgam ।
kāruṇyābdhe! sakṛdapi samāliṅgituṃ darśayeti
premonmādād bhuvanamadana! tvatpriyāstvāṃ vilepuḥ ।।
evamprāyairvivaśavacanairākulā gopikāstās-
tvatsandeśaiḥ prakṛtimanayat so'tha vijñānagarbhaiḥ ।
bhūyastābhirmuditamatibhistvanmayībhirvadhūbhis-
tattadvārtāsarasamanayat kānicid vāsarāṇi ।।
tvatprodgāṇaiḥ sahitamaniśaṃ sarvato gehakṛtyaṃ
tvadvārtaiva prasarati mithaḥ saiva cotsvāpalāpāḥ ।
ceṣṭāḥ prāyastvadanukṛtayastvanmayaṃ sarvamevaṃ
dṛṣṭvā tatra vyamuhadadhikaṃ vismayāduddhavo'yam ।।
rādhāyā me priyatamamidaṃ matpriyaivaṃ bravīti
tvaṃ kiṃ maunaṃ kalayasi sakhe! māninī matpriyeva ।
ityādyeva pravadati sakhi! tvatpriyo nirjane mā-
mitthaṃvādairaramayadayaṃ tvatpriyāmutpalākṣīm ।।
eṣyāmi drāganupagamanaṃ kevalaṃ kāryabhārād
viśleṣe'pi smaraṇadṛḍhatāsambhavānmāstu khedaḥ ।
brahmānande milati nacirāt saṅgamo vā viyogas-
tulyo vaḥ syāditi tava girā so'karonnirvyathāstāḥ ।।
evaṃ bhaktiḥ sakalabhuvane neśitā na śrutā vā
kiṃ śāstraughaiḥ kimiha tapasā gopikābhyo namo'stu ।
ityānandākulamupagataṃ gokulāduddhavaṃ taṃ
dṛṣṭvā hṛṣṭo gurupurapate! pāhi māmāmayaughāt ।।
sairandhryāstadanu ciraṃ smarāturāyā
yāto'bhūḥ salalitamuddhavena sārdham ।
āvāsaṃ tvadupagamotsavaṃ sadaiva
dhyāyantyāḥ pratidinavāsasajjikāyāḥ ।।
upagate tvayi pūrṇamanorathāṃ
pramadasambhramakamprapayodharām ।
vividhamānanamādadhatīṃ mudā
rahasi tāṃ ramayañcakṛṣe sukham ।।
pṛṣṭā varaṃ punarasāvavṛṇod varākī
bhūyastvayā suratameva niśāntareṣu ।
sāyujyamastviti vaded budha eva kāmaṃ
sāmīpyamastvaniśāmityapi nābravīt kim ।।
tato bhavān deva! niśāsu kāsucin-
mṛgīdṛśaṃ tāṃ nibhṛtaṃ vinodayan ।
adādupaśloka iti śrutaṃ sutaṃ
sa nāradāt sāttvatatantravid babhau ।।
akrūramandiramito'tha baloddhavābhyā-
mabhyarcito bahu nuto muditena tena ।
enaṃ visṛjya vipināgatapāṇḍaveya-
vṛttaṃ viveditha tathā dhṛtarāṣṭraceṣṭām ।।
vighātājjāmātuḥ paramasuhṛdo bhojanṛpater-
jarāsandhe rundhatyanavadhiruṣāndhe'tha mathurām ।
rathādyairdyolabdhaiḥ katipayabalastvaṃ balayuta-
strayoviṃśatyakṣauhiṇi tadupanītaṃ samahṛthāḥ ।।
baddhaṃ balādatha balena balottaraṃ tvaṃ
bhūyo balodyamarasena mumocithainam ।
niśśeṣadigjayasamāhṛtaviśvasainyāt
ko'nyastato hi balapauruṣavāṃstadānīm ।।
bhagnaḥ sa lagnahṛdayo'pi nṛpaiḥ praṇunno
yuddhaṃ tvayā vyadhita ṣoḍaśakṛtva evam ।
akṣauhiṇīḥ śiva śivāsya jaghantha viṣṇo!
sambhūya saikanavatitriśataṃ tadānīm ।।
aṣṭādaśe'sya samare samupeyuṣi tvaṃ
dṛṣṭvā puro'tha yavanaṃ yavanatrikoṭyā ।
tvaṣṭrā vidhāpya puramāśu payodhimadhye
tatrātha yogabalataḥ svajanānanaiṣīḥ ।।
padbhyāṃ tvaṃ padmamālī cakit iva purānnirgato dhāvamāno
mleccheśenānuyāto vadhasukṛtavihīnena śaile nyalaiṣīḥ ।
suptenāṅghryāhatena drutamatha mucukundena bhasmīkṛte'smin
bhūpāyāsmai guhānte sulalitavapuṣā tasthiṣe bhaktibhāje ।।
ekṣvāko'haṃ virakto'smyakhilanṛpasukhe tvatprasādaikakāṅkṣī
hā deveti stuvantaṃ varavitatiṣu taṃ nispṛhaṃ vīkṣya hṛṣyan ।
muktestulyāṃ ca bhaktiṃ dhutasakalamalaṃ mokṣamapyāśu dattvā
kāryaṃ hiṃsāviśuddhyai tapa iti ca tadā prārtha lokapratītyai ।।
tadanu mathurāṃ gatvā hatvā camūṃ yavanāhṛtāṃ
magadhapatinā mārge sainyaiḥ pureva nivāritaḥ ।
caramavijayaṃ darpāyāsmai pradāya palāyito
jaladhinagarīṃ yāto vātālayeśvara! pāhi mām ।।
tridivavardhakivardhitakauśalaṃ tridaśdattasamastavibhūtimat ।
jaladhimadhyagataḥ tvamabhūṣayo navapuraṃ vapurañcitarociṣā ।।
daduṣi revatabhubhṛti revatīṃ halabhṛte tanayāṃ vidhiśāsanāt ।
mahitamutsavaghoṣamapūpuṣaḥ samuditairmuditaiḥ saha yādavaiḥ ।।
atha vidarbhasutāṃ khalu rukmiṇīṃ praṇayiṇīṃ tvayi deva! sahodaraḥ ।
svayamaditsata cedimahībhuje svatamasā tamasādhumupāśrayan ।।
ciradhṛtapraṇayā tvayi bālikā sapadi kāṅkṣitabhaṅgasamākulā ।
tava nivedayituṃ dvijamādiśat svakadanaṃ kadanaṅgavinirmitam ।।
dvijasuto'pi ca tūrṇamupāyayau tava puraṃ hi durāśadurāsadam ।
mudamavāpa ca sādarapūjitaḥ sa bhavatā bhavatāpahṛtā svayam ।।
sa ca bhavantamavocata kuṇḍine nṛpasutā khalu rājati rukmiṇī ।
tvayi samutsukayā nijadhīratārahitayā hi tayā prahito'smyaham ।।
tava hṛtāsmi puraiva guṇairahaṃ harati māṃ kila cedinṛpo'dhunā ।
ayi kṛpālaya! pālaya māmiti prajagade jagadekapate! tayā ।।
aśaraṇāṃ yadi māṃ tvamupekṣase sapadi jīvitameva jāhāmyaham ।
iti girā sutanoratanod bhṛśaṃ suhṛdayaṃ hṛdayaṃ tava kātaram ।।
akathayastvamathainamaye sakhe! tadadhikā mama manmathavedanā ।
nṛpasamakṣamupetya harāmyahaṃ tadayi tāṃ dayitāmasitekṣaṇām ।।
pramuditena ca tena samaṃ tadā rathagato laghu kuṇḍinameyivān ।
gurumarutpuranāyaka! me bhavān vitanutāṃ tanutāṃ nikhilāpadām ।।
balasametabalānugato bhavān puramagāhata bhīṣmakamānitaḥ ।
dvijasutaṃ tvadupāgamavādinaṃ dhṛtarasā tarasā praṇanāma sā ।।
bhuvanakāntamavekṣya bhavadvapurnṛpasutasya niśamya ca ceṣṭitam ।
vipulakhedajuṣāṃ puravāsināṃ saruditairuditairagamanniśā ।।
tadanu vanditumindumukhī śivāṃ vihitamaṅgalabhūṣaṇabhāsurā ।
niragamad bhavadarpitajīvitā svapurataḥ purataḥ subhaṭāvṛtā ।।
kulavadhūbhirupetya kumārikā girisutāṃ paripūjya ca sādaram ।
muhurayācata tatpadapaṅkaje nipatitā patitāṃ tava kevalam ।।
samavalokya kutuhalasaṅkule nṛpakule nibhṛtaṃ tvayi ca sthite ।
nṛpasutā niragād girijālayāt suruciraṃ rucirañjitadiṅmukhā ।।
bhuvanamohanarūparucā tadā vivaśitākhilarājakadambayā ।
tvamapi deva! kaṭākṣavimokṣaṇaiḥ pramadayā madayāñcakṛṣe manāk ।।
kva tu gamiṣyasi candramukhīti tāṃ sarasametya kareṇa haran kṣaṇāt ।
samadhiropya rathaṃ tvamapāhṛthā bhuvi tato vitato ninado dviṣām ।।
kva nu gataḥ paśupāla iti krudhā kṛtaraṇā yadubhiśca jitā nṛpāḥ ।
na tu bhavānudacālyata tairaho piśunakaiḥ śunakairiva kesarī ।।
tadanu rukmiṇamāgatamāhave vadhamupekṣya nibadhya virūpayan ।
hṛtamadaṃ parimucya baloktibhiḥ puramayā ramayā saha kāntayā ।।
navasamāgamaljjitamānasāṃ praṇayakautukajṛmbhitamanmathām ।
aramayaḥ khalu nātha! yathāsukhaṃ rahasi tāṃ hasitāṃśulasanmukhīm ।।
vividhanarma bhirevamaharniśaṃ pramadamākalayan punarekadā ।
ṛjumateḥ kila vakrāgirā bhavān varatanoratanodatilolatām ।।
tadadhikairatha lālanakauśalaiḥ praṇayinīmadhikaṃ ramayannimām ।
ayi mukunda! bhavaccaritāni naḥ pragadatāṃ gadatāntimapākuru ।।
satrājitastvamatha lubdhavadarkalabdhaṃ
divyaṃ spamantakamaṇiṃ bhagavannayācīḥ ।
tatkāraṇaṃ bahuvidhaṃ mama bhāti nūnaṃ
tasyātmajāṃ tvayi ratāṃ chalato vivoḍhum ।।
adattaṃ taṃ tubhyaṃ maṇivaramanenālpamanasā
prasenastadbhrātā galabhuvi vahan prāp mṛgayām ।
ahannenaṃ siṃho maṇimahasi māṃsabhramavaśāt
kapīndrastaṃ hatvā maṇimapi ca bālāya dadivān ।।
śaśaṃsuḥ satrājidgiramanu janāstvāṃ maṇiharaṃ
janānāṃ pīyūṣaṃ bhavati guṇināṃ doṣakaṇikā ।
tataḥ sarvajño'pi svajanasahito mārgaṇaparaḥ
prasenaṃ taṃ dṛṣṭvā harimapi gato'bhūḥ kapiguhām ।।
bhavantamavitarkayannativayāḥ svayaṃ jāmbavān
mukundaśaranaṃ hi māṃ ka iha roddhumityālapan ।
vibho! raghupate! hare! jaya jayetyalaṃ muṣṭibhi-
ścaraṃstava samarcanaṃ vyadhita bhaktacūḍāmaṇiḥ ।।
buddhvātha tena dattāṃ navaramaṇīṃ varamaṇīṃ ca parigṛhṇan ।
anugṛhṇannamumāgāḥ sapadi ca satrājite maṇiṃ prādāḥ ।।
tadanu sa khalu vrīḍālolo vilolavilocanāṃ
duhitaramaho dhīmān bhāmāṃ giraiva parārpitām ।
adita maṇinā tubhyaṃ labhyaṃ sametya bhavānapi
pramuditamanāstasyaivādānmaṇīṃ gahanāśayaḥ ।।
vrīḍākulāṃ ramayati tvayi satyabhāmāṃ
kaunteyadāhakathayātha kurūn prayāte ।
hī gāndineyakṛtavarmagirā nipātya
satrājitaṃ śatadhanurmaṇimājahāra ।।
śokāt kurūnupagatāmavalokya kāntāṃ
hatvā drutaṃ śatadhunaṃ samaharṣayastām ।
ratne saśaṅka iva maithilagehametya
rāmo gadāṃ samaśiśikṣata dhārtarāṣṭram ।।
akrūra eṣa bhagavan! bhavadicchayaiva
satrājitaḥ kucaritasya yuyoja hiṃsām ।
akrūrato maṇimanāhṛtavān punastvaṃ
tasyaiva bhūtimupadhātumiti bruvanti ।।
bhaktastvayi sthirataraḥ sa hi gāndineyas-
tasyaiva kāpathamatiḥ kathamīśa! jātā ।
vijñānavān praśamavānahamityudīrṇaṃ
garvaṃ dhruvaṃ śamayituṃ bhavatā kṛtaiva ।।
yātaṃ bhayena kṛtavarmayutaṃ punasta-
māhūya tadvinihitaṃ ca maṇiṃ prakāśya ।
tatriva suvaratadhare vinidhāya tuṣyan
bhāmākucāntaraśayaḥ pavaneśa! pāyāḥ ।।
snigdhāṃ mugdhāṃ satatamapi tāṃ lālayan satyabhāmāṃ
yāto bhūyaḥ saha khalu tayā yājñasenīvivāham ।
pārthaprītyai punarapi panāgāsthito hastipuryāṃ
śakraprasthaṃ puramapi vibho! saṃvidhāyāgato'bhūḥ ।।
bhadrāṃ bhadrāṃ bhavadavarajāṃ kauraveṇārthyamānāṃ
tvadvācā tāmahṛta kuhanāmaskarī śakrasūnuḥ ।
tatra kruddhaṃ balamanunayan pratyagāstena sārdhaṃ
śakraprasthaṃ priyasakhamude satyabhāmāsahāyaḥ ।।
tatra krīḍannapi ca yamunākūladṛṣṭāṃ gṛhītvā
tāṃ kālindīṃ nagaramagamaḥ khāṇḍavaprīṇitāgniḥ ।
bhrātṛtrastāṃ praṇayavivaśāṃ deva! paitṛṣvaseyīṃ
rājñāṃ madhye sapadi jahriṣe mitravindāmavantīm ।।
satyāṃ gatvā punarudavaho nagnajinnandanāṃ tāṃ
baddhvā saptāpi ca vṛṣavarān saptamūrtirnimeṣāt ।
bhadrāṃ nāma pradaduratha te deva! santardanādyās-
tatsodaryāṃ varada! bhavataḥ sāpi paitṛṣvaseyī ।।
pārthādyairapyakṛtalavanaṃ toyamātrābhilakṣyaṃ
lakṣaṃ chitvā śapharamavṛthā lakṣaṇāṃ madrakanyām ।
aṣṭāvevaṃ tava samabhavan vallabhāstatra madhye
śuśrotha tvaṃ surapatigirā bhaumaduśceṣṭitāni ।।
smṛtāyātaṃ pakṣipravaramadhirūḍhastvamagamo
vahannaṅke bhāmāmupavanamivārātinagaram ।
vibhindan durgāṇi truṭitapṛtanāśonitarasaiḥ
puraṃ tāvat prāgjyotiṣamakuruthāḥ śoṇitapūram ।।
murastvāṃ pañcāsyo jaladhivanamadhyādudapatat
sa cakre cakreṇa pradalitaśirā maṅkṣu bhavatā ।
catudantairdantāvalapatibhirindhānasamaraṃ
rathāṅgenacchitvā narakamakarostīrṇarakam ।।
stuto bhūmyā rājyaṃ sapadi bhagadatte'sya tanaye
gajaṃ caikaṃ dattvā prajighāyitha nāgān nijapurīm ।
khalenābaddhānāṃ svagatamanasāṃ ṣoḍaśa punaḥ
sahasrāṇi strīṇāmapi ca dhanarāśiṃ ca vipulam ।।
bhaumāpāhṛtakuṇḍalaṃ tadaditerdātuṃ prayāto divaṃ
śakrādyairmahitaḥ samaṃ dayitayā dyustrīṣu dattahviyā ।
hṛtvā kalpataruṃ ruṣābhipatitaṃ jitvendramabhyāgamas-
tattu śrīmadadoṣa īdṛśa iti vyākhyātumevākṛthāḥ ।।
kalpadruṃ satyabhāmābhavanabhuvi sṛjan dvyaṣṭasāhasrayoṣāḥ
svīkṛtya pratyagāraṃ vihitabahuvapurlālayan kelibhedaiḥ ।
āścaryānnāradālokitavividhagatistatra tatrāpi gehe
bhūyaḥ sarvāsu kurvan daśa daśa tanayān pāhi vātālayeśa! ।।
pradyumno raukmiṇeyaḥ sa khalu tava kalā śambareṇāhṛtastaṃ
hatvā ratyā sahāpto nijapūramaharad rukmikanyāṃ ca dhanyām ।
tatputro'thāniruddho guṇanidhiravahad rocanāṃ rukmipautrīṃ
tatrodvāhe gatastvaṃ nyavadhi musalinā rukmyapi dyūtavairāt ।।
bāṇasya sā balisutasya sahasrabāhor-
māheśvarasya mahitā duhitā kiloṣā ।
tvatpautramenamaniruddhamadṛṣṭapūrvaṃ
svapne'nubhūya bhagavan! virahāturābhūt ।।
yoginyatīva kuśalā khalu citralekhā
tasyāḥ sakhī vilikhatī taruṇānaśeṣān ।
tatrāniruddhamuṣyā viditaṃ niśāyā-
māneṣṭa yogabalato bhavato niketāt ।।
kanyāpure dayitayā sukhamāramantaṃ
cainaṃ kathañcana babandhuṣi śarvabandhau ।
śrīnāradoktatadudantadurantaroṣais-
tvaṃ tasya śoṇitapuraṃ yadubhirnyarundhāḥ ।।
purīpālaḥ śailapriyaduhitṛnātho'sya bhagavān
samaṃ bhūtavrātairyadubalamaśaṅkaṃ nirurudhe ।
mahāprāṇo bāṇo jaṭiti yuyudhānena yuyudhe
guhaḥ pradyumnena tvamapi purahantrā jaghaṭiṣe ।।
niruddhāśeṣāstre mumuhuṣi tavāstreṇa giriśe
drutā bhūtā bhītāḥ pramathakulavīrāḥ pramathitāḥ ।
parāskandat skandaḥ kusumaśarabāṇaiśca sacivaḥ
sa kumbhāṇḍo bhāṇḍaṃ navamiva balenāśu bibhide ।।
cāpānāṃ pañcaśatyā prasabhamupagate chinnacāpe'tha bāṇe
vyarthe yāte sameto jvarapatiraśanairajvari tvajjvareṇa ।
jñānī stutvātha dattvā tava caritajuṣāṃ vijvaraṃ sa jvaro'gāt
prāyo'ntarjñānavanto'pi ca bahutamasā raudraceṣṭā hi raudrāḥ ।।
bāṇaṃ nānāyudhograṃ punarabhipatitaṃ durpadoṣād vitanvan
nirlūnāśeṣadoṣaṃ sapadi bubudhuṣā śaṅkareṇopagītaḥ ।
tadvācā śiṣṭabāhudvitayamubhayato nirbhayaṃ tatpriyaṃ taṃ
muktvā taddattamāno nijapuramagamaḥ sāniruddhaḥ sahoṣaḥ ।।
muhustāvacchakraṃ varuṇamajayo nandaharaṇe
yamaṃ bālānītau davadahanapāne'nilasakham ।
vidhiṃ vatsasteye giriśāmiha bāṇasya samare
vibho! viśvotkarṣī tadayamavatāro jayati te ।।
dvijaruṣā kṛkalāsavapurdharaṃ nṛganṛpaṃ tridivālayamāpayan ।
nijajane dvijabhaktimanuttamāmupadiśan pavaneśvara! pāhi mām ।।
rāme'thagokulagate pramadāprasakte
hūtānupetayamunādamane madāndhe ।
svairaṃ samāramati sevakavādamūḍho
dūtaṃ nyayuṅkta tava pauṇḍrakavāsudevaḥ ।।
nārāyaṇo'hamavatīrṇa ihāsmi bhūmau
dhatse kila tvamapi māmakalakṣaṇāni ।
utsṛjya tāni śaraṇaṃ vraja māmiti tvāṃ
dūto jagāda sakalairhasitaḥ sabhāyām ।।
dūte'tha yātavati yādavasainikastvaṃ
yāto dadarśitha vapuḥ kila pauṇḍrakīyam ।
tāpena vakṣasi kṛtāṅkamanalpamūlya-
śrīkaustubhaṃ makarakuṇḍalapītacelam ।।
kālāyasaṃ nijasudarśanamasyato'sya
kālānalotkarakireṇa sudarśanena ।
śīrṣaṃ cakartitha mamarditha cāsya senāṃ
tanmitrakāśipaśiro'pi cakartha kāśyām ।।
jāḍyena bālakagirāpi kilāhameva
śrīvāsudeva iti rūḍhamatiściraṃ saḥ ।
sāyujyameva bhavadaikyadhiyā gato'bhūt
ko nāma kasya sukṛtaṃ kathamityaveyāt ।।
kāśīśvarasya tanayo'tha sudakṣiṇākhyaḥ
śarvaṃ prapūjya bhavate vihitābhicāraḥ ।
kṛtyānalaṃ kamapi bāṇaraṇātibhītair-
bhūtaiḥ kathañcana vṛtaiḥ samamabhyamuñcat ।।
tālapramāṇacaraṇāmakhilaṃ dahantīṃ
kṛtyāṃ vilokya cakitaiḥ kathito'pi pauraiḥ ।
dyūtotsave kamapi no calito vibho! tvaṃ
pārśvasthamāśu visasarjitha kālacakram ।।
abhyāpatatyamitadhāmni bhavanmahāstre
hā heti vidrutavatī khalu ghorakṛtyā ।
roṣāt sudakṣiṇamadakṣiṇaceṣṭitaṃ taṃ
puploṣa cakramapi kāśipurāmadhākṣīt ।।
sa khalu vivido rakṣoghāte kṛtopakṛtiḥ purā
tava tu kalayā mṛtyuṃ prāptuṃ tadā khalatāṃ gataḥ ।
narakasacivo halinā yudhyannaddhā papāta talāhataḥ ।।
sāmbaṃ kauravyaputrīharaṇaniyamitaṃ sāntvanārthī kurūṇāṃ
yātastadvākyaroṣoddhṛtakarinagaro mocayāmāsa rāmaḥ ।
te ghātyāḥ pāṇḍaveyairiti yadupṛtanāṃ nāmucastvaṃ tadānīṃ
taṃ tvāṃ durbodhalīlaṃ pavanapurapate! tāpaśāntyai niṣeve ।।
kvacidatha tapanoparāgakāle puri nidadhat kṛtavarmakāmasūnū ।
yadukulamahilāvṛtaḥ sutīrthaṃ samupagato'si samantapañcakākhyam ।।
bahutarajanatāhitāya tatra tvamapi punan vinimajjya tīrthatoye ।
dvijagaṇaparimuktavittarāśiḥ samamilathāḥ kurupāṇḍavādimitraiḥ ।।
tava khalu dayitājanaiḥ sametā drupadasutā tvayi gāḍhabhaktibhārā ।
taduditabhavadāhṛtiprakārairatimumude samamanyabhāminībhiḥ ।।
tadanu ca bhagavan! nirīkṣya gopānatikutukādupagamya mānayitvā ।
cirataravirahāturāṅgarekhāḥ paśupavadhūḥ sarasaṃ tvamanvayāsīḥ ।।
sapadi ca bhavadīkṣaṇotsavena pramuṣitamānahṛdāṃ nitambinīnām ।
atirasaparimuktakañculīke paricayahṛdyatare kuce nyalaiṣīḥ ।।
ripujanakalahaiḥ punaḥ punarme samupagatairiyatī vilambanābhūt ।
iti kṛtaparirambhaṇe tvayi drāgativivaśā khalu rādhikā nililye ।।
apagatavirahavyathāstadā tā rahasi vidhāya dadātha tattvabodham ।
paramasukhacidātmako'hamātmetyudayatu vaḥ sphuṭameva cetasīti ।।
sukharasaparimiśrito viyogaḥ kimapi purābhavaduddhavopadeśaiḥ ।
samabhavadamutaḥ paraṃ tu tāsāṃ paramasukaikyamayī bhavadvicintā ।।
munivaranivahaistavātha pitrā duritaśamāya śubhāni pṛcchyamānaiḥ ।
tvayi sati kimidaṃ śubhāntarairityuruhasitairapi yājitastadāsau ।।
sumahati yajane vitāyamāne pramuditamitrajane sahaiva gopāḥ ।
yadujanamahitāstrimāsamātraṃ bhavadanuṣaṅgarasaṃ pureva bhejuḥ ।।
vyapagamasamaye sametya rādhāṃ dṛḍhamupagūhya nirīkṣya vītakhedām ।
pramuditahṛdayaḥ puraṃ prayātaḥ pavanapureśvara! pāhi māṃ gadebhyaḥ ।।
tato magadhabhūmṛtā ciranirodhasaṃkleśitaṃ
śatāṣṭakayutāyutadvitayamīśa! bhūmībhṛtām ।
anāthaśaraṇāya te kamapi pūruṣaṃ prāhiṇo-
dayācata sa māgadhakṣapaṇameva kiṃ bhūyasā ।।
yiyāsurabhimāgadhaṃ tadanu nāradodīritād
yudhiṣṭhiramakhodyamādubhayakāryaparyākulaḥ ।
viruddhajayino'dhvarādubhayasiddhirityuddhave
śaśaṃsuṣi nijaiḥ samaṃ puramiyetha yaudhiṣṭhirīm ।।
aśeṣadayitāyute tvayi samāgate dharmajo
vijitya sahajairmahīṃ bhavadapāṅgasaṃvardhitaiḥ ।
śriyaṃ nirupamāṃ vahannahaha bhaktadāsāyitaṃ
bhavantamayi! māgadhe prahitavān sabhīmārjunam ।।
girivrajapuraṃ gatāstadanu deva! yūyaṃ trayo
yayāca samarotsavaṃ dvijamiṣeṇa taṃ māgadham ।
apūrṇasukṛtaṃ tvamuṃ pavanajena saṃgrāmayan
nirīkṣya saha jiṣṇunā tvamapi rājayudhvā sthitaḥ ।।
aśāntasamaroddhataṃ viṭapapāṭanāsaṃjñayā
nipātya jarasaḥ sutaṃ pavanajena niṣpāṭitam ।
vimucya nṛpatīn mudā samanugṛhya bhaktiṃ parāṃ
dideśitha gataspṛhānapi ca dharmaguptyai bhuvaḥ ।।
pracakruṣi yudhiṣṭhire tadanu rājasūyādhvaraṃ
prasannabhṛtakībhavatsakalarājakavyākulam ।
tvamapyayi jagatpate! dvijapadāvanejādikaṃ
cakartha kimu kathyate nṛpavarasya bhāgyonnatiḥ ।।
tataḥ savanakarmaṇi pravaramagryapūjāvidhiṃ
vicārya sahadevavāganugataḥ sa dharmātmajaḥ ।
vyadhatta bhavate mudā sadasi viśvabhūtātmane
tadā sasuramānuṣaṃ bhavanameva tṛptiḥ dadhau ।।
tataḥ sapadi cedipo muninṛpeṣu tiṣṭhatsvaho
sabhājayati ko jaḍaḥ paśupadurdurūṭaṃ vaṭum ।
iti tvayi sa durvacovitatimudvamannāsanā-
dudāpatadudāyudhaḥ samapatannamuṃ pāṇḍavāḥ ।।
nivārya nijapakṣagānabhimukhasya vidveṣiṇas-
tvameva jahiṣe śiro danujadāriṇā svāriṇā ।
janustritayalabdhayā satatacintayā śuddhadhīs-
tvayā sa paramekatāmadhṛta yogināṃ durlabhām ।।
tataḥ sumāhito tvayā kratuvare nirūḍhe jano
yayau jayati dharmajo jayati kṛṣṇa ityālapan ।
khalaḥ sa tu suyodhano dhutamanāḥ sapatnaśriyā
mayārpitasabhāmukhe sthalajalabhramādabhramīt ।।
tadā hasitamutthitaṃ drupadandanābhīmayo-
rapāṅgakalayā vibho! kimapi tāvadujjṛmbhayan ।
dharābharanirākṛtau sapadi nāma bījaṃ vapan
janārdana! marutpurīnilaya! pāhi māmāmayāt ।।
sālvo bhaiṣmīvivāhe yadubalavijitaścandracūḍād vimānaṃ
vindan saubhaṃ sa māyī tvayi vasati kurūṃstvatpurīmabhyabhāṅkṣīt ।
pradyumnastaṃ nirundhannakhilayadubhaṭairnyagrahīdugravīryaṃ
tasyāmātyaṃ dyumantaṃ vyajani ca samaraḥ saptaviṃśatyahāntam ।।
tāvat tvaṃ rāmaśālī tvaritamupagataḥ khaṇḍitaprāyasainyaṃ
saubheśaṃ taṃ nyarundhāḥ sa ca kila gadayā śārṅgamabhraṃśayat te ।
māyātātaṃ vyahiṃsīdapi tava puratastat tvayāpi kṣaṇārdhaṃ
nājñāyītyāhureke tadidamavamataṃ vyāsa eva nyaṣedhīt ।।
kṣiptvā saubhaṃ gadācūrṇitamudakanidhau maṅkṣu sālve'pi cakre-
ṇotkṛtte dantavaktraḥ prasabhamabhipatannabhyamuñcad gadāṃ te ।
kaumodakyā hato'sāvapi sukṛtanidhiścaidyavat prāpadaikyaṃ
sarveṣāmeṣa pūrvaṃ tvayi dhṛtamanasāṃ mokṣaṇārtho'vatāraḥ ।।
tvayyāyāte'tha jāte kila kurusadasi dyūtake saṃyatāyāḥ
krandantyā yājñasenyāḥ sakaruṇamakṛthāścelamālāmanantām ।
annāntaprāptaśarvāṃśajamunicakitadraupadīcintito'tha
prāptaḥ śākānnamaśnan munigaṇamakṛthāstṛptimantaṃ vanānte ।।
yuddhodyoge'tha mantre milati sati vṛtaḥ phalgunena tvamekaḥ
kauravye dattasainyaḥ karipuramagamo dūtyakṛt pāṇḍavārtham ।
mīṣmadroṇādimānye tava khalu vacane dhikkṛte kauraveṇa
vyāvṛṇvan viśvarūpaṃ munisadasi purīṃ kṣobhayitvāgato'bhūḥ ।।
jiṣṇostvaṃ kṛṣṇa! sūtaḥ khalu samaramukhe bandhughāte dayāluṃ
khinnaṃ taṃ vīkṣya vīraṃ kimidamayi sakhe! nitya eko'yamātmā ।
ko vadhyaḥ ko'tra hantā tadiha vadhabhiyaṃ projjhya mayyarpitātmā
dharmyaṃ yuddhaṃ careti prakṛtimanayathā darśayan viśvarūpam ।।
bhaktottaṃse'tha bhīṣme tava dharaṇibharakṣepakṛtyaikasakte
nityaṃ nityaṃ vibhindatyavanibhṛdayutaṃ prāptasāde ca pārthe ।
niśśastratvapratijñāṃ vijahadarivaraṃ dhārayan krodhaśālī-
vādhāvan prāñjaliṃ taṃ nataśirasamatho vīkṣya modādapāgāḥ ।।
yuddhe droṇasya hastisthiraraṇabhagadatteritaṃ vaiṣṇavāstraṃ
vakṣasyādhatta cakrasthagitaravimahāḥ prārdayan sindhurājam ।
nāgāstre karṇamukte kṣitimavanamayan kevalaṃ kṛttamauliṃ
tatre tatrāpi pārthaṃ kimiva na hi bhavān pāṇḍavānāmakārṣīt ।।
yuddhādau tīrthagāmi sa khalu haladharo naimiśakṣetramṛccha-
nnapratyutthāyisūtakṣayakṛdatha sutaṃ tatpade kalpayitvā ।
yajñaghnaṃ balvalaṃ parvaṇi paridalayam snātatīrtho raṇānte
samprāpto bhīmaduryodhanaraṇamaśamaṃ vīkṣya yātaḥ purīṃ te ।।
saṃsuptadraupadeyakṣapaṇahatadhiyaṃ drauṇimetya tvaduktyā
tanmuktaṃ brāhmamastraṃ samahṛta vijayo mauliratnaṃ ca jahe ।
ucchittyai pāṇḍavānāṃ punarapi ca viśatyuttarāgarbhamastre
rakṣannaṅguṣṭhamātraḥ kila jaṭharamagāścakrapāṇirvibho! tvam ।।
dharmaughaṃ dharmasūnorabhidadhadakhilaṃ chandamṛtyuḥ sa bhīṣmas-
tvāṃ paśyan bhaktibhūmnaiva hi sapadi yayau niṣkalabrahmabhūyam ।
saṃyājyāthāśvamedhaistribhiratimahitairdharmajaṃ pūrṇakāmaṃ
samprāpto dvārakāṃ tvaṃ pavanapurapate! pāhi māṃ sarvarogāt ।।
kucelanāmā bhavataḥ satīrthyatāṃ gataḥ sa sāndīpanimandire dvijaḥ ।
tvadekarāgeṇa dhanādiniḥspṛho dināni ninye praśamī gṛhāśramī ।।
samānaśīlāpi tadāyavallabhā tathaiva no cittahayaṃ sameyusī ।
kadācidūce bata vṛttilabdhaye ramāpatiḥ kiṃ na sakhā niṣevyate ।।
itīrito'yaṃ priyayā kṣudhārtayā jugupsamāno'pi dhane madāvahe ।
tadā tvadālokanakautukād yayau vahan paṭānte pṛthukānupāyanam ।।
gato'yamāścaryamayīṃ bhavatpūrīṃ gṛheṣu śaibyābhavanaṃ sameyivān ।
praviśya vaikuṇṭhamivāpa nirvṛtiṃ tavātisambhāvanayā tu kiṃ punaḥ ।।
prapūjitaṃ taṃ priyayā ca vījitaṃ kare gṛhītvākathayaḥ purā kṛtam ।
yadindhanārthaṃ gurudāracoditairapartuvarṣaṃ tadamarṣi kānane ।।
trapājuṣo'smāt pṛthukaṃ balādatha pragṛhya muṣṭau sakṛdāśite tvayā ।
kṛtaṃ kṛtaṃ nanviyateti sambhramād ramā kilopetya karaṃ rurodha te ।।
bhakteṣu bhaktena sa mānitastvayā purīṃ vasannekaniśāṃ mahāsukham ।
batāparedyurdraviṇaṃ vinā yayau vicitrarūpastava khalvanugrahaḥ ।।
yadi hyayāciṣyamadāsyadacyuto vadāmi bhāryāṃ kimiti vrajannasau ।
tvaduktilīlāsmitamagnadhīḥ punaḥ kramādapaśyanmaṇidīpramālayam ।।
kiṃ mārgavibhraṃśa iti bhraman kṣaṇaṃ gṛhaṃ praviṣṭaḥ sa dadarśa vallabhām ।
sakhīparītāṃ maṇihemabhūṣitāṃ bubodha ca tvatkaruṇāṃ mahādbhutām ।।
sa ratnaśālāsu vasannapi svayaṃ samunnamadbhaktibharo'mṛtaṃ yayau ।
tvamevamāpūritabhaktavāñchito marutpurādhīśa! harasva me gadān ।।
prāgevācāryaputrāhṛtiniśamanayā svīyaṣaṭsūnuvīkṣāṃ
kāṅkṣantyā māturukatyā sutalabhuvi baliṃ prāpya tenārcitastvam ।
dhātuḥ śāpāddhiraṇyānvitakaśipubhavān śaurijān kaṃsabhagnā-
nānīyainān pradarśya svapadamanayathāḥ pūrvaputrān marīceḥ ।।
śrutadeva iti śrutaṃ dvijendraṃ bahulāśvaṃ nṛpatiṃ ca bhaktipūrṇam ।
yugapat tvamanugrahītukāmo mithilāṃ prāpitha tāpasaiḥ sametaḥ ।।
gacchan dvimūrtirubhayoryugapanniketa-
mekena bhūrivibhavairvihitopacāraḥ ।
anyena taddinabhṛtaiśca phalaudanādyais-
tulyaṃ praseditha dadātha ca muktimābhyām ।।
bhūyo'tha dvāravatyāṃ dvijatanayamṛtiṃ tatpralāpānapi tvaṃ
ko vā daivaṃ nirundhyāditi kila kathayan viśvavoḍhāpyasoḍhāḥ ।
jiṣṇorgarvaṃ vinetuṃ tvayi manujadhiyā kuṇṭhitāṃ cāsya buddhiṃ
tattvārūḍhāṃ vidhātuṃ paramatamapadaprekṣaṇeneti manye ।।
naṣṭā aṣṭāsya putrāḥ punarapi tava tūpekṣayā kaṣṭavādaḥ
spaṣṭo jāto janānāmatha tadavasare dvārakāmāra pārthaḥ ।
maitryā tatroṣito'sau navamasutabhṛtau vipravaryaprarodaṃ
śrutvā cakre pratijñāmanupahṛtasutaḥ sannivekṣye kṛśānum ।।
mānī sa tvāmapṛṣṭvā dvijanilayagato bāṇajālairmahāstrai
rundhānaḥ sūtigehaṃ punarapi sahasā dṛṣṭanaṣṭe kumāre ।
yāmyāmaindrīṃtathāyāḥ suravaranagarīrvidyayāsādya sadyo
moghodyogaḥ patiṣyan hutabhuji bhavatā sasmitaṃ vārito'bhūt ।।
sārdhaṃ tena pratīcīṃ diśamatijavinā syandanenābhiyāto
lokālokaṃ vyatītastimirabharamatho cakradhāmnā nirundhan ।
cakrāṃśukliṣṭadṛṣṭiṃ sthitamatha vijayaṃ paśya paśyeti vārāṃ
pāre tvaṃ prādadaśaḥ kimapi hi tamasāṃ dūradūraṃ padaṃ te ।।
tatrāsīnaṃ bhujaṅgādhipaśayanatale divyabhūṣāyudhādyai-
rāvītaṃ pītacelaṃ pratinavajaladaśyāmalaṃ śrīmadaṅgam ।
mūrtīnāmīśitāraṃ paramiha tisṛṇāmekamarthaṃ śrutīnāṃ
tvāmeva tvaṃ parātman! priyasakhasahito nemitha kṣemarūpam ।।
yuvāṃ māmevadvāvadhikavivṛtāntarhitatayā
vibhinnau sundraṣṭuṃ svayamahamahārṣaṃ dvijasutān ।
nayetaṃ drāgenāniti khalu vitīrṇān punaramūn
dvijāyādāyādāḥ praṇutamahimā pāṇḍujanuṣā ।।
evaṃ nānāvihārairjagadabhiramayan vṛṣṇivaṃśaṃ prapuṣṇa-
nnījāno yajñabhaidairatulavihṛtibhiḥ prīṇayanneṇanetrāḥ ।
bhūbhārakṣepadambhāt padakamalajuṣāṃ mokṣaṇāyāvatīrṇaḥ
pūrṇaṃ brahmaiva sākṣād yaduṣu manujatārūṣitastvaṃ vyalāsīḥ ।।
prāyeṇa dvāravatyāmavṛtadayi tadī nāradastvadrasārdras-
tasmāllebhe kadācit khalu sukṛtanidhistvatpitā tattvabodham ।
bhaktānāmagrayāyī sa ca khalu matimānuddhavastvatta eva
prāpto vijñānasāraṃ sa kila janahitāyādhunāste vadaryām ।।
so'yaṃ kṛṣṇāvatāro jayati tava vibho! yatra sauhārdabhīti-
snehadveṣānurāgaprabhṛtibhiratulairaśramairyogabhedaiḥ ।
ārtiṃ tīrvā samastāmamṛtapadamaguḥ sarvataḥ sarvalokāḥ
sa tvaṃ viśvārtiśāntyai pavanapurapate! bhaktipūrtyai ca bhūyāḥ ।।
ramājāne! jāne yadiha tava bhakteṣu vibhavo
na sampadyaḥ sadyastadiha madakṛttvādaśaminām ।
praśāntiṃ kṛtvaiva pradiśasi tataḥ kāmamakhilaṃ
praśānteṣu kṣipraṃ na khalu bhavadīye cyutikathā ।।
sadyaḥprasādaruṣitān vidhiśaṅkarādīn
kacid vibho! nijaguṇānuguṇaṃ bhajantaḥ ।
bhraṣṭā bhavanti bata kaṣṭamadīrghadṛṣṭyā
spaṣṭaṃ vṛkāsara udāharaṇaṃ kilāsmin ।।
śakunijaḥ sa hi nāradamekadā tvaritatoṣṣamapṛcchadadhīśvaram ।
sa ca dideśa girīśamupāsituṃ na tu bhavantamabandhumasādhuṣu ।।
tapastaptv ghoraṃ sa khalu kupitaḥ saptamadine
śiraśchittvā sadyaḥ puraharamupasthāpya purataḥ ।
atikṣudraṃ raudraṃ śirasi karadānena nidhanaṃ
jagannāthād vavre bhavati vimukhānāṃ kva śubhadhūḥ ।।
moktāraṃ bandhamukto hariṇapatiriva prādravat so'tha rudraṃ
daityād bhītyā sma devo diśi diśi valate pṛṣṭhato dattadṛṣṭiḥ ।
tūṣṇīke sarvaloke tava padamadhirokṣyantamudvīkṣya śarvaṃ
dūrādevāgratastvaṃ paṭuvaṭuvapuṣā tasthiṣe dānavāya ।।
bhadraṃ te śākuneya! bhramasi kimadhunā tvaṃ piśācasya vācā
sandehaścenmaduktau tava kimu na karoṣyaṅgulīmaṅga! maulau ।
itthaṃ tvadvākyamūḍhaḥ śirasi kṛtakaraḥ so'patacchinnapātaṃ
bhraṃśo hyevaṃ paropāsiturapi ca gatiḥ śūlino'pi tvameva ।।
bhṛguṃ kila sarasvatīnikaṭavāsinastāpasā-
strimurtiṣu samādiśannadhikasattvatāṃ veditum ।
ayaṃ punaranādarāduditaruddharoṣe vidhau
hare'pi ca jihiṃsiṣau girijayā dhṛte tvāmagāt ।।
suptaṃ ramāṅkabhuvi paṅkajalocanaṃ tvāṃ
vipre vinighnati padena mudotthitastvam ।
sarvaṃ kṣamasva munivarya! bhavet sadā me
tvatpādacihnamiha bhūṣaṇamityavādīḥ ।।
niścitya te ca sudṛḍhaṃ tvayi baddhabhāvāḥ
sārasvatā munivarā dadhire vimokṣam ।
tvāmevamacyuta! punaścyutidoṣahīnaṃ
sattvoccayaikatanumeva vayaṃ bhajāmaḥ ।।
jagatsṛṣṭyādau tvāṃ nigamanivahairvandibhiriva
stutaṃ viṣṇo! saccitparamarasanirdvaitavapuṣam ।
parātmānaṃ bhūman! paśupavinatābhāgyanivahaṃ
parītapaśrāntyai pavanapuravāsin! paribhaje ।।
vṛkabhṛgusunimohinyambarīṣādivṛtte-
ṣvayi tava hi mahattvaṃ sarvaśarvādijaitram ।
sthitamiha paramātman! niṣkalārvāgabhinnaṃ
kimapi yadavabhātaṃ taddhi rūpaṃ tavaiva ।।
mūrtitrayeśvarasadāśivapañcakaṃ yat
prāhuḥ parātmavapureva sadāśivo'smin ।
tatreśvarastu sa vikuṇṭhapadastvameva
tritvaṃ punarbhajasi satyapade tribhāge ।।
tatrāpi sāttvikatanuṃ tava viṣṇumāhur-
dhātā tu sattvaviralo rajasaiva pūrṇaḥ ।
satttvotkaṭatvamapi cāsti tamovikāra-
ceṣṭādikaṃ ca tava śaṅkaranāmni mūrtau ।।
taṃ ca trimūrtyatigataṃ purapūruṣaṃ tvāṃ
śarvātmanāpi khalu sarvamayatvahetoḥ ।
śaṃsantyupāsanaavidhau tadapi svatastu
tvadrūpamityatidṛḍhaṃ bahu naḥ pramāṇam ।।
śrīśaṅkaro'pi bhagavān sakaleṣu tāvat
tvāmeva mānayati yo na hi pakṣapātī ।
tvanniṣṭhameva sa hi nāmasahasrakādi
vyākhyad bhavatstutiparaśca gatiṃ gato'nte ।।
mūrtitrayātigamuvāca ca mantraśāstras-
yādau kalāyasuṣamaṃ sakaleśvaraṃ tvām ।
dhyānaṃ ca niṣkalamasau praṇave khalūktvā
tvāmeva tatra sakalaṃ nijagāda nānyam ।।
samastasāre ca purāṇasaṃgrahe visaṃśayaṃ tvanmahimaiva varṇyate ।
trimūrtiyuksatyapadatribhāgataḥ paraṃ padaṃ te kathitaṃ na śūlinaḥ ।।
yad brāhmakalpa iha bhāgavatadvitīya-
skandhoditaṃ vapuranāvṛtamīśa! dhātre ।
tasyaiva nāma hariśarvamukhaṃ jagāda
śrīmādhavaṃ śivaparo'pi purāṇasāre ।।
ye svaprakṛtyanuguṇā giriśaṃ bhajante
teṣāṃ phalaṃ hi dṛḍhayaiva tadīyabhaktyā ।
vyāso hi tena kṛtavānadhikārihetoḥ
skāndādikeṣu tava hānivaco'rthavādaiḥ ।।
bhūtārthakīrtiranuvādaviruddhavādau
tredhārthavādagatayaḥ khalu rocanārthāḥ ।
skāndādikeṣu bahavo'tra viruddhavādās-
tvattāmasatvaparibhūtyupaśikṣaṇādyāḥ ।।
yatkiñcidapyaviduṣāpi vibho! mayoktaṃ
tanmantraśāstravacanādyabhidṛṣṭameva ।
vyāsoktisāramayabhāgavatopagīta!
kleśān vidhūya kuru bhaktibharaṃ parātman! ।।

śrīkṛṣṇa! tvatpadopāsanamabhayatamaṃ baddhamithyārthadṛṣṭer-
martyasyārtasya manye vyapasarati bhayaṃ yena sarvātmaiva ।
yattāvat tvatpraṇītāniha bhajanavidhīnāsthito mohamārge
dhāvannapyāvṛtākṣaḥ skhalati na kuhacid devadevākhilātman! ।।
bhūman! kāyena vācā muhurapi manasā tvadbalapreritātmā
yadyat kurve samastaṃ tadiha paratare tvayyasāvarpayāmi ।
jātyāpīha śvapākastvayi nihitamanaḥ karmavāgindriyārtha-
prāṇo viśvaṃ punīte na tu vimukhamanāstvatpadād vipravaryaḥ ।।
bhītirnāma dvitīyād bhavati nanu manaḥkalpitaṃ ca dvitīyaṃ
tenaikyābhyāsaśīlo hṛdayamiha yathāśakti buddhyā nirundhyām ।
māyāviddhe tu tasmin punarapi na tathā bhāti māyādhināthaṃ
tat tvāṃ bhaktyā mahatyā satatamanubhajannīśa! bhītiṃ vijahyām ।।
bhakterutpattivṛddhī tava caraṇajuṣaṃ saṅgamenaiva puṃsā-
māsādye puṇyabhājāṃ śriya iva jagati śrīmatāṃ saṅgamena ।
tatsaṅgo deva! bhūyānmama khalu satataṃ tanmukhādunmiṣaddhis-
tvanmāhātmyaprakārairbhavati ca sudṛḍhā bhaktiruddhūtapāpā ।।
śreyomārgeṣu bhaktāvadhikabahumatirjanmakarmāṇi bhūyo
gāyan kṣemāṇi nāmānyapi tadubhayataḥ pradrutaṃ pradrutātmā ।
udyaddhāsaḥ kadācit kuhācidapi rudan kvāpi garjan pragāya-
nnunmādīva pranṛtyannayi kuru karuṇāṃ lokabāhyaścareyam ।।
bhūtānyetāni bhūtātmakamapi sakalaṃ pakṣimatsyān mṛgādīn
martyān mitrāṇi śatrūnapi yamitamatistvanmayānyānamāni ।
tvatsevāyāṃ hi sidhyenmama tava kṛpayā bhaktidārḍhyaṃ virāgas-
tvattattvasyāvabodho'pi ca bhuvanapate! yatnabhedaṃ vinaiva ।।
no muhyan kṣuttṛḍādyairbhavasaraṇibhavaistvannilīnāśayatvā-
ccintāsātatyaśālī nimiṣalavamapi tvatpadādaprakampaḥ ।
iṣṭāniṣṭeṣu tuṣṭivyasanavirahito māyikatvāvabodhā-
jjyotsnābhistvannakhendoradhikaśiśiritenātmanā sañcareyam ।।
bhūteṣveṣu tvadaikyasmṛtisamadhigatau nādhikāro'dhunā cet
tvatprema tvatkamaitrī jaḍamatiṣu kṛpā dviṭsu bhūyādupekṣā ।
ārcāyāṃ vā samarcākutukamurutaraśraddhayā vardhatāṃ me
tvatsaṃsevī tathāpi drutamupalabhate bhaktalokottamatvam ।।
āvṛtya tvatsvarūpaṃ kṣitijalamarudādyātmanā vikṣipantī
jīvīn bhūyiṣṭhakarmāvalivivaśagatīn duḥkhajāle kṣipantī ।
tvanmāyā mābhibhūnmāmayi bhuvanapate! kalpate tatpraśāntyai
tvatpāde bhaktirevetyavadadayi vibho! siddhayogī prabuddhaḥ ।।
duḥkhānyālokya jantuṣvalamuditaviveko'hamācāryavaryā-
llabdhvā tvadrūpatattvaṃ guṇacaritakathādyudbhaktibhūmā ।
māyāmenāṃ taritvā paramasukhamaye tvatpade moditāhe
tasyāyaṃ pūrvaraṅgaḥ pavanapurapate! nāśayāśeṣarogān ।।
vaidaiḥ sarvāṇi karmāṇyaphalaparatayā varṇitānīti buddhvā
tāni tvayyarpitānyeva hi samanucaran yāni naiṣkarmyamīśa! ।
mā bhūd vedairniṣiddhe kuhacidapi manaḥkarmavācāḥ pravṛttir-
durvarjaṃ cedavāptaṃ tadapi khalu bhavatyarpaye citprakāśe ।।
yastvanyaḥ karmayomastava bhajanamayastatra cābhīṣṭamūrtiṃ
hṛdyāṃ sattvaikarūpāṃ dṛṣadi hṛdi mṛdi kvāpi vā bhāvayitvā ।
puṣpairmandhairnivedyairapi ca viracitaiḥ śaktito bhaktipūtair-
nityaṃ varyāṃ saparyāṃ vidadhadayi vibho! tvatprasādaṃ bhajeyam ।।
strīśūdrāstvatkathādiśravaṇavirahitā āsatāṃ te dayārhās-
tvatpādāsannayātān dvijakulajanuṣo hanta śocāmyaśāntān ।
vṛttyarthaṃ te yajanto bahukathitamapi tvāmanākarṇayanto
dṛptā vidyābhijātyaiḥ kimu na vidadhate tādṛśaḥ mā kṛthā mām ।।
papo'yaṃ kṛṣṇa! rāmetyabhilapati nijaṃ gūhituṃ diścāritraṃ
nirlajjasyāsya vācā bahutarakathanīyāni me vighnitāni ।
bhrātā me vandhyaśīlo bhajati kila sadā viṣṇumitthaṃ budhāṃste
nindantyuccairhasanti tvayi nihitaratīṃstādṛśaṃ mā kṛthā mām ।।
śvetacchāyaṃ kṛte tvāṃ munivaravapuṣaṃ prīṇayante tapobhi-
stretāyāṃ sruksruvādyaṅkitamaruṇatanuṃ yajñarūpaṃ yajante ।
sevante tantramārgairvilasadarigadaṃ dvāpare śyāmalāṅgaṃ
nīlaṃ saṅkīrtanādyairiha kalisamaye mānuṣāstvāṃ bhajante ।।
so'yaṃ kāleyakālo jayati muraripo! yatra saṅkīrtanādyair-
niryatnaireva mārgairakhilada! nacirāt tvatprasādaṃ bhajante ।
jātāstretākṛtādāvapi hi kila kalau sambhavaṃ kāmayante
daivāt tatraiva jātān viṣayaviṣarasairmā vibho! vañcayāstmān ।।
bhaktāstāvat kalau spurdramilabhuvi tato bhūriśastatra coccaiḥ
kāverīṃ tāmraparṇīman kila kṛtamālāṃ ca puṇyāṃ pratīcīm ।
hā māmapyetadantarbhavamapi ca vibho! kiñcidañcidrasaṃ tva-
yyāśāpāśairnibadhya bhramaya na magavan! pūraya tvanniṣevām ।।
dṛṣṭvā dharmadruhaṃ taṃ kalimapakaruṇaṃ prāṅ mahīkṣit parīkṣi-
ddhantuṃ vyākṛṣṭakhaḍgo'pi na vinihatavān sāravedī muṇāṃśāt ।
tvatsevādyāśu sidhyedasadiha na tathā tvatpare caiṣa bhīrur-
yattu prāgeva rogādibhirapaharate tatra hā śikṣayainam ।।
gaṅgā gītā ca gāyatryapi ca tulasikā gopikācandanaṃ tat
sālagrāmābhipūjā parapuruṣa! tathaikādaśī nāmavarṇāḥ ।
etānyaṣṭāpyayatnānyayi kalisamaye tvatprasādapravṛddhyā
kṣipraṃ muktipradānītyabhidadhurṛṣayasteṣu māṃ sajjayethāḥ ।।
devarṣīṇāṃ pit ṇāmapi na punarṛṇī kiṅgaro vā sa bhūman!
yo'sau sarvātmanā tvāṃ śaraṇamupagataḥ sarvakṛtyāni hitvā ।
tasyotpannaṃ vikarmāpyakhilamapanudasyeva cittasthitastvaṃ
tanme papotthatāpān pavanapurapate! rundi bhaktiṃ praṇīyāḥ ।।
bandhusnehaṃ vijahyāṃ tava hi karuṇayā tvayyupāveśitātmā
sarvaṃ tvaktvā careyaṃ sakalamapi jagad vīkṣya māyāvilāsam ।
nānātvād bhṛāntijanyāt sati khalu guṇadoṣāvabodhe vidhirvā
vyāsedho vā kathaṃ tau tvayi nihitamatervītavaiṣamyabuddheḥ ।।
kṣuttṛṣṇālopamātre satatakṛtadhiyo jantaghaḥ santyanantā-
stebhyo vijñānavattvāt puruṣa iha varastajjanirdurlabhaiva ।
tatrāpyātmātmanaḥ syāt suhṛdapi ca ripuryastvayi nyastacetā-
stāpocchitterupāthaṃ smarati sa hi suhṛt svātmavairī tato'nyaḥ ।।
tvatkāruṇye pravṛtte ka iva na hi gururlokavṛtte'pi bhūman!
sarvākrāntāpi bhūmirna hi calati tataḥ satkṣamāṃ śikṣayeyam ।
gṛhṇīyāmīśa! tattadviṣayaparicate'pyaprasaktiṃ samīrād
vyāptatvaṃ cātmano me gaganaguruvaśād bhātu nirlepatā ca ।।
svacchaḥ syāṃ pāvano'haṃ madhura udakavad vahnivanmā sma gṛhṇāṃ
sarvānnīno'pi doṣaṃ taruṣu tamiva māṃ sarvabhūteṣvaveyām ।
puṣṭirnaṣṭiḥ kalānāṃṃ śaśina iva tanornātmano'stīti vidyāṃ
toyādivyastamārtaṇḍavadapi ca tanuṣvekatāṃ tvatprasādāt ।।
snehād vyādhāstaputrapraṇayamṛtakapotīyito mā sma bhūvaṃ
prāptaṃ prāśnan saheya kṣudhamapi śayuvat sindhuvat syāmagādhaḥ ।
mā paptaṃ yoṣidādau śikhini śalabhavad bhṛṅgavat sārabhāgī
bhūyāsaṃ kintu tadvad dhanacayanavaśānmāhamīśa! praneśam ।।
mā badhyāsaṃ taruṇyā gaja iva vaśayā nārjayeyaṃ dhanaughaṃ
hartānyastaṃ hi mādhvīhara iva mṛgavanmā guhaṃ grāmyagītaiḥ ।
nātyāsajjeya bhojye jhaṣa iva baḍiśe piṅgalāvannirāśaḥ
supyāṃ bhartavyayogāt kurara iva vibho! sāmiṣo'nyairna hanyai ।।
varteya tyaktamānaḥ sukhamatiśiśuvannissahāyaścareyaṃ
kanyāyā ekaśeṣo valaya iva vibho! varjitānyonyaghoṣaḥ ।
tvaccitto nāvabudhyai paramiṣukṛdiva kṣmābhṛdāyānaghoṣaṃ
geheṣvanyapraṇīteṣvahiriva nivasānyundurormandireṣu ।।
tvayyeva tvatkṛtaṃ tvaṃ kṣapayasi jagadityūrṇanābhāt pratīyāṃ
tvaccintā tvatsvarūpaṃ kuruta iti dṛḍhaṃ śikṣeye peśakārāt ।
viḍbhasmātmā ca dehi bhavati guruvaro yo vivekaṃ viraktiṃ
dhatte sañcintyamāno mama tu bahurujāpīḍito'yaṃ viśeṣāt ।।
hī hī me dehamohaṃ tyaja pavanapurādhīśa! yatpremahetor-
gehe citte kalatrādiṣu ca vivāśitāstvatpadaṃ vismaranti ।
so'yaṃ vahneḥ śuno vā paramiha parataḥ sāmprataḥ cākṣikarṇa-
tvagjihvādyā vikarṣantyavaśamata itaḥ ko'pi na tvatpadābje ।।
durvāro dehamoho yadi punaradhunā tarhi niśśeṣarogān
hṛtvā bhaktiṃ dradhiṣṭhāṃ kuru tava padapaṅkeruhe paṅkajākṣa! ।
nūnaḥ nānābhavānte samadhigatamimaṃ muktidaṃ vipradehaṃ
kṣudre hā hanta mā mā kṣipa viṣayarase pāhi māṃ māruteśa! ।।
nānātvasthaulyakārśyādi tu guṇajavapussaṅgato'dhyāsitaṃ te
vahnerdāruprabhedeṣviva mahadaṇutādīptatāśāntatādi ।।
ācāryākhyādharasthāraṇisamanumilacchiṣyarūpottarāre-
ṇyāvedhodbhāsitena sphuṭataraparibodhāgninā dahyamāne ।
karmālīvāsanātatkṛtatanubhuvanabhrāntikāntārapūre
dāhyābhāvane vidyāśikhini ca virate tvanmayī khalvavasthā ।।
evaṃ tvatprāptito'nyo nahi khalu nikhilakleśahānerupāyo
naikāntātyantikāste kṛṣivadagadaṣāḍguṇyaṣaṭkarmayogāḥ ।
durvaikalyairakalyā api nigamapathāstatphalānyapyavāptā
mattāstvāṃ vismarantaḥ prasajati patane yāntyanantān viṣādān ।।
tvallokādanyalokaḥ kva nu bhayarahito yat parārdhadvayānte
tvadbhītaḥ sapyaloke'pi na sukhavasatiḥ padmabhūḥ padmanābhaḥ! ।
evambhāve tvadharmārjitabahutamasāṃ kā kathā nārakāṇāṃ
tanme tvaṃ chindhi bandhaṃ varada! kṛpaṇabandho! kṛpāpūrasindho! ।।
yāthārthyāt tvanmasyaiva hi mama na vibho! vastuto bandhamokṣau
māyāvidyātanubhyāṃ tava tu viracitau svapnabodhopamau tau ।
baddhe jīvadvimuktiṃ gatavati ca bhidā tāvatī tāvedeko
bhuṅkte dehadrumastho viṣayaphalarasān nāparo nirvyathātmā ।।
jīvanmuktatvamevaṃvidhamiti vacasā kiṃ phalaṃ dūradūre
tannāmāśuddhabuddherna ca laghu manasaḥ śodhanaṃ bhaktito'nyat ।
tanme viṣṇo! kṛṣīṣṭhāstvayi kṛtasakalaprārpaṇaṃ bhaktibhāraṃ
yena syāṃ maṅkṣu kiñcidguruvacanamilattvatprabodhastvadātmā ।।
śabdabrahmaṇyapīha prayatitamanasastvāṃ na jānanti kecit
kaṣṭaṃ vandhyaśramāste cirataramiha gāṃ bibhrate niṣprasūtim ।
yasyāḥ viśvābhirāmāḥ sakalamalaaharā divyalīlāvatārāḥ
saccitsāndraṃ ca rūpaṃ tava na nigaditaṃ tāṃ na vācaṃ bhriyāsam ।।
yo yāvān yādṛśo vā tvamiti kimapi naivāvagacchāmi bhūma-
nnevañcānanyabhāvastvadanubhajanamevādriye caidyavairin! ।
tvalliṅgānāṃ tvadaṅghripriyajanasadasāṃ darśanasparśanādir-
bhayānme tvatprapūjānatinutiguṇakarmānukīrtyādaro'pi ।।
yadyallabhyeta tattat tava samupahṛtaṃ deva! dāso'smi te'haṃ
tvadgehonmārjanādyaṃ bhavatu mama muhuḥ karma nirmāyameva ।
sūryāgnibrāhmaṇātmādisu lasitacaturbāhumārādhaye tvāṃ
tvatpremārdratvarūpo mama satatamabhiṣyandatāṃ bhaktiyogaḥ ।।
ekyaṃ te dānohimavrataniyamatapassāṅkhyayogairdurāpaṃ
tvatsaṅgenaiva gopyaḥ kila sukṛtitamāḥ prāpurānandasāndram ।
bhakteṣvanyeṣu bhūyassvapi bahumanuṣe bhaktimeva tvamāsāṃ
tanme tvadbhaktimeva draḍhaya hara gadān kṛṣṇa! vātālayeśa! ।।
ādau hairaṇyagabhīṃ tanumavikalajīvātmikāmāsthitastvaṃ
jīvatvaṃ prāpya māyāguṇagaṇakhacito vartase viśvayone! ।
tatrodvṛddhena sattvena tu gaṇayugalaṃ bhaktibhāvaṃ gatena-
cchitvā sattvaṃ ca hitvā punaranupahito vartitāhe tvameva ।।
sattvonmeṣāt kadācit khalu viṣayarase doṣabodhe'pi bhūman!
bhūyo'pyeṣu pravṛttiḥ satamasi rajasi proddhate durnivārā ।
cittaṃ tāvad guṇāśca grathitamiha mithastāni sarvāṇi roddhuṃ
turye tvayyekabhaktiḥ śaraṇamiti bhavān haṃsārūpī nyagādīt ।।
santi śreyāṃsi bhūyāṃsyapi rucibhidayā karmiṇāṃ nirmitāni
kṣudrānandāśca sāntā bahuvidhagatayaḥ kṛṣṇa! tebhyo bhaveyuḥ ।
tvaṃ cācakhyātha sakhye nanu mahitatamāṃ śreyasāṃ bhaktimekāṃ
tvadbhaktyānandatulyaḥ khalu viṣayajuṣāṃ sammadaḥ kena vā syāt ।।
tvadbhaktyā tuṣṭabuddheḥ sukhamiha carato vicyutāśasya cāśāḥ
sarvāḥ syuḥ saukhyamayyaḥ salilakuharagasyeva toyaikamayyaḥ ।
so'yaṃ khalvindralokaṃ kamalajabhavanaṃ yogasiddhīśca hṛdyā
nākāṅkṣatyetadāstāṃ svayamanupatite mokṣasaukhye'pyanīhaḥ ।।
tvadbhakto bādhyamāno'pi ca viṣayarasairindriyāśāntihetor-
bhaktyaivākramyamāṇaiḥ punarapi khalu tairdurbalairnābhijayyaḥ ।
saptārcirdīpitārcirdahati kila yathā bhūridāruprapañcaṃ
tvadbhaktyoghe tathaiva pradahati duritaṃ durmadaḥ kvendriyāṇām ।।
cittārdrībhāvavamuccairvapuṣi ca pulakaṃ harṣabāṣyaṃ ca hitvā
cittaṃ śudhyet kathaṃ vā kimu bahutapasā vidyayā vītabhakteḥ ।
tvadgāthāsvādasiddhāñjanasatatamarīmṛjyamāno'yamātmā
cakṣurvat tattvasūkṣmaṃ bhajati na tu tathābhyastayā tarkakoṭyā ।।
dhyānaṃ te śīlayeyaṃ samatanusukhabaddhāsano nāsikāgra-
nyastākṣaḥ pūrakādyairjitapavanapathaścittapadmaṃ tvavāñcam ।
ūrdhvāgraṃ bhavayitvā ravividhuśikhinaḥ saṃvicintyopariṣṭāt
tatrasthaṃ bhāvaye tvāṃ sajalajaladharaśyāmalaṃ komalāṅgam ।।
ānīlaślakṣṇakeśaṃ jvalitamakarasatkuṇḍalaṃ mandahāsa-
syandārdraṃ kaustubhaśrīparigatavanamāloruhārābhirāmam ।
śrīvatsāṅkaṃ subāhuṃ mṛdulasadudaraṃ kāñcanacchāyacelaṃ
cārusnigdhorumambhoruhalalitapadaṃ bhāvayeyaṃ bhavantam ।।
sarvāṅgeṣvaṅga! raṅgatkutukamatimuhurdhārayannīśa! cittaṃ
tatrāpyekatra yuñje vadanasarasije sundare mandahāse ।
tatrālīnaṃ tu cetaḥ paramasukhacidadvaitarūpe vitanva-
nnanyanno cintayeyaṃ muhuriti samupārūḍhayogo bhaveyam ।।
itthaṃ tvaddhyānayoge sati punaraṇimādyaṣṭasaṃsiddhayastā
dūraśrutyādayo'pi hyahamahamikayā sampateyurmurāre! ।
tvatsamprāptau vilambāvahamakhimidaṃ nādriye kāmaye'haṃ
tvāmevānandapūrṇaṃ pavanapurapate! pāhi māṃ sarvatāpāt ।।
tvaṃ hi brahmaiva sākṣāt paramurumahimannakṣarāṇāmakāra-
stāro mantreṣu rājñāṃ manurasi muniṣu tvaṃ bhṛgurnārado'pi ।
prahlādo dānavānāṃ paśuṣu ca surabhiḥ pakṣiṇāṃ vainateyo
nāgānāmasyanantaḥ surasaridapi ca srotasāṃ viśvamūrte! ।।
brahmaṇyānāṃ balistvaṃ kratuṣu ca japayajño'so vīreṣu pārtho
bhaktānāmuddhavastvaṃ balamasi balināṃ dhāma tejasvināṃ tvam ।
nāstyantastvadvibhūtervikasadatiśayaṃ vastu sarvaṃ tvameva
tvaṃ jīvastvaṃ pradhānaṃ yadiha bhavadṛte tanna kiñcit prapañce ।।
dharmaṃ varṇāśramāṇāṃ śrutipathavihitaṃ tvatparatvena bhaktyā
kurvanto'ntarvirāge vikasati śanakaiḥ santyajanto labhante ।
sattāsphūrtipriyatvātmakamakhilapadārtheṣu bhinneṣvabhinnaṃ
nirmūlaṃ viśvamūlaṃ paramamahamiti tvadvibodhaṃ viśuddham ।।
jñānaṃ karmāpi bhaktistritayamiha bhavatprāpakaṃ tatra tāvad
nirviṇṇānāmaśeṣe viṣaya iha bhaved jñānayoge'dhikāraḥ ।
saktānāṃ karmayogastvayi hi vinihito ye tu nātyantasaktā
nāpyatyantaṃ viraktāstvayi ca dhṛtarasā bhaktiyogo hyamīṣām ।।
jñānaṃ tvadbhaktatāṃ vā laghu sukṛtavaśānmartyaloke labhante
tasmāt tatraiva janma spṛhayati bhagavan! nākago nārako vā ।
āviṣṭaṃ māṃ tu daivād bhavajalanidhipotāyite martyadehe
tvaṃ kṛtvā karṇadhāraṃ gurumanuguṇavātāyitastārayethāḥ ।।
avyaktaṃ mārgayantaḥ śrutibhirapi nayaiḥ kevalajñānalubdhāḥ
kliśyante'tīva siddhiṃ bahutarajanuṣāmanta evāpnuvanti ।
durasthaḥ karmayogo'pi ca paramaphale nanvayaṃ bhaktiyoga-
stvāmūlādeva hṛdyastvaritamayi! bhavatprāpako vardhatāṃ me ।।
jñānāyaivātiyatnaṃ munirapavadate brahmatattvaṃ tu śṛṇvan
gāḍhaṃ tvatpādabhaktiṃ śaraṇamayati yastasya muktiḥ karāgre ।
tvaddhyāne'pīha tulyā punarasukaratā cittacāñcalyaheto-
rabhyāsādāśu śakyaṃ vaśayituṃ tvatkṛpācārutābhyām ।।
nirviṇṇaḥ karmamārge khalu viṣamatame tvatkathādau ca gāḍhaṃ
jātaśraddho'pi kāmānayi bhuvanapate! naiva śaknomi hātum ।
tad bhūyo niścayena tvayi nihitamanā doṣabuddhyā bhajaṃstān
puṣṇīyāṃ bhaktimeva tvayi hṛdayagate maṅkṣu naṅkṣyanti saṅgāḥ ।।
kaścit kleśārjitārthakṣayavimalamatirnudyamāno janaudhaiḥ
prāgevaṃ prāhi vipro na khalu mama janaḥ kālakarmagrahā vā ।
ceto me duḥkhahetustadiha guṇagaṇaṃ bhāvayat sarvakārī-
tyuktvā śānto gatastvāṃ mama ca kuru vibho! tādṛśīṃ cittaśāntim ।।
elaḥ prāgurvaśīṃ pratyativivaśamanāḥ sevamānaściraṃ tāṃ
gāḍhaṃ nirvidya bhūyo yuvatisukhamidaṃ kṣudrameveti gāyan ।
tvadbhaktiṃ prāpya pūrṇaḥ sukhataramacarat tadvaduddhūya saṅgaṃ
bhaktottaṃsaṃ kriyā māṃ pavanapurapate! hanta me rundhirogān ।।
traiguṇyād bhinnarūpaṃ bhavati hi bhuvane hīnamadhyottamaṃ ya-
jñānaṃ śraddhā ca kartā vasatirapi sukhaṃ karma cāhārabhedāḥ ।
tvatkṣetratvanniṣevādi tu yadiha punastvatparaṃ tattu sarvaṃ
prāhurnairguṇyaniṣṭhaṃ tadanubhajanato maṅkṣu siddho bhaveyam ।।
tvayyeva nyastacittaḥ sukhamayi vicaran sarvaceṣṭāstvadarthaṃ
tvadbhaktaiḥ sevyamānānapi caritacarānāśrayan puṃṇyadeśān ।
dasyau vipre gṛhādiṣvapi ca samamatirmucyamānāvamāna-
spardhāsūyādidoṣaḥ satatamakhilabhūteṣu sampūjaye tvām ।।
tvadbhāvo yāvadeṣu sphurati na viśadaṃ tāvadevaṃ hyupāstiṃ
kurvannaikātmyabodhe jhaṭiti vikasati tvanmayo'haṃ careyam ।
tvaddharmasyāsya tāvat kimapi na bhagavan! prastutasya praṇāśa-
stasmāt sarvātmanaiva pradiśa mama vibho! bhaktimārgaṃ manojham ।।
taṃ cainaṃ bhaktiyogaṃ draḍhayitumayi! me sādhyamārogyamāyur-
diṣṭyā tatrāpi sevyaṃ tava caraṇamaho bheṣajāyeva dugdham ।
mārkaṇḍeyo hi pūrvaṃ gaṇakanigaditadvādaśābdāyuruccaiḥ
sevitvā vatsaraṃ tvāṃ tava bhaṭanivahairdrāvayāmāsa mṛtyum ।।

mārkaṇḍeyaścirāyuḥ sa khalu punarapi tvatparaḥ puṣpabhadrā-
tīre ninye tapasyannatulasukharatiḥ ṣaṭ tu manvantarāṇi ।
devendraḥ saptamastaṃ surayuvatimarunmanmathairmohayiṣyan
yogoṣmapluṣyamāṇairna tu punaraśakat tvajjanaṃ nirjayet kaḥ ।।
prītyā nārāyaṇākhyastvamatha narasakhaḥ prāptavānasya pārśvaṃ
tuṣṭyā toṣṭūyamānaḥ sa tu vividhavarairlobhito nānumene ।
draṣṭuṃ māyāṃ tvadīyāṃ kila punaravṛṇod bhaktitṛptāntarātmā
māyāduḥkhānabhijñastadapi mṛgayate nūnamāścaryahetoḥ ।।
yāte tvayyāśu vātākulajaladagalattotapūrṇātighūrṇa-
tsaptārṇorāśimagne jagati sa tu jale sambhraman varṣakoṭīḥ ।
dīnaḥ praikṣiṣṭa dūre vaṭadalaśayanaṃ kañcidāścaryabālaṃ
tvāmeva śyāmalāṅgaṃ vadanasarasijanyastapādāṅgulīkam ।।
dṛṣṭvā tvāṃ hṛṣṭaromā tvaritamabhigataḥ spraṣṭukāmo munīndraḥ
śvāsenāntarniviṣṭaḥ punariha sakalaṃ dṛṣṭavān viṣṭapaugham ।
bhūyo'pi śvāsavātairbahiranupatito vīkṣitastvatkaṭākṣair-
modādāśleṣṭukāmastvayi pihitatanau svāśrame prāgvadāsīt ।।
gauryā sārdhaṃ tadagre purabhidatha gatastvatpriyaprekṣaṇārthī
siddhānevāsya dattvā svayamayamajarāmṛtyutādīn gato'bhūt ।
evaṃ tvatsevayaiva smararipurapi sa prīyate yena tasmā-
nmūrtitrayyātmakastvaṃ nanu sakalaniyanteti suvyaktamāsīt ।।
tryaṃśe'smin satyaloke vidhiharipurabhinmandirāṇyūrdhvamūrdhvaṃ
tebhyo'pyūrdhvaṃ tu māyāvikṛtivirahito bhāti vaikuṇṭhalokaḥ ।
tatra tvaṃ kāraṇāmbhasyapi paśupakule śuddhasattvaikarūpī
saccidbrahmādvayātmā pavanapurapate! pāhi māṃ sarvarogāt ।।
yasminnetad vibhātaṃ yata idamabhavad yena cedaṃ ya etad
yo'smāduttīrṇarūpaḥ khalu sakalamidaṃ bhāsitaṃ yasya bhāsā ।
yo vācāṃ dūradūre punarapi manasāṃ yasya devā nunīndrā
no vidyustattvarūpaṃ kimu punarapare kṛṣṇa! tasmai namaste ।।
janmātho karma nāma sphuṭamiha guṇadoṣādikaṃ vā na yasmin
lokānāmūteya yaḥ svayamanubhajate tāni māyānusārī ।
bibracchaktīrarūpo'pi ca bahutararūpo'vabhātyaddhutātmā
tasmai kaivalyadhāmne pararasaparipūrṇāya viṣṇo! namaste ।।
no tiryañcaṃ na martyaṃ na ca suramasuraṃ na striyaṃ no pumāṃsaṃ
na dravyaṃ karma jātiṃ guṇamapi sadasad vāpi te rūpamāhuḥ ।
śiṣṭaṃ yat syānniṣedhe sati nigamaśatairlakṣaṇāvṛttitastat
kṛccheṇāvedyamānaṃ paramasukhamayaṃ bhāti tasmai namaste ।।
māyāyāṃ bimbitastvaṃ sṛjasi mahadahaṅkāratanmātrabhedair-
bhūtagrāmendriyādyairapi sakalajagat svapnasaṅkalpakalpam ।
bhūyaḥ saṃhṛtya sarvaṃ kamaṭha iva padānyātmanā kālaśaktyā
gambhīre jāyamāne tamasi vitimiro bhāsi tasmai namaste ।।
śabdabrahmeti karmetyaṇuriti bhagavan! kāla ityālapanti
tvāmekaṃ viśvahetuṃ sakalamayatayā sarvathā kalpyamānam ।
vedāntairyat tu gītaṃ puruṣaparacidātmābhidhaṃ tat tu tattvaṃ
prekṣāmātreṇa mūlaprakṛtivikṛtikṛt kṛṣṇa! tasmai namaste ।।
sattvenāsattayā vā na ca khalu sadasattvena nirvācyarūpā
dhatte yāsāvavidyā guṇaphaṇimativad viśvadṛśyāvabhāsam ।
vidyātvaṃ saiva yātā śrutivacanalavairyatkṛpāsyandalābhe
saṃsārāraṇyasadyastruṭanaparaśutāmeti tasmai namaste ।।
bhūṣāsu svarṇavad vā jagati ghaṭaśarāvādike mṛttikāvat
tattve sañcintyamāne sphurati tadadhunāpyadvitīyaṃ vapuste ।
svapnadraṣṭuḥ prabodhe timiralayavidhau jīrṇarajjośca yadvad
vidyālābhe tathaiva sphuṭamapi vikaset kṛṣṇa! tasmai namaste ।।
yadbhītyodeti sūryo dahati ca dahano vāti vāyustathānye
yadbhītāḥ padmajādyāḥ punarucitabalīnāharante'nukālam ।
yenaivāropitāḥ prāṅ nijapadamapi te cyāvitāraśca paścāt
tasmai viśvaṃ niyantre vayamapi bhavate kṛṣṇa! kurmaḥ praṇāmam ।।
trailokyaṃ bhāvayantaṃ triguṇamayamidaṃ tryakṣarasyaikavācyaṃ
trīśānāmaikyarūpaṃ tribhirapi nigamairgīyamānasvarūpam ।
tisro'vasthā vidantaṃ triyugajanijuṣaṃ trikramakrāntaviśvaṃ
traikālye bhedahīnaṃ tribhirahamaniśaṃ yogabhedairbhaje tvām ।।
satyaṃ śuddhaṃ vibuddhaṃ jayati tava vapurnityamuktaṃ nirīhaṃ
nirdvandvaṃ nirvikāraṃ nikhilaguṇagaṇavyañjanādhārabhūtam ।
nirmūlaṃ nirmalaṃ tanniravadhimahimollāsi nirlīnamantar-
nissaṅgānāṃ munīnāṃ nirupamaparamānandasāndraprakāśam ।।
durvāraṃ dvādaśāraṃ triśataparimilatṣaṣṭiparvābhivītaṃ
saṃbhṛāmyat krūravegaṃ kṣaṇamanu jagadācchidya sandhāvamānam ।
cakraṃ te kālarūpaṃ vyathayatu na tu māṃ tvatpadaikāvalambaṃ
viṣṇo! kāruṇyasindho! pavanapurapate! pāhi sarvāmayaughāt ।।
viṣṇorvīryāṇi ko vā kathayatu dharaṇeḥ kaśca reṇūn mimīte
yasyaivāṅghritrayeṇa trijagadabhimitaṃ modate pūrṇasampat ।
yo'sau viśvāni dhatte priyamiha paramaṃ dhāma tasyābhiyāyāṃ
tadbhaktā yatra mādyantyamṛtarasamarandasya yatra pravāhaḥ ।।
ādyāyāśeṣakartre pratinimiṣanavīnāya bhartre vibhūter-
bhaktātmā viṣṇave yaḥ prādiśati havirādīni yajñārcanādau ।
kṛṣṇādyaṃ janma vā mahadiha mahato varṇayet so'yameva
prītaḥ pūrṇo yaśobhistvaritamabhisaret prāpyamante padaṃ tat ।।
he stotāraḥ! kavīndrāstamiha khalu yathā cetayadhve tathaiva
vyaktaṃ vedasya sāraṃ praṇuvata jananopāttalīlākathābhiḥ ।
jānantaścāsya nāmānyakhilasukhakarāṇīti saṅkīrtayadhvaṃ
he viṣṇo! kīrtanādyaistava khalu mahatastattvabodhaṃ bhajeyam ।।
viṣṇoḥ karmāṇi sampaśyata manasi sadā yaiḥ sa dharmānabadhnād
yānīndrasyaiṣa bhṛtyaḥ priyasakha iva ca vyātanot kṣemakārī ।
vīkṣante yogasiddhāḥ parapadamaniśaṃ pasya samyakprakāśaṃ
viprendrā jāgarūkāḥ kṛtabahunutayo yacca nirbhāsayante ।।
no jāto jāyamāno'pi ca samadhigatastvanmahimno'vasānaṃ
deva! śreyāṃsi vidvān pratimuhurapi te nāma śaṃsāmi viṣṇo! ।
taṃ tvāṃ saṃstaumi nānāvidhanutivacanairasya lokatrayasyā-
pyūrdhvaṃ vibhrājamāne viracitavasatiṃ tatra vaikuṇṭhaloke ।।
āpaḥ sṛṣṭyādijanyāḥ prathamamayi vibho! garbhadeśe dadhustvāṃ
yatra tvayyeva jīvā jalaśayana! hare! saṅgatā ekyamāpan ।
tasyājasya prabho! te vinihitamabhavat padmamekaṃ hi nābhau
dikpatraṃ yat kilāhuḥ kanakadharaṇibhṛtkarṇikaṃ lokarūpam ।।
he lokā viṣṇuretad bhavanamajanayat tanna jānītha yūyaṃ
yuṣmākaṃ hyantarasthaṃ kimapi tadaparaṃ vidyate viṣṇurūpam ।
nīhāraprakhyamāyāparivṛtamanaso mohitā nāmarūpaiḥ
prāṇaprītyaikatṛptāścaratha makhaparā hanta necchā mukunde ।।
mūrdhnāmakṣaṇāṃ padānāṃ vahasi khalu sahasrāṇi sampūrya viśvaṃ
tat protkramyāpi tiṣṭhan parimitavivare bhāsi cittāntare'pi ।
bhūtaṃ bhavyaṃ ca sarvaṃ parapuruṣa! bhavān kiñca dehendriyādi-
ṣvāviṣṭo hyudgatatvādamṛtasukharasaṃ cānubhuṅkṣe tvameva ।।
yat tu trailokyarūpaṃ dadhadapi ca tatonirgatānantaśuddha-
jñānātmā vartase tvaṃ tava khalu mahimā so'pi tāvān kimanyat ।
stokaste bhāga evākhilabhuvanatayā dṛśyate tryaṃśakalpaṃ
bhūyiṣṭhaṃ sāndramodātmakamupari tato bhāti tasmai namaste ।।
avyaktaṃ te svarūpaṃ duradhigamatamaṃ tat tu śuddhaikasattvaṃ
vyaktaṃ cāpyetadeva sphuṭamamṛtarasāmbhodhikallolatulyam ।
sarvotkṛṣṭāmabhīṣṭāṃ tadiha guṇaramenaiva cittaṃ harantīṃ
mūrtiṃ te saṃśraye'haṃ pavanapurapate! pāhi māṃ kṛṣṇa! rogāt ।।
agre paśyāmi tejo nibiḍatarakalāyāvalīlobhanīyaṃ
pīyūṣāplāvito'haṃ tadanu tadudare divyakaiśoraveṣam ।
tāruṇyārambharamyaṃ paramasukharasāsvādaromāñcitāṅgai-
rāvītaṃ nāradādyaivilasadupaniṣatsundarīmaṇḍalaiśca ।।
nīlābhaṃ kuñcitāgraṃ ghanamamalataraṃ saṃyataṃ cārubhaṅgyā
ratnottaṃsābhirāmaṃ valayitamudayaccandrakaiḥ piñchajālaiḥ ।
mandārasraṅnivītaṃ tava pṛthukabarībhāramālokaye'haṃ
snigdhaścetordhvapuṇḍrāmapi ca sulalitāṃ phālabālenduvīthīm ।।
hṛdyaṃ pūrṇānukampārṇavamṛdulaharīcañcalabhrūvilāsai-
rānīlasnigdhapakṣmāvaliparilasitaṃ netrayugmaṃ vibho! te ।
sāndracchāyaṃ viśālāruṇakamaladalākāramāmugdhatāraṃ
kāruṇyālokalīlāśiśiritabhuvanaṃ kṣipyatāṃ mayyanāthe ।।
uttuṅgollāsināsaṃ harimaṇimukuraprollasadgaṇḍapālī-
vyālolatykarṇapāśāñcitamakaramaṇīkuṇḍaladvandvadīpram ।
unmīladdantapaṅktisphuradaruṇataracchāyabimbādharāntaḥ-
prītiprasyandimandasmitaśiśirataraṃ vaktramudbhāsatāṃ me ।।
bāhudvandvena ratnojjvalavalayabhṛtā śoṇapāṇipravāle-
nopāttāṃ veṇunālīṃ prasṛtanakhamayūkhāṅgulīsaṅgaśārām ।
kṛtvā vaktrāravindre sumadhuravikasadrāgamudbhāvyamānaiḥ
śabdabrahmāmṛtaistvaṃ śiśiritabhuvanaiḥ siñca me karṇavīthīm ।।
utsarpatkaustubhaśrūtatibhiraruṇitaṃ komalaṃ kaṇṭhadeśaṃ
vakṣaḥ śrīvatsaramyaṃ taralatarasamuddīprahārapratānam ।
nānāvarṇaprasūnāvalikisalayinīṃ vanyamālāṃ vilola-
llolambāṃ lambamānāmurasi tava tathā bhāvaye ratnamālām ।।
aṅge pañcāṅkarāgairatiśayavikasatsaurabhākṛṣṭalokaṃ
līnānekatrilokīvitatimapi kṛśāṃ bibhrataṃ madhyavallīm ।
śakrāśmanyastataptojjvalakanakanibhaṃ pītacelaṃ dadhānaṃ
dhyāyāmi dīptaraśmisphuṭamaṇiraśanākiṅgiṇīmaṇḍitaṃ tvām ।।
ūrū cārū tavorū ghanamasṛṇarucau cittacorau ramāyā
viśvakṣobhaṃ viśaṅkya dhruvamaniśamubhau pītacelāvṛtāṅgau ।
ānamrāṇāṃ purastānnyasanadhṛtasamastārthapālīsamudga-
cchāyāṃ jānudviyaṃ ca kramapṛthulamanojñe ca jaṅghe niṣeve ।।
mañjīraṃ mañjunādairiva padabhajanaṃ śreya ityālapantaṃ
pādāgraṃ bhrāntimajjatpraṇatajanamanomandaroddhārakūrmam ।
uttuṅgātāmrarājannakharahimakarajyotsnayā cāśritānāṃ
santāpadhvāntahattrīṃ tatimanukalaye maṅgalāmaṅgulīnām ।।
yogīndrāṇāṃ tvadaṅgeṣvadhikasumadhuraṃ muktibhājāṃ nivāso
bhaktānāṃ kāmavarṣadyutarukisalayaṃ nātha! te pādamūlam ।
nityaṃ cittasthitaṃ me pavanapurapate! kṛṣṇa! kāruṇyasindho!
hṛtvā niḥśeṣatāpān pradiśatu paramānandasandohalakṣmīm ।।
ajñātvā te mahattvaṃ yadiha nigaditaṃ viśvanātha! kṣamethāḥ
stotraṃ caitat sahasrottaramadhikataraṃ tvatprsādāya bhūyāt ।
dvedhā nārāyaṇīyaṃ śrutiṣu ca januṣā stutyatāvarṇanena
sphītaṃ līlāvatārairidamiha kurutāmāyurārogyasaukhyam