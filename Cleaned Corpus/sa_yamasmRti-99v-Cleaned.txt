Laghuyamasmṛti 

oṃ tatsadbrahmaṇe namaḥ ।

śrutismṛtyuditaṃ dharmaṃ varṇānām anupūrvaśaḥ ।
prābravīd ṛṣibhiḥ pṛṣṭo munīnām agraṇīr yamaḥ ।। 

yo bhuñjāno aśucir vāpi caṇḍālaṃ patitaṃ spṛśet ।
krodhād ajñānato vāpi tasya vakṣyāmi niṣkṛtim ।। 

ṣaḍrātraṃ vā trirātraṃ vā yathāsaṃkhyaṃ samācaret ।
snātvā triṣavaṇaṃ vipraḥ pañcagavyena śudhyati ।। 

bhuñjānasya tu viprasya kadācit sravate gudam ।
ucchiṣṭatve aśucitve ca tasya śaucaṃ vinirdiśet ।। 

pūrvaṃ kṛtvā dvijaḥ śaucaṃ paścād apa upaspṛśet ।
ahorātroṣito bhūtvā pañcagavyena śudhyati ।। 

nigiranyadi meheta bhuktvā vā mehane kṛte ।
ahorātroṣito bhūtvā juhuyāt sarpiṣāhutīḥ ।। 

yadā bhojanakāle syād aśucir brāhmaṇaḥ kvacit ।
bhūmau nidhāya tad grāsaṃ snātvā śuddhim avāpnuyāt ।। 

bhakṣayitvā tu tad grāsam upavāsena śudhyati ।
aśitvā caiva tat sarvaṃ trirātreṇaiva śudhyati ।। 

aśnataś ced virekaḥ syād asvasthas triśataṃ japet ।
svasthas trīṇi sahasrāṇi gāyatryāḥ śodhanaṃ param ।। 

caṇḍālaiḥ śvapacaiḥ spṛṣṭo viṇmūtre tu kṛte dvijaḥ ।
trirātraṃ tu prakurvīta bhuktvocchiṣṭaḥ ṣaḍ ācaret ।। 

udakyāṃ sūtikāṃ vāpi saṃspṛśed antyajo yadi ।
trirātreṇa viśuddhiḥ syād iti śātātapo abravīt ।। 

rajasvalā tu saṃspṛṣṭā śvamātaṅgādivāyasaiḥ ।
nirāhārā śucis tiṣṭhet kālasnānena śudhyati ।। 

rajasvale yadā nāryāv anyonyaṃ spṛśate kvacit ।
śudhyataḥ pañcagavyena brahmakūrcena copari ।। 

ucchiṣṭena ca saṃspṛṣṭā kadācit strī rajasvalā ।
kṛcchreṇa śuddhim āpnoti śūdrā dānopavāsataḥ ।। 

anucchiṣṭena saṃspṛṣṭe snānaṃ yena vidhīyate ।
tenaivocchiṣṭasaṃspṛṣṭaḥ prājāpatyaṃ samācaret ।। 

ṛtau tu garbhaśaṅkitvāt snānaṃ maithuninaḥ smṛtam ।
anṛtau tu striyaṃ gatvā śaucaṃ mūtrapurīṣavat ।। 

ubhāv apy aśucī syātāṃ daṃpatī śayanaṃ gatau ।
śayanād utthitā nārī śuciḥ syād aśuciḥ pumān ।। 

bhartuḥ śarīraṃ śuśrūṣāṃ daurātmyād aprakurvatī ।
daṇḍyā dvādaśakaṃ nārī varṣaṃ tyājyā dhanaṃ vinā ।। 

tyajanto apatitān bandhūn daṇḍyā uttamasāhasam ।
pitā hi patitaḥ kāmaṃ na tu mātā kadācana ।। 

ātmānaṃ ghātayed yas tu rajjvādibhir upakramaiḥ ।
mṛto amedhyena leptavyo jīvato dviśataṃ damaḥ ।। 

daṇḍyās tat putramitrāṇi pratyekaṃ paṇikaṃ damam ।
prāyaścittaṃ tataḥ kuryur yathā śāstrapracoditam ।। 

jalādyudbandhanabhraṣṭāḥ pravrajyānāśakacyutāḥ ।
viṣaprapatanaprāyaśastraghātahatāś ca ye ।। 

navaite pratyavasitāḥ sarvalokabahiṣkṛtāḥ ।
cāndrāyaṇena śudhyanti taptakṛcchradvayena vā ।। 

ubhayāvasitaḥ pāpaḥ śyāmāc chabalakāc cyutaḥ ।
cāndrāyaṇābhyāṃ śudhyeta dattvā dhenuṃ tathā vṛṣam ।। 

śvaśṛgālaplavaṅgādyair mānuṣaiś ca ratiṃ vinā ।
daṣṭaḥ snātvā śuciḥ sadyo divā saṃdhyāsu rātriṣu ।। 

ajñānād brāhmaṇo bhuktvā caṇḍālānnaṃ kadācana ।
gomūtrayāvakāhāro māsārdhena viśudhyati ।। 

gobrāhmaṇagṛhaṃ dagdhā mṛtaṃ codbandhanādinā ।
pāśāṃś chittvā tathā tasya kṛcchram ekaṃ cared dvijaḥ ।। 

caṇḍālapukkasānāṃ ca bhuktvā gatvā ca yoṣitam ।
kṛcchrābdam ācarej jñānād ajñānād aindavadvayam ।। 

kāpālikānnabhoktṝṇāṃ tannārīgāmināṃ tathā ।
kṛcchrābdam ācarej jñānād ajñānād aindavadvayam ।। 

agamyāgamane vipro madyagomāṃsabhaksaṇe ।
taptakṛcchraparikṣipto mauñjī homena śudhyati ।। 

mahāpātakakartāraś catvāro apy aviśeṣataḥ ।
agniṃ praviśya śudhyanti sthitvā vā mahati kratau ।। 

rahasyakaraṇe apy evaṃ māsam abhyasya pūruṣaḥ ।
aghamarṣaṇasūktaṃ vā śudhyed antarjale sthitaḥ ।। 

rajakaś carmakāraś ca naṭo buruḍa eva ca ।
kaivartamedabhillāś ca saptaite antyajāḥ smṛtāḥ ।। 

bhuktvā caiṣāṃ striyo gatvā pītvāpaḥ pratigṛhya ca ।
kṛcchrābdam ācarej jñānād ajñānād aindavadvayam ।। 

mātaraṃ gurupatnīṃ ca svasṛduhitarau snuṣām ।
gatvaitāḥ praviśed agniṃ nānyā śuddhir vidhīyate ।। 

rājñāṃ pravrajitāṃ dhātrīṃ tathā varṇottamām api ।
kṛcchradvayaṃ prakurvīta sa gotrām abhigamya ca ।। 

anyāsu pitṛgotrāsu mātṛgotragatāsv api ।
paradāreṣu sarveṣu kṛcchraṃ sāṃtapanaṃ caret ।। 

veśyābhigamane pāpaṃ vyapohanti dvijātayaḥ ।
pītvā sakṛt sutaptaṃ ca pañcarātraṃ kuśodakam ।। 

gurutalpavrataṃ kecit kecid brahmahaṇo vratam ।
goghnasya kecid icchanti kecic caivāvakīrṇinaḥ ।। 

daṇḍād ūrdhvaprahāreṇa yas tu gāṃ vinipātayet ।
dviguṇaṃ go vrataṃ tasya prāyaścittaṃ vinirdiśet ।। 

aṅguṣṭhamātrasthūlas tu bāhumātrapramāṇakaḥ ।
sārdraś ca sa palāśaś ca godaṇḍaḥ parikīrtitaḥ ।। 

gavāṃ nipātane caiva garbho api saṃpated yadi ।
ekaikaśaś caret kṛcchraṃ yathā pūrvaṃ tathā punaḥ ।। 

pādam utpannamātre tu dvau pādau gātrasaṃbhave ।
pādonaṃ kṛcchram ācaṣṭe hatvā garbham acetanam ।। 

aṅgapratyaṅgasaṃpūrṇe garbhe retaḥ samanvite ।
ekaikaśaś caret kṛcchram eṣā goghnasya niṣkṛtiḥ ।। 

bandhane rodhane caiva pāṣāṇe vā gavāṃ rujā ।
saṃpadyate cen maraṇaṃ nimittī naiva lipyate ।। 

mūrchitaḥ patito vāpi daṇḍenābhihatas tathā ।
utthāya ṣaṭpadaṃ gacchet sapta pañca daśāpi vā ।। 

grāsaṃ vā yadi gṛhṇīyāt toyaṃ vāpi pibed yadi ।
pūrvavyādhipranaṣṭānāṃ prāyaścittaṃ na vidyate ।। 

kāṣṭhaloṣṭāśmabhir gāvaḥ śastrair vā nihatā yadi ।
prāyaścittaṃ kathaṃ tatra śāstre śāstre nigadyate ।। 

kāṣṭhe sāṃtapanaṃ kuryāt prājāpatyaṃ tu loṣṭake ।
taptakṛcchraṃ tu pāṣāṇe śastre cāpy atikṛcchrakam ।। 

auṣadhaṃ sneham āhāraṃ dadad gobrāhmaṇeṣu tu ।
dīyamāne vipattiḥ syāt prāyaścittaṃ na vidyate ।। 

tailabhaiṣajyapāne ca bheṣajānāṃ ca bhakṣaṇe ।
niḥśalyakaraṇe caiva prāyaścittaṃ na vidyate ।। 

vatsānāṃ kaṇṭhabandhena kriyayā bheṣajena tu ।
sāyaṃ saṃgopanārthaṃ ca na doṣo rodha bandhayoḥ ।। 

pāde caivāsya romāṇi dvi pāde śmaśrukevalam ।
tripāde tu śikhāvarjaṃ mūle sarvaṃ samācaret ।। 

sarvān keśān samuddhṛtya cchedayed aṅguladvayam ।
evam eva hi nārīṇāṃ muṇḍamuṇḍāpanaṃ smṛtam ।। 

na striyā vapanaṃ kāryaṃ na ca vīrāsanaṃ tathā ।
na ca goṣṭhe nivāsaṃ ca na gacchantīm anuvrajet ।। 

rājā vā rāja putro vā brāhmaṇo vā bahuśrutaḥ ।
akṛtvā vapanaṃ teṣāṃ prāyaścittaṃ vinirdiśet ।। 

keśānāṃ rakṣaṇārthaṃ ca dviguṇaṃ vratam ādiśet ।
dviguṇe tu vrate cīrṇe dviguṇaiva tu dakṣiṇā ।। 

dviguṇaṃ cen na dattaṃ ca keśāṃś ca parirakṣayet ।
pāpaṃ na kṣīyate hantur dātā ca narakaṃ vrajet ।। 

aśrautasmārtavihitaṃ prāyaścittaṃ vadanti ye ।
tān dharmavighnakartṝṃś ca rājā daṇḍena pīḍayet ।। 

na cet tān pīḍayed rājā kathañcit kāmamohitaḥ ।
tat pāpaṃ śatadhā bhūtvā tam eva parisarpati ।। 

prāyaścitte tataś cīrṇe kuryād brāhmaṇabhojanam ।
viṃśatiṃ gāvṛṣaṃ caiva dadyāt teṣāṃ ca dakṣiṇām ।। 

kṛmibhir vraṇasaṃbhūtair makṣikābhiś ca pātitaiḥ ।
kṛcchrārdhaṃ saṃprakurvīta śaktyā dadyāc ca dakṣiṇām ।। 

prāyaścittaṃ ca kṛtvā vai bhojayitvā dvijottamān ।
suvarṇam āṣakaṃ dadyāt tataḥ śuddhir vidhīyate ।। 

caṇḍālaśvapacaiḥ spṛṣṭe niśi snānaṃ vidhīyate ।
na vaset tatra rātrau tu sadyaḥ snānena śudhyati ।। 

atha vased yadā rātrāv ajñānād avicakṣaṇaḥ ।
tadā tasya tu tat pāpaṃ śatadhā parivartate ।। 

udgacchanti hi nakṣatrāṇy upariṣṭāc ca ye grahāḥ ।
saṃspṛṣṭe raśmibhis teṣām udake snānam ācaret ।। 

kuḍyāntarjalavalmīkamūṣikotkaravartmasu ।
śmaśāne śaucaśeṣe ca na grāhyāḥ sapta mṛttikāḥ ।। 

iṣṭāpūrtaṃ tu kartavyaṃ brāhmaṇena prayatnataḥ ।
iṣṭena labhate svargaṃ pūrte mokṣaṃ samaśnute ।। 

vittāpekṣaṃ bhaved iṣṭaṃ taḍāgaṃ pūrtam ucyate ।
ārāmaś ca viśeṣeṇa devadroṇyas tathaiva ca ।। 

vāpī kūpataḍāgāni devatāyatanāni ca ।
patitāny uddhared yas tu sa pūrtaphalam aśnute ।। 

śuklāyā mūtraṃ gṛhṇīyāt kṛṣṇāyā goḥ śakṛt tathā ।
tāmrāyāś ca payo grāhyaṃ śvetāyā dadhi cocyate ।। 

kapilāyā ghṛtaṃ grāhyaṃ mahāpātakanāśanam ।
sarvatīrthe nadī toye kuśair dravyaṃ pṛthak pṛthak ।। 

āhṛtya praṇavenaiva hy utthāpya praṇavena ca ।
praṇavena samāloḍya praṇavena tu saṃpibet ।। 

pālāśe madhyame parṇe bhāṇḍe tāmramaye tathā ।
pibet puṣkaraparṇe vā tāmre vā mṛnmaye śubhe ।। 

sūtake tu samutpanne dvitīye samupasthite ।
dvitīye nāsti doṣas tu prathamenaiva śudhyati ।। 

jātena śudhyate jātaṃ mṛtena mṛtakaṃ tathā ।
garbhasaṃsravaṇe māse trīṇy ahāni vinirdiśet ।। 

rātribhir māsatulyābhir garbhasrāve viśudhyati ।
rajasy uparate sādhvī snānena strī rajasvalā ।। 

svagotrād bhraśyate nārī vivāhāt saptame pade ।
svāmigotreṇa kartavyās tasyāḥ piṇḍodakaṃ kriyāḥ ।। 

dve pituḥ piṇḍadānaṃ syāt piṇḍe piṇḍe dvināmatā ।
ṣaṇṇāṃ deyās trayaḥ piṇḍā evaṃ dātā na muhyati ।। 

svena bhartrā saha śrāddhaṃ mātā bhuktvā sa daivatam ।
pitāmahy api svenaiva svenaiva prapitāmahī ।। 

varṣe varṣe tu kurvīta mātāpitros tu satkṛtim ।
adaivaṃ bhojayec chrāddhaṃ piṇḍam ekaṃ tu nirvapet ।। 

nityaṃ naimittikaṃ kāmyaṃ vṛddhiśrāddham athāparam ।
pārvaṇaṃ ceti vijñeyaṃ śrāddhaṃ pañcavidhaṃ budhaiḥ ।। 

grahoparāge saṃkrāntau parvotsavamahālaye ।
nirvapet trīn naraḥ piṇḍān ekam eva mṛte ahani ।। 

anūḍhā na pṛthak kanyā piṇḍe gotre ca sūtake ।
pāṇigrahaṇamantrābhyāṃ svagotrād bhraśyate tataḥ ।। 

yena yena tu varṇena yā kanyā pariṇīyate ।
tat samaṃ sūtakaṃ yāti tathā piṇḍodake api ca ।। 

vivāhe caiva saṃvṛtte caturthe ahani rātriṣu ।
ekatvaṃ sā vrajed bhartuḥ piṇḍe gotre ca sūtake ।। 

prathame ahni dvitīye vā tṛtīye vā caturthake ।
asthi saṃcayanaṃ kāryaṃ bandhubhir hitabuddhibhiḥ ।। 

caturthe pañcame caiva saptame navame tathā ।
asthisaṃcayanaṃ proktaṃ varṇānām anupūrvaśaḥ ।। 

ekādaśāhe pretasya yasya cotsṛjyate vṛṣaḥ ।
mucyate pretalokāt sa svargaloke mahīyate ।। 

gaṅgā toyeṣu yasyāsthi plavate śubhakarmaṇaḥ ।
na tasya punar āvṛttir brahmalokāt kathañcana ।। 

yāvadasthi manuṣyāṇāṃ gaṅgātoyeṣu tiṣṭhati ।
tāvadvarṣasahasrāṇi svargaloke mahīyate ।। 

nābhimātre jale sthitvā hṛdayenānucintayet ।
āgacchantu me pitaro gṛhṇantv etāñ jalāñjalīn ।। 

hastau kṛtvā susaṃyuktau pūrayitvā jalena ca ।
gośṛṅgamāṭram uddhṛtya jalamadhye jalaṃ kṣipet ।। 

ākāśe ca kṣiped vāri vāristho dakṣiṇāmukhaḥ ।
pitṝṇāṃ sthānam ākāśaṃ dakṣiṇā dik tathaiva ca ।। 

āpo devagaṇāḥ proktā āpaḥ pitṛgaṇās tathā ।
tasmād apsu jalaṃ deyaṃ pitṝṇāṃ hitam icchatā ।। 

divā sūryāṃśubhis taptaṃ rātrau nakṣatramārutaiḥ ।
saṃdhyayor apy ubhābhyāṃ ca pavitraṃ sarvadā jalam ।। 

svabhāvayuktam avyāptam amedhyena sadā śuci ।
bhāṇḍasthaṃ dharaṇīsthaṃ vā pavitraṃ sarvadā jalam ।। 

devatānāṃ pitṝṇāṃ ca jale dadyāj jalāñjalīn ।
asaṃskṛtapramītānāṃ sthale dadyāj jalāñjalīn ।। 

śrāddhe havanakāle ca dadyād ekena pāṇinā ।
ubhābhyāṃ tarpaṇe dadyād iti dharmo vyavasthitaḥ ।। 

iti yamapraṇītaṃ dharmaśāstraṃ samāptam ।।

samāpteyaṃ yamasmṛtiḥ ।।