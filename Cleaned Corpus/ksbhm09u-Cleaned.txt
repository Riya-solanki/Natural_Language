
।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

evaṃ jambha ivendreṇa hate karṇe kirīṭinā ।
yuddhaṃ nyavedayadrājñe punarabhyetya saṃjayaḥ ।।

śekhare sarvavīrāṇāmarthināṃ kalpapādape ।
hate vaikartane rājansarvāśārajanīkṛti ।।

tadātmanā gate kvāpi nijajīva ivākulaḥ ।
duryodhano nirucchvāso mene śūnyā diśo daśa ।।

cacāra rathināṃ madhye pāṇḍavānyoddhumudyataḥ ।
pareṇaiva śarīreṇa paralokagato naraḥ ।।

tato drauṇigirā kṛtvā śalyaṃ senāpatiṃ nṛpaḥ ।
raṇaṃ vitara rājyārthe viveśa tridaśālayam ।।

rathānāmayutaṃ sāgraṃ tāvadeva ca dantinām ।
lakṣyadvayaṃ dvayānāṃ ca tisraḥ koṭyaḥ padātinām ।।

sainyaśeṣamabhūdetatkururājasya saṃgare ।
ator'dhaṃ pāṇḍavānāṃ ca hataśeṣamabhūdbalam ।।

asminnāyodhane ghore rājñāṃ saṃhāramaṇḍale ।
mastiṣkakardamaluṭhatpattisyandanakuñjare ।।

ākīrṇavaktrakamale raṅgodbhaṅgarathāṅgake ।
visrastārājaṃsaughe khaṅgakhaṇḍotpalākule ।।

keśaśevālajambālaśeṣakīlālapicchile ।
akālakālakariṇā sarasīva viloḍite ।।

srastavarāśvakarṇāṅke bhagnabāṇāsanāvṛte ।
kadalīśakalālole vane vajrairivāhate ।।

utpalāvayavāpūrṇavyaktaśaktyāsavodite ।
udyāna iva kālasya kapālacaṣakākule ।।

punaḥ pravṛtte samare śalyahārdikyasauvalāḥ ।
viviśuḥ pāṇḍavacamūṃ kṛpadrauṇisuyodhanāḥ ।।

pārthapārṣataśaineyadraupadeyaśikhaṇḍinaḥ ।
jaghnustrigartagāndhārakapināthavarūthinīḥ ।।

amaryāde raṇe tasminkṣībā iva mahārathāḥ ।
kruddhā yuyudhire ghoraṃ hatabandhusuhṛdgaṇāḥ ।।

satyasenaṃ suṣeṇaṃ ca citrasenaṃ ca karṇajam ।
jaghāna nakulo vīrānkarṇatulyaparākramān ।।

tataḥ śalyena balinā gajeneva sarojinī ।
mṛdyamānā sanirghoṣā cakampe pāṇḍuvāhinī ।।

śalyena ripuśalyenā vadhyamānāṃ varūthinīm ।
dṛṣṭvā bhīmo gadāpāṇirbhīmakopastamādravat ।।

sa hatvā gadayā tasya rathaṃ rathaśatacchidaḥ ।
mumūrṣordaṇḍamudyamya tasthau kāla ivāgrataḥ ।।

ādāya madrarājo api gadāṃ cāmīkarāṅgadām ।
bhīmaṃ bhīmabalaḥ kopāddarpoddhatamayodhayat ।।

maṇḍalāni carantau tāvabhipatya parasparam ।
ghātajātasphuliṅgābhyāṃ gadābhyāmabhijaghnatuḥ ।।

tayormūrcchitayoḥ kṣipraṃ mohātpatitayorbhuvi ।
sānugāstūrṇamājagmuḥ saṃrabdhāḥ kurupāṇḍavāḥ ।।

saṃjñāmavāpya sahasā yathāvatsthitayostayoḥ ।
duryodhanamukhā vīrāḥ pārthamukhyānayodhayan ।।

brahmalokābhikāmeṣu yudhyamāneṣu rājasu ।
suyodhanaścekitānamavadhīdbhūbhujāṃ varam ।।

madrarājastataḥ kruddhaḥ pāṇḍūputrānsahānugān ।
avārayadbalādekaḥ pūjyamāno nabhaścaraiḥ ।।

śastravṛṣṭiṃ tadutsṛṣṭāṃ chittvā bāṇairasaṃbhramaḥ ।
muhurtādvidadhe śalyastānadṛśyānpatatribhiḥ ।।

chādite śarajālena sainye madramahībhujā ।
kruddho avadhītsahasre dve rathānāṃ dharmanandanaḥ ।।

dṛṣṭvānugānhatānrājñā śalyo yudhi yudhiṣṭhiram ।
śilīmukhaśataiḥ pūrṇamathāśokamivākarot ।।

pīḍite dharmatanaye nakulaḥ kopakampitaḥ ।
bhīmasātyakimukhyāśca śaraiḥ śalyamavākiran ।।

tataḥ śarāndhakāreṇa sthagayanbhuvanodaram ।
unmamāthaḥ ghanadhvānaḥ śalyaḥ pārthavarūthinīm ।।

ākulaḥ samare tasmiñjiṣṇurdraiṇimayodhayat ।
duryodhanaṃ bhīmaseno nakulaḥ subalātmajam ।।

kṣapitāśeṣanṛpateḥ śalyasyātha yudhiṣṭhiraḥ ।
chittvāyudhāni sarvāṇi tilaśo vidadhe ratham ।।

aparaṃ rathamāsthāya madrarājaḥ krudhā jvalan ।
cakāra dharmatanayaṃ kṛttacāparathadhvajam ।।

bhīmaseno atha virathaṃ dṛṣṭvā rājānamākulaḥ ।
cakarta madrarājasya rathaṃ sarvāyudhaiḥ saha ।।

khaḍgahastastataḥ śalyo nighnansyandanakuñjarān ।
cacārālakṣitatanurmargairgaruḍavikramaḥ ।।

atha jvālāyamānena śoṇapaṭṭena guṇṭhitām ।
bhrājiṣṇuratnakhacitāṃ mṛtyordantāvalīmiva ।।

etadantaṃ kurubalaṃ yuddhamevaṃvidhaṃ kutaḥ ।
itīva ghaṇṭāpaṭalaiḥ krośantīmaśanisvanām ।।

yudhiṣṭhiraḥ sahasraghniṃ dīptāṃ ṣaṇmukhavikramaḥ ।
prāhiṇonmadrarājāya śaktiṃ śaktimatāṃ varaḥ ।।

sa tayā bhinnahṛdayaḥ papāta kṣmābhṛtāṃ varaḥ ।
śrotranāsāsyavivarasravadrudhiranirjharaḥ ।।

śalyavadhaḥ ।। 

śalye hate kauravāṇāmāśā śeṣāvalambane ।
rathino dudruvuḥ sarve bhagnamānamanorathāḥ ।।

tataḥ śalyānujaḥ kruddho vicitrakavacābhidhaḥ ।
abhyāyāyau dharmarājaṃ dārayantamanīkinīm ।।

pṛṣatkavarṣiṇastasya citraratnojjvalaṃ śiraḥ ।
rohaṇādrerivottuṅgaṃ śṛṅgaṃ ciccheda dharmajaḥ ।।

tasminhate bhajyamānāṃ nāthahīnāṃ patākinīm ।
parāvṛtya kṛpadrauṇihārdikyāstūrṇamāyayuḥ ।।

nadadbhiścedipāñcālairlabdhalakṣyairmahārathāḥ ।
te muhūrtaṃ yuyudhire prayātā bahutāmiva ।।

tataḥ svāmivadhāmarṣādyudhiṣṭhiramabhidrutān ।
hatvā śeṣānaho madrānamadrāṃ pṛthivīṃ vyadhāt ।।

atha bhīmo gadāpāṇirnipuṇaḥ kṣayakarmasu ।
niṣpiṣya mlecchānsarvāṃśca raṇaṃ śūnyamivākarot ।।

tataḥ sātyakinā vīre satyarāje nipātite ।
svayaṃ duryodhano abhyetya pāṇḍuputrānayodhayat ।।

na ratho na gajo nāśvo na yodhaḥ pāṇḍaveṣvabhūt ।
haimanāmāṅkitairvyāpto yo na duryodhaneṣubhiḥ ।।

cakampe kuñjarakulaṃ tasya nārācavarṣiṇaḥ ।
maṇikāñcanajhāṅkāratāramaurvīravairmuhuḥ ।।

duryodhane yudhyamāne labdhalakṣyairarātibhiḥ ।
āyayurdraiṇihārdikyasuśarmakṛpasaubalāḥ ।।

ghore raṇavyatikare teṣāṃ nibiḍapātinām ।
nirāloko abhavalloko rajasā saṃvṛte ravau ।।

kuñjarendrataṭāghātakṣame rajasi duḥsahe ।
vibhāgo nābhavatkaścitkalpāpāya ivāgate ।।

kva drauṇiḥ kva ca gāndhāraḥ kva ca rājā suyodhanaḥ ।
ityabhūdvipulaḥ śabdaḥ pāṇḍusenāsu sarvataḥ ।।

tasminmuhūrte pralayāvartasaṃkrāntagocare ।
jaghāna mārutasutaḥ śeṣānduryodhanānujān ।।

mahābāhuṃ bhūribalaṃ jaitraṃ durdarśanaṃ śalam ।
sunādaṃ ca sa hatvā tānunnanāda kṣayocitān ।।

tato māmagrahīdvīraḥ sātyakirvinarale raṇe ।
saṃjayo ayaṃ mayā labdho nigadyeti sasaṃbhramam ।।

athārjunaḥ suśarmāṇaṃ saputraṃ sapadānugam ।
hatvā saṃśaptakānīkaṃ niḥśeṣaṃ viśikhairvyadhāt ।।

dyūte raṇābhidhe tasminsāyakākṣānkṣipanmuhuḥ ।
sahadevor'dhacandreṇa jahāra śakuneḥ śiraḥ ।।

śakunivadhaḥ ।। 

ulūkaṃ tatsutaṃ hatvā gāndhārāṇāmanīkinīm ।
jaghāna mādrītanayo vanavāsadaśāṃ smaran ।।

atha niḥśeṣite sainye śrānto nihatavāhanaḥ ।
apasṛtya raṇātprāyātpadbhyāṃ rājā suyodhanaḥ ।।

kṛtavarmakṛpadrauṇiśeṣe tasminmahāraṇe ।
kṣaṇādaśeṣatāṃ yāte bhūtavetālamaṇḍale ।।

dhṛṣṭadyumnasya vacasā māṃ nihantuṃ samudyate ।
śaineye bhagavānvyāso rarakṣa karuṇānidhiḥ ।।

tato dinānte śokārtaḥ prasthito ahaṃ suyodhanam ।
apaśyaṃ vajrahṛdayaṃ prayāntaṃ cakravartinam ।।

sa pādacārī māṃ dṛṣṭvā lajjākuṭilakandharaḥ ।
ūce saṃjayarājānaṃ brūyāstvaṃ janakaṃ mama ।।

tena karṇena suhṛdā taiśca vīrairvinā kṛtaḥ ।
hradaṃ praviṣṭaḥ putraste hīno duḥśāsanādibhiḥ ।।

māmityuktvā sa saṃstambhya salilaṃ daityamāyayā ।
hradaṃ viveśa vipulaṃ prauḍhaśokānalākulaḥ ।।

taṃ stambhitorusalile sarasi praviṣṭaṃ jñātvā girā mama gurostanayaḥ kṛpaśca ।
bhojaśca bhūpatiśikhāmaṇilīḍhapādaṃ lakṣmīvilāsasadanaṃ śuśucustametya ।।

akṣauhiṇīparivṛto atha visṛjya gehaṃ rātrau yuyutsumakhilaiḥ saha rājadāraiḥ ।
dharmātmajastamṛṇaśeṣamiva pradadhyau duryodhanaṃ saha dhanaṃjayabhīmamukhyaiḥ ।।

yatpādapadmanakhacandramarīcimālā mālā iva kṣitibhṛtāṃ babhuruttamāṅge ।
so apyeka eva kururājasutaḥ padātiryāto dhigāsthiravilāsavikāsi daivam ।।

yasyā vaśādbata natonnatabhāñji bhāvacakrāṇi hanta viśarārudaśāṃ viśanti ।
saṃkrandanāni yativibhramamudritāni tasyai namo astu satataṃ bhavitavyatāyai ।।

iti kṣemendraviracitāyāṃ bhāratamañjaryāṃ śalyaparva