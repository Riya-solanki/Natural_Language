

atha tṛtīyaḥ pādaḥ ।

guṇas tu kratusaṃyogāt karmāntaraṃ prayojayet saṃyogasyāśeṣabhūtvāt ।

jyotiṣṭome "yadi rathantarasāmā somaḥ syādaindravāyavāgrāngrahāngṛhṇīyāt, yadi bṛhatsāmā śukrāgrāni"ti śrutam ।
tatra yadiśabdopāttasya nimittatvasya na tāvadrathantare bṛhati vānvayaḥ; tasya viśeṣaṇatvena vṛttyanarhatvāt ।
nāpyanyapadārthe; tasya kādācitkatvābhāvāt ।
nāpi viśiṣṭe jyotiṣṭome; sāmāntarāṇāmapi niyatatvena bṛhadrathantarayoranyayogavyāvṛttyā viseṣaṇatvāsaṃbhavāt, jyotiṣṭomatvāvacchedenāyogasyāpi vyāvartayitumaśakyatvācca ।
ataḥ samāsārthasya kevalarathantarasāmakatvasya prakṛte karmaṇi grahāgratānimittatvena niveśāyogādubhayaviśiṣṭakarmāntarameva vidhīyate, yadiśabdastvavivakṣitārtha iti prāpte bṛhadrathantarayorjyotiṣṭome pākṣikatvātsvāyogavyāvṛttyā parasparāyogavyāvṛttyā vā viśeṣaṇatvopapattiḥ ।
naca jyotiṣṭomatvāvacchedena tadabhāvaḥ; svāvāntarakāryapṛṣṭhastotratvāvacchedena tadupapatteḥ, anyathā tavāpi sākṣādyāge prokṣaṇāvaghātādau tadasaṃbhavāvaśyambhāvāt ।
ato yuktaiva rathantaraviśiṣṭasya kratornimittatā ।
vastutastu na kratornimittāntarbhāvaḥ; prayojanābhāvāt, prakaraṇāvagatakratvaṅgatvabalenānyapadārthasaṃbandhasyānuvādatvāt, anyathā jyotiṣṭomarūpānyapadārthasya vikṛtāvabhāvena śukrāgratāderanāpatteḥ ।
ato lakṣaṇayāpi rathantarameva nimittam, naimittiko agratāviśeṣaḥ prakṛtāpūrvasādhanībhūtagrahoddeśena vidhīyate ।
na ca pāṭhādevaindravāyavāgratvaniyamasya prāptestadvidhivaiyarthyam; tataḥ pūrvameva naimittikatayā vidhānāt ।
tatprayojanaṃ ca nimittābhāve prakṛtau vikṛtau ca lopaḥ ।
yadyapi ca sarvatra nimittasya sattve naimittikāvaśyakatvamātraṃ prameyam; tathāpi tasyātra pāṭhādeva siddhestadabhāve tadabhāva eva prameyaṃ bodhyam ।
tasmānna karmāntaravidhiḥ ।।

iti dvitīye rathantarasāmādhikaraṇam ।।

atrabhāṣye "yadi rathantarasāmetyādi yadi jagatsāmā āgrayaṇāgrāngṛhṇātī" tyantamudāhṛtam ।
tatra jagatsāmavākye kṛtsnakratusaṃyogahetukaprakṛtāniveśahetoḥ pūrvapakṣasādhakatayā sūtre upāttasyāsaṃbhavāt jagacchabdārthābhāvenaiva prakṛtakarmaṇyaniveśasya daśamesādhayitavyatvāt siddhāntāsaṃbhavena vyarthastadupanyāsa ityabhipretya prastutavicāropayogitayā ādyaṃ vākyadvayamevodāharati jyotiṣṭoma iti ।।
yeṣu dārupātreṣu tattaddevatābhedena somaraso gṛhyate te grahāḥ aindravāyavamaitrāvaruṇāśvinādyāḥ prātassavane gṛhyante ।
tatra rathantarasāmatvapakṣe aindravāyavamāditaḥ kṛtvā te grahā grāhyāḥ ।
bṛhatsāmatvapakṣe śukramāditaḥ kṛtvā te grahā grāhyāityudāhṛtavacanārthaḥ ।
pūrvapāde pakṣadvaye api niścitavidheyatvasya guṇasya kva pūrvatrāsaṃbhavāt bhedakatvaṃ kva vā phale vidhānena vyavasthārthatvena vā pūrvatra saṃbhavādabhedakatvamiti nirṇīte adhunā sandigdhavidheyatvasya guṇasya kva vidheyatvāt bhedakatvaṃ kva vā tadabhāvādabhedakatvamiti nirṇayārthaṃ cintāntarārambha iti prāsaṅgikīmathavāvasararūpāṃ vā pādasaṅgatiṃ bhedābhedanirūpaṇādadhyāyasaṅgatiñca pādāntaratvādanantarasaṅgatyabhāve apyakṣatiñca spaṣṭatvādapradarśya pūrvapakṣamevāha tatreti ।।
yadyapi yadi rājanyaṃ vaiśyaṃ vā yājayedityādau yadiśabdo nimittaparatayā dṛṣṭaḥ; tathāpīha viśeṣaṇasya viśeṣyasya viśiṣṭasya vā nimittatvāsaṃbhavānna tatpratipādakatayā naimittiko agratāguṇaḥ kratvaṅgatayā vidhātuṃ śakyata iti pūrvapakṣopapādakatayopapādayati yadiśabdopāttasyeti ।।
vṛttyanarhatvāditi ।।
bahuvrīhyantapade prathamopanipatitasya rathantarādiśabdasyānyapadārthopasarjanībhūtasvārthapratipādakatvena tasmin padāntaropāttanimittatvānvaye rathantarapadasya sāpekṣatayā saviśeṣaṇānāṃ vṛttiniṣedhāt vṛttyanarhatvāpatteḥ kevalarathantaramātrasya nimittatve agnāvapi vidyamānasya nimittatvāpatteścāyuktaṃ rathantararūpaviśeṣaṇasya nimittatvamityarthaḥ ।
kādācitkatvābhāvāditi ।।
anyapadārthaḥ somadravyaṃ, tatsādhyo yāgo vā ।
ubhayathāpi kādācitkatvābhāvāt bahuvrīhyantapadavaiyarthyāpatteraindravāyavāgratvaśukrāgratvayorvikalpāpatteśca na tatrāpi tadanvaya ityarthaḥ ।।
nāpi viśiṣṭa iti ।।
viśiṣṭe tadanvayapakṣe api kimanyapadārtho viśeṣaṇaṃ viśeṣyaṃ vā ।
nādyaḥ; asaptamīviśeṣaṇe bahuvrīhā'viti sūtreṇa rathantaraśabdasya pūrvanipātena viśeṣaṇatvapratīterviśeṣyatvāyogena vyutpattibhaṅgāpatteḥ ।
naca vigrahavelāyāmanyapadārthasya kratoḥ ṣaṣṭhyantatvena viśeṣaṇatvasya rathantarasya prathamāntatvena viśeṣyatvasya ca pratītervaiśiṣṭyasaṃbhava iti vācyam; vigrahavākyasyāvaidikatayā tadupāttaviśeṣaṇaviśeṣyabhāvena nimittatvānvayānupapatteḥ, grahāgratānimittabhūte rathantare prakaraṇādeva kratumattvasiddheḥ svāyogavyāvṛttyā kratorviśeṣaṇatvasya vaiyarthyācca, kratvantarayogavyāvṛttyā viśeṣaṇatvasyopadeśena tadvyāvṛtteḥ pramāṇābhāvādeva siddhatvena vaiyarthyācca ।
atideśena tadvyāvṛttestavāpyaniṣṭatvācceti kratorviśeṣaṇatvapakṣamayuktaṃ matvā saṃbhavaduktikaṃ dvitīyaṃ pakṣaṃ nirasyati jyotiṣṭoma iti ।।
gāyatryādīnāṃ sāmāntarāṇāmapi stotrāntarasaṃbandhitayā jyotiṣṭome viśiṣya vihitatvena tadvyāvṛttyā rathantarāderviśeṣaṇatvānupapattirityarthaḥ ।
jyotiṣṭomatvāvacchedeneti ।।
śaṅkhaḥ pāṇḍura evetyādau pāṇḍuratvāderviśeṣyatāvacchedakāvacchedena svāyogavyāvṛttyā viśeṣaṇatvasya dṛṣṭatve api prakṛte tadasaṃbhavaḥ; nahi gāyatryādisāmāntarakāryāvacchinne kratau śakyo rathantarāyogo vyāvartayitumityarthaḥ ।
ato rathantaramevāsya sāmeti samāsārthāvagamāt tasyaca prakaraṇenāprāptatvena nimittatvānupapattervidheyatvāvagamāt prakṛte jyotiṣṭome kevalarathantarasāmatvasya vidhāne aindravāyavāgratāderapi vidhāne vākyabhedāpatteḥ tadaṅgīkāreṇāpi tadvidhāne kevalarathantarasāmakatvasya jyotiṣṭome sākṣādananvayitvena stotrasādhanamantradvārā niveśasya vācyatve teṣu sāmāntarasya viśiṣyāmnānasiddhatvena viṣamaśiṣṭavikalpāyogādaniviśamānarathantaramātrasāmatvaguṇasya bhedakatvādubhayaviśiṣṭakarmāntaravidhirevāyam ।
tatracāvyaktatvāt jyotiṣṭomātideśaprāptasarvastotreṣu rathantarasāmno niveśastatraiva cāvāntaraprakaraṇādagratāviśeṣo aṅgamityabhipretya pūrvapakṣamupasaṃharati ata iti ।।
vidhāyakasya syādityāderyadiśabdopahatavidhiśaktitvātkarmāntaravidhāyakatvānupapatt iṃ pariharati yadiśabdastviti ।।
yadiśabdasya prāptidyotakamātratvena pramāṇāntareṇa prāptyayoge "yadāgneya" ityādiṣvivāvivakṣitārthatvamityarthaḥ ।
yānitu"yadiśabdaparityāgo rucyadhyāhārakalpanā ।
vyavadhānena saṃbandho hetuhetumatośca liṅ"ityādinā vārtike yadiśabdānvayāya prakārāntarāṇi darśitāni, tadupapādanaṃ kaustubhe draṣṭavyam ।।
yadiśabdopāttanimittatvasya rathantaraviśiṣṭakraturūpaviśeṣyānvaye api ekārthībhāvalakṣaṇasāmarthyāvighātena samāsopapattestatraca gāyatryādisāmāntarakāryāvacchinne kratau rathantarāyogasya prāptyā tadvyāvṛttisiddheḥ saṃbhavatyeva rathantarasya viśeṣaṇatvam ।
ato nāniviśamānatetyabhipretya siddhāntamāha bṛhadrathantarayoriti ।।
ekapṛṣṭhastotrarūpāvāntarakāryadvārā kratau dvayorapi yogaprāptau parasparavyāvṛttyā vā viśeṣaṇatvamityarthaḥ ।
svāvāntareti ।।
svāvāntarakāryadvārā sarveṇāpi viśeṣaṇena viśeṣyamavacchettavyam ।
astica bṛhadrathantarayoḥ pṛṣṭharūpāvāntarakārye vyāpyavṛttiteti taddvārā sā kratāvapyavacchedakāvacchedena vyāhataivetyarthaḥ ।
vipakṣe bādhakamāha anyatheti ।।
karmāntaratvavādino api rathantarasāmatvāyogasya prokṣaṇādau sarvathā vidyamānasya vyāvṛttyasiddherviśeṣaṇatvānupapattistulyetyarthaḥ ।
yadyapyatideśaprāptasāmāntaravyāvṛttyā pūrvapakṣe tasya viśeṣaṇatvaṃ nāyogavyāvṛttyā; tathāpi sākṣāt kratau sāmāntarayogasyāsaṃbhavāt tadvyāvṛttyā rathantarasāmatvasya viśeṣaṇatvamanupapannameva ।
ataḥ stotrarūpāvāntarakāryadvāraiva sāmāntaravattvasya kratau prāptyā taddvāraiva rathantarasāmatvaviśeṣaṇena vyāvṛttiḥ kartavyā ।
sāca mamāpi tulyeti sākṣādyāga ityanena sūcitam ।।
anyatheti ।।
jyotiṣṭome nimitte tadapūrvasādhanībhūtagrahaṇāṅgatvenāgratāvidhāne api satyapi vikṛtāvaṅgitāvacchedakarūpākrāntatve codakarahitāyāṃ taddhomasyeva nimittarahitatvāt tadagratāprāptyanāpattirityarthaḥ ।।
lakṣaṇayāpīti ।।
yadyapyanyapadārthopasarjane rathantare nimittatvānvayo avyutpannaḥ; tathāpi śābdabodhe viśiṣṭa evānvitasyāpi nimittatvasya viśeṣye viśiṣṭe vā kādācitkatvābhāvena bādhe sati vidhiniṣedhau viśeṣaṇe saṃkrāmato viśeṣye bādha iti nyāyena śikhī dhvasta ityādivat viśeṣaṇe saṃkrāntyupapattirūpaṃ yuktyantaraṃ yathānuktasamuccayārthakādinā sūcitam, tathā yadiśabdasyāvivakṣitārthatvākalpanāpekṣayā lakṣaṇayā aduṣṭatvamapi sūcitam ।
naca prakaraṇalabhyānyapadārthānuvāde prayojanābhāvaḥ, vairūpasāmetyādau vairūpādīnāṃ bahuvrīhyantanirdeśasādṛśyena pṛṣṭhastotra eva niveśarūpaprayojanasya daśame vakṣyamāṇatvāt ।
ato rathantarameva nimittam ।
tasyaca prakṛtāveva niveśāttatraivāgratāviśeṣo naimittiko vidhīyata ityāha naimittikantviti ।।
prakṛtau vikṛtau ceti ।।
rathantaramātrasya nimittatve api apravṛttapravartakatvāt vidherasmin sati kuryāditi kādācitkyāḥ kartavyatāyā vidhyarthatvāt kādācitkenaiva nimittenānvayāt yadiśabdopāttasya nimittatvasya kādācitkatvavyāpyatvāt kādācitkatvasyaca bṛhadrathantarayoranyonyavirodhaprayuktatvāt bṛhadvirodhino rathantarasya rathantaravirodhino bṛhataśca nimittatvaṃ jñeyam ।
virodhitāca kvacidvaikalpikatvāt kvacit bādhakasattvāt bhavati, yathā prakṛtau vaikalpikatvāt vikṛtāvapi yatra naikataraniyamastatrānyatarāgratāyā loponimittābhāvāt, yatratu tanniyamastatra virodhisāmāntarasattve bādhakasattvāt seti ।
tatra rathantarādernimittasya sattvena tattadagratāprāptāvapi yatra satrādau dvayorapi samuccayādvirodhitābhāvastatra nimittatvābhāvāt tattadagratālopa evetyarthaḥ ।।
pāṭhādeveti ।।
etaccaindravāyavāgratāmātraviṣayam ।
śukrāgratāvidhautu tasyāḥ pāṭhādinā saṃbhavatprāptikatvābhāvena nimitte naimittikāvaśyakatvaprameyasyaivāvaśyabodhyatvāditi dhyeyam ।
siddhāntamupasaṃharati tasmāditi ।।
prayojanaṃ pūrvapakṣe jyotiṣṭomāṅgabhūtaṃ somayāgāntaraṃ bṛhanmātrasāmakaṃ rathantaramātrasāmakañca kāryam, siddhānte neti, tathā jyotiṣṭome rathantarasāmatvābhāve api pāṭhaprāptaindravāyavāgrataiva pūrvapakṣe, siddhānte netica spaṣṭatvānnoktam ।।

iti prathamaṃ grahāgratāyā jyotiṣṭomāṅgatādhikaraṇam ।।

aveṣṭau yajñasaṃyogātkratupradhānamucyate ।

rājasūye rājakartṛke pratyekadakṣiṇāmnānādaveṣṭisaṃjñakāḥ pañceṣṭayaḥ pṛthakprayogāḥ samāmnātāḥ ।
tadavāntaraprakaraṇe "yadi brāhmaṇo yajeta bārhaspatyaṃ madhye nidhāyāhutimāhutiṃ hutvābhighārayet yadi rājanya aindraṃ yadi vaiśyo vaiśvadevami"ti śrutam ।
tatrāpi pūrvavadbrahmaṇakartṛkatvādi nimittameva; yadi śabdaśruteḥ, rājasūyasya traivarṇikakartṛkatvena brāhmaṇādeḥ prāptatvācca, rājaśabdasya prajāpālanakartari sarvalokaprasiddheḥ kṣatriyamātre draviḍaprasiddhestu mlecchadeśaprasiddhitvenāsādhakatvāt, vyākaraṇaprasiddhestanmūlakatvenāniyāmakatvācca, sarvalokaprasiddheḥ śrautayadiśabdamūlakatvācca ।
ato brāhmaṇādikartṛkatve nimitte madhyenidhānapūrvakapratyāhutyabhidhāraṇaviśiṣṭapañcahaviṣkaikeṣṭiprayogo rājasūyāntargato vidhīyate ।
pratyekaprayogāśca pañcānulomaviṣayā iti bodhyam ।
"etayānnādyakāmaṃ yājayedi" tyanena cobhayorapi nityanaimittikaprayogayoḥ phalārthaṃ bahiḥkratvanuṣṭhānamiti na brāhmaṇādiguṇasya bhedakatvamiti prāpte "rājānamabhiṣiñcedi"ti śrutau rājoddeśenābhiṣekavidhānādabhiṣekādhikārikarājyayogātprāgeva rājaśabdasya kṣatriyavācitvapratītestasya karmaṇītyadhikṛtya "patyantapurohitādibhyo yak" iti smṛtyā purohitādigaṇapaṭhitādrājaśabdād yagādividhānenaca rājyaśabdasya rājaśabdaprasiddhipūrvakatvāvagateḥ draviḍaprayogānusāreṇa rājaśabdaḥ kṣatriyavacana eva ।
ataścāveṣṭau brāhmaṇādīnāṃ prāptyabhāvādvidheyatvāvagateḥ kartṛrūpād guṇādaveṣṭiprayogāntarameva pañcahaviṣkaikeṣṭirūpaṃ samastaguṇaviśiṣṭaṃ bahiḥkratu vidhīyate ।
tasyacoktavacanenānnādyaṃ phalam ।
antaḥkratu pratyekaṃ pañca prayogā eva ।
yadyapica pūrvapakṣasiddhāntayoḥ pañcahaviṣkaikeṣṭiprayogastulyaḥ; tathāpi brāhmaṇādiguṇasya pūrvapakṣe na bhedakatvaṃ siddhānte tu taditi viśeṣaḥ ।
tatprayojanaṃ ca pakṣadvayopapādanenaivoktam ।
nacaivaṃ rājanyavākye tasya prāptatvādvidheyatvābhāvena bhedakatvānāpattiḥ; rājanyapadasyābhiṣiktānabhiṣiktakṣatriyamātravācitvena rājasūye aprāptasyaiva tasya vidheyatayā bhedakatvopapatteḥ ।
rājasūye hi rājapadasya kṣatriyamātraśaktasyāpi "rājetyetānabhiṣiktānācakṣata" iti nirūḍhalakṣaṇātātparyagrāhakālliṅgādabhiṣiktakṣatriyamātrasyaivādhikāraḥ ।
ataḥ siddhaṃ triṣvapi vākyeṣu guṇasya prayogabhedakatvam ।
yadiśabdaścābhighārayediti liṅaḥ prayojyatvāparaparyāyahetumadarthakatve ākhyātadvayaikavākyatve ca tātparyagrāhakaḥ ।
tena madhye nidhānapūrvakapratyāhutyabhighāraṇaprayojakī bhūtairbrāhmaṇādikartṛkairyāgairiṣṭaṃ bhāvayediti vākyārtho bodhyaḥ ।।
iti dvitīyamaveṣṭyadhikaraṇam ।।

(āgneyādipañcāveṣṭipṛthakprayogatvam ।
teṣāṃ ca pratiyogividhayātrāpekṣitānāṃ nirdeśa ityupapādanam) rājasūye "āgneyamaṣṭākapālaṃ nirvapati hiraṇyaṃ dakṣiṇaindramekādaśakapālamṛṣabho vahī dakṣiṇā vaiśvadevaṃ caruṃ piśaṅgī paṣṭhauhī dakṣiṇā maitrāvaruṇīmāmikṣāṃ vaśā dakṣiṇā bārhaspatyaṃ caruṃ śitipṛṣṭho dakṣiṇā" iti vākyairaveṣṭisaṃjñakeṣṭayaḥ pañca vihitāḥ ।
atraikāveṣṭisaṃjñāyoge api sākamedhavadutpattivākye pratyekaṃ dakṣiṇāmnānāt dakṣiṇāyāśca kartrānatyarthatvāt tadbhedena kartṛtvabhedapratītestadbhedena ca prayogabhedāvagateḥ ekaikaṃ karmāgnyanvādhānādi brāhmaṇatarpaṇāntāṅgaviśiṣṭaṃ bhedenānuṣṭheyamityekādaśe vakṣyamāṇamabhipretya vicārayiṣyamāṇavākyavidheyaprayogāntarapratiyogividheyāpekṣitāni pūrvakarmaprayogavidhāyakavākyānyādāvudāharati rājasūya iti ।।
phalāntaraśaṅkānivṛttyarthaṃ rājasūya ityuktam ।
siddhāntasādhakatayā rājakartṛka itica ।
prastutavicāraviṣayavākyamudāharati tadavāntareti ।।
yadi brāhmaṇo yajeta tadā pañcānāmapyeteṣāṃ haviṣāṃ vedyāmāsādane pañcamasthāne paṭhitasya bārhaspatyasya tṛtīyasthāne madhyame āsādanaṃ kṛtvā avaśiṣṭahaviṣāṃ pratyekaṃ krameṇāhavanīye prakṣepānantaraṃ taddhaviḥsaṃskārārthopastaraṇābhighāraṇājyaśeṣeṇa juhūsthena bārhaspatyasya madhye āsāditasyābhidhāraṇaṃ kṛtvānte tasya homaḥ kartavyaḥ ।
evamitarayorapi jñeyamityudāharaṇavākyatrayasyārthaḥ ।
vaiśyavākye svata eva vaiśvadevasya tṛtīyasthāne paṭhitatvāt tenaiva madhye nidhānaprāptermadhye nidhānavidhirnityānuvāda iti viśeṣa ityuktamadhikaraṇamālāyām ।।
tatra guṇādīnāṃ vidhyāpādanadvārā bhedakatvāt kartrādīnāṃ ca guṇānāṃ bhāvanotpattāvananvayitvena tadvidhyāpādānadvārā tadbhedakatvāyoge api prayogānvayitvāt tadvidhyāpādanadvārā bhāvanāprayogabhedakatvanirūpaṇāt prākaraṇikīṃ saṅgatiṃ ca spaṣṭatvādapradarśya pūrvapakṣamevāha tatrāpīti ।।
brāhmaṇasya kartṛtāsaṃbandhena yadiśabdopāttanimittānvayitvopapatteḥ viśiṣṭavidhigauravāprasaṅgācca tasyāmeveṣṭau tattatkartṛtve nimittatve madhye nidhānādiguṇavidhirityarthaḥ ।
prāptyabhāvaṃ nirasyati rājasūyasyeti ।।
nanu rājasūyavākye rājaśabdaśravaṇāttatpadavācyarājatvajātimata evādhikārapratītestadrahitabrāhmaṇādestatra kathaṃ prāptirityata āha rājaśabdasyeti ।
prajāpālanakartarīti ।।
yathaiva kulālanāpitacorādiśabdānāṃ tattatkriyākartṛtve śaktiḥ sarvalokaprasiddhestathaiva tadaviśeṣādanyāpreritaprajāpālanakartṛtve rājapadasya śaktestadvattvena brāhmaṇādīnāmapi tatpadavācyatvena tatrādhikārāt prāptirityarthaḥ ।।
nanu sakhaṇḍopādheḥ śakyatāvacchedakatvakalpane gauravāpatterdraviḍānāmapālayatyapi kṣatriye rājaśabdaprayogāt tajjātivācitvameva lāghavādyuktamityata āha kṣatriyamātra iti ।।
draviḍānāṃ pratyantadeśavāsitvena tatprasiddhermlecchadeśaprasiddhitvena na pīluśabda iva rājaśabde api śaktigrahasādhakatvam ।
nahi śaktigrāhakapramāṇagata eva prābalye nirṇāyake sati sandehābhāve svato apramāṇabhūtasya lāghavasya nirṇāyakatvaṃ yujyate ।
ataeva jātiṃ vihāyāpi sarveṣāṃ prayogasya nirṇāyakatvānna barhirājyādiśabdānāmiveha jātivācitvaṃ yuktamityarthaḥ ।।
nanu tasya karmetyarthe abrāhmaṇādibhyaśce'ti sūtreṇa brāhmaṇādigaṇapaṭhitarājaśabdāt parataḥ ṣyañpratyayena, athavā apatyantapurohitādibhyo yagi'ti sūtreṇa purohitādigaṇapaṭhitatvena tasmādyakpratyayena vā rājaśabdasya brāhmaṇaśabdavat prajāpālanakārivācitvānavagamātsiddhavannirdeśena jātivācittaivādhyavasīyate ।
tataśca durbalaprasiddherapi prabalavyākaraṇasmṛtyupaṣṭabdhatvena prābalyopapatterjātivācitvameva yuktamityata āha vyākaraṇeti ।।
vyākaraṇasmṛtessādhutvānvākhyānamātratvena śaktigrahe pramāṇābhāvāt, tattvepivā prajāpālanakartuḥ rājño yat prajāpālanarūpaṃ karma tat rājyamityarthe rājyaśabdavyutpattāvapi rājaśabdasya prajāpālanakartṛvācitvānivāraṇāt tasyā api draviḍaprasiddhimūlakatayā niyāmakatvānupapattiḥ ।
nacaitāvatā rājyaśabdaśaktigrahaṇasya rājaśabdavyutpattigrahasāpekṣatvam; rājakarmatvenābodhe api prajāpālanatvena buddhasyaiva tasya śakyatāvacchedakatvopapatteḥ ।
kiñca sārvalaukikaprasiddherapi " na rājñaḥ pratigṛhṇīyādarājanyaprasūtinaḥ ।
na śūdrarājye vasedi" tyādismṛtyupaṣṭabdhatvānna kevalaṃ prasiddhereva kṣatriyasya tadbodhyatvam ।
etena kṣatriyasyaiva prajāpālanaṃ paramo dharmaḥ ।
rājā sarvasyeṣṭe brāhmaṇamityādimanvādismṛtīnāmapi tadupaṣṭambhakatvāditi nirastam; tāsāṃ kṣatriyamātroddeśena pālanāvaśyakatāvidhāyakatve api rāgādinā brāhmaṇādāvapi pālayitṛtvasaṃbhavāt ।
ato nāsāmupaṣṭambhakatvamityarthaḥ ।
pratyutāryāvartaprayoga eva viśeṣataḥ śrutyupaṣṭabdha ityāha sarvaloketi ।।
prajāpālanakartṛtvāviśeṣepi upanayādhānavidhisiddhāgnividyayorabhāvena śūdrasya vyāvṛttāvapi traivarṇikānāṃ rājasūye adhikārasyāvyāhatatvāt tadantargatāveṣṭāvapi teṣāmadhikārāt brāhmaṇādīnāṃ kartṛtvena prāpteḥ rājanyavākye aniyamenaiva rājñaḥ kartṛtayā prāpternimittatvasyaivāśrayaṇāt tatsāhacaryādihāpi brāhmaṇādivākyayorapi nimittatvameva yuktamityabhipretya pūrvapakṣopasaṃhāravyājena pūrvapakṣe naimittikaṃ vidheyavivekaṃ darśayati ata iti ।।
ayamarthaḥ nātrābhighāraṇamātraṃ naimittikatayā vidhīyate; madhye nidhānānuvādāsaṃbhavāt, ato madhye nidhānaviśiṣṭābhighāraṇasya pañcahaviṣkaikeṣṭiprayogaṃ vinānupapadyamānasyaikaikahaviṣkaikeṣṭiprayogeṣvaniveśānmadhye nidhānarūpaviśeṣaṇasāmarthyāt tadviśiṣṭābhighāraṇasya prayogāntarākṣepakatvam ।
tataśca pūrvottarapakṣayoḥ prayogāntarākṣepakatve tulye api nimittārthatvapakṣe rājasūyāntargato api naimittikaḥ pañcahaviṣkaikeṣṭiprayogaḥ sidhyati ।
vidhāyakatvapakṣetu rājasūyādbahireva tādṛśaṃ prayogāntaramiti prayojanabhedo anusandheyaḥ iti ।
kva tarhi nimittārthatvapakṣe rājasūyāntargatānāṃ pratyekaprayogāṇāṃ niveśa ityapekṣāyāmāha pratyeketi ।।
anulomānāṃ tattatpitṛgatajātimattvābhāve api tattanmātṛgatajātisadbhāvasya tattatsmṛtiṣūkterbrāhmaṇāt kṣatriyāyāmutpannasya rājatvajātimattvena rājasūye adhikārāt tadviṣayāḥ pratyekaprayogā ityarthaḥ ।
yadātu tasyāpi "yadi rājanyami"ti vākyena pañcahaviṣṭvaikeṣṭiprayogasyaiva prāpterna pratyekaprayogāṇāṃ niveśa ityālocyate, tadā pratyekaprayogāṇāmapyanavakāśatayā bādhāsaṃbhavāt tattatkartṛbhisteṣāmapi samuccayenānuṣṭhānamiti draṣṭavyamiti bodhyamitipadena sūcitam ।।
nanu evametayā annādyakāmaṃ yājayediti vidherannādyārthatvenāpi prayogāntarāpattirityata āha etayeti ।।
asmiṃśca vākye prayogānvayiguṇāntarābhāvena tadbhedāprasakteḥ kartrapekṣāyāṃ rājasūyavākyagatāveṣṭikartṛkṣatriyeṇaiva nairākāṅkṣyāttasyaivopasthitatvāt kartṛtvenānvayopapatterviniyogānvayiguṇa- sattvenāveṣṭimātrasyaiva viniyogāntaramātraṃ kriyate ।
evañca yugapatprayoge ca yogasidhyadhikaraṇanyāyenānekaphalajananāyogāt bahirapi tattatprayogāṇāmannādyārthamanuṣṭhānamityarthaḥ ।।
smṛteḥ prasiddhidvayopyanugrāhakatvasāmye api draviḍaprasiddheḥ sakalapramāṇamūrdhanyaśrutyanugrāhyatvāt prāmāṇye viśvasanīyataratvopapādanena siddhāntaṃ sādhayati rājānamiti ।।
abhiṣeke hi pālanādhikārasaṃpādakatvenaiva vidheyatvādityarthaḥ ।।
idānīṃ rājyaśabdasya yakpratyayāntatvenānuśāsanāttataḥ pūrvaṃ rājaprakṛtyarthanirṇayāvaśyakatayāpi draviḍaprasiddheḥ smṛtyupaṣṭabdhatvamapītyāha tasya karmaṇīti ।।
yadyapyatra ṣyañyaganyatarapratyayenāpi rājyaśabdavyutpattiḥ samānā; tathāpi loke viśeṣābhāve api "rājyāyaivetyabhiṣicyante rājetyetānabhiṣiktānācakṣate" ityādiśrutau rājyaśabdagatapratyayasthākārasyodātta- svaratvopalaṃbhāt yakpratyayāntataiva yuktā ।
tadāhi"karṣātvato ghaño anta udātta" iti sūtrādanta ityanuvartamāne taddhitasyeticānuvartamāne kita ityanena yakārākārasyādyantavadekasminnityekavadbhāvenodāttatvavidhānāt yakārāntatvena pratyayodāttatvaṃ labhyate ।
ṣyañantatvetu ñnityādirnityamityanenādyudāttavidhānāt prakṛtistharephākārodāttatvaṃ syāditi nyāyasudhopapāditaṃ yagantatvaniścayamabhipretya patyantapurohitādibhya ityevopanyastam ।।
vacana eveti ।।
tathācāryāvartaprayogastu rājakāryakāritvaguṇayogena gauṇa ityevakāreṇa sūcitam ।
ato brāhmaṇādīnāṃ kartṛtvenāprāpternimittatvāyogena vidheyatvāvaśyakatvāt prāptayāgānuvādena brāhmaṇādikartṛtvādirūpānekaguṇavidhau vākyabhedāpatterbrāhmaṇādikartṛtvarūpāt pūrvatrāniviśamānāt guṇāt prayogabheda ityabhipretya siddhānte vidheyaṃ darśayati ataśceti ।।
prayogāntarasya ca dharmigrāhakapramāṇasiddhaṃ rājasūyabahirbhāvamabhipretya bahiḥkratvityuktam ।
tataśca brāhmaṇādiśravaṇānavicchinnā aveṣṭiprayogā bhinnā eva rājasūyāntargatā ityarthaḥ ।
bahiḥ kratvanuṣṭheyaprayogāntarasyaiva phalāpekṣāyāmapekṣitavidhitvalābhena "etayā annādyakāma" mitivākyena phalasaṃbandhaḥ, natu rājasūyāntargatasya; tasya svārājyaphalenaiva nirākāṅkṣatvenānākāṅkṣitavidhitvāpatterityabhipretyāha tasyaceti ।।
etena prakṛtaparāmarśyaitacchabdaniviṣṭāveṣṭimātrapuraskāreṇānnādyāmnānāt niravakāśānnādyāvarodhena nirākāṅkṣāveṣṭistadvyatiriktaviṣaye sāvakāśaṃ svārājyaphalaṃ nāṅgīkarotītyapi apāstam; annādyasyāpi brāhmaṇakartṛkaprayoge sāvakāśatvāt ।
ato rājasūyaprakaraṇapāṭhasārthakyārthamekaikahaviṣkeṣṭiprayogāḥ svārājyārthā ityabhipretyāha antaḥkratviti ।।
etena ekaikahaviṣkaikeṣṭīṣṭipañcakayoḥ rājasūyamahāprayogāntaḥpāte api dvividhasyāpi prayogasyānnādyaphalakatvaṃ pūrvapakṣyuktaṃ apāstam; sannidhānāviśeṣe apyanākāṅkṣitasaṃbandhasyānyāyyatvena brāhmaṇādikartṛkaprayogāntarāṇāmeva tatphalakatvaucityāditi bhāvaḥ ।।
tatprayojanamiti ।।
pūrvapakṣe aveṣṭe rājasūyāntargataprayogasya brāhmaṇādikartṛkaprayogāt bhede api ubhayoḥ svārājyārthatve vidyamāne evānnādyārthamapyanuṣṭhānam, siddhāntetu annādyārthameva prayogāntaram ।
svārājyārthantu bhinnā eveti pakṣadvayasyopapādanena vyaktamityarthaḥ ।।
nanu brāhmaṇavaiśyavākyayoḥ tadvidhāne api rājanyavākye rājño rājasūye prāptatvenāvidheyatvāt nityaprāptatvena nimittatvāyoge api yadiśabdasya brāhmaṇavaiśyavākyayoriva parityāgādinā rājanyasyānuvādamātratvopapattermadhyenidhānasya pañceṣṭiprayogeṣvaniveśena prayogāntaravidhāyakatve api tasya svārājyaphalārthaṃ rājasūyāntaḥ pātenaiva vikalpena samuccayena vā karaṇopapatterbahiḥ prayogabhāvānāpattirityabhipretyāśaṅkate naceti ।।
rājanyapadasyānuvādamātratve vaiyarthyāpattestasyāścābhiṣiktānabhiṣiktakṣatriyamātravācitvenānabhiṣiktakṣatriyasya rājasūye aprāptatvena vidheyatvāt brāhmaṇādivākyanyāyena kṣatriyamātrapuraskāreṇābhiṣiktādhikārirājasūyāntargataprayogāpekṣayā prayogāntaravidhānena tadupapattirityāśayena pariharati rājanyapadasyeti ।।
na kathaṃ rājasūye abhiṣiktasyaivādhikāraḥ? ityata āha rājasūye hīti ।
nirūḍhalakṣaṇeti ।।
asyaca śaktigrāhakatve abhiṣekajanyādṛṣṭavattvena śaktikalpane śakyatāvacchedakatve gauravāpatterna śaktigrāhakatvam, apitu kṣatriyatvajātau lāghavena śaktasya nirūḍhalakṣaṇātātparyagrāhakatvamātram ।
ata eva rājasūyer "iśvaro vā eṣa diśonūnmaditoryadviśonuvyavasthāpayatī" tyarthavāder iśvaratvena kīrtanasya kaṇṭakoddharaṇaprajāpālane vinā kṣatriyamātre asaṃbhavāttatracābhiṣiktasyaivādhikārāllākṣaṇikārthasyaiva grahaṇādadhikāra ityarthaḥ ।
etacca vibhavāduktam ।।
vastutastu brāhmaṇādivākyagatayajaterihānuṣaṅge satyavairūpyāya madhyenidhānarūpaguṇavidhi- sāmarthyācca prayogabhedasya siddheḥ tasyacānnādyavākyaikavākyatayā annādyakāmo rājanya aindraṃ madhya ityādivākyalabhyasyānnādyārthamabhiṣiktakartṛkatvena rājanyapadasyānuvādatve api yogasiddhyadhikaraṇanyāyena rājasūyāntarānuṣṭhāne svārājyotpattāvapi annādyaphalānutpattestadanurodhena bahiḥprayoga upapadyata eva ।
vārtike apyayameva pakṣa ādṛtaḥ ।
spaṣṭamanyat ।
prayojanaṃ pakṣadvayopapādanenaiva spaṣṭamiti noktam ।
yathācātra pakṣadvaye api tatra dakṣiṇānāmekaikaprayogāvaruddhatvena samuditaikaprayoge prāptyabhāve api dakṣiṇāprāptistathaikādaśe vakṣyate ।।

iti dvitīyamaveṣṭyadhikaraṇam ।।

ādhāne sarvaśeṣatvāt ।

"vasante brāhmaṇo agnīnādadhīta grīṣme rājanyaḥ śaradi vaiśyaḥ" iti śrutam ।
tathā "vasante brāhmaṇamupanayīta grīṣme rājanyaṃ śaradi vaiśyami"ti ca ।
tatra sarvavarṇasādhāraṇānāṃ kratūnāmagnividyāsādhyatvādagneśca upāyabhūtasyādhānasya "ya evaṃ vidvānagnimādhatte" ityanenānanyākṣiptaśaktikenāgnyuddeśenādhānavidhāyinā prāptatvādādhāne brāhmaṇādīnāṃ prāpternimittārthaṃ śravaṇam ।
brāhmaṇakartṛkatve nimitte vasantaḥ kāla ādhānāṅgatvena vidhīyate ।
athavā astvetasya "atha saṃbhārānsaṃbharatī"ti vidhyantaraśeṣasya vartamānāpadeśatā, tathāpi "saṃbhāreṣvagnimādadhātī" tyayamādhānaprāpako vidhiḥ ।
atrahi na saṃbhārā vidheyāḥ pramāṇāntaraprāptatvāt ।
nāpi tadadhikaraṇatvaṃ, tasminnādhīyatāmayamiti mantravarṇādeva prāptatvāt, ata ādhānamātravidhirayam ।
athavā prāptādhānānuvādena kālavidhirātmanepadārthasyānādhāturāhavanīyatvābhāvarūpasya ca vidhiriti vākyabhedāpatteḥ "jātaputraḥ kṛṣṇakeśo agnīnādadhīte" tyayamādhānaprāpako vidhiḥ ।
uktavākye tu abhyudayaśiraskatayā mantravarṇātpūrvamevādhikaraṇatvavidhiḥ ।
evañca jātaputravākye vayo avasthāviśeṣalakṣaṇāpi nāpadyate ।
sarvathā ādhānaprāpternimittārthāni brāhmaṇādiśravaṇāni na bhedakāni ।।
tathā vidyāsādhanatayā adhyayanaṃ tatsādhanatvenopanayanaṃ cārthaprāptam ।
adhyayanasya tu svādhyāyo adhyetavya ityanena niyamo api ।
ataḥ sarvasādhāraṇyena prāptopanayanoddeśena brāhmaṇakartṛkatve nimitte vasantaḥ kālo vidhīyata iti prāpte sarvakartṛkatvavatsarvakālakatvasyāpi ādhānādau prāptisaṃbhavena brāhmaṇakartṛkatve nimitte kālavidhiḥ kāle vā nimitte kartṛvidhirityatra vinigamanāvirahādubhayaviśiṣṭādhānādividhireva ।
upanayanasya ca pakṣe sambhavatprāptikatvena sutarāṃ vidhyupapattiḥ ।
ataeva vinigamanāvirahātkartṛkālādirūpasya prayogānvayiguṇasya prayogavidhyāpādakatvāvaśyambhāve etadvidhivihitaprayogānuvādenaiva jātaputrādivākyeṣu vayo avasthāviśiṣṭakartṛvidhiḥ ।
ātmanepadārthasya cotpattyādyanvayino guṇasya śravaṇādutpattyādikamapyatraiva, na tu jātaputrādivākye; vākyabhedāpatteḥ ।
prāthamyādvā brāhmaṇavākye evotpattyādi, itarayostu prayogamātram ।
tena siddho atrāpi guṇātprayogabhedaḥ ।
etayoścādhānopanayanayoragnividyāphalatve api akaraṇe pratyavāyādiśravaṇānnityatvamapi ।
evañca svavidhiprayuktādhānopanayanajanyāgnividyālābhe kratuvidhayo nāgnividye tadupāyānvā prayuñjata iti tadrahitasya śūdrāderanadhikāra iti prayojanaṃ ṣaṣṭhe vakṣyate ।।

iti tṛtīyaṃ ādhānādisvavidhiprayuktatvādhikaraṇam ।।
ādhānasya svavidhiprayuktatvābhāvapūrvapakṣe śūdrasyāpi karmasvadhikāra iti prayojanasya śūdrasyānupanītatvenādhyayanābhāvādavidvattvena karmādhikārāsaṃbhavaṃ nirasitumādhānavākyavadupanayanavidhivākyānyapi sūtrāspṛṣṭānyapi vicāraviṣayatayā sahaivodāharati vasanta iti ।।
tataścopanayanavākyeṣvapyupayanasya pūrvapakṣe avidhānāt karmavidhibhirākṣepasya traivarṇikeṣviva śūdre api saṃbhavena vidvattopapattestata eva tasyādhikāra iti prayojanatvāvighāta iti bhāvaḥ ।।
siddhānte svasvavākyairādhānavidhidvārā ādhānasya guṇāt bhedāt pūrvapakṣe cāvidhānena bhedābhāvāt pādādhyāyasaṅgatī yathā aveṣṭau brāhmaṇādīnāṃ prāptyabhāvena nimittatvāyogāt vidheyatvena prayogabhedasaṃbhave apīha tatprāptisaṃbhavāt bhavatu nimittārthatvamityevaṃ pūrvapakṣotthānāt pratyudāharaṇarūpeṇa athavā yathā pūrvatra nimittārthatvamāśaṅkya tannirāsena vidheyatvamevamihāpītyātideśikīṃ vānantarasaṅgatiṃ saṃśayañca spaṣṭatvādapradarśya pūrvapakṣamevāha tatreti ।।
svargakāmamātrasyādhikārāt svargakāmatvasya ca sarvavarṇeṣu saṃbhavāt sarvavarṇetyuktam ।
agnividyāsādhyatvāditi ।।
"yadāhavanīye juhotī" tyādividhibhirāhavanīyādīnāmaṅgatayā vidhānādagnisādhyatvam ।
adhyayanañca vinā mantrādipāṭhāsaṃbhavāt vidyāsādhyatvamityarthaḥ ।।
nanu adhyayane vidyājanakatvasya lokato avagaterupāyatvāvagatyā kratuvidhibhirākṣepasaṃbhave apyadṛṣṭarūpāhavanīyopāyatvasyānyato anavagateḥ kathaṃ kratuvidhibhiranaṅgabhūtasyā'dhā- nasyākṣepa ityata āha agneśceti ।।
brāhmaṇavākyeṣvādhānavidhiratraveti vinigamanāvirahaparihārāya ananyākṣiptetyuktam ।
atra vidheyāntarābhāvādādhānasyaiva vidhiḥ, brāhmaṇādivākyeṣu tu vasantādiguṇavidhau saṃbhavati na viśiṣṭavidhirāśrayituṃ yukta ityarthaḥ ।
evañca ya evaṃ vidvāniti vidvattānuvādasyāpi kratuvidhyākṣiptavidvattayaivopapattervidvadvākyenopāyatayā'dhānasyāvagatasya kratuvidhibhirevākṣepāt tasyaca caturvarṇasādhāraṇyena prāpternimittārthaṃ brāhmaṇādiśravaṇam ।।
naca yadiśabdābhāve nimittatvabodhāsaṃbhavaḥ; svarūpeṇa prāptasya nimittatvenaivānvetuṃ yogyatayā tena rūpeṇa yadiśabdābhāve apyanvayopapatterityabhipretyāha nimittārthaṃ śravaṇamiti ।।
vidheyaṃ darśayati brāhmaṇakartṛkatva iti ।।
ādhānasyāgnyutpattyaiva prāpterādhānamātrasyaivoddeśyatvānna viśiṣṭānuvādadoṣāpattiriti sūcayituṃ ādhānāṅgatvenetyetaduktam ।
idamupanayanasyāpyupalakṣaṇam ।
tataśca taduddeśena vasantādikālādhikaraṇatāniyamo vidhīyate ityarthaḥ ।
ata eva kālasya sandhyāvandanādivat nimittādhīnānuṣṭhānaviṣayatvarūpanaimittikatvāsaṃbhave api nimittānvayavyatirekānuvidhāyyadhikaraṇatākatvenaiva taditi draṣṭavyam ।।
ādhānopanayanayorīpsitatvākhyoddeśyatve api vijātīyānekoddeśyatvānna vākyabhedaḥ ।
navā kālasyānupādeyatvenoddeśyatve api vidheyatvātsaḥ ।
evañca brāhmaṇādeḥ kālāntaravyāvṛtteḥ brāhmaṇādyatiriktasya śūdrāderaniyatakālakatvamiti siddhamiti bhāvaḥ ।।
atra vasantakāla ityupalakṣaṇam ।
kratuvidhibhiḥ sarvavarṇasādhāraṇyenādhānopanayanādyākṣepasaṃbhavāt ।
nahyādhānākṣepe api kratuprayogāntaḥpātitvena tasyākṣepaḥ, agnīnāmante pratipattividhānena pātravat sādhāraṇatvānupapattyā prayogādbahirevāniyatakālakartṛtvaprāpteḥ, upanayanasya tvadhyayanārthatve sāmarthyādeva prayogabahirbhāvaḥ ।
ataścāgnihotrādipūrvabhāvitayāniyatakāle prasaktayorādhānopanayanayorvasantādikālakatve nimitte brāhmaṇādikartṛtāniyamo api vidhātuṃ śakyate ।
asmiṃśca pakṣe vasantātiriktahemantādikālakasyāpyādhānasya brāhmaṇādyaniyatakartṛtvasiddhiḥ ।
sarvathā brāhmaṇādivākyeṣu nobhayaviśiṣṭādhānavidhiḥ; gauravādanyataḥ prāptisaṃbhavācceti dhyeyam ।।
vidvadvākyasya yacchabdopabandhādvartamānāpadeśācca nādhānavidhāyakatvasaṃbhava ityasvarasāt pakṣāntaramāha athaveti ।।
leṭtvakalpanayā vidhitvāśaṅkāṃ nirasituṃ vidhyantaraśeṣatvopanyāsaḥ ।
idaṃhi vacanaṃ sapatnaṃ bhrātṛvyamavartti sahata ityarthavādasahitaṃ "apa upasṛjatī" tyādiviśeṣavidhivihitānāmudakādisaṃbhārāṇāmatha saṃbhārān saṃbharatīti yaḥ sāmānyataḥ sthāpanavidhistasya śeṣaḥ ।
yo vidvānevamudakādisthāpanapūrvamagnimādhatte sa sthāpanarūpāṅgasāmarthyātsahāyasaṃpannamapi vairiṇaṃ vartanarahitaṃ kurvīta ityarthavādena sthāpanapraśaṃsākaraṇāt vidhiśeṣabhūtatvena leṭtvakalpanayā vidhāyakamityarthaḥ ।
pramāṇāntareti ।।
vārkṣapārthivasaṃbhārāṇāṃ vākyāntarapramitatvādityarthaḥ ।
ādhānamātravidhiriticātra nyāyasudhākṛdupapāditasaṃbhārādhikaraṇatvaviśiṣṭā'dhāna- vidhinirāsaḥ sūcitaḥ ।
tathātve nakrādivākyeṣvapi viśiṣṭādhānavidhyāpattestulyatvena vinigamanāvirahāpatteḥ ।
ato vidheyāntarābhāvādevātraivādhānavidheraṅgīkāryatvāt śuddhādhānavidhirevāyam ।
tatraca prayogānvayino guṇāderaśravaṇāt pradhānavidhibhirevaca prayājādiṣviva prayogasya prāpteśca naiva vidhānam, apitu guṇavākyānusārādāhitāgniparyāyāgnimātroddeśena viniyogasyotpatteśca karaṇamātramiti kratuvidhiprayuktā'dhānāṅgatvameveha vasantādividherityarthaḥ ।।
kālavidhiriti ।।
vasantādivākyeṣviti śeṣaḥ ।
saṃbhāravākye ātmanepadānirdeśāt anādhātāraṃ pratyāhavanīyatvābhāvānavagateranyenāhitānāmapi krameṇānyasyāhavanīyatvasaṃbhavena tadvyāvṛttiphalakasyādhātṛmātra- saṃbandhyāhavanīyatvasyāprāptervasantavākyeṣu tasya vidhānāvaśyakatvena vākyabhedāpattirityarthaḥ ।
jātaputravākyetu ātmanepadaśravaṇena tadarthaviśiṣṭādhānavidhāvukte kiṃ tarhi saṃbhāravākye vidhīyate? ityapekṣāyāṃ tasminnādhīyatāmiti mantravarṇakalpyasaṃbhārādhikaraṇatvavidheḥ pūrvapravṛttyaṅgīkāreṇa saṃbhārādhikaraṇataiva vidhīyate abhyudayaśira- skatvārthamityuttaramāha uktavākye tviti ।।
vasantādivākyānāṃ ādhānavidhāyakatve tatprāptādhāne jātaputrakṛṣṇakeśatvādiguṇadvayavidhāne vākyabhedāpatteḥ siddhānte ardhamantarvedītivat jātaputrakṛṣṇakeśapadayorvayosthālakṣaṇā'padyate, mamatvatraiva viśiṣṭādhānavidhānāt sā nāpadyata ityapi lāghavaṃ darśayati evañceti ।।
vinigamanāvirahāditi ।।
naca saptamyā eva niyāmakatvamiti vācyam; vīpsādyabhāve kālavācakapadottarasaptamyāstadbodhakatvādarśanāt, anyathā vasante vasante jyotiṣetyatra vīpsopādānavaiyarthyāpatteḥ, brāhmaṇapadasyāpi kartṛvācyākhyātapadasāmānādhikaraṇyenoddeśyatvānupapatteśca ।
ata ubhayorapi nimittatvasyāsaṃbhavāt viśiṣṭādhānavidhireva yukta ityarthaḥ ।।
sutarāmiti ।।
kratuvidhīnāṃ niyamena jñānākṣepakatve api tatsādhanasyādhyayanasya tadvidhiṃ vināpyupāyāntareṇa jñānasaṃbhavena niyamena tairanākṣepādanupanītasyāpyadhyayanasaṃbhavena tadupāyabhūtopanayanasyāpi niyamenākṣepānupapatteḥ pakṣe prāptasyopanayanasya sutarāṃniyamavidhirāvaśyaka ityarthaḥ ।।
vasantādivākyānāṃ kevalotpattiviniyogaparatvāṅgīkāre prayogānvayiguṇānāṃ kartṛkālādīnāmananvayāpatteḥ prayogasyāpyatraiva vidheyatvāvaśyakatve satyādhānopanayanayoḥ svavidhiprayuktayoreva lābhāt kratuvidhīnāṃ tatprayojakatvākalpanāt tadadhikāriṇāmeva ca traivarṇikānāṃ lābhe na śūdrasyāpyadhikāritvakalpanayā agnividyopāyākṣepakatvakalpanamityapi lāghavamanusaṃdhāya vasantādivākyeṣu prayogavidhyupapādanavyājena jātaputravākye lakṣaṇayāpi vidheyaṃ darśayati ata eveti ।।
utpattyādikamapyatraiveti ।।
tataśca prayogabhedavat ādhānasvarūpasyāpi bheda ityarthaḥ ।।
naca agnividyayoḥ svasvavidhiprayuktatvepi nityatāvedakapramāṇābhāvena niyamena karaṇānāpattestadarthaṃ nityaiḥ kratuvidhibhiḥ tadākṣepopyāvaśyaka iti vācyam; nityānāmapi kratuvidhīnāṃ lāghavena paraprayuktāgnividyopajīvitve pramite svasvavidhisiddhāgnividyāvatastadakaraṇe pratyavāyotpattāvapi tadrahitasya tadutpattau pramāṇābhāvena tadākṣepakatvānupapatteḥ ।
etena kratuvidhīnāṃ nityatvādādhānādividhīnāmapi phalato nityatvamiti pārthasārathyuktaṃ apāstamityabhipretya anyathā tayornityatvaṃ sādhayati etayośceti ।।
"anadhīyānā vrātyā bhavanti" "sthāṇurayaṃ bhārahāraḥ kilāyamadhītya vedaṃ na vijānāti yor'tham" "brahmakṣatraviśāṃ kāla aupanāyanakaḥ paraḥ ।
ata ūrddhvaṃ patantyete" ityādinā adhyayanajñānopanayanānāmakaraṇe pratyavāyaśravaṇāt, "nānāhitāgnirmriyeteti" śrutyā anāhitāgnitvasyopapātakeṣu pāṭhācca ādhānākaraṇe pratyavāyapratīteśca nityatvametayorityarthaḥ ।।
apaśūdrādhikaraṇasya paunaruktyaṃ pariharati evañceti ।।
atra vasantādivākyeṣu ādhānavidhitvasya sādhitasyāpaśūdrādhikaraṇaṃ prayojanakathanārthamityarthaḥ ।।

iti tṛtīyaṃ ādhānādisvavidhiprayuktatvādhikaraṇam ।।

yaneṣu codanāntaraṃ saṃjñopabandhāt ।

darśapūrṇamāsayoḥ "dākṣāyaṇayajñena svargakāmo yajete"ti śrutam ।
tathā "sākaṃprasthāyīyena yajeta paśukāma" iti śrutam ।
loke aprasiddhatvādudbhidādivannāmadheyatvāvagateḥ saṃjñayā abhyāsādvā karmāntaraṃ vidhīyate, phalasaṃbandhasyāpi sārvakāmyavākyavaśādeva prāptatvenānyaparatvābhāvāditi prāpte yadyapi loke guṇo na prasiddhaḥ; tathāpi dakṣasya yajamānasyeme dākṣā ṛtvijastatkartṛkamayanaṃ prayogāvṛttiryasya yajñasyeti vyutpattyā'vṛttiparatvāvagateḥ, sākaṃ saha prasthānaṃ yatreti vyutpattyā ca sahatvaparatvāvagaternātiriktaśaktikalpanayā nāmadheyaparatvādhyavasānam ।
ato aprāpta āvṛttirūpaḥ sahatvarūpaśca guṇa eva phaloddeśena vidhīyate ।
āvṛttiśca kiyatītyapekṣāyāṃ "dve paurṇamāsyau dve amāvāsye yajete"ti vākyena viśeṣavidhānād dvirāvṛttireva ।
sahatvaṃ ca prasthāne kenetyapekṣāyāṃ "saha kumbhībhirabhikrāmedi"ti vacanātkumbhībhyām ।
anenaiva ca vacanena sahatvāśrayatvaṃ abhikramaṇasya vidadhatā abāntaraprakaraṇābhāve api tasyāśrayatvasiddhiḥ ।
āvṛttestu prakaraṇāddarśapūrṇamāsāvevāśrayaḥ ।
ato atra saṃjñātvābhāvādguṇaphalasaṃbandhaparatvena cābhyāsābhāvānna karmāntaram ।
vastutastu "pūrvapadātsaṃjñāyāmaga" iti smṛtyā saṃjñātvābhāve ṇatvānāpatterdākṣāyaṇapade saṃjñātvāvaśyaṃbhāve api avayavārthapratītyā yogarūḍhisvīkārādavayavārtharūpāvṛttiraprāptatvātphaloddeśena vidhīyata iti na virodhaḥ ।। iti caturthaṃ dākṣāyaṇādhikaraṇam ।।
sūtre ayaneṣviti padopādānena dākṣāyaṇayajñavākyasyodāharaṇatvoktāvapi bahuvacanopādānasūcitasamāna- nyāyāt sākaṃprasthāyīyavākyamapi sahaivodāharati darśapūrṇamāsayoriti ।।
pūrvapakṣe karmabhedapratiyogijñānāya siddhāntecāvṛttirūpaguṇasaṃbandhijñānāyaca darśapūrṇamāsayorityuktam ।
(adhyāyapādānantarasaṃgatinirūpaṇam ।
dākṣāyaṇayajñapadasya nāmatvena pūrvapakṣaśca) pūrvapakṣe karmabhedena bhāvanābhedāt siddhānte guṇaphalasaṃbandhe apica bhāvanābhedāt prakaraṇasaṅgatiṃ tathā guṇaparatvanāmadheyatvasandehenāniścitavidheyatāguṇasya bhedakatvābhāve api saṃjñābhyāsābhyāṃ bhedakatvābhedakatvavicārāt pādasaṅgatiṃ tathā'pavādikīmanantarasaṅgatiṃ ca spaṣṭatvādanuktvā pūrvapakṣamevāha tatheti ।
loke aprasiddhatvāditi ।।
samudāyaprasidhyā avayavaprasidhyā vāprasiddhatvādityarthaḥ ।
udbhidādivaditi ।।
tadvadyajisāmānādhikaraṇyānnāmatvam ।
ataeva "payasā pravargyeṇa caranti" "payasā dākṣāyaṇayajñena" ityādiprasiddhakarmanāmadheyapravargyapadasāmānādhikaraṇyamapi saṅgacchate ।
anyathā vrate dravyānapekṣatvena payovidhānānupapatteḥ ।
atastadvadeva saṃjñābheda ityarthaḥ ।।
yattu abhyāsāt karmabhedoktiḥsannidhau punaḥśravaṇasya phalaparatvādanyaparatvenābhyuccayārtheti prakāśakārairuktam, tannirasitumāha phalasaṃbandhasyāpīti ।।
nirarthakaprāyasyābhyudayaśiraskatvasya kalpanāpekṣayā phalasaṃbandhaprāptimaṅgīkṛtya karmāntaravidhereva yuktatvādityarthaḥ ।।
evaṃ sākaṃprasthānavākye api prasthānasyāpyākramaṇavidhinaiva prāpteravidheyatvāt tadāśritasahatvaguṇavidheśca prasthānasyāvāntaraprakaraṇābhāvenāśrayatvānupapatteḥ prakaraṇinaśca sānnāyyayāgasyāyogyatvādeva tadanupapatteścā- saṃbhavādāvaśyakaḥ karmāntaravidhiriti bhāvaḥ ।।
na tāvadabhyāsātkarmāntaram; prakaraṇānugrahāyābhyudayaśiraskatvādikalpanayāpi phalaparatvasaṃbhave karmāntaratvasyāyuktatvāt ।
anyathā jyotiṣṭomavākye api karmāntaratvāpatteḥ, atonyaparatvānnābhyāsasaṃbhavaḥ ।
avaśiṣṭaṃ saṃjñayā bhedaṃ saṃjñātvānupapatterayuktamityabhipretya siddhāntamāha yadyapīti ।
dakṣasyeti ।।
utsāhino yajamānasyetyarthaḥ ।
ataḥ āvṛttyādiguṇasya phaloddeśena vidhāne kathaṃbhāvākāṅkṣālakṣaṇaprakaraṇānugrahābhāve apyadhikārākhyaprakaraṇānugrahamabhipretya vidhānamityāha ato aprāpteti ।।
sākaṃprasthāyyasaṃjñake prayoge sāyaṃprātardehakumbhībhyāṃ saha prasthānāt saha prasthānaguṇayogāt sākaṃprasthāyīyaśabdenāsau prayogo abhidhīyata iti nyāyasudhākārādilekhanāt sahaprasthānaviśiṣṭaprayogasya phalavidhānabhramaṃ nirasituṃ sahatvarūpaśca guṇa evetyuktam ।
prasthānasyāpi yāgavatprāptatvenāvidheyatvānna guṇatayā vidhānam, apitu sahatvaviśeṣaṇarūpasyaivetyarthaḥ ।
yadyapyadhikārākhyaprakaraṇena darśapūrṇamāsasya pradhānasyaivāśrayatvaṃ labhyate, na tatprayogasya; tathāpyāvṛtterdākṣapadavācyaṛtviksaṃbandhitayā pratītervidheyasāmarthyānurodhena prayogasyāśrayatvaṃ nāsulabhamiti bhāvaḥ ।।
dve paurṇamāsyau dve amāvāsye iti dvitvavidheranapekṣitavidhitvāpatterna tadvihitadvitvasya kratau kathaṃbhāvena grahaṇam, apitu dākṣāyaṇavākyavihitaphalārthāvṛttiviśeṣasamarpakatvamevetyabhipretyāha āvṛttiśceti ।।
tathāca paurṇamāsyāmāgneyāgnīṣomīyau ।
taduttarapratipadyāgneyadadhiyāgau ।
darśe āgneyaindrāgnau, taduttarapratipadi āgneyamaitrāvaruṇyāmikṣāyāgāviti krameṇa pañcadaśavarṣaparyantamāvṛttirityarthaḥ ।।
sahakumbhībhiriti ।।
ājyabhāgābhyāṃ pracaryāgneyena puroḍāśena agnīdhetu tau pradāya saha kumbhībhirabhikrāmediti vacane hi prakaraṇāt vidheyasāmarthyācca sānnāyyāṅgābhikramaṇapadaparyāyakramaṇe kumbhī sāhityāśrayitāsaṃbandhena prakaraṇānumitavākyena dadhihomasaṃbandhavadvidhīyate, sahaśabdasya nipātatvena nirūpitatvasaṃbandhena kumbhīpadārthe anvayavyutpatteḥ sāhityanirūpitakumbhīnāṃ vidhāne api na vidheyānekatvakṛto vākyabhedaḥ ।
kubhīnāṃ sānnāyyāṅgatvāt abhikramaṇe taddhomasādhanatvasya vidheyasāmarthyāt prāpterna viśiṣṭoddeśo api ।
puroḍāśapracārottaratvādirarthādeva prāpteranuvādaḥ ।।
kumbhībhiriti bahutvamapi dohayoḥ pratyekaṃ kumbhīdvayasya vidhānena taccatuṣṭvaprāpteranuvādaḥ ।
yattu bahutvaṃ dvitvalakṣaṇārthaṃ sadanuvāda iti kaustubhe uktam, tat sāyaṃ sāyaṃ dohapracāraḥ prātaḥ prātardehapracāra iti pakṣāntarasyāpi vidhānāt ।
tathāca kumbhīdvayasyaivābhikramaṇe sāhityāttadabhiprāyeṇeti na virodhaḥ ।
evaṃ strucāmadhodhāraṇasya ceḍāvadānāvadhi niṣiddhatvādyogyatayaivānyasmai dānaprāpteḥ karmakaratvāt prāptamagnīdhedānamanūdyate ।
evañca sāhitye kumbhīnirūpitatvasya prasthānevāntaraprakaraṇābhāve api āśrayatvasya copapattirityarthaḥ ।।
itismṛtyeti ।।
anayāca gakāravarjitapūrvapadanimittakasya ṇatvasya saṃjñāyāmeva vidhānāt saṃjñātvābhāve tadanāpatteḥ saṃjñātvamāvaśyakamityarthaḥ ।।
prayojanaṃ pūrvapakṣe sauryeṣṭyādivat darśapūrṇamāsaprayogāt bahirdākṣāyaṇayajñādiprayogaḥ ।
siddhānte darśapūrṇamāsayorevāvṛttyāpi prayoga iti spaṣṭatvānnoktam ।।

iti caturthaṃ dākṣāyaṇādhikaraṇam ।।

( adhikaraṇam ।।

saṃskāraśca ।।
r"iṣāmālabheta," "caturo muṣṭīnnirvapatī" tyetābhyāṃ vihitayordārśapūrṇamāsikayorīṣālambhacaturmuṣṭinirvāpayoranuvādatenānārabhyādhītābhyāṃ "vāyavyaṃ śvetamālabheta bhūtikāmaḥ" "sauryaṃ caruṃ nirvapedbrahmavarcasakāma" ityetābhyāṃ śvetacarū guṇau vidhīyete ।
ālambhakarmībhūtār iṣā śvetā kartavyeti ।
nirvāpaśca caruśabdalakṣyasthālyāṃ kartavya iti ।
sarvavṛkṣāṇāṃ ca vāyusaṃbandhādvāyavyamityanuvādaḥ ।
sauryamiti cāgneyasyaiva;tejodevatyatvasāmānyāt, natu devatāvidhiḥ; yāgāśravaṇāt ।
ubhayatrāpi phalapadaṃ sārvakāmyavākyaprāptaphalaprayojakatvānuvāda iti prathamaḥ pakṣaḥ ।।
dvitīyastu phalapadavaiyarthyaprasaṅgāt prākaraṇikāśrayālābhena ca guṇaphalasaṃbandhānupapatteḥ guṇaviśiṣṭaṃ yāvaduktaṃ ālambhanirvāpākhyaṃ karmāntarameva phaloddeśena vidhīyate iti ।
siddhāntastu vāyavyaṃ sauryamityāditaddhitāntapadavaiyarthyāpatterdravyadevatāsaṃbandhānumito yāga evālabhati nirvapati dhātulakṣito dravyadevatāviśiṣṭaḥ phaloddeśena vidhīyata iti ।
atideśaprāptau cālambhanirvāpau na vidhīyete ।। iti pañcamaṃ dravyadevatāsaṃyuktānāṃ yāgāntaratādhikaraṇam ।।
atrāniścitavidheyatākasya devatālakṣaṇaguṇasya bhedakatvavicārādadhyāyapādasaṃgatī tathā pūrvādhikaraṇoktasya dhātvarthamanūdya guṇamātravidhānasyāpavādādāpavādikīmanantarasaṅgatiṃ ca spaṣṭatvādanuktvā viṣayanirdeśapūrvakaṃ pūrvapakṣamevāha riṣāmālabheteti ।।
śakaṭagato lāṅgaladaṇḍavaddīrghaḥ kāṣṭhaviśeṣa riṣāpadasyārthaḥ ।।
tatra guṇavidhisaṃbhave viśiṣṭavidhikalpanasyāśrutayāgakalpanasya cānyāyyatvāt guṇamātravidhipūrvapakṣamāha ityetābhyāṃ vihitayoriti ।
anārabhyeti ।।
kañcana yāgaṃ prakṛtyānāmnātatvāt anārabhyādhītatvamityarthaḥ ।
śvetamityasyeṣākāṣṭhamādāya carumiti dvitīyāyāśca saptamyarthe lakṣaṇāṃ cāṅgīkṛtyopapattimāha ālambhakarmībhūteti ।।
yadātu prākaraṇikaśrautaśūrpāvarodhānna sthālyadhikaraṇatvavidhisaṃbhava ityucyeta, tadā caruparimitalakṣaṇayā yathā caruparimitā vrīhayo bhavanti tathā caruṃ muṣṭinirvāpaḥ kartavya ityevaṃ kriyāviśeṣaṇatayā ca dvitīyāyā apyupapatteścarupadavācyasthālīparimitatvavidhirādyapūrvapakṣe draṣṭavyaḥ ।।
atraitatpūrvapakṣottaratvena

yāvad uktaṃ vā karmaṇaḥ śrutimūlatvāt ।

iti sūtramekadā yojayitvā

yajatis tu dravyaphalabhoktṛsaṃyogād eteṣāṃ karmasambandhāt ।

iti tṛtīyasūtrasya siddhāntaparasya pūrvapakṣaparatayāpyāvṛttyā yojanīyamityabhipretya tantreṇa vicāradvayamārabhamāṇo dvitīyaṃ pūrvapakṣamupapādayati dvitīyastviti ।
phalapadavaiyarthyaprasaṅgāditi ।।
loke apyālambhanirvāpayoḥ sattvena dārśapaurṇamāsikayoreva niyamenopasthitau pramāṇābhāvasyāpyupalakṣaṇam ।।
(vāyavyasauryavākyayorapi yāgalakṣaṇam ।
nirvapatistu prakṛtisādṛśyasiddhyarthamiti nirūpaṇam) dravyadevateti ।।
taddhitena havirbhāksvarūpadevatātvābhidhānāt tasyaca yāgaikaghaṭitatvāt yāgāpekṣāyāṃ pramāṇāntareṇa tasyāprāptatvādanenaiva vākyena vidheyatvāprāptāvadhyāhārāpekṣayā lakṣaṇāyā laghutvāt tattaddhātunā yāgo lakṣyate ।
śakyārthastu pramāṇāntaraprāptatvādanūdyate ।
lākṣaṇikapadopādānaprayojanaṃ ca nirvapatyādidhātumadvākyasaṃbandhitvarūpaprakṛtisādṛśyasiddhiḥ ।
ataevaitatsajātīyaṃ "somāraudraṃ caruṃ nirvapedi" prakṛtyāmnāte "pariśrite yājayedi"ti pariśritaguṇavidhipare vākye yajinānuvādarūpaṃ liṅgamapi nirvapatau yāgalakṣaṇāyāmupapadyate ।
yat dvayoḥ kaṭādibhirdravyairveṣṭanaṃ pradhānakāle kartavyam, tatpariśritaśabdārtha iti bhāvaḥ ।
yastu phalabhoktṛsaṃyogo yāgakalpakatvena sūtre uktaḥ, sa prathamapūrvapakṣyāpāditasaṃskārakarmatvamātranirāsasūcanārtha iti na doṣaḥ ।।

iti pañcamaṃ dravyadevatāsaṃyuktānāṃ yāgāntaratādhikaraṇam ।।

viṣaye prāyadarśanāt ।

yatra tu na devatāśravaṇaṃ tatra na yāgakalpanā, api tu saṃskāramātravidhānam yathāgnihotre vatsamālabhetetyatrālambhamātraṃ vatsasaṃskārakatvena vidhīyate; ālabhateḥ sparśamātravācitvāt ।। iti ṣaṣṭhaṃ ālambhasaṃskāratādhikaraṇam ।।
yadyapi sūtrakāreṇodāharaṇasādhyādi noktaṃ kevalaṃ hetumātram; tathāpi śrutārthāpattyā tayoḥ kalpanayopavarṣavṛttikṛtodāhṛtaṃ vākyamudāharaṇatvena darśayan āpavādikīṃ saṅgatiṃ spaṣṭatvāt tathā phalgutvāt pūrvapakṣaṃ cānuktvā siddhāntamevāha yatra tviti ।।
na kevalamālabhatau dravyasaṃbandhamātreṇa yāgakalpanam, apitu dravyadevatāsaṃbandhena; tasya prakṛte abhāvānna yāgakalpanetyarthaḥ ।
saṃskāramātreti ।।
vatsālaṃbhasya prasnavārthatvena dṛṣṭārthatvādyāgavidhipakṣe adṛṣṭārthatvāpattirmātracā sūcitā ।
vatsasaṃskāratveneti ।।
yathaiva vatsaṃ copāvasṛjatītyatra dvitīyāsaṃyogāt vatsamuddiśyopāvasarjanavidhistathaiveha saṃskāravidhiprāyapāṭhāt vatsasaṃskārakatvenaiva sparśavidhirityarthaḥ ।
naca upāvasarjanenaiva sparśākhyasyālaṃbhasyārthaprāptatvānna vidhyupapattiriti vācyam; dhenuviyogākhyopāvasarjanena dhenusamīpadhāraṇaphalakādhvaryuṅkartṛkasparśasya niyamena prāptyabhāvāttadupapatteḥ ।
ataeva sparśasyādhvaryukartṛkatve api dohasyānyena karaṇānna tadanupapattiriti bhāvaḥ ।
ataeva vatsanikāntā hi paśava ityarthavāde paśūnāṃ vatsapriyatvābhidhānena vatsapriyā mātā, putracāṭukaraṇāt, tenavā kṛtacāṭunā yujyamānāt snehāt prastraviṣyatītyevaṃ stutyupapattiḥ sparśamātrābhidhāyitve saṃbhavatītyabhipretyāha ālabhateriti ।।
atraca siddhānte dārśapaurṇamāsikeṣālambhādayamālambhaḥ saṃskāryarūpānupādeyaguṇāt prakaraṇāntarāt karmāntaramityaniścitavidheyatākavatsākhyaguṇasya bhedakatvāt pādādhyāyasaṅgatyupapattiriti kaustubhe draṣṭavyam ।।

iti ṣaṣṭhaṃ ālaṃbhasaṃskāratādhikaraṇam ।।

saṃyuktastu ।।
agnau śrute "carumupadadhāti bṛhaspatervā etadannaṃ yannīvārā" ityatra yajamānasyānnaṃ bṛhaspateḥ kathaṃ syād? yadi na bṛhaspatirdevatetyarthādbṛhaspaterdevatātvāvagatestaittirīyaśākhāyāṃ "bārhaspatyo bhavatī"ti taddhitapadayuktavākyaśeṣaśravaṇācca dravyadevatāsaṃbandhānumitayāgavidhānamevedam ।
tasya cauṣadhadravyakatvenāgneyātideśataḥ sviṣṭakṛdādipratipattiprāptau "carumupadadhātī" tyanenopadhānaṃ pratipattitvena vidhīyata iti prāpte yadyapi taittirīyaśākhāyāṃ taddhitaśravaṇam; tathāpi vidhyabhāvādvidhyantaraikavākyatvabhaṅgāpatteśca nāyaṃ devatātaddhitaḥ ।
carumupadadhātītyanena ca sthaṇḍilaniṣpādakacarusaṃskārakatayopadhānavidhānāt devatānākāṅkṣatayā nārthavādonnītasyāpi devatāvidheḥ kalpanam ।
ata eva carvapekṣitaprakṛtidravyasyaiva nīvārarūpasya vidhikalpanam ।
ataśca bṛhaspaterbrāhmaṇasyānnaṃ nīvārā ityevaṃ stutyupapatterna bṛhaspatervā ityayaṃ devatākalpanadvārā yāgakalpaka iti siddham ।।
।। iti saptamaṃ naivāracarorādhānārthatādhikaraṇam ।।

atra pūrvapakṣe niścitavidheyatākadevatārūpaguṇakṛtabhinnayāgabhāvanātaḥ upadhānarūpapratipattibhāvanābhedāt siddhānteca tadabhāvāt pādādhyāyasaṃgatī, tathā pūrvatra devatāśravaṇādyāgakalpanāsaṃbhave apīha tatsattvāt saṃbhavatyeva yāgakalpanamiti pūrvapakṣotthānāt pratyudāharaṇarūpāmātideśikīmānantarasaṃgatiṃ spaṣṭatvādanabhidhāya udāharaṇapūrvakaṃ pūrvapakṣamevāha agnāviti ।।
yadyapi "naivāraścarurbhavati bṛhaspatervā etadannaṃ yannīvārā" ityuktvā carumupadadhātīti śrutamiti likhitaṃ kaustubhe; tathāpi vyutkrameṇāpi lekhane yāgārthatvapūrvapakṣopapatteḥ śāstradīpikānusāreṇāyaṃ vākyakramo likhitaḥ ।।
tatra naivāravākye tāvadbhavatyākṣiptāyāṃ naivārakaraṇikāyāṃ bhāvanāyāmaprāptatvena vidhinā vihitāyāṃ caroḥ prayojanākāṅkṣatvāt bhāvanāyāścāvacchedakadhātvarthāpekṣatvāt yatkiñciddhātvarthakalpanasyā'vaśyakatve satyapi upadhānasya dvitīyayā carusaṃskārakatvena tatra karaṇatvāsaṃbhavādavacchedakatvānupapatterarthāccarudravyakatva- sāmarthyādyāgasyaivāvacchedakatvaṃ kalpyata ityabhipretya pūrvapakṣe kartavye devatābhāvaśaṅkāṃ nirasyati yajamānasyānnamiti ।।
bṛhaspateriti ṣaṣṭhyā nīvārasaṃbandhāvagamāt saṃbandhāntarābhāve devatātvasyaiva saṃbandhatvāṅgīkārāt tasyaca yāgaṃ vinānupapatteryāgatvaniścaya ityarthaḥ ।
devatātvarūpasaṃbandhaviśeṣaparatvaṃ śākhāntaragatavākyopasaṃhāreṇāpi pratīyata ityāha bārhaspatyo bhavatīti ।।
"etadvai khalu sākṣādannaṃ yadeṣa caru" riti pūrvanirdiṣṭacaruśabadsamānādhikaraṇabārhaspatyaśabdasya devatātaddhitāntatvaniścayāt tattulyārthatvenehāpi ṣaṣṭhyā devatātvaparatvāvagatirityarthaḥ ।।
kiṃ tarhi upadhānavākyena vidhīyate ? ityapekṣāyāmasya yāgasya prakaraṇādagnyaṅgasyauṣadhadravyakatvasādṛśyenātideśaprāptapratipattyantarabādhenopadhānaṃ pratipattirvidhīyate ।
tataśca siddho yāgabhāvanātaḥ pratipattibhāvanāyā bheda ityarthaḥ ।
tadidamāha tasya ceti ।।
sarvatrahi vidhyapekṣita evārthor'thavādakalpyavidhinā vidhīyate natvanapekṣitaḥ ।
tadiha "carumupadadhātī" tyatra carusaṃskārakatayopadhānavidhyanaythānupapattyā "adhvaryuṃ vṛṇīte" ityatreva carorviniyogasya sthaṇḍilaniṣpādakatayā kalpanāttadanyathānupapattyaiva carukarmakabhāvanāyāḥ prāptatvena naivāravākye viśiṣṭavidhyanaṅgīkārāccarauḥ prakṛtidravyāpekṣāyāṃ nīvāraprakṛtitvamātravidhānena tatra devatāyā anapekṣaṇāt nārthavādonnītadevatāvidhikalpanam, navā bārhaspatyo bhavatītyasya vidhitvakalpanayā tadvidhiparatvakalpanaṃ yuktamityabhipretya siddhāntamāha yadyapīti ।
devatātaddhita iti ।।
apitu prāgdīvyatīyārthavihitaṇyapratyayastaddhita iti śeṣaḥ ।
carusaṃskārakatayeti ।।
etena sthalaniṣpatteḥ śrauteṣṭakāvaruddhatvena kalpitavidhividheyacaru- sādhyatvānupapattyā yāgakalpanāsaṃbhavādupadhānametadarthakameveti prakāśakāroktaṃ apāstam; caroḥ kumbhīṣṭakādīnāṃ catasṛṇāṃ madhye upadhānārthaṃ madhyataneṣṭakāniṣkāsanena yojanena tatpūraṇena tadiṣṭakāsthāpanārthatayā vidheyatveneṣṭakāvirodhitvābhāvādarthakarmatvapakṣe apyānuṣaṅgikyāḥ sthalaniṣpatterāvaśyakatveneṣṭakāvirodhasya duṣpariharatvāt ।
dvitīyārthabādhe pramāṇābhāvācceti bhāvaḥ ।।
bṛhacchabdasya bṛhatidhātvarthānusāreṇa brahmaśabdavat vedavācitvāt patiśabdasya pālayitṛvācitvāt brāhmaṇānāñca "tapastaptvāsṛjadbrahma brāhmaṇānvedaguptaye" iti vedapālayitṛtvasmaraṇāt bṛhaspatiśabdasya brāhmaṇavācitvapratīter "munyannaṃ brāhmaṇasyoktami"tica brāhmaṇaśrāddhe vānaprasthākhyamunyadanīyāraṇyanīvāraprāśastyasmṛterbrāhmaṇasaṃbandhitvarūpaṃ bārhaspatyatvamarthavāde kīrtitaṃ nīvārastutyartham, natu bṛhaspatidevatyatvāyetyabhipretyārthavādopapattiṃ darśayati ataśceti ।।
yadyapivā taittirīye "brahma vai devānāṃ" ityarthavādādyogarūpāddevapurohitaṃ bṛhaspatimeva vadet bṛhaspatiśabdo natu kevalayogena brāhmaṇam; tathāpi tatsaṃbandhamātreṇāpi nīvārastutyupapatterna devatātvakalpanaṃ pramāṇavaditi bhāvaḥ ।
ataśca nopadhānabhāvanāto yāgabhāvanāntaramityabhipretyopasaṃharati iti siddhamiti ।।

iti saptamaṃ carorādhānārthatādhikaraṇam ।।

pātnīvate tu pūrvatvād avacchedaḥ ।

"tvāṣṭraṃ pātnīvatamālabhete" tyanena dravyadevatāviśiṣṭaṃ yāgaṃ vidhāya "paryagnikṛtaṃ pātnīvatamutsṛjantī"ti śrutam ।
tatrobhayadevatyasya pūrvayāgasya "āgneyaṃ caturdhā karotī" tivatkevalapātnīvatapadenānuvādāyogātparyagnikaraṇādeśca vidheyasya guṇasyātideśenaiva prāptatvāditarāṅgaparisaṅkhyāyāṃ ca traidoṣyāpatteḥ paryagnikṛtapadasyānuvādatvamaṅgīkṛtya karmāntaravidhirevāyamiti prāpte pratyabhijñānānna karmāntaram ।
na cānuvādānupapattiḥ; satyapyagnīṣomādivattvaṣṭṭapatnīvatorvyāsajyavṛttidevatātve manotāsthāgniśabdavallakṣaṇayābhidhānopapatteḥ ।
vastutastu pṛthaktaddhitaśravaṇāddevatādvayamevedam ।
ekavākyopādānācca samuccayaḥ ।
ato ḍitthaḍabitthayormātā ḍitthasya mātetivacchakyata eva kevalena pātnīvatapadenānuvādaḥ ।
ataḥ pūrvakarmānuvādena guṇa eva vidhīyate ।
naca vidheyābhāvaḥ; vṛttaparthagnikaraṇasyaiva ktapratyayāntārthasya vidheyatvāt ।
tasya ca gṛhamedhīyājyabhāganyāyena prākṛtasyaivātideśataḥ pūrvapravṛttyā vidheyatvāt kḷptopakārakatvena ca tenaiva nairākāṅkṣyādatideśakalpanenottarāṅgānāmarthādeva nivṛttau traidoṣyānāpatteḥ ।
vṛttaparyagnikaraṇatvasya ca pūrvāṅgeṣvakṛteṣvasaṃbhavāttānyapyākṣipyante ।
naca ktapratyayabalena pramāṇāntarapramitatvāvagamādati- deśāpratibandhakatvam;prokṣitābhyāmulūkhalamusalābhyāmityādāviva pramāṇāntarābhāve api etadvidhividheyasyāpi ktapratyayopāttatve bādhakābhāvāt ।। ityaṣṭamaṃ pātnīvatānuvādatvādhikaraṇam ।।

pūrvapakṣe paryagnikṛtavākye karmabhedasya sādhanāt bhedapratiyogijñānārthaṃ pūrvayāgavidhāyakaṃ vākyamudāharati tvāṣṭramiti ।।
yajatistu dravyaphalabhoktṛsaṃyogāditi pūrvoktanyāyena yāgānumānasya nissandigdhatvāt yāgaṃ vidhāyetyuktam ।
viṣayavākyamudāharati paryagnikṛtamiti ।।
patnīvaddevatālakṣaṇasyāniścitavidheyatākasyaiva bhedakatvavicārātprakaraṇasaṃgatiṃ pūrvatrārthavādasya devatātvabodhakatve niraste apīha vidhigatataddhitasya devatātvaparatvaniścayādastu tarhyatra yāgānumānamiti pūrvapakṣotthānāt pratyudāharaṇarūpāmanantarasaṅgatiṃ ca spaṣṭatvādanuktvā pūrvapakṣamevāha tatreti ।।
(dvidaivatyasyekadaivatyapadenānanuvādāt pūrvayāgaprakṛtiko darśapūrṇamāsaprakṛtiko vānyayāgo atrābhimataḥ ।
agnīṣomīyaprakṛtitvoktistu vārtike anāsthayeti nirūpaṇam) yadyapi pūrvayāgopasthāpakaṃ prakaraṇamasti; tathāpi tasya patnīvaddaivatatvāsaṃbhavena tena padenānuvādāyogāt karmāntaratvaṃ sādhayati ubhayadevatyasyeti ।।
āgneyamiti ।।
yathaivāgneyapade sāmarthyabhaṅgabhayena kevalāgnipadādutpannataddhitānurodhena nāgnīṣomīyagrahaṇam, tadvadihāpītyarthaḥ ।
vidheyāntarābhāvādapīha yāgāntaravidherāvaśyakatvaṃ darśayati paryagnikaraṇādeśceti ।।
aṅgāntarasādhāraṇyenātideśataḥ prāptiṃ sūcayitumādiśabdo athavā paryagnikaraṇottarakālasaṃgrahārtho draṣṭavyaḥ ।
paryagnikṛtapadasyeti ।।
paryagnikaraṇakarmībhūtadravyavācake paryagnikṛtapade dravyasya viśeṣyasya niṣkṛṣya vidhāne api viśeṣaṇāṃśe prāptatvādanuvāda ityarthaḥ ।
tataśca dravyadevatāsaṃbandhasya yāgakalpakasya sattvāt utsṛjatau yāgalakṣaṇayā karmāntaravidhirityāha karmāntareti ।।
patnīvacchabdasyāśvivājiśabdavadrūḍhatvena devatāntaraparatvānna tāvat pūrvayāgamutsṛjatinānūdya tatra vidhānasaṃbhavaḥ; utpattiśiṣṭatvāṣṭrāvarodhāt ।
ata eva nānuvādaḥ; nāpi paryagnikaraṇāvyavahitottarakālasya tasmin saṃbhavaḥ; niṣṭhāpratyayasya vyavahitāvyavahitasādhāraṇabhūtakālamātravācitvena lakṣaṇāpatteriti vidheyāntaranirāsa evakāreṇa sūcitaḥ ।
ato atra devatāguṇasāmānyena pūrvayāgaprakṛtikakarmāntaravidhiryukta ityarthaḥ ।
yattu pakṣāntareṇa darśapūrṇamāsaprakṛtikatvaṃ kaustubhe uktam, tatparyagnikṛtaśabdasya paśupuroḍāśasādhāraṇatayā puroḍāśadravyakatvapakṣe devatāsādṛśyāpekṣayā dravyasādṛśyasya balavattvābhiprāyeṇeti na virodhaḥ ।
yadātu paśuparatvaṃ, tadobhayasādṛśyena pūrvayāgaprakṛtikatve nissandigdhe api agnīṣomīyaprakṛtitvaṃ yatpakṣāntareṇa vārtike uktaṃ, tatpūrvapakṣatvādanāsthayāgnīṣomīyaprakṛtitve apyavirodha iti nyāyasudhāyāṃ spaṣṭamevānāsthayetyāveditam ।।
agniśucyostu devatātvenānvayāt tasyāścoddeśyatvamātreṇa kriyāsādhanatvāt amūrtasya nirguṇasyāpi coddeśyatvopapatteḥ kriyāsādhanatvānyathānupapattyā viśeṣaṇaviśeṣyabhāvānavagame api tadanabhyupagame pratyekamanvayāyākhyātasyāvṛttyāpatteḥ pradhānabhūtākhyātāvṛtteścātyantānyāyyatvāt pratyekañca devatāpatterguṇabhedenādṛṣṭakalpanāpādakakarmabhedaprasaṅgādekakriyāvaśīkārāvasāyāt tadanyathānupapattyā viśeṣaṇaviśeṣyabhāvāvagatiriti citrādhikaraṇe nyāyasudhālekhanāt samānādhikaraṇapadadvaye viśeṣaṇaviśeṣyabhāvāṅgīkāreṇa taduttarapratyayenaikameva vyāsajyavṛtti devatātvamucyata iti tanmatamanusandhāyāha sasyapīti ।
manotāstheti ।।
paśoragnīṣomadevatākatvena "tvaṃ hyagne prathamo manote" ti mantragatāgnipadena lakṣaṇayāgnīṣomayorabhidhānaṃ, tadvadihāpi pātnīvataśabdaprakṛtibhūtapatnīvacchabdena tvaṣṭṛpatnīvallakṣaṇayābhidhānopapattirityarthaḥ ।।
pūrvatrāsvarasaṃ sūcayan pakṣāntareṇa anuvādopapattiṃ darśayati vastutastviti ṣaṇaviśeṣyabhāve viśeṣaṇavācakapadottarapratyayasya sādhutvamātrārthatvakalpanāpattestadapekṣayā tasyārthavattvamabhyupetya tattatpratyayopāttārthaiśca tattatprakṛtyarthānvayaucitye sati śabdāntarādinā devatārthabhedasyāvaśyakatvāt dvayordevatātvayoḥ prathamato bhāvanānvayepyekavākyopāttatvenaikasyāṃ kriyāyāṃ samuccayopapatteḥ karmabhedāprasakteḥ devatātvabhede api na kṣatiriti pṛthak taddhitaśravaṇādityādināsvarasaḥ sūcitaḥ ।
anuvādaiti ।।
utsṛjatinā yāgamuddiśyaparyagnikaraṇavidhāne api prakaraṇāt pūrvayāgopasthiteḥ tasyaca vastuta eva pātnīvatatvāt pātnīvatapadamanuvādaḥ ।
ataeva na viśiṣṭoddeśopi ।
etena utsṛjantītyākhyātena yathoktaparyagnikaraṇavidhau arthasiddha uparitanāṅgotsargo dhātunānūdyate ityadhikaraṇamāloktaṃ apāstam; uparitanāṅgotsargaparatve paryagnikṛtamityasya karmatvenānvayānupapatterdhātvarthasyoddeśyaparatve saṃbhavatyanuvādamātratvasyāyuktatvāt, vārtikecoddeśyatayaiva yāgāntargatatyāgarūpotsargaparatvenānvayaprati- pādanāccetyarthaḥ ।।
gṛhamedhīyeti ।।
yathā gṛhamedhīyeṣṭiṃ prakṛtyājyabhāgau yajatīti punaḥśravaṇaṃ phalataḥ parisaṅkhyārtham, tadvandiha paryagnikaraṇapunaḥśravaṇamityarthaḥ ।
nanu atideśalope sati paryagnikaraṇapūrvabhāvyaṅgānāmapi parisaṅkhyāpattirityata āha vṛtteti ।।
nātra paryagnikaraṇamātraṃ guṇaḥ, apitu ktapratyayāntatvāt paśugataṃ kṛtaparyagnikaraṇatvam ।
tasyaca pūrvāṅgeṣvakṛteṣvasaṃbhavāt tadaṅgānuṣṭhānasiddhiḥ ।
ataeva iḍāntetivadantaśabdābhāve api na kṣatirityarthaḥ ।
nacājyabhāgayoranuṣṭheyatayā pratītayoḥ pramāṇāntaraṃ vināpi gṛhamedhīyāṅgatvapratīteratideśapratibandhakatvopapattāvapi paryagnikaraṇāntatvasya ktapratyayena pramāṇāntaravihitatvāvagateratideśopajīvitvena tatpratibandhakatvānupapattirityāśaṅkāṃ nirasyati naceti ।।
niṣpannatvapratīteretadvidhividhānottarakālīnābhiprāyeṇopapatterityarthaḥ ।
naca evametadvidhividheyatve kṛtaparyagnikaraṇatvanirdeśāt paryagnikaraṇamātrasyaivānuṣṭhānāpattiriti vācyam; atra paryagnikaraṇāntavidhyabhāvenātideśataḥ prāpsyamānena paryagnikaraṇena yādṛśī bhūtaparyagnikaraṇatā saṃbadhyate tādṛśyā eva tataḥ pūrvaṃvidhānena yathāprāptopādānāt tadantānuṣṭhānopapatteriti bhāvaḥ ।।
prayojanaṃ tvāṣṭrayāgāpekṣayā yāgāntarānuṣṭhānaṃ pūrvapakṣe ।
siddhāntetu tvāṣṭrayāgasya paryagnikaraṇāntāṅgānuṣṭhānena jīvata eva paśoryāni hṛdayādyaṅgāni teṣāṃ tvaṣṭṛpatnīvaduddeśena yāga iti spaṣṭatvānnoktam ।।

ityaṣṭamaṃ pātnīvatānuvādatvādhikaraṇam ।।

adravyatvāt kavele karmaśeṣaḥ syāt ।

adravyatvāttu ।।
anārabhya śrutaṃ "eṣa vai haviṣā haviryajati yo adābhyaṃ gṛhītvā somāya yajate" iti ।
tathā "parā vā etasyāyuḥ prāṇa eti yo aśuṃ gṛhṇātī"ti ।
atra haviḥ somaḥ sa eva devatā sa eva dravyamiti prathamārthavādasyārthaḥ ।
prāṇa āyurmaryādāmabhivardhata iti dvitīyasya ।
tatra na tāvadatra grahaṇameva jyotiṣṭome vidhīyate; saṃskārarūpasya grahaṇasyāvaghātādivadaṃśvadābhyanāmakatvānupapatteḥ ।
dvitīyāntayostayoḥ saṃskāryadravyanāmatvāṅgīkāre tu avyabhicaritakratusaṃbandhābhāvānna dravyamātroddeśena grahaṇavidhisaṃbhavaḥ ।
ato dravyadevatāviśiṣṭayāgāntaravidhānamevedam; adābhyapadena hiṃsānarhasomākhyadravyasyāṃśupadena ca niryāsadravyasyābhidhānāt ।
dvitīyā cobhayatra saktunyāyena ।
devatā tvekatra somo anyatra prajāpataye svāheti mantravarṇātprajāpatiḥ ।
gṛhṇātiścādye anuvādo dvitīye yāgalakṣakaḥ ।
tayośca yāgayoḥ prākaraṇikaitatsamānajātīyataittirīyaśākhāsthavākyājjyotiṣṭomāṅgatvamiti prāpte gṛhṇatau yāgalakṣaṇāyāṃ pramāṇābhāvādādyavākye guṇasaṃkrāntaśaktinā vidhinā grahaṇasyaiva vidheyatvāvagamāccobhayatrāpi grahaṇamevoktasaṃjñakaṃ uktasaṃjñakadravyasaṃskārakatvena vā vidhīyate ।
evañca viniyogabhaṅgo api dvitīyāyā na kalpito bhavati ।
devatā tu somarūpā ādyavākye grahaṇe evānvetīti devatāviśiṣṭaṃ grahaṇameva tatra vidhīyate, dvitīye tu "upayāma gṛhīto asi prajāpataye tvā juṣṭaṃ gṛhṇāmī"ti mantravarṇādgrahaṇāṅgatayā devatāprāptirdraṣṭavyā ।
homamantrastūttarabhāviyāgopakārakatvamādāya neyaḥ ।
devatāviśiṣṭagrahaṇadvaye ca prākaraṇikavākyena jyotiṣṭomāṅgatvasya tadupapādyatvasya ca bodhopapatterna kaścidvirodhaḥ ।
prayojanaṃ pūrvapakṣe yāgasyāṅgatvād yathāśaktinyāyaviṣayatvaṃ, siddhānte pradhānatvānneti ।।
।। iti navamamadābhyanāmatādhikaraṇam ।।

viṣayavākyamudāharati anārabhyeti ।।
prakṛtasya yāgasyopapādakasyā sattvena grahaṇe devatānvayasaṃbhavavādinaḥ siddhāntino hetunirāsāya pūrvapakṣasādhakatayānārabhyādhītatvopanyāsaḥ ।
tannirāsaścāgre vyaktībhaviṣyati ।
somāyāyajata ityatra somapadasya latendusādhāraṇatve api "saṃdigdheṣu vākyaśeṣādi"ti nyāyena haviṣā haviryajata itivākyaśeṣāddhavīrūpasomaparatvāvagatisidhyarthaṃ prathamārthavādārthamāha atreti ।
prāṇa iti ।।
prāṇavāyuretasya yajamānasyāyurmaryādāmatikramya vartate, vardhate ityarthaḥ ।
pūrvapakṣe yāgāntare devatālakṣaṇaguṇasya vidheyatvāt siddhānteca grahaṇe vidheyatvāt svarūpeṇa niścitavidheyatvasyāpi uddeśyanirūpitatvarūpeṇāniścitavidheyatākasya yāgabhedakatvābhedakatvavicārādadhyāyaprakaraṇasaṅgatī ।
tathā paryagnikṛtavākye yāgānuvādena guṇavidhānādaṅgāntaravidhāne niraste tatprasaṅgādihāpi tannirākaraṇāt prāsaṅgikīmanantarasaṅgatiṃ ca spaṣṭatvādanabhidhāya pūrvapakṣamevāha tatreti ।।
tatra grahaṇavidhyanupapattyā yāgāntaravidhipūrvapakṣaṃ samarthayituṃ tadasaṃbhavamupapādayan aṃśvadābhyapadayornāmadheyatvamaṅgīkṛtya prathamatastadvidhiṃ nirasyati na tāvaditi ।।
nāmakatvānupapatteriti ।।
grahaṇasya saṃskārakarmaṇaḥ saṃskāryāvacchedenaiva vyavacchedasiddheraṅgatayā saṃkalpādauca nāmadheyānapekṣaṇāt gṛhṇāteḥ sakarmakatvānnityaṃ karmasākāṅkṣatvena tadabhāve grahaṇavidhānānupapatteradābhyaśabdasya hiṃsānarhasomadravyavacanatvādaṃśuśabdasya niryāse śaktatvena ca nāmatvānupapatterityarthaḥ ।
sakarmakatvānurodhena dravyaparatvaṃ vaktavyaṃ nirasyati dvitīyāntayoriti ।।
dravyamātroddeśeneti ।।
dravyamātroddeśena grahaṇavidhāne ājyadravyasyāpi tadāpatteradābhyavākye yāgaviśiṣṭadravyoddeśena tatsaṃbhave api viśiṣṭoddeśatvena jyotiṣṭome somadevatāyā aprāptatvena tasyā api vidheyatvāpattyāca vākyabhedāpatterdevatāviśiṣṭagrahaṇavidhāne ca samāptapunarāttatvadoṣāpatteśca na grahaṇavidhisaṃbhava ityarthaḥ ।
astuvā grahaṇe devatāvaiśiṣṭyam, tathāpyaindravāyavaṃ gṛhṇātītyatreva prakṛtasya yāgasyopapādakasyābhāvānna tatsaṃbhavaḥ ।
ato grahaṇe asaṃbhavanniveśadevatārūpaguṇādyāgāntarameva vidhīyata ityabhipretyāha ata iti ।।
prācīnairaṃśvadābhyapadayoryāgāntaranāmadheyatvāṅgīkāreṇa gṛhṇāticodanāsāmānyāt jyotiṣṭomadharmātideśena dravyadevatāsaṃbandha upapāditaḥ ।
tasya yāgatvaniścayottaramatideśapravṛttestasyaca dravyadevatāsaṃbandhavattvādhīnatvena dravyasaṃbandhasya prathamata āvaśyakatvādanupapattiṃ sucayanniva dravyaprāptimupapādayati adābhyapadeneti ।।
ekatra soma iti ।।
adābhyavākye somāyeti caturthyantapadasamarpita ityarthaḥ ।।
ādye iti ।।
ādyavākye yajateḥ pratyakṣata eva śravaṇāt tasyaca somadravyakatvasādṛśyena jyotiṣṭomavikāratvāt tadatideśaprāptagrahaṇānuvādaḥ, dvitīye yajatyaśravaṇāllakṣaka ityarthaḥ ।
etatsamānajātīyeti ।।
"devā vai yat yajñe akurvata tadasurā akurvata te devā adābhye chandāṃsi savanāni samavasthāpayanni" tyādinā adābhyasya tathā "devā vai prabāhugrahānagṛhṇata sa etaṃ prajāpatiraṃśumapaśyattamagṛhṇīte" tyādināṃśorjyotiṣṭomaprakaraṇe taittirīyāṇāṃ ṣaṣṭhe prapāṭhake ṣaṣṭhe kāṇḍe āmnātaṃ vākyadvayaṃ tasmādityarthaḥ ।।
yāgalakṣaṇāyāmiti ।।
lakṣaṇāpadamanuvādasyāpyupalakṣaṇam ।
uktasaṃjñakamiti ।।
grahaṇasya grāhyasaṃskāratvaprasiddherjyotiṣṭomāṅgatābalena tadīyasomasaṃskārārthatvapratīteḥ śakyārthasya prāptatvena tatprakhyanyāyena grahaṇanāmatvopapattiriti mūlānuyāyināṃ matena grahaṇanāmatve ukte somākhyadravyaparatvenaivopapattau karmakārakāntarādyadhyāhāradvitīyābhaṅgayoranyāyyatvāt "yatte somādābhyaṃ nāma jāgṛvī"ti mantrādadābhyapadasya somadravyaparatvapratīteśca tatrāparituṣya dravyanāmatvameva nyāyasudhāsvārasyādyuktamabhipretya pakṣāntaramāha uktasaṃjñakadravyeti ।।
devatāyā aniviśamānatvaṃ nirasyati devatātviti ।।
dvitīyābhaṅgādidoṣāpekṣayaikasmin samāptapunarāttatvadoṣāṅgīkāre kṣatyabhāvamabhipretya grahaṇa evetyuktam ।।
devatāviśiṣṭaṃ grahaṇameveti ।
evakāreṇa devatāyāḥ mantravarṇāt prāptyāvidheyatvasya devatāmātravidhānena grahaṇe avidheyatvasyaca nirāsaḥ sūcitaḥ ।
nahi "śukraṃ te śukreṇa gṛhṇāmī"ti liṅgaviniyuktamantrāvarodhe sati somaliṅgasya yatte someti mantrasya sannidhimātreṇa grahaṇe prāptiḥ saṃbhavati ।
navā devatāmātravidhāne "adābhyaṃ gṛhītve" tyasyānarthakyaṃ parihartuṃ śakyam ।
ato aprāptatvāddevatāviśiṣṭagrahaṇameva vidheyaṃnatvekataradityarthaḥ ।
kathaṃ tarhi "yatte somādābhyaṃ nāma jāgṛvi tasmai te soma somāya svāhā prajāpataye svāhe" ti mantrayorhemīyadevatāliṅgakayordevatāyā grahaṇāṅgatve upapattirityata āha homamantrastviti ।।
grahaṇe vidhīyamānāyā devatāyāḥ prasaṅgena yāgopakārakatvāt uttarabhāviyāgopakārakatvamādāya homasaṃbandhopapatterna talliṅgaṃ grahaṇe vihantītyarthaḥ ।।
atraca prakāśakāraiḥ pūrvapakṣe viśvajidādivat kalpyaphalasomayāgāntaramidam ।
jyotiṣṭomāṅgetu grahayāgadvayamadhikamastyeva ।
siddhāntetu tāvadeveti prayojanamuktam ।
tatpūrvapakṣe api prākaraṇikavākyayorgrahaṇāntaravidhāyakatve pramāṇābhāve anārabhyādhītaitadvākyadvayavihitayāgadvayaviniyojakatvasyaiva siddhānta ivopapattāvaśrutaphalakalpanasya cānāpatterayuktamityabhipretya svayamaṅgatvānurūpaṃ prayojanāntaramāha prayojanamiti ।।

iti navamamadābhyagrahanāmatādhikaraṇam ।।

agnistu ।।
anārabhyaiva śrutam "ya evaṃvidvānagniṃ cinotī"ti ।
tatra cinotinā nāgnisaṃskārārthatvena cayanavidhiḥ, apitu agnisaṃjñakasya yāgasyaiva vidhiḥ; "athāto agnimagniṣṭomenānuyajanti tamukthyena tamatirātreṇa taṃ dvirātreṇe" tyādyuttaravākyeṣu agniṣṭomādiyajñānāmagnyanuyajanatvarūpaguṇāmnānāt ।
nahi agnyanuyajanatvamagnerayāgatve avakalpate; devadattamanugacchati yajñadatta ityādau tulyakriyāyoge evānuśabdadarśanāt ।
ataścāgnisaṃjñakasya yāgasya tasminneva vākye vidhau gauravāpattervidvadvākya eva cinotinā lakṣaṇayā tadvidhānam ।
sa cāvyaktatvāt jyotiṣṭomavikāraḥ ।
uttaravākyaiśca tasya kratvaṅgatvasiddhiḥ ।
"iṣṭakābhiragniṃ cinute" ityanena cayanasya prāptatvāccinotirnirvapativadanuvādaścayanasyeti prāpte pākamanubhuṅkta ityādau tulyakriyāyogābhāve apyanuśabdadarśanānna tadanurodhenāgniśabdasya cayanaśabdasya ca yāgaparatvakalpanā yuktā ।
ato vidvadvākye cayanamevāgnisaṃskārārthaṃ vidhīyate ।
agniśabdenaca yadyapi śaktyā jvalana evābhidhīyate; tathāpi tadarthatve vaiyarthyāpatternirūḍhalakṣaṇayā āhavanīyādiparatvāvasāyāttaduddeśenaiva cayanaṃ saṃskārakatayā vidhīyate ।
saṃskāraśca sāmarthyāccayananiṣpāditasthaṇḍilasthāpanarūpaḥ ।
sthāpitasyāgnerupayogāpekṣāyāmathāta iti vākyena tasya jyotiṣṭomāṅgatvena vidhānam ।
atrāhi agniśabdena cayananiṣpāditasthaṇḍilasthāpito agniścayanameva vā lakṣaṇayābhidhīyate ।
agniṣṭomaśabdaśca jātinyāyena saṃsthāvacano api vyaktinyāyena jyotiṣṭomameva pracuraprayogādabhidhatte pārthaśabda ivārjunam ।
ataśca jyotiṣṭomatvameva lāghavāduddeśyatāvacchedakaṃ na tvagniṣṭomasaṃsthāvattvamapi ।
yadyapi ca cayanasya jyotiṣṭomaprayogasaṃvalitatvādanuṣṭhānasādeśyādeva tadaṅgatvasiddhiḥ; tathāpi paśukāmaścinvītetyādivākyairagneḥ kāmyatvāvagamāt kratvaṅgatvapratiprasavārthaṃ tanna virudhyate ।।
ayaṃ cāgniḥ prakṛtau "agniḥ somāṅgaṃ vecchatāmi" tyādivacanādvaikalpikaḥ ।
agnipakṣe cottaravedyāṃ hyagniścīyata iti vacanāduttaravedyā samuccayaḥ ।
tadabhāve cottaravedimātram; uttaravedyāmagniṃ nidadhātīti vacanāt ।
ataśca tamukthyenetyādivākyāni vaikalpikatvādvikṛtiviśeṣe tanniyamārthānicayanāśritaśyenākāratādiphalārthaguṇānāṃ prāptyarthāni ceti daśame vakṣyate ।।
।। iti daśamamagnicayanasaṃskāratādhikaraṇam ।।

(adhyāyādhikaraṇasaṃgatayaḥ ।
agniñcinotītyatrāgneḥ cayanotpādyatvasaṃskāryatvayorasaṃbhavāt sthaṇḍilanirvartakatayā saṃskāryatvavivakṣaṇe vākyavaiyarthyāt yāgāntaravidhānamiti pūrvapakṣaḥ) viṣayavākyamudāharati anārabhyaiveti ।।
pūrvādhikaraṇaviṣayavākyasāmyatāsūcanena prāsaṅgikīṃ pādādisaṅgatiṃ tathātideśikīmanantarasaṅgatiṃ ca sūcayitumevakāraḥ ।
vidvadvākye na tāvadagnipadavācyasya śuddhasya jvalanasya cayanenotpādyatvarūpakarmatvasaṃbhavaḥ ।
nāpi laukikāgnerbhūtabhāvyupayogarahitasya tatsaṃskāryatvam ।
nāpyāhavanīyādiparatvena tatsaṃbhavaḥ; tasyādhānaikajanyatvena cayanotpādyatvāsaṃbhavāt, anyathā cayanavākyagatāgniśabdenā'havanīyādau nirūḍhalakṣaṇāyāmapi pramāṇābhāvāt ।
nāpi cayanasaṃpāditasthaṇḍilādhāratāsaṃbandhena tasya saṃskāryatvasaṃbhavaḥ; tathātve tvetādṛśasaṃskārakatayā cayanasyeṣṭakābhiragniṃ cinuta iti vākyāntareṇaiva prāpteretadvidhivaiyarthyāpatteḥ ।
ataḥ sarvathā cayanavidhyasaṃbhavena vaiyarthyamāpādya yāgāntaravidhānapūrvapakṣaṃ sādhayati tatreti ।।
atra vārtike aathāto agni' mityādivākyeṣvagniṃ yajatīti sāmānādhikaraṇyena yāganāmatvāvagamāt utpattivākye api cinoteryāgaparatvam ।
athāta ityādivākyacatuṣṭayena tadyāgānuvādena tattatsaṃsthāpakatvavidhiḥ ।
dvirātrādivākyaiḥ daśabhirdvirātrādikālāstatraivavaikalpikā vidhīyante ।
tatratyānuśabdaśca aeṣa vāva prathamo yajño yajñānāmi'tyanena prāptāgniṣṭomottarakālatānuvādaḥ ukthyādivākyeṣuca yajatimātrasyaivānuṣaṅgo nānuśabdasya; anuvādatvāsaṃbhavāt, tasyaca yāgāntarasya ṛdhnotyevetyārthavādikaṃ rātrisatre pratiṣṭheva ṛddhiḥ phalamiti yāgatvasādhakaṃ pakṣāntaramuktam ।
tadagnipadasya rūḍhasya; sāmānādhikaraṇyamātreṇa nāmatvāyogāt sāmānādhikaraṇyasyacāgniśabde anuśabdayoganimittadvitīyāntatvena durupapādatvāt anyathānuśabdayoganimitta- dvitīyāntatvena durupapādatvāt anyathānuśabdasāpekṣatvāpatteriti kaustubhe darśitarītyāyuktamabhipretya vārtikoktapakṣāntaramavalambya yāgarūpatvaṃ sādhayitumupayuktāni vākyānyudāharati athāto agnimiti ।।
ityādyuttaravākyeṣvityādiśabdena taṃ trirātreṇetyādyekādaśarātrāntānāṃ navānāṃvākyānāṃ saṃgrahaḥ ।
tamukthyenetyetadanantaraṃ taṃ ṣoḍaśinetyetadapi draṣṭavyam ।।
atrottaravākyeṣu agniṣṭomavākyagatānuyajatipadayoranuṣaṅgaḥ ।
agnyanuyajanatvarūpeti ।।
athāto agnimiti dvitīyāyā lakṣaṇārthakānoḥ "anurlakṣaṇe"ti sūtreṇa karmapravacanīyasaṃjñāvidhānāt tadyoganimittatvādagniṣṭomādivṛttyanuyajanapratiyogitvārthatvāvagateragnipratiyogikānuyajanatvarūpāmnānamityarthaḥ ।
guṇaprakaraṇasaṅgatiṃ sūcayituṃ guṇetyuktaṃ ।
tasya guṇasyāviśamānatvena bhedakatāṃ sādhayati nahīti ।।
yāgatve niścite tatrā'havanīyaprāptyā tatprakhyanyāyena nāmatvamagnipadasyābhipretyāha ataśceti ।
tasminneveti ।।
athātognimityasminneva vākye tadvidhau tadyāgatatpratiyogikānubhāvasyāpi vidhānena viśiṣṭavidhigauravāpatterityarthaḥ ।
vidvadvākya evetyevakāreṇānyākṣiptatvena yāgavidhiparatvasūcaneneṣṭakāvākyasya tadvidhitvanirāsaḥ sūcitaḥ ।
tatreṣṭakānāṃ yāge karaṇatvānupapattyā śakyārthasyaiva cayanasya vidheyatvādityāśayaḥ ।
uttaravākyaiśceti ।।
kālavidhipareṣvapyeṣu vākyeṣu phalavato agniṣṭomāderupasthitatvāt tadvācakapadāntarakalpanayā kalpitavākyena taduddeśena viniyogavidhānāt kratvaṅgatvasiddhiḥ ।
itarathā agniṣṭomoddeśenāgnyanubhāvasya agneścāṅgatvena vidhāne vākyabhedāpatteriti bhāvaḥ ।
iṣṭakābhiriti ।।
yadyapi pūrvapakṣyupapāditarītyāgnipadavācyajvalanādyuddeśena na cayanavidhiḥ saṃbhavati; tathāpyagnipadavācyayāgoddeśena tadvidhyupapattestasyaca sākṣādyāge asaṃbhave ānarthakyatadaṅganyāyena tadantaraṅgaprakṣeparūpāṅge avatāre āhavanīyābādhenāpi cayananiveśasaṃbhavāt prakṣepādhārāhavanīyādhāratayā cayanavidhānāccayanaprāptirityarthaḥ ।।
cinoteryāgalakṣaṇāyā iṣṭakāvākye viśiṣṭavidhigauravasya cāṅgīkārāpekṣayaikatra vidvadvākye agnipada eva kḷptāmāhavanīye nirūḍhalakṣaṇāmaṅgīkṛtya svaniṣpādyasthaṇḍilādhāratāsaṃbandhena tatsaṃskārakatayā cayanavidhyupapattau yāgaparatve pramāṇābhāvāt anuśabdasyotpattivākye upayokṣyamāṇāhavanīyādyādhārabhūtasthalaniṣpādakatvasyāvagatasya pūrvakālatvaṃ vinānupapatterupasaddinatvasyacayane pramāṇāntarataḥ prāpterarthādevāgniṣṭomādiṣu prāptapaścādbhāvanānuvādakasya bhinnakriyāpaścādbhāve apyupapatterna yāgāntaravidhānam, apitu cayanavidhānamityabhipretya siddhāntamāha pākamanubhuṅkta iti ।।
devadattamanugacchatītyādau kriyāntarānupādānādupasthitatvāt gamanarūpakriyaikyapratītāvapīha cayanakriyāyā bhinnāyā viśeṣaṇatayā vā pratītestāmādāyāpyanuśabdopapattiṃ darśayitumāha atrahīti ।।
athaśabdena sthaṇḍilaniṣpattyānantaryokterataḥśabde sārvavibhaktikaṃ tasimaṅgīkṛtyemamityarthātsarvanāmnobhayaparāmarśāt sthaṇḍilasthāpito agniścayanaṃ vāgniśabdenocyata ityarthaḥ ।
agniṣṭomapadaśravaṇāt tatsaṃsthāṅgatayaiva vidhāne sati kathaṃ jyotiṣṭomāṅgatvena vidhānamuktamityata āha agniṣṭomaśabdaśceti ।।
iha yajatisāmānādhikaraṇyena saṃsthāvacanatvānupapatterbodhāyanādikalpeṣu jyotiṣṭomamagniṣṭomapadenābhidhāyaiva sakaladharmāmnānāt tatraiva pracuraprayogāvagaterjyotiṣṭoma evāgniṣṭomapadenābhidhīyate ।
etena agniṣṭomasaṃsthāvidhānaṃ pūrvapakṣyuktaṃ parāstam; ata eva tasya yāgarūpatvasya siddhatvādyajatiḥ sādhutvārthamanuvādaḥ, athātaḥśabdāvapi pūrvoktarītyā prāptārthatvādanuvādau ।
ataḥ kevalaṃ jyotiṣṭomoddeśenādhikaraṇībhūtāhavanīyasthāpanarūpasaṃskāradvārā cayanamaṅgatayā vidhīyata ityarthaḥ ।।
saṃvalitatvāditi ।।
dīkṣaṇīyādisomaprayogasaṃkīrṇasāvitrahomokhāsaṃbharaṇadīkṣaṇīyādivaiśeṣ ikaguṇaśikya- pratimocanādyaṅgakalāpavattvena jyotiṣṭomaprayogasaṃvalitatvamityarthaḥ ।
kratvaṅgatvapratiprasavārthamiti ।।
etacca nityātkāmyasyetyādidvātriṃśattamaślokavivaraṇe vidhirasāyanakṛdupapāditarītyoktam ।।
vastutastu yāvadanuṣṭhānasādeśyena pūrvapūrvapramāṇakalpanayāṅgatvaṃ kalpanīyam, tataḥ pūrvapravṛttena kāmavākyena kāmārthatvabodhanāt tadbādhasyaiva prāpteraprāptakratvaṅgatvavidhāyakatvameva kaustubhoktaṃ yuktam ।
etena utpattau hyagneḥ saṃskāryatvokteścayanaprakaraṇeca tannirvṛtyataṇḍuloparyāhavanīyasthāpanokteḥ kratvavyabhicārisaṃskāryadvārā kratvaṅgatvaprāptiriti vidhirasāyanoktaṃ tadupapādanaṃ apāstam; agnicayanasya kāmyatvapakṣe agnimiti dvitīyābhaṅgenādhāratāyā lakṣaṇāyāścayanasaṃskāryatvasyāgnāvabhāne cayanasyāgnyaṅgatvānupapatteḥ ।
kāmyacayanānuniṣpādini sthale āhavanīyasthāpanavidhāvapi paraprayuktopajīvyāhavanīyasthāpanaṃ prati cayanasyāṅgatvāt pramāṇābhāvenaca taddvārā kratvaṅgatvāprāpteḥ ।
ato aprāptakratvaṅgatvavidhānameva yuktam ।
etena agneḥ phalārthasyāśrayāpekṣāyāmagniṣṭomādirūpāśrayasamarpakatvameva teṣāṃ vākyānāmityekatriṃśattamaśloke vidhirasāyanakāroktaṃ apāstam; cayanakriyāyā eva phalārthavidhānena guṇasaṃbandhābhāvenāśrayānapekṣaṇāditi ।।
atraca saṃkarṣe dvitīyādhyāye "madhyamāyāmupasadyagniścīyate prakṛtyupakṛtatvādi" tyadhikaraṇe "uttaravedyāṃhya gniścīyata" iti vacanenāgnyuttaravedyoḥ samuccayena bhinnakāryatvāt, cayane uttaravedikāryāpannatvābhāvānnottaravedidharmāśritāḥ kāryā iti pūrvapakṣavacanena samuccaye apyagnidhāraṇarūpottaravedikāryasyāgnisaṃskāryatvānupapattyā cayane api kalpyamānasyaikatvāt kāryaikyena bhavantyeva tasmin taddharmā iti dūṣayitvā siddhāntitam ।।
tadanusāreṇa nyāyasudhāyāmapyādṛtasya samuccayapakṣasya dāśamikavikalpaparavārtikakāroktyā virodhāddūṣaṇamitthaṃ prakāśakāraiḥ kṛtam ।
daśame hyagnyatigrāhyādhikaraṇe "tamukthyenetyādivākyānāmatideśataḥ auttaravedikavikalpena prāptasyāgnerniyamārthatvamāśaṅkya sannihitaguṇakāmaprāptiprayojanasaṃbhave viprakṛṣṭātideśasāpekṣaniyamaphalakatvasyāyuktatvānnirākṛtaṃ vārtike ।
tataścāgnyuttaravedyostatra vikalpasyaivoktestadvirodhastāvat sphuṭaeva ।
sottaravediṣu kratuṣu cinvīte"ti samuccayavidhitvena bhāsamānamapi vacanaṃ na samuccayavidhiparam ।
taittirīyaśākhāyāmathāto agnimityādivākyānāmāmnānādutpannasyāgneḥ kratusaṃbandhabodhakatvāt ।
tatracoddeśyabhūtasomayāgaviśeṣapratipitsayottaravedipadopādānam ।
yadyapivā viśeṣavākyaṃ syāt; tathāpi tadupasaṃhārārthaṃ syāt ।
yattu "uttaravedyāṃ hyagniścīyata" ityaparaṃ, taddhiśabdādvartamānanirdeśāt tasyaiva stutyarthamarthavādaḥ ।
ato vikalpa eva tayoḥ, anyathāgnimātramiva jyotiṣṭome uttaravedimātramapi tatra naiva prāpnuyāt iti ।।
tadayuktam ।।
sottaravedimiti vākyasya kratusaṃbandhaparatve api cayanasya somaprayogasaṃvalitatvena vidheyacayanasāmarthyādeva somayāgaviśeṣoddeśyanirṇayasaṃbhavena sottaravediṣvitipadavaiyarthyāpatteḥ ।
ato yadyapi taittirīyaśākhāyāṃ kratusaṃbandhaparamaparaṃ naiva vacanam; tathāpi uttaravedisahitakratūddeśena cayanasyānena viniyogakaraṇe api samuccitaprajāpatividhānenāgniprajāpatyorivehāpi arthātsamuccayo nāsulabhaḥ ।
kiñca uttaravedyāṃ hītyasya vidhāyakatvābhāve tayorvikalpāṅgīkāre cayananirapekṣottaravederivottaravedinirapekṣameva cayanaṃ prāpnuyāt ।
ata uttaravedyādhāratāprāptaye āvaśyake tasya vidhitve vidhikalpakatvevā tata evākāmena tayoḥ samuccayasiddhiriti samuccayapakṣameva yuktamabhipretya kevalottaravediprāptiṃ dāśamikīṃ vikalpoktiñca samarthayitumāha ayañceti ।
ityādivacanāditi ।।
satre samāropakālavidhipare vākye yadyagniṃ ceṣyamāṇā bhavantīti siddhavatpākṣikānuvādabhūtakātyāyanavacanasyādiśabdena saṃgrahaḥ ।
tataścāgneḥ svābhāvapratiyogitvaviṣayo vikalpaḥ natūttaravedipratiyogitvaviṣaya ityarthaḥ ।
itivacanāditi ।।
idaṃhi vacanaṃ na paraṃparāsaṃbandhenādhāravidhānaparam; tasyacayanādhāratāvidhibalādeva siddheḥ, apitu saṃyogapṛthaktvanyāyena cayanābhāvapakṣe sākṣādāhavanīyādhāratāvidhāyakamiti siddha uttaravedimātrakaḥ prayogaḥ ।
yadyapyetadvidhividheyasya sākṣādādhāratvasya prākaraṇikatvāt tadavarodhe cayananiṣpādyasthaṇḍilasya nādhāratayā niveśaḥ saṃbhavati; tathāpi agniṣṭomapadasya jyotiṣṭoma eva śaktatayā asyāpi niravakāśatvānna bādhaḥ ।
ataeva agnyabhāve agnidhāraṇārthottaravederagnipakṣe taddhāraṇārthamasaṃbhavādarthādekāgnidhāraṇarūpakārye saṃbhavantaṃ vikalpamādāya dāśamikī vikalpoktiḥ na cayanādhāratayā prāptottaravedisamuccayaṃ viruṇaddhītyarthaḥ ।
ataeva daśame prakṛtau hi vaikalpiko agniruttaravedyā vā nidhātavyaḥ sthale neti granthenāgninidhānarūpakāryāpekṣayaiva vikalpa uktaḥ ।।
nacaivamagnyuttaravedyoḥ samuccaye bhinnakāryatvāpatteścitāvuttaravedidharmānāpattiḥ; uttaravedeḥ saṃyogapṛthaktvanyāyena kāryadvayāvagamāt taddharmāṇāmapi kāryadvayaprayuktatvāvagateścayananiṣpāditasthaṇḍilasya sākṣādagnidhāraṇarūpakāryārthatvena tadaṃśa uttaravedikāryāpannatvena taddharmaprāptyupapatteḥ ।
ataeva sthaṇḍiladhāraṇarūpakāryāntare samuccīyamānottaravedyāmapi taddharmā bhavanti ।
tatra cayanottaravedyoḥ kriyamāṇeṣvaviruddheṣu tantratā, viruddheṣvāvṛttiriti kaustubhe draṣṭavyam ।
vastutastu ekāgnidhāraṇakāryārthatvenāgnyuttaravedyorvikalpe api uttaravedipakṣe prāptakādācitkeṣyamāṇatvenāpi kalpasūtrakāravacanopapatteḥ svatantrasvābhāvapratiyogitvena vikalpāśrayaṇam? tāvatāpyuttaravedeścayanādhāratāvidhi- balāttayoḥ samuccayasyāpyupapattirastyevetiyathāśrutavārtikānusāreṇottaravediprat iyogikavikalpa eva yukta iti ।।
nanu evamagnerjyotiṣṭomāṅgatve tadatideśenaiva tatprāptyupapattau tamukthyenetyādivākyānarthakyamityata āha ataśceti ।।
anena prakāreṇa svābhāvapratiyogitvena cayanasya vaikalpikatvādityarthaḥ ।।
atraca daśame sannihitavakṣyamāṇaguṇakāmaprāptirūpaprayojanasaṃbhave dūrasthatattadatideśaprāptyapekṣayā pākṣikatvādhīnaniyamaphalakatvaṃ prācīnairdūṣitam ।
tadguṇakāmaprayojanasyāpyatideśaprāptyadhīnavaiyarthyapratisaṃdhāna- sāpekṣatayātideśopasthityadhīnatvena tulyatvādatideśopasthitau ca jhaṭiti tadbodhitapākṣikatvasyaivopasthitau niyamasyaiva phalatvaucityādayuktamityabhipretyāha tanniyamārthānīti ।।
guṇakāmaprāptirūpaṃ prayojanaṃ nirbādhamevetyāha cayanāśriteti ।।
guṇakāmeṣu āṣṭamikanyāyena praṇayanavallaukikacayanasyāśrayatva- vyāvṛttyarthaṃ cayane apūrvīyatvavivakṣāvaśyaṃbhāve jyotiṣṭomaprakaraṇābhāve api athātognimiti vākyena jyotiṣṭomaprakaraṇābhāve api athātognimiti vākyena jyotiṣṭomasyaivopasthitatvāt tadapūrvasādhanībhūtasyaiva tasyāśrayatvāpattyā vikṛtau prāptyabhāvāt jyotiṣṭomatulyopasthitisaṃpādanadvārā cayanasya tattadapūrvasādhanatāsiddhyarthaṃ tattadvidhānenā'śrayalābhopapattyā tadāśritaguṇakāmaprāptiḥ phalamityagnyatigrāhyādhikaraṇe daśame vakṣyata ityarthaḥ ।
ataeva atirātrādipadānāṃ tattatsaṃsthākajyotiṣṭomavācitve api jyotiṣṭome cayanopadeśasyāthāto agnimityanenaiva siddhatvāvagatyā tatsaṃsthāvikṛtiparatvameveti draṣṭavyam ।।
yadyapi saṃsthānāṃ phalavattvāt cayanaṃ prati śeṣitvaṃ saṃbhavati; tathāpi tadāśrayajyotiṣṭomasaṃbandhicayanopadeśenaiva guṇakāmaprāptisaṃbhavāt vaiyarthyaṃ tadavasthameveti yatsomanāthena atirātrādipadānāṃ kevalasaṃsthāparatvameva na yāgalakṣaṇetyuktaṃ tat parāstam; atastattatsaṃsthāvikṛtiparatvameva yuktamiti dhyeyam ।
yathācātra phaladvayena vidhisāṃkaryasyānyatrāpyaṅgīkārānna doṣatvam, tathā kaustubhe pratipāditaṃ draṣṭavyam ।।
prayojanaṃ pūrvapakṣe ṛddhiphalakaṃ cayanaṃ jyotiṣṭomadharmakaṃ yāgāntaramanuṣṭheyam ।
cayanenottaravedibādhaḥ ।
agniṣṭomādāvuttaravedireva ।
siddhāntetu na yāgāntaramagniṣṭome cayanottaravedyorvikalpa iti spaṣṭatvānnoktam ।।

iti daśamamagnicayanāsaṃskāratādhikaraṇam ।।

prakaraṇāntare prayojanānyatvam ।

kauṇḍapāyināmayane "upasadbhiścaritvā māsamagnihotraṃ juhvati māsaṃ darśapūrṇamāsābhyāmi" tyādi śrutam ।
tatra juhotinā agnihotrādipadaiśca dūrasthasyāpi karmaṇa upasthitatvāttadanuvādena "yadāhavanīye juhotī" tivanmāsādirūpaguṇavidhiḥ, upādeyavadanupādeyasyāpi dūrasthakarmānuvādena vidhāne bādhakābhāvāt ।
kartṛbahutvakālādirūpānekaguṇaviśiṣṭaprayogavidhānācca na vākyabhedaḥ ।
ato na karmāntaravidhiḥ iti prāpte sarvatra pravartakasya vidheḥ kṛtiviṣayatvāparaparyāyaṃ upādeyatvaṃ pramāṇatvāccājñātajñāpyatvākhyaṃ vidheyatvaṃ ca prameyam ।
tadubhayamapyekavṛtti ।
samānābhidhānaśrutyādinā ca dhātvarthabhāvanāvṛttītyutsargaḥ ।
yogyopapadasattve tu viśiṣṭavidhigauravabhiyā tanmātravṛtti ।
yathā yadāhavanīye juhotītyatrāhavanīyasyopādeyatvavidheyatvobhayāśrayatvād yogyatvam ।
ata eva tatra dhārthānuvādāpekṣāyāṃ dūrāsthānāmapi sarvahomānāṃ kathañcidanuvādaḥ ।
prakṛte tu māsasyānupādeyatvādupādeyatvaṃ dhātvartha eva vācyam ।
atastatsāmānādhikaraṇyena vidheyatvamapi tatraiveti vihitasya vidhānāyogādbhedaḥ ।
evaṃ satyapi yadi sāyaṃ juhotītyādivatpratyabhijñāpakaṃ saṃnidhyādi pramāṇaṃ bhavettato agatyā kālādāvapi vidheyatvaṃ karmaṇi caprāpte apyupādeyatvamiti vaiyadhikaraṇyamapyāśrīyeta, na tvetadasti; naca sannidhyādyabhāve api nāmna eva pūrvakarmopasthāpakatā ।
agnihotraṃ juhotītyanena juhotinā hi yādṛśī vijātīyahomatvaprakārikā homopasthitistādṛśyeva sannidhinopanītā yuktaṃ yatsāyaṃ juhotītyetadvākyasya juhoterapi svaviṣayaviṣayatvamāpādayantī bhavati tadgatavidheyārthakatvapratibandhikā ।
agnihotrādināma tu agnidevatākahomatvaprakārakahomaviśeṣyakabodhaṃ kṣamam ।
nahi agnidevatākaṃ pūrvaṃ karmaivetyatra pramāṇamasti; vijātīyahomatvasya nāmnānupasthiteḥ, anyathā paryāyatvena saha prayogānāpatteḥ, atiprasaṅganirākaraṇasya prācīnaprayogābhāvenaivodbhidadhikaraṇe sthāpitatvena yogarūḍhyanaṅgīkārācca, anyathā matvarthalakṣaṇādimiyā atiprasaṅgabhaṅgārthamapi rūḍhyaṅgīkāre somādāvapi tadāpatteḥ ।
ato na nāmnā tadupasthitiḥ ।
ataeva yatra nāmaivānupādeyaguṇayogena śrutaṃ na tu dhātuḥ yathā sarvebhyo darśapūrmamāsāvityādau, tatra nāmārthasyaivopādeyatvasāmānādhikaraṇyena vidheyatvaprasaktau nāmajanyopasthityā tatpratibandhānna karmāntaram ।
astuvā tadvākyasya prākaraṇikatvādakarmāntaratvam ।
ataḥ prakṛte nāmnā vidheyārthakatvasya juhotau pratibandhāyogādanupādeyaguṇayuktānupasthitirūpaprakaraṇāntarātsiddhaṃ karmāntaratvam ।
atra cānupādeyaguṇayogasya svavṛttyupādeyatāpanayanadvārā pāriśeṣyāddhātvarthavṛttyupādeyatvāpādanaṃ vyāpāraḥ ।
anupasthiterupādeyatvasāmānādhikaraṇyena vidheyatvāpratibandhaḥ saḥ ।
ataeva na prācīnokta anupādeyaguṇayoga eva prayojanako api tu upādeyaguṇasāmānyābhāva eveti dhyeyam ।
ataḥ siddhaṃ kālaviśiṣṭakarmāntaravidhānamevedam ।
evaṃ "sarasvatyā dakṣiṇena tīreṇāgneyo aṣṭākapāla" iti deśarūpānupādeyasya; āgneyapadasya sādhāraṇatvena pūrvakarmopasthāpakatvābhāvāt ।
nimittasya tu "satrāyā'gūrya viśvajitā yajete"ti ।
āgūraṇaṃ saṃkalpaḥ ।
taduttaraṃ satramakurvato ayaṃ viśvajit, viśvajitā yajetetyasmātkarmāntaram ।
nacānena viniyuktasya prayuktasya vā tenotpattiḥ; viniyogādisāmānādhikaraṇyenāvagatāyā utpatteḥ sannidhiṃ vinā bādhe pramāṇābhāvāt ।। ityekādaśaṃ prakaraṇāntarādhikaraṇam ।

ityādiśrutamiti ।।
māsaṃ vaiśvadevena māsaṃ varuṇapraghāsaiḥ māsaṃ sākamedhena māsaṃ śunāsīrīyeṇeti yajetetyanuṣaṅgasahitānāṃ vākyānāmādipadena saṃgrahaḥ ।
pramāṇāntaranirūpaṇena guṇaprakaraṇasaṅgatyabhāve api pāriśeṣikīṃ saṅgatiṃ spaṣṭatvādanuktvā pūrvapakṣamevāha tatreti ।।
bādhakābhāvāditi ।।
kartrādivat kṛtisādhyatvena rūpeṇa vidhānāsaṃbhave api paurṇamāsyādikālavat kṛtyadhikaraṇatvādinā vidheyatvasaṃbhavena vidhānāyogyatvarūpabādhakābhāvādityarthaḥ ।
naca prākaraṇikasāyamādikālāvarodharūpabādhakasya sattvānmāsādirūpaguṇaniveśānupapatterguṇāt bhedaḥ sāyaṃprātaḥkālayoramāvāsyāparāhṇādikālavat vyāpyavyāpakabhāvenopapattau virodhābhāvāt ।
nacātyantasaṃyogavācidvitīyāntamāsapadopadiṣṭasātatyavirodho bādhakaḥ, tasyāhāravihārādyanurodhena bādhāvaśyaṃbhāve jāteṣṭinyāyena prākaraṇikakālopasaṃgrahasya siddhānta ivopapatteḥ ।
naca jīvanākhyanimittena virodhaḥ; siddhānte sāyaṃprātaḥkālābhyāmiva māsenāpyavacchedasaṃbhavena tadavirodhāt, kāmyaprayoga eva māsaniveśopapatteśca ।
naca kauṇḍapāyinasatraprakaraṇenānanugraho bādhakaḥ, kauṇḍapāyina eva dīkṣitatvena paryudastānāmagnihotrādīnāṃ māsaṃ pratiprasavavidhānena athavā agnihotrādyuddeśena māsakāle vihite api uddeśyatvenopasthitānāṃ nirākāṅkṣaṇāmagnihotrādīnāṃ saṃvatsaraparimitasatraprayogasya ṣaṇmāsaparimitasomayāgairaparipūraṇādākāṅkṣāvaśena satraprayogavacanena phale vidhānena vā tadanugrahopapatteriti bhāvaḥ ।।
evamitarabādhakanirāse bādhakābhāvādityanena sūcite prāptakarmānuvādenopasadāṃ taduttarakālatvasya māsasya kartṛbahutvasya ca vidhāne yadanekārthavidhānena vākyābhedāpattirūpaṃ bādhakaṃ guṇakṛtabhedāpādakaṃ bhāṣyakāreṇa siddhānte upanyastam, tatsiddhāntasādhakatvenādaraṇīyatvabuddhyā pṛthakpariharati kartṛbahutveti ।।
māsaṃ darśapūrṇamāsābhyāmityādau anekaguṇābhāvenāvyāpakatvācca tasyakarmāntarāsādhakatvamabhipretya pūrvapakṣamupasaṃharati ata iti ।।
pramāṇāntareṇa bhedāsaṃbhave api prakaraṇāntarāt bhedaṃ sādhayituṃ prakaraṇāntarasvarūpopapādanasyāpekṣitatvenāvaśyakaṃ tat pradarśayan siddhāntamāha sarvatreti ।।
śrutyādinetyādipadena dhātvarthavṛttitvopapādakapadaśrutisaṃgrahaḥ ।।
utsargasyāpavādamāha yogyeti ।।
yogyatvamiti ।।
yadyapyādhānavidhisiddhatvenā'havanīyasyānenopādeyatāvidheyatvākhyavidhivyāpāraviṣayatvaṃ na jñāpyate; tathāpi vājapeyādhikaraṇe kaustubhoktarītyā prāduṣkaraṇādiviśiṣṭatvena rūpeṇa homārthaṃ tadviṣayatvānna tadvighāta iti bhāvaḥ ।
ataeveti ।।
saiśiṣṭavidhigauravāpattibhiyā upapadārthamātrasya vidheyatvāvaśyakatvādevetyarthaḥ ।
tattatprāpakavidhyupasthāpakapramāṇāntarābhāve api juhotinaiva tānupasthāpyānuvādaḥ kathañcicchabdena sūcitaḥ ।
kālādau kṛtivyāpyatvarūpopādeyatvāsaṃbhave api kṛtyadhikaraṇatvādinā vidheyatvaṃ karmaṇi puruṣakṛtivyāpyatvarūpamupādeyatvaṃ ca ।
ataeva kālādervidhisaṃsparśādvivakṣāṅgatvaṃ copapadyata ityarthaḥ ।।
nanu prakaraṇāpekṣayāpi prabalasya nāmnaḥ sannidhāyakapramāṇasya sattvādupādeyatvavidheyatvayoḥ sāmānādhikaraṇyapratibandhakatvopapatterna bhedasiddhirityāśaṅkāmanūdya pariharati naceti ।।
yādṛśīti ।।
liṅgasaṅkhyānanvayitvenetyarthaḥ ।
nāmnaḥ khaṇḍavākyārthabodhadaśāyāṃ liṅgasaṅkhyāprakārakasvārtha- bodhakatvena tadaprakārakadhātupadabodhyadhātvarthavṛttividheyatvasya samānaprakāratvābhāvena nāmnā pratibaddhumaśakyatvam ।
dhātorhi sannidhiviṣayībhūtapūrvakarmaparatve pramāpite vidheyārthakatvaṃ pratibadhyate ।
ataśca sannidhināgnihotraṃ juhotītyetadvākyagatajuhotipadabodhyasya liṅgasaṅkhyānanvayina eva homaviśeṣasya prakāratayopasthāpitasya sāyañjuhotītyetadvākyagatajuhotibodhyatvapramāpaṇādyuktā tasya tadvākyagatajuhotivṛttividheyatvapratibandhakatā, prakṛtetu liṅgasaṅkhyānvayihomaviśeṣatvaprakārakatayā nāmnopasthāpitasya māsāgnihotravākyagatajuhotinā bodhayitumaśakyatvena na nāmnastadvṛttividheyārthapratibandhakatvasaṃbhava ityabhipretya vaiṣamyaṃ darśayati agnihotrādināma tviti ।।
nahīti ।।
agnidevatākahomatvasyaivāgnihotrapadenābhidhānāt tasyāpūrve api home abādhitatvena saṃbhave tatpadapravṛtterupapattestena pūrvakarmaṇa evopasthitau pramāṇābhāva ityarthaḥ ।
vijātīyahomatvena śaktyabhāve atiprasaṅgāpattiṃ nirasyati atiprasaṅgeti ।।
astuvā nāmno vijātīyahomatvaprakārakabodhajanakatvam, anyathā māsāgnihotre gauṇatvena nāmātideśakatvānupapatteḥ, tathāpi tadupasthiternāmātideśavidhayā bhedānuguṇatvena na vidheyatāpratibandhakatvamiti bhāvaḥ ।।
na karmāntaramiti ।।
apitvaśrutakartavyapadādhyāhāreṇa nāmopasthitakarmaṇoreva phalasaṃbandhamātramityarthaḥ ।
etaccānayorvākyayorbhavadevoktamanārabhyādhītatvamaṅgīkṛtya pratibandhakasannidhyabhāvena nāmna eva pratibandhakatvamuktam ।।
vastutastu "sārvakāmyamaṅgakāmyaiḥ prakaraṇādi"ti sūtre prākaraṇikatvamevoktam ।
tadā nāmnaḥ ākhyātasāmānādhikaraṇyasattve api "darśapūrṇamāsābhyāṃ svargakāmo yajete" tyatreva sannidhereva śakyaṃ pratibandhakatvaṃ vaktuṃ ityakarmāntaratvaṃ sulabhameveti pakṣāntareṇāha astau veti ।।
ataeva vividiṣāvākye yatra na prakaraṇaṃ tatra pūrvaṃ saha tvātmayājī yo vededamanenāṅgaṃ saṃskriyate ihedamanenāṅgamupadhīyata iti pūrvatanaitacchabdena sa yadeva yajeteti tatpūrvaśrutau ca yacchabdena prasiddhārthakena pūrvakarmaṇāṃ nirdeśena nirdeśastatrākhyātāsāmānādhikaraṇyānnāmnaḥ pūrvakarmopasthāpakatvamiṣṭameva ।
yaḥ anena karmaṇā idaṃ mamāṅgaṃ saṃskriyate kṣīṇapāpaṃ kriyate puṇyena copadhīyate upacīyata iti viditvā karmācarati sa ātmaśudhyarthaṃ yajannātmayājī; saca devayājinaḥ kāmyakartuḥ śreyāniti śatapathaśruterarthaḥ ।
siddhāntamupasaṃharati ata iti ataeveti ।।
yataḥ pāriśeṣyāddhātvarthavṛttyupādeyatvāpādanamātramanupādeyaguṇasya vyāpārastasya cānupādeyaguṇasattve ivopādeyaguṇasāmānyābhāve api saṃbhavo ata evetyarthaḥ ।
evañca daśame ājyabhāgau yajatīti gṛhamedhīyagate vākye karmāntaratvapūrvapakṣe prakaraṇāntarapramāṇopanyāsaḥ saṃgacchata ityāśayaḥ ।।
naca evaṃ tanūnapātaṃ yajatītyādāvapi upādeyaguṇasāmānyābhāvāt prakaraṇāntareṇaiva bhedāpatteḥ kṛtamabhyāsena? iti vācyam; satyapyupadheyasāṃkarye nyāyasvarūpasyāsāṃkaryāt ।
abhyāsehi upādeyatāmatantrīkṛtya pāriśeṣyeṇa dhātvarthavṛttividheyatvāpādanameva vyāpāraḥ ।
ataeva tatra sannidhiḥ pratibadhyo natu prakaraṇāntara iva pratibandhakaḥ ।
prakaraṇāntaretu na pāriśeṣyeṇa vidheyatvāpādanavyāpāraḥ ।
viśiṣṭavidhividhayā kālāderapi vidheyatvāṅgīkāreṇa tadasaṃbhavāt, apitu satyapi vidheyāntare svāpāditopādeyatāsāmānādhikaraṇyalābhārthaṃ dhātvarthe api vidheyatāpādanam ।
ato nyāyaśarīrasyāsaṃkīrṇatvādyuktaḥ prakaraṇāntarādbheda ityādivistaraḥ kaustubhe draṣṭavyaḥ ।।
evaṃ yatrāpi prakaraṇāntare ākhyātasāmānādhikaraṇyamapi nāsti, yathā śatapathabrāhmaṇe darśapūrṇamāsaprakaraṇe cāturmāsyeṣu ca "yavāgvaināṃ rātrimagnihotraṃ juhotī" tyatra,tatropādeyaguṇasāmānyābhāvarūpaprakaraṇāntaranyāyāsaṃbhavena bhedāprasakteragatyā nāmna eva viprakṛṣṭopasthāpakatvaṃ draṣṭavyam ।
evaṃ māsaṃ darśapūrṇamāsābhyāmityatra sāptamikanyāyena darśapūrṇamāsapadayoḥ prākṛtayāgatrikasaṃbandhidravyadevatādidharmātideśakatvāt teṣāñcaikapadopādānena samuccayāvagamāderutpattivākyāvagatasamuccitadravyadevatāderekaikasm in karmaṇi niveśāyogāt saṅkhyāvadeva karmabhedāvasāyāt prakṛtivadyāgaṣaṭkameva vidheyam ।
yattu bālaprakāśe prakaraṇāntarasahakṛtadvitvasaṅkhyayā trikadvayabheda upapāditaḥ, taddvivacanasya samudāyadvayagatatvenānuvādāt samidho yajatītyatra bahutvasyeva dvitvasya bhedakatvānupapatterayuktamiti kaustubhe draṣṭavyam ।।
kāladeśanimittaphalasaṃskāryarūpāṇāṃ pañcānāṃ anupādeyānāṃ madhye kālarūpānupādeyayoge karmāntaratvaṃ prasādhitam deśanimittayoge apyatidiśati evamiti ।।
yadyapyatra yajirna śrūyate; tathāpi dravyedevatāsaṃbandhānupapattyā yajikalpanayā prākṛtāgneyayāgāt karmāntaramityarthaḥ ।
anupādeyasyetyasyāgre udāharaṇamiti śeṣaḥ ।
evaṃ nimittasya tvityatrāpi jñeyam ।
naca sarvebhyo darśapūrṇamāsāvityatrevākhyātāsāmānādhikaraṇyādāgneyanāmnā pūrvakarmopasthitestadvadeva na bhedaḥ sidhyatītyāśaṅkāṃ nirasitumāha āgneyapadasyeti ।।
āgneyapadasya nāmadheyatvābhāvāt yajipadavadeva pūrvavihitāvihitakarmasādhāraṇyenāgnidevatyadravyamātravacanasya niyamena pūrvakarmopasthāpakatvābhāvādityarthaḥ ।
sannidhiṃ vineti ।।
sannidhisattve darśapūrṇamāsādiṣu tatsāmānādhikaraṇyabādhe api tadabhāve tadbādho na yukta ityarthaḥ ।।

(phalaṃ cākarmasaṃnidhau ।

itisūtraṃ phalaviṣaye adhikāśaṅkānivṛttyarthamiti deśanimittayorudāharaṇam) yadyapi phalañcākarmasannidhāvityagrimasūtre cakāreṇa saṃskāryopādānavat deśanimittayorapyupādānasaṃbhavāt tatraivaitadudāharaṇapradarśanaṃ yuktaṃ kartum; tathāpīha tayoḥ kālavadeva karmāntarasādhakatvasya jñātatvādiha pradarśanam ।
agrimasūtrantu phalādiviṣaye adhikāśaṅkānivṛttyarthamiti na doṣaḥ ।।
prayojanaṃ spaṣṭatvānnoktam ।।

ityekādaśaṃ prakaraṇāntarādhikaraṇam ।।

phalaṃ ca ।।
phalasyāgneyamaṣṭākapālaṃ nirvapedrukkāma iti ।
saṃskārasya tu audumbarīṃ prokṣatīti vrīhiprokṣaṇātkarmāntaram; pañcaiva yathānupādeyāni, tathā vājapeyādhikaraṇe kaustubhe prapañcitam ।। iti dvādaśaṃ phalasaṃskāryādhikaraṇam ।।

pūrvādhikaraṇenoktasya pāriśeṣyādupādeyatāsāmānādhikaraṇyena vidheyatvāpādanadvārā sūtragataprakaraṇāntaraśabdopalakṣitāsannidherbhedakatvasyānupādeyaguṇayoga eva saṃbhave phalasaṃskāryayorayogitvāt viniyogavidhiviṣayatvāparaparyāyāṅgatvasya dhātvarthavṛttitayā'kṣepāttatsāmānādhikaraṇyenotpattividhiviṣayatvā- paraparyāyavidheyatvākṣepakatve apyupādeyatānākṣepakatvenāsaṃbhavānna prakaraṇāntaravidhayā bhedakatvam, kāladeśanimittādīnāntu anuṣṭhāpakatvena prayogaviśeṣaṇatvāt dhātvarthānuṣṭhāpyatvāparaparyāyopādeyatvāt yuktaṃ tadvidhayā bhedakatvamiti viśeṣāśaṅkānirākaraṇāya pravṛtte etatsūtreṇādhikaraṇāntare viṣayavākyamudāharati phalasyeti ।।
phalasyetisiddhavannirdeśāt siddhānte asya pūrvādhikaraṇaprapañcaparatā sūcitā ।
ataeva nātīva pūrvapakṣādaraḥ ।
rukkāma iti ।।
ruk dīptiḥ ।
atrāpi deśavākyavat dravyadevatāsaṃbandhānumitayajikalpanayā pūrvayāge phalavidhyanupapatteḥ karmaṇo vidheyatvāt prākṛtāgneyāpekṣayā karmāntaratvamityarthaḥ ।।
(udāharaṇāntaranirdeśaḥ ।
pūrvoktādhikāśaṅkānirāsaśca) yattu prācīnaistraidhātavyā dīkṣaṇīyā bhavantītyetadaśvamedhaprakaraṇagataṃ vākyamudāhṛtya traidhātavyādīkṣaṇīyayorbhedāt sāmānādhikaraṇyānupapatterjaghanye dīkṣaṇīyāpade yajamānasaṃskārarūpadīkṣaṇīyā- kāryalakṣaṇāmaṅgīkṛtya tena saṃskāryayajamānopasthiteranupādeyaguṇayuktānupasthitirūpaprakaraṇāntarāt prasiddhasvatantraphalārthavihitatraidhātavyāpekṣayā karmāntaratvamiti saṃskāryodāharaṇaṃ darśitam, tatsarvebhyo darśapūrṇamāsāvitivadākhyātāsamānādhikaraṇatraidhātavyānāmnaḥ pūrvakarmopasthāpakatvopapatteḥ karmāntaratve pramāṇābhāvādayuktamiti tuśabdena sūcayan tadupekṣyānyadudāharati saṃskāryasya tviti ।।
atrobhayatrāpyaṅgitve api anuṣṭhāpakatvasyāpi kāmanāviṣayatvādinā sattvādupādeyatvākṣepakatvāt tatsamānādhikaraṇavidheyatvalābhāya karmāntaravidhirāvaśyaka iti viśeṣāśaṅkānirāso draṣṭavyaḥ ।।
atra prakāśakāraiḥ vālaprakāśe kṛtiviṣayatvamupādeyatvamaṅgīkṛtya tadabhāvamātreṇa kālādiṣviva kartṛviśeṣaṇaikatvabrāhmaṇatvādijātīnāmapyanupādeyatvam ।
ataeva "anupādeyamekatvaṃ yajamānasya kālavadi" tipratipadādhikaraṇagataśāstradīpikākārikā saṃgacchate ityuktam, tasya prasaṅgato nirāsamāha yatheti ।।
tannirāsaścātra kaustubhe draṣṭavyaḥ ।
prayojanaṃ pūrvapakṣe prakṛtitvāt pratipadi siddhāntetvanyavikṛtivat parvaṇīti spaṣṭatvānnoktam ।।

iti dvādaśaṃ phalasaṃskāryādhikaraṇam ।।

sannidhau ।।
pañcānāmapyanupādeyānāṃ sannidhau pratyudāharaṇāni ।
darśapūrṇamāsaprakaraṇe "paurṇamāsyāṃ paurṇamāsyāṃ yajeta" "same darśapūrṇamāsābhyāṃ yajeta" "yāvajjīvaṃ darśapūrṇamāsābhyāṃ yajeta" "darśapūrṇamāsābhyāṃ svargakāmo yajete"ti caturṇām ।
sviṣṭakṛtaṃ prakṛtya "śeṣātsviṣṭakṛtaṃ yajatī"ti śeṣarūpasaṃskāryasya ।
atra sarvatra saṃnidhinā svaviṣayavṛttividheyatvapratibandhāt prāptasyaiva karmaṇaḥ kāladeśaviśiṣṭaprayogavidhimātraṃ vidhirlāghavāyānumanyate natu karmotpattimapi vidhatte ।
yatra tu prayogo api prāpto yathā "ya iṣṭye" tyādau, tatra prāptaprayogānuvādena kālādimātravidhiḥ ।
saṃbhavati hi deśakālayorupādeyatvāsaṃbhave api yāgāṅgatvena viniyogavidhiḥ ।
nimittasthale tu mitho nimittanaimittikayoraṅgāṅgitvāsaṃbhavāt prāptasyāpi karmaṇo nimittasaṃbandhānumitapāpakṣayārthatvena viniyogavidhiriti vakṣyate ।
phalasaṃskāryayostu taduddeśena prāptakarmaviniyogavidhiḥ spaṣṭa eva ।
ato na saṃnidhisattve anupādeyaguṇayoge api karmāntaram ।। iti trayodaśaṃ prakaraṇāntarapratyudāharaṇādhikaraṇam ।।

sūtragataphalapadasyānupādeyopalakṣaṇatvamabhipretyāha pañcānāmapīte ।
nimittasaṃbandhānumiteti ।।
nimittasyānuṣṭhāpakatvena prayogākṣepakatvāttasyaca phalāpekṣāyāṃ yāvajjīvādhikaraṇavakṣyamāṇarītyā pāpakṣayārthaṃ viniyoga ityarthaḥ ।
spaṣṭa eveti ।।
tayoḥ puruṣārthatvena svārthameva viniyogaḥ karmaṇa eveti spaṣṭa ityarthaḥ ।।
itarat spaṣṭārtham ।।
evamadhikārākhyasannidheḥ karmotpattyanuvādatvapramāpakatvāt yathā karmāntaratvapratibandhakatvaṃ, tathā tadabhāve api yacchabdādinā yatra tadanuvādapratītistatrāpyupasthitotpattikakarmaṇyeva kālaviniyogakaraṇāt tatpratibandhakatvaṃ draṣṭavyam ।
yathā "ya iṣṭye" tyādau, yathāvā "etayā punarādheyasammitayeṣṭiṣu agnihotraṃ juhotī" tyādau ca neṣṭyagnihotrabhedaḥ agnihotravākye yacchabdābhāve api "dīkṣitona juhotī"ti niṣedhāpekṣitodavasānīyārūpeṣvavadhimātravidhau tātparyagrāhakatayāgnihotravidheranuvādāditi dhyeyam ।
atraca bhedapramāpratibandhakasya sannidherbhedapramājanakasyāsannidheśca svarūpaniruktyādikaṃ kaustubhe draṣṭavyam ।
vistarabhayānnocyate ।।

iti trayodaśaṃ prakaraṇāntarapratyudāharaṇādhikaraṇam ।।

āgneya ।।
kāladvayayogenāgneya vidhāya "yadāgneyo aṣṭākapālo amāvāsyāyāṃ bhavatī"ti śrutam ।
tatra kāladvayayuktādāgneyātkarmāntaravidhānamidam; prakaraṇāntarādabhyāsādvā bhedopapatteḥ ।
anenaiva vihitasyetareṇa paurṇamāsīmātravidhistu utpattiśiṣṭakālāvarodhānnirākartavyaḥ ।
naca ekasyaiva karmaṇo abhyudayaśiraskatayā vidhidvayena vidhānaṃ piṅgākṣyaikahāyanīśabdābhyāmiva dravyaviśeṣasyeti vācyam; piṅgākṣyaikahāyanīśabdābhyāmupasthitasyāpyekasyaikena vidhinā vidhāne bādhakābhāvāt, prakṛte tu ekena vihitasya netareṇa vidhisaṃbhava iti karmāntarameva ।
ata evāmāvāsyāyāmāgneyadvayakaraṇaṃ pūrvapakṣaprayojanamiti prāpte ekasyaindrāgnavidhiśeṣatvānna svātantrayeṇa vidhāyakatvam ।
praśastāgneyasāhityena caindrāgnapraśaṃsā, ato na karmāntaram ।।

iti caturdaśamāgneyastutyarthatādhikaraṇam ।।

iti śrīkhaṇḍadevaviracitāyāṃ bhāṭṭadīpikāyāṃ dvitīyādhyāyasya tṛtīya pādaḥ ।।

kāladvayeti ।।
"yadāgneyo aṣṭākapālo amāvāsyāyāṃ paurṇamāsyāṃ cācyuta" iti vākyenetyarthaḥ ।
paurṇamāsyadhikaraṇe prakaraṇāntarādhikaraṇagataprakāśakāroktarītyā prakaraṇāntarādāgneyabhedaṃ nirasyaikakarmāsaṃbhavipaurṇamāsyamāvāsyālakṣaṇaguṇadvayayogānnyāyasudhākṛdupapāditādāgneyabhedasya svayaṃ prasādhitatvādāgneyaṃ ityekavacanamayuktamapi jātyabhiprāyeṇaikavacanavivakṣayā prayuktam ।
śrutamiti ।।
pradeśāntara ityarthaḥ ।
prakaraṇāntarāditi ।।
anena ātideśikyanantarasaṅgatiḥ sūcitā ।
kathañcit sannidheḥ pratibandhakatvena prakaraṇāntarāt bhedāsiddhirityabhipretya tatsatve api bhedakamupanyasyati abhyāsādveti ।।
yadyapi saṃpratipannadevatākatvena dvayorāgneyayoḥ sahānuṣṭhānānnāgneyadvayakaraṇaprasaktiḥ pūravapakṣe; tathāpi punarvidhivaiyarthyāpattyaiva sahānuṣṭhānabādhāt, athavā puroḍāśadvayakaraṇādvā'gneyadvayakaraṇamabhipretyāha ata eveti ।
yadāgneya iti vākyāntareṇā'gneyasya kevalāgnidevatātvāvadhāraṇāt kathaṃ tenaindrāgnapraśaṃsetyapekṣāyāmāha praśasteti ।।
"aṅgiraso vā ita uttamāḥ svargaṃlokamāyanni" tyādyarthavādasahitatadvidhinā āgneyaprāśastyāvagamāt praśastāgneyasāhityenaindrāgnapraśaṃsetyarthaḥ ।।
pūrvapakṣe prayojanamamāvāsyāyāmāgneyadvayasya tatsaṃbandhitvenāṣṭākapāladvayasya karaṇaṃ, siddhānte neti spaṣṭatvānnoktam ।।

iti caturdaśamāgneyastutyarthatādhikaraṇam ।।
iti bhāṭṭadīpikāprabhāvalyāṃ dvitīyādhyāyasya tṛtīyāpādaḥ ।।
