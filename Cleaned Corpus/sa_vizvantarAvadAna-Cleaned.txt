Viśvantarāvadāna

punar api yathaiṣa akṛtajñaḥ akṛtavedī tac chrūyatāṃ bhūtapūrvaṃ bhikṣavo viśvapuryāṃ rājadhānyāṃ viśvāmitro nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ cākīrṇabahujanamanuṣyaṃ ca praśāntakalikalahaḍimbaḍamarataskararogāpagataṃ śālīkṣugomahiṣīsaṃpannaṃ dhārmiko dharmarājā dharmeṇa rājyaṃ kārayati sa ca rājā śrāddho bhadraḥ kalyāṇāśayaḥ ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ so apareṇa samayena devyā sārdhaṃ krīḍati ramati paricārayati tasya krīḍato ramamāṇasya paricārayataḥ kālāntareṇa devī āpannasatvā saṃvṛttā sāṣṭānāṃ va nāvānāṃ vā māsānām atyayāt prasūtā dārako jāta abhirūpo darśanīyaḥ prāsādiko gauraḥ kanakavarṇaś chatrākāraśirā pralambabāhur vistīrṇalalāṭaḥ saṃgatabhrūs tuṃganāsaḥ sarvāṃgapratyaṃgopetaḥ tasya jātau jātimahaṃ kṛtvā nāmadheyaṃ vyavasthāpyate kiṃ bhavatu dārakasya nāmeti jñātaya ūcur yasmād ayaṃ dārako viśvāmitrasya rājñaḥ putras tasmād bhavatu dārakasya viśvantara iti nāmeti tasya viśvantara iti nāmadheyaṃ vyavasthāpitaṃ viśvantaro dārakaḥ aṣṭābhyo dhātrībhyo anupradattaḥ dvābhyām aṃsadhātrībhyāṃ dvābhyāṃ kṣīradhātrībhyāṃ dvābhyāṃ maladhātrībhyāṃ dvābhyāṃ krīḍanakadhātrībhyāṃ sa aṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpirmaṇḍenānyaiś cottaptottaptair upakaraṇaviśeṣair āśu vardhyate hradastham iva paṅkajaṃ sa yadā mahān saṃvṛttas tadā lipyām upanyastaḥ saṃkhyāyāṃ gaṇanāyāṃ mudrāyāṃ sa yāni tāni rājñāṃ kṣatriyāṇāṃ mūrdhābhiṣiktānāṃ janapadaiśvaryasthāmavīryam anuprāptānāṃ mahāntaṃ pṛthivīmaṇḍalam abhinirjityādhyāvasatāṃ pṛthag bhavanti śilpasthānakarmasthānāni tadyathā hastigrīvāyām aśvapṛṣṭhe rathe tsarau dhanuṣy apayāne niryāṇe aṃkuśagrahe pāśagrahe tomaragrahe cchedye bhedye vedhye muṣṭibandhe pādabandhe śikhābandhe dūravedhe śabdavedhe marmavedhe akṣaṇavedhe dṛḍhaprahāritāyāṃ pañcasu sthāneṣu kṛtāvī saṃvṛttaḥ viśvantaraḥ kumāro śrāddho bhadraḥ kalyāṇāśayaḥ ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca mahati tyāge vartate tasya pradānavistaram upaśrutya yojanaśatād abhyarthijano abhyāgacchati sarvaṃ ca paripūrṇamanorathaṃ preṣayati atha kadācid bodhisatvo maṇikanakarajatavajravidrumavaiḍūryamusāragalvārkendranīlavidyotitaṃ candanavarasārapariṇāmitaṃ siṃhavyāghradvīpicarmapariṇaddhaṃ pavanabalasamajavaiḥ kanakarajatamaṇighaṇṭikāpūrṇitaravaiś caturbhis turagair yuktaṃ syandanavaram adhiruhya nagarād udyānābhimukho niryayau atha kecit pratyarthikaprayuktā viprā vedavedāṃgavidas tvaritatvaritaṃ viśvantarakumāram abhigamyocuḥ jayatu bhavāṃ kṣatriyakumāraḥ ity āha ca sarveṣu khalu lokeṣu viśruta
ḥ sarvado bhavān ।
ratham etad dvijātibhyo dānaṃ tvaṃ dātum arhasi ।।
ity evam ukte bodhisatvo laghulaghv eva tasmād rathavarād avatīrya hṛṣṭatuṣṭapramuditahṛdayas tebhyo dvijātibhyas taṃ rathavaram upadarśayann uvāca 
yathā mayā rathas tyakto viprebhyaḥ parayā mudā ।
tathāhaṃ tribhavaṃ tyaktvā spṛśeyaṃ bodhim uttamām ।।

so apareṇa samayena kundakumudahimarajatasitābhravarṇaṃ saptasujātasupratiṣṭhitacaraṇatalaṃ airāvaṇadviradavilāsagāminaṃ parasvābhāvyalakṣaṇālaṃkṛtaṃ puṇyadarśanaṃ rājyavardhanaṃ nāma gajavaram adhiruhya parituṣṭabhṛtyamitrasevakānuyātrikaiś candra iva nakṣatragaṇaparivṛtaḥ saṃprāpte vasantakālasamaye saṃpuṣpiteṣu pādapeṣu haṃsakrauṃcamayūraśukaśārikākokilajīvaṃjīvavakanirghoṣitavanaṣaṇḍam udyānabhūmiṃ viniryayau atha kecit pratyarthikaprayuktā viprā vedavedāṃgavidas tvaritatvaritaṃ viśvantarakumāram abhigamyocuḥ jayatu bhavāṃ kṣatriyakumāra ity āha ca 
sadaityāmaralokeṣu viśrutaḥ sarvado bhavāṃ ।
dātum enaṃ{d gajavaram asmabhyas tvam ihārhasi ।।

evam ukte bodhisatvas tasmād api gajavarāl laghulaghv evāvatīrya hṛṣṭatuṣṭapramuditamanās tebhyo dvijātibhyas taṃ gajavaram upadarśayann uvāca 
yathā mayā gajas tyakto viprebhyaḥ parayā mudā ।
tathāhaṃ tribhavaṃ tyaktvā spṛśeyaṃ bodhim uttamām ।।

śuśrāva ca rājā viśvāmitraḥ putreṇa cātra viśvantareṇa rājyavardhano nāma gajavaraḥ pratyarthikaprayuktebhyo viprebhyo dattaḥ iti śrutvā ca puna rājñā visvāmitreṇa paramakopakupitena viśvantaraḥ kumāra āhūyoktaḥ gaccha kumāra na te madviṣaye vastavyam iti kumāraḥ pitrā parityaktaś cintayāmāsa bodhāya mayā kṛtavyavasāyena sarvalokānugrahārthaṃ baddhasannāhena gajo asau tyaktas 
tadgṛhe vartamānena deyaṃ dānaṃ yathābalam ।
tapovanaṃ vā saṃśṛtya kartavyo niyamaḥ paraḥ ।।

tato ahaṃ gṛham utsṛjya prayāsyāmi tapovanam ।
vaktuṃ na tūtsahe vākyaṃ na dāsyāmīti yācakaṃ ।।

athaivaṃ kṛtamatir bodhisatvo bhāryāyā mādryāḥ sakāśaṃ abhigamyaitad vistareṇa nivedayāmāsa tato mādrī sahaśravaṇād eva priyaviprayogāśaṃkitahṛdayā kṛtakarapuṭā bodhisatvam uvāca āryaputra yady evam ahaṃ api tapovanaṃ yāsyāmi na śakyaṃ mayā āryaputraviyuktayā muhūrtam api prāṇān dhārayituṃ kutaḥ 
gaganam iva candravihīnaṃ sasyavihīnā bhaved yathā pṛthivī ।
nalinīva jalavihīnā bhartṛvihīnā tathā bhaven nārī ।।

bodhisatva uvāca avaśyam evāvayor ante viyogena bhavitavyaṃ eṣa hi lokasvabhāvaḥ tvaṃ ca pravarānnapānaśayanāsanasaṃvasanopacitā paramasukumāraśarīrā tapovane tṛṇaparṇopacitāyāṃ bhūmyāṃ svaptavyaṃ, mūlapuṣpaphalāni cāhāro darbhopalakuśakaṇṭakacitāyāṃ mahyāṃ vicaritavyaṃ abhīkṣṇaṃ copavāsa upavasitavyaḥ, sarvajanasyātmā darśayitavyaḥ, sarvaprayatnenātithayaḥ pūjayitavyās tatrāpi ca mayā avaśyaṃ yathāśaktyā dānaṃ deyaṃ tatra bhavatyā na kathaṃcid anutāpaḥ karaṇīyas tat punar api tāvat saṃpradhāryatām iti mādrī kathayaty āryaputra yathāśaktyāham āryaputrasya anuvartiṣyāmīti bodhisatvaḥ kathayati yady evaṃ smartavyā te iyaṃ pratijñeti tato bodhisatvaḥ pitaram abhigamya mūrdhnā praṇipatyovāca 
kṣamasva yat tāta mayāparāddhaṃ gajapradānaṃ prati pārthivendra ।
eṣa prayāsyāmi purād araṇyaṃ kośakṣayo mā nṛpate tavābhūd ।। iti
tataḥ putraviyogaviklavo rājā bāṣpoparudhyamānagadgadakaṇṭha uvāca putra tiṣṭha nivartyatāṃ dānān matir iti bodhisatva uvāca 
apy eva parivarteta dharā sadharaṇīdharāḥ ।
pradānān na tv ahaṃ cittaṃ nivarteyaṃ mahīpate ।।

ity uktvā prakrāntaḥ tataḥ putraduhitṛkalatrasahitaḥ śokotkaṇṭhaiḥ paurajānapadaśatasahasrair anugamyamāno ratham adhiruhya tasmān nagaravarān nirjagāma atha kaścit puruṣas taṃ ruditaparidevitaśabdaṃ śrutvā mahājanakāyaṃ ca nagaradvāreṇa nirgacchantaṃ dṛṣṭvānyatamaṃ puruṣam uvāca bhoḥ puruṣa kiṃkṛto ayaṃ mahājanakāyasya rudanaśabda iti sa uvāca kiṃ bhavān na jānīte yad asmad- deśāt svakān nṛpatinā svasutaḥ sudaṃṣṭro nirvāsyate sthiradhṛtir nirataḥ pradāne । sa prasthito vanam apetya saputradāraḥ paurāḥ ca bhṛtya karuṇaṃkaruṇaṃ rudanti ।।

tato viśvantaro bodhisatvas tasmān nagaravarān nirgatān paurān yathānyāyam abhigamyovāca nivartantu nivartantu bhavantaḥ suciram api hi priyasaṃprayogo bhūtvāvaśyam evānte viyogāvasāno bhaviṣyati vāsavṛkṣādhvapratiśrayabhūto api bandhujanaviyogo avaśyabhāvī priyaviprayogaḥ kutaḥ 
sarveṣu lokeṣv avagamya jantoḥ priyair viyogo bhavatīti matvā ।
kāryā bhavadbhir bhuvi sarvayatnaiḥ sthirāprakaṃpyā ca śamāya buddhiḥ ।।

atha triṃśadyojanātikrāntaṃ bodhisatvam avekṣyānyatamo brāhmaṇo abhigamyovāca bhoḥ kṣatriyakumāra itas triṃśanmātrair yojanair adhiṣṭhānaṃ yato ahaṃ bhavato guṇaśravaṇād āgata iti tad arhasi bhavān anena rathavareṇa me saphalaṃ śramaṃ kartum iti 
tato mādrī saṃjātāmarṣā niṣṭhurābhidhānena taṃ brāhmaṇam uvāca
aho dvijasyāsya sudāruṇā matir vane api yo abhyarthayate nṛpātmajaṃ ।
na nāma kāruṇyam ihāsya jāyate narendraputre nṛpatiśriyā cyute ।।

bodhisatva uvāca evaṃ na khalu na khalu bhavatyā brāhmaṇaḥ paribhāṣaṇīyaḥ kutaḥ 
yady ete na bhaveyur arthanadayo mādri pratigrāhakāḥ
bodhiṃ kaḥ samavāpnuyād bhuvi naraḥ sarvapradānād ṛte ।
ṣaḍbhiḥ pāramitābhir uttamaguṇāḥ saṃbodhisatvāḥ sadā
dānādyābhir avāpnuvanti niyataṃ sarvajñatām uttamām ।।

atha bodhisatvas tam apy aśvarathaṃ parameṇa praharṣeṇa tasmai brāhmaṇāya datvovāca annena mātsaryamalapravāhiṇā rathapradānena mamāstv iha dvija । maharṣibhiḥ ṣaḍbhir anupravartito nirāsravo dharmamayo mahārathaḥ ।।

tato bodhisatvaḥ pramuditahṛdayas tam api rathavaraṃ brāhmaṇāya datvā kṛṣṇājināṃ kumārīṃ skandhe āropya mādrī ca jālinaṃ kumāraṃ tapovanābhimukhau saṃprasthitau anupūrveṇa tapovanam anuprāptau tato viśvantaro bodhisatvas tasmiṃ tapovane svahṛdayapraritoṣakaraṃ vratam āsthāya vijahāra tena khalu samayena anyatamasmiṃ karvaṭake brāhmaṇaḥ prativasati sma tena sadṛśāt kulāt kalatram ānītaṃ sa tayā sārdhaṃ krīḍati ramati paricārayati tasya krīḍato ramamāṇasya paricārayataḥ putro jāta aṣṭādaśabhir apalakṣaṇaiḥ samanvāgataḥ sa yadā jujjavayati, tasya jujjuko jujjuka iti saṃjñā saṃvṛttā anyatamasmiṃ api karvaṭake brāhmaṇaḥ prativasati caturvedajñas tena sadṛśāt kulāt kalatram ānītaṃ sa tayā sārdhaṃ krīḍati ramati paricārayati tasya krīḍato ramamāṇasya paricārayato duhitā jātā abhirūpā darśanīyā prāsādikā caturdināvadhinā mahatī saṃvṛttā tena brāhmaṇena pratijñā kṛtā na mayā kasyacid iyaṃ duhitā rūpeṇa vā kulena vā dhanena vā śilpena vā dātavyāpi tu yo mamāntikāc caturo vedān adhigamiṣyati, tasya mayeyaṃ dātavyā atha jujjuko mantrārthī mantragaveṣī tasya gṛham upasaṃkrāntaḥ sa tena brāhmaṇenābhihito bho māṇava kutas tvaṃ kiṃ vā prārthayasi sa kathayatīcchāmy aham upādhyāyasya pādaśuśruṣāṃ kartuṃ sa kathayati śobhanam evaṃ kuruṣva māṇava karaṇīyam etad brāhmaṇānāṃ sa tasyāntike vedādhyayanaṃ kartum ārabdhaḥ sa medhāvī jātīyaḥ tena alpīyasā kālena catvāro vedā adhītāḥ sa brāhmaṇaḥ saṃlakṣayati mayā pratijñā kṛtā na mayā kasyacid iyaṃ duhitā rūpeṇa vā kulena vā dhanena vā śilpena vā dātavyā api tu yo mamāntikāc caturo vedān adhigamiṣyati tasya mayeyaṃ dātavyā anena ca māṇavakena mamāntikāc caturo vedān adhigatā ayaṃ ca aṣṭādaśabhir apalakṣaṇaiḥ samanvāgataḥ yady etāṃ dārikāṃ sa pratigṛhṇīyāc chobhanaṃ syāt tasya tenoktaṃ māṇava mayā pratijñā kṛtā na mayā kasyacid iyaṃ duhitā rūpeṇa vā kulena vā dhanena vā śilpena vā dātavyā, api tu yo mamāntikāc caturo vedān adhigamiṣyati tasya mayedaṃ dātavyā tvayā ca mamāntikāc caturo vedā adhigatāḥ tavāhaṃ duhitā bhāryārtham anuprayacchāmi sa kathayati svasti pratigṛhītā bhavatu tasya tena mahatā śrīsamudayena vivāhaḥ kāritaḥ kṛtvā kathayati māṇava patnīm ādāya svagṛhaṃ gaccha sa tāṃ patnīm ādāya svagṛhaṃ gataḥ sa tayā ucyate āryaputra sukumārā nāhaṃ śaknomi karma kartuṃ mama upasthāyakam anuprayaccheti sa kathayati bhadre kuto mama upasthāyakaḥ sā kathayaty āryaputra viśvapuryāṃ viśvāmitro nāma rājā tasya putro viśvantaro nāma sa yat kiṃcit yācyate tat sarvaṃ dadāti tasya sakāśān mama upasthāyakaṃ mṛgaya sa kathayati bhadre yady evaṃ sahitaṃ gacchāvaḥ sa tayā sārdhaṃ viśvapuriṃ gatvā pṛcchati kutra viśvantarakumāras te kathayanti tapovanaṃ saṃśritaḥ atha jujjukaḥ patnyā sārdhaṃ tapovanaṃ gataḥ tato asau brāhmaṇo mādryā mūlaphalārtham abhigatāyās tapovanān nirgatya viśvantaram abhigamyovāca jayatu bhavān kṣatriyakumāra iti

।।

taṃ arthaṃ nivedayāmāsa 
nūnaṃ tapovanagatau hi phalāmbubhakṣyau bālau sutau nayanatuṣṭikarau manojñau ।
duḥkhānvitasya jagataḥ parimokṣaṇārthaṃ viśvantaras tyajati kaṃpati yena bhūmiḥ ।।

tatas tau bāladārakau pitur āśayaparityāgabuddhim avagamya karuṇakaruṇaṃ rudantau viśvantarasya pādayor nipatya kṛtakarapuṭāv ūcatuḥ prasīda tāta māvāṃ parityākṣīs tadānīṃ guruvihīnau gamiṣyāvaḥ

aṃbā ca tāta niṣkrāntā tvaṃ ca no dātum arhasi ।
yāvat tām api paśyāvas tato dāsyati nau bhavān ।।

tato bodhisatvaḥ sahaviklavahṛdaya vadanas tau bāladārakau pariṣvajyovāca putrakau 
na me hṛdayaṃ asnigdhaṃ nākṛpā nāpi nairghṛṇaṃ ।
sarvalokahitārthaṃ tu tyajāmi guṇadarśinau ।।

budhy evāhaṃ parāṃ bodhim abhigamya śivāṃ svayam । duḥkhārṇavagataṃ lokaṃ tārayeyaṃ nirāśrayam ।।

tatas tau bāladārakau pitur āśayaparityāgabuddhim avagamya karuṇadīnavilaṃbitākṣaraiḥ pādayor nipatya kṛtakarapuṭāv ūcatuḥ yady evaṃ vyavasāyas te vacanād āvayos tvayā vaktavyā jananī tāta kṣantum aṃba tvam ihārhasi ।।

api ca tāta yan nau guror apakṛtaṃ tvayi bālabāvād

yady apriyaṃ kvacana kiṃcid udāhṛtaṃ vā ।
śuśrūṣayā ca paripūritam eva na syād
bālāparādha iti tat khalu marṣaṇīyam ।।

ity uktvā pitaram abhivādya triḥpradakṣiṇīkṛtya guruvacanapālakau muhurmuhuḥ saṃparivartamānau nayanāmbupariplutākṣakau tasmād āśramapadād viniścakrāmatuḥ tato bodhisatvas tair atikaruṇair bāladārakavacobhiḥ viklavīkṛtahṛdayo bodhau manaḥ praṇidhāya tapova niṣkrāntamātrayoś ca punar tayor bāladārakayor ayaṃ trisahasramahāsahasro lokadhātuḥ ṣaḍvikāraṃ prakaṃpito anekaiś ca devatāsahasrair hāhākāro antarikṣāj jāto babhūva aho pradānasya māhātmyam aho satvasya niścayaḥ । bālāv imau sutau tyaktvā yan na vikriyate manaḥ ।।

tasmiṃś ca samaye mādrī mūlaphalāny ādāyāśramapadābhimukhī saṃprasthitā tena ca mahatā bhūmikaṃpena tvaritatvaritam evāśramapadaṃ saṃpratasthe tatrānyatamā devatā siṃharūpadhāriṇī bhūtva mārgam avarudhyamānāvasthitā mā haiva madrī bodhisattvasya sarvasatvanirmokṣaṇakṛtodyogasya dānapāramitāyāṃ vighnam utpādayiṣyatīti 
tato mādrī tāṃ mṛgarājavadhūvilāsinīm uvāca
mṛgarājavadhūvilāsini kim idaṃ mām uparudhya tiṣṭhasi
dhruvam asmi yathā patiṃ gatā laghu mārgād apasarpa me tathā ।।

api ca
tvam api mṛgarājapatnī aham api bhāryā narendrasiṃhasya ।
dharmeṇa bhavasi bhaginī mṛgarājñi dadasva me mārgam ।।

ity evam uktā sā siṃharūpadhāriṇī devatā tasmān mārgād apakrāntā tato mādrī animittāny aprasannānīti matvā muhūrtaṃ cintayāmāsa yathāyam antarikṣe rudanaśabdaḥ śrūyate, yathā ca vanavāsināṃ bhūtānāṃ vidrāvaṇaśabdo vyaktam āśramapade akuśalaṃ bhaviṣyatīty āha ca yathā sphurati me netraṃ yathā rauti vihaṃgamaḥ । kathan nau bālakau tyaktau yathā ca matir utsukā ।।

yathāyaṃ pṛthivīkaṃpo vepate hṛdayaṃ ca me ।
suvyaktau bālakau tyaktau yathā kāyaś ca sīdati ।।

saivam anarthaśatasahasrāṇi cintayantī āsramapadaṃ gatvā praviśya cāśramapadaṃ sasaṃbhrāntā nirīkṣate, na paśyati tau putrakau tato mādrī viklavahṛdayā vepamānā sthānapadānusāraṃ vikalpayaty asmin pradeśe jālimāṃ kumāraḥ saha bhaginyā mṛgapotakair abhīkṣṇaṃ krīḍitavāṃ imāni ca tābhyāṃ pāṃsunagarāṇi kṛtāni imāni ca tayoḥ krīḍanakāni tau tu na paśyāmi atha vā aṃbā na dṛśyata iti parṇakuṭīṃ praviśya śayitau bhaviṣyataḥ ity evam āśaṃkāparigatahṛdayā sutadarśanalālasā mūlaphalāny ekānte upanikṣipya bāṣpāmbupariplutekṣaṇā bhartuḥ pādayor nipatya pṛcchaty āryaputra kva gatau tau bāladārakāv iti viśvantara uvāca 
āśayā samabhikrānto brāhmaṇo mama sannidhim ।
tasya tau bālakau dattau tāv anujñātum arhasi ।।

athaivam uktā mādrī viṣadigdhaviddheva mṛgī bhūmau nipapāta jalāśrayoddhṛteva matsī pṛthivyām āvartanaṃ parivartanaṃ karoti sma hṛtapoteva kurarī karuṇakaruṇaṃ virauti sma pranaṣṭavatseva ca gaur bahuvidhaṃ haṃbhāravair vilalāpa āha ca 
bālapaṃkajasamānavaktrakau padmapatrasukumārahastakau ।
duḥkhitāv ananubhūtaduḥkhakau kāṃ gatiṃ mama gatau hi putrakau ।।

niratau mṛgakaiḥ sahāśrame mṛgaśāvārjavakau mṛgākṣakau ।
katham adya nu putrakau mama vrajato anyasya vaśena duḥkhitau ।।

nayanāṃbupariplutākṣakau virudantau karuṇaṃ suduḥkhitau । na ca me adya sudṛṣṭakau kṛtau kṛpaṇair jīvati duḥkhitau bata ।।

aṃge mama tau vivṛddhakau mūlapuṣpaphalabhojanātmakau । kṣāntimārdavaiḥ sadā gurupriyau duḥkhitau hi paramaṃ sutau mama ।।

jñātimātṛparihīnakau ca tau bandhubhiś ca sahasā nirākṛtau ।
durjanaṃ janam upetya pāpakaṃ duḥkhitau hi paramaṃ sutau mama ।।

kṣuttṛṣāparigṛhātmakau sadā kasya tau vaśam upāgamiṣyataḥ ।
ārttiduḥkhaparipīḍitau ca tau preṣyabhāvam upayāsyato dhruvam ।।

karma nūnam iha pāpakaṃ mayā anyajanmani sudāruṇaṃ kṛtaṃ । prāṇinaḥ priyaśatair viyojitā yena gaur iva viraumy adharmikā ।।

yena satyavacanena me sadā sarvasatvasamatāṃ nataṃ manas । tena satyavacanena me sutau dāsabhāvagamanād vimucyatām ।।

tato mādrī tābhyāṃ bāladārakābhyāṃ ye vṛkṣā ropitakāḥ pālitakāś ca tān kisalayasaṃchannāṇ dṛṣṭvā sasaṃbhramā pariṣvajyovāca bāla bāla kalaśāvasiktakāḥ pallavāḥ prapatitāśrubindavaḥ । cetanā iva rudanti vṛkṣakā bālakāḥ stanavihīnakā iveti ।।

punaś ca tayor bāladārakayoḥ krīḍanakāny āśramavāsino mṛgaśāvakān dṛṣṭvā karuṇādīnavilaṃbitair akṣaraiḥ vacanam uvāca 
duḥkham etad aparam hy analpakam yad ramanti mṛgaśāvakā ime ।
tad vayasyaparidarśanotsukāḥ sthānakeṣu parimārgamāṇakā ।।

tato mādrī yena mārgeṇa tau bāladārakau gatau taṃ mārgam anusarantī tayor bāladārakayor itaś cāmutaś ca padāny ariktakāni dṛṣṭvā tīvraduḥkhābhyāhatā punar uvāca 
tāḍyamānau dhruvaṃ nītau yathā padavilaṃbitau ।
kvacid gatau gatāvṛttau hā nṛśaṃsa dvijottama ।।

bāṣpagadgadaniruddhakaṇṭhakau vepamānarucirādharauṣṭhakau ।
tau hi me hariṇapariplutākṣakau komalaiś caraṇakaiḥ kathaṃ gatāv iti ।।

tato bodhisatvas tāṃs tathāparidevanātmikāṃ dṛṣṭvā tābhis tābhiḥ śrutibhir anityatāpratisaṃyuktābhiḥ bahuprakāram anusaṃjñāpayann uvāca 
na darpān na ca vidveṣān mayā tyaktaṃ sutadvayam ।
sarvasatvahitārthaṃ tu tyaktau tau dustyajau sutau ।।

ātmaputrakalatrāṃś ca tyaktvā paramadustyajāṃ ।
prāpnuvanti mahāsatvā vidhivad bodhim uttamām ।।

tyāgādhiṣṭhānān mādri putrau yadā te tyaktau dustyājau lokanirmokṣaṇārtham । dadyāṃ svāṃ dārāṃ vāhanaṃ cāpi vittaṃ sarvaṃ sarvebhyo dātum eṣā matir me ।। ity atha mādrī dhairyam ālaṃbya cittena bodhisatvam uvāca 
na karomy antarāyaṃ te mā te bhūn matir anyathā ।
mām apīcchasi ced dātuṃ nirviśaṃkaḥ prayaccha mām ।।

api ca
yasyārthe svajanān vīra tyajasi snehaviklavāṃ ।
tam arthaṃ prāpnuhi kṣipraṃ tāraya tribhavāj jagat ।।

tataḥ śakro devendras tad atyadbhutam atiduṣkaraṃ mādryā bodhisatvasya ca vyavasāyam avagamya tridaśagaṇaparivṛta upari vihāyasā tadāśramam upagamyodāreṇāvabhāsena tad vanam avabhāsya gaganatalastha eva bodhisatvam uvāca yathā mūḍhe loke kumatimatiparyākulamatau vibho bhogāsakte sutahṛdayapāśāni sahite । tvam eko niḥsaṃgas tyajasi tanayāṃ snehajanakāṃ dhruvaṃ kṣemaṃ śāntaṃ vimalam arajaṃ prāpsyasi padam ।।

tad evaṃ protsāhya bodhisatvaṃ śakro devendraś cintayāmāsa eko ayam upasthāyakarahitaḥ khedam āpatsyate yanv aham apy asmāt prāthayeyam iti tato bodhisatvasakāśād apakramya brāhmaṇaveṣam āsthāya punar bodhisatvam uvāca 
imāṃ sarvānavadyāṃgīm anuraktāṃ pativratām ।
saṃprayaccha kulaślāghyāṃ mama bhṛtyārthabhāginīṃ ।।

tato mādrī saṃjātāmarṣā niṣṭhurābhidhānena taṃ brāhmaṇam uvāca 
nirlajjaś cāsi lubdhaś ca tvam iha brāhmaṇādhama ।
saddharmaniratāṃ yas tvaṃ mām icchasi pativratām ।।

tato bodhisatvaḥ karuṇāparigatahṛdayo mādrīṃ nirīkṣitum ārabdhaḥ atha mādrī bodhisatvam uvāca 
na śocāmy aham ātmānaṃ nāpekṣā me tathātmani ।
yathā tvām anuśocāmi katham eko bhaviṣyasi ।।

tato bodhisatvo mādrīm uvāca aham iha bhuvi mādri nānuśocyaḥ parimṛgayaṃ padam akṣayaṃ viśokam । tam imam anusara dvijaṃ viśokā mṛgaśaraṇaṃ tv aham āśrame abhyupaimi ।।

iti viditvā hṛṣṭatuṣṭapramuditamanāś cintayāmāsa idam asmiṃ vane dānaṃ paścimaṃ me bhaviṣyati mādrīpriyāṃ parityajya bhaviṣyāmy aparigrahaḥ ।।

iti viditvā mādrīṃ ca pāṇinā gṛhītvā taṃ brāhmaṇam uvāca 
bhāvānuraktaśuśrūṣāṃ sadvṛttāṃ priyavādinīm ।
mama bhāryām imāṃ śiṣyāṃ gṛhāṇa tvaṃ dvijottama ।।

tataḥ patnīm upaspṛśya tyajato bodhikāṃkṣayā । ṣaḍvikāramahī kṛtsnā cacālāmbhasi naur yathā ।।

tato mādrī bāṣpoparudhyamānā gadgadakaṇṭhī brāhmaṇavaśam āgatā patiputraduhitṛvirahitā idam abhravīt 
kīdṛṅ mayā kṛtaṃ karma anāryaṃ pūrvajanmasu ।
naṣṭavatseva gaur yena viraumi vijane vane ।।

tataḥ śakro devendro brāhmaṇaveṣam antardhāpya svaveṣeṇa sthitvā mādrīm uvāca 
na brāhmaṇo asmi subhage na ca mānuṣo asmi
śakras tv ahaṃ hy asuranāśakaraḥ surendraḥ ।
prīto asmy anena vinayena tavottamena
tad brūhi kiṃ varam apīcchasi matsakāśāt ।।

tato mādrī tadvacanajanitasaumanasyā śakraṃ praṇipatyovāca
mama putrau sahasrākṣa dāsabhāvād vimocaya ।
pitāmahasakāśaṃ ca prāpaya tridaśeśvara ।।

tathety uktvā mahendraḥ punar āśramaṃ praviśya bodhisatvasakāśam abhijagmivān mādrīṃ ca vāmena pāṇinā gṛhītvā bodhisatvam uvāca ahaṃ mādrīm imāṃ tubhyaṃ dadāmi paricārikām । na ca te kasyacid deyā nyāsadroho hi garhitaḥ ।।

tataḥ śakro devendras taṃ bāladārakaparigṛhītāraṃ brāhmaṇaṃ tathā vyāmohayāmāsa yathānyanagaraśaṃkayā tad eva nagaram upagamya tau bāladārakau vikrītum ārabdho yāvad amātyair dṛṣṭvā rājño niveditaṃ 
etau putrasya te putrau brāhmaṇo asmin purottame ।
jālinaṃ ceva kṛṣṇāṃ ca vikrīṇīte ti dāruṇaḥ ।।

etac chrutvodbhrāntacittaḥ sa rājā prāha kṣipraṃ darśayadhvaṃ kumārau । nāryaś cakruḥ krośam antaḥpurasthāḥ paurā rājñaḥ kṣipram eyuḥ samīpam ।।

yāvad anyatamenāmātyena rājñaḥ sakāśam upanītau putrau nirīkṣya sa nṛpo abhimukhopanītau kṣīṇasvarau kṛśatanū maladigdhagātrau । siṃhāsanāt kṣititale sahasā papātaḥ paurā vicukruśur amātyagaṇāḥ striyaś ca ।।

tato rājā amātyān āmantrayate vane api vasato dāneṣv abhirataṃ manaḥ । tam ihānayata kṣipraṃ patnyā sārdhaṃ sulocanam ।। tataḥ śakro devendro bodhisatvam abhinamasyamānaḥ svabhavanam upajagāma śakreṇa ca rājani viśvāmitre abhyatīte brāhmaṇāmātyapaurajānapadaiḥ sārdhaṃ tad āśramapadaṃ gatvā bodhisatvaṃ yācitvā svapuram ānīya rājye pratiṣṭhāpitavān tato viśvantaro rājā sarvaṃdado babhūva sa śraṃanabrāhmaṇavanīpakasuhṛtsambandhibāndhavānujīvijaneṣu anekaprakārāṇi dānāni datvā puṇyāni kṛtvā gāthāṃ bhāṣate bodhiṃ prārthayamānena dānaṃ deyaṃ viśāradaḥ । kṣatriye brāhmaṇe vaiśye śūdre caṇḍālapukkase ।।

hiraṇyaṃ ca suvarṇaṃ ca gavāśvamaṇikuṇḍalam ।।

dadyāt saṃpannaśīlebhyo dāsakarmakaraṃ tathā ।।

sutadāraparityāgaṃ kṛtvā muktena cetasā । prāpnuvanti narāḥ śuddhim asmiṃ loke paratra ceti ।।

yadā viśvāmitreṇa rājñā viśvantaranimittaṃ jujjukāya brāhmaṇāya prabhūtaṃ dhanaṃ dattaṃ tadāsau vistīrṇavibhavo jātaḥ tasya suhṛtsambandhibāndhavā mitrāṇi cāgamya kathayanti yā kācit tava śrīsaubhāgyasaṃpat sarvāsau viśvantarakumāram āgamyeti sa kathayati kiṃ mama viśvantareṇa kṛtam uttamavarṇaprasūto ahaṃ, dakṣiṇīyo lokasya; yena mama bhogā upanayanti bhagavān āha kiṃ manyadhve bhikṣavo yo asau viśvantaro nāma rājakumāra aham eva sa tena kālena tena samayena yo asau jujjuko brāhmaṇa eṣa evāsau devadattas tena kālena tena samayena tadāpy eṣa akṛtajñaḥ akṛtavedī etarhy apy eṣa akṛtajña akṛtavedī tasmāt tarhi bhikṣavaḥ evaṃ śikṣitavyaṃ yat kṛtajñā bhaviṣyāmaḥ kṛtavedinaḥ svalpam api kṛtaṃ na nāśayiṣyāmaḥ, prāg eva prabhūtaṃ ity evaṃ vo bhikṣavaḥ śikṣitavyam viśvantarāvadānaṃ samāptam