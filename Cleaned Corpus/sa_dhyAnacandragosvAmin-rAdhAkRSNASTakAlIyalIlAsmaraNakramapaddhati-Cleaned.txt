Dhyānacandragosvāmin Rādhākṛṣṇāṣṭakālīyalīlāsmaraṇakramapaddhati

śrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ

evaṃ padmopari dhyātvā rādhā-kṛṣṇau tatas tayoḥ ।
aṣṭa-kālocitāṃ sevāṃ vidadhyāt siddha-dehataḥ ।
guru-vargājñayā tatra pūjayed rādhikā-harī ।।

bāhya-pūjāṃ tataḥ kṛtvā pādyam arghyaṃ krameṇa ca ।
vidhi-pūrvaka-śuśrūṣā-nantaraṃ sādhakaḥ kramāt ।
dvātriṃśad-akṣara-mukhānj apen mantrān atandritaḥ ।।

mahā-mantraṃ japed ādau daśārṇaṃ tad-antaram ।
tataḥ śrī-rādhikā-mantraṃ gāyatrīṃ kāmikīṃ tataḥ ।।

tato yugala-mantraṃ ca japed rāsa-sthalī-pradam ।
tato aṣṭānāṃ sakhīnāṃ ca japen mantrān yathā-kramam ।
tato aṣṭa-mañjarīṇāṃ ca sva-sva-mantrān kramāj japet ।।

aṣṭa-kālīya-sūtram āha, yathā
niśāntaḥ prātaḥ pūrvāhno madhyāhnaś cāparāhnakaḥ ।
sāyaṃ pradoṣo rātriś ca kālā aṣṭau yathā-kramam ।।

madhyāhno yāminī cobhau ṣaṇ-muhūrta-mitau smṛtau ।
tri-muhūrta-mitā jñeyā niśānta-pramukhāḥ pare ।।

teṣu siddha-dehena sevanaṃ yathā sanat-kumāra-saṃhitāyām, 
śrī-nārada uvāca-
bhagavan sarvam ākhyātaṃ yad yat pṛṣṭhaṃ tvayā guro ।
adhunā śrotum icchāmi rāga-mārgam anuttamam ।।

śrī-sadāśiva uvāca
sādhu pṛṣṭhaṃ tvayā vipra sarva-loka-hitaiṣiṇā ।
rahasyam api vakṣyāmi tan me nigaditaṃ śṛṇu ।।

parakīyābhimāninyas tathāsya ca priyā janāḥ ।
pracureṇaiva bhāvena ramayanti nija-priyam ।।

ātmānaṃ cintayet tatra tāsāṃ madhye manoramām ।
rūpa-yauvana-sampannāṃ kiśorīṃ pramadākṛtim ।।

nānā-śilpa-kalābhijñāṃ kṛṣṇa-bhogānurūpiṇīm ।
prārthitām api kṛṣṇena tato bhoga-parāṅ-mukhīm ।।

rādhikānucarīṃ nityaṃ tat-sevana-parāyaṇām ।
kṛṣṇād apy adhikaṃ prema rādhikāyāṃ prakurvatīm ।।

prītyānudivasaṃ yatnāt tayoḥ saṅgama-kāriṇīm ।
tat-sevana-sukhāsvāda-bhareṇātisunirvṛtām ।।

ity ātmānaṃ vicintyaiva tatra sevāṃ samācaret ।
brāhma-muhūrtam ārabhya yāvat sāntā mahā-niśā ।।

śrī-nārada uvāca
harer atra gatāṃ līlāṃ śrotum icchāmi tattvataḥ ।
līlām ajānatāṃ sevyo manasā tu kathaṃ hariḥ ।।

śrī-sadāśiva uvāca
nāhaṃ jānāmi tāṃ līlāṃ harer nārada tattvataḥ ।
vṛndā-devīṃ samāgaccha sā te līlāṃ pravakṣyati ।।

avidūre itaḥ sthānāt keśī-tīrtha-samīpataḥ ।
sakhībhiḥ saṃvṛtā sāste govinda-paricārikā ।।

śrī-sanat-kumāra uvāca
ity uktas taṃ parikramya guruṃ natvā punaḥ punaḥ ।
vṛndā-sthānaṃ jagāmāsau nārado muni-sattamaḥ ।।

vṛndāpi nāradaṃ dṛṣṭvā praṇamyāpi punaḥ punaḥ ।
uvāca taṃ muni-śreṣṭhaṃ katham atrāgatis tava ।।

śrī-nārada uvāca
tvatto veditum icchāmi naityikaṃ caritaṃ hareḥ ।
tad ādito mama bruhi yadi yogyo asmi śobhane ।।

śrī-vṛndā-devy uvāca
rahasyaṃ tvāṃ pravakṣyāmi kṛṣṇa-bhakto asi nārada ।
na prakāśyaṃ tvayā hy etad guhyād guhyataraṃ mahat ।।

atha niśānta-sevā
madhye vṛndāvane ramye pañcāśat-kuñja-maṇḍite ।
kalpa-vṛkṣa-nikuñje tu divya-ratna-maye gṛhe ।।

nidritau tiṣṭhatas talpe niviḍāliṅgitau mithaḥ ।
mad-ājñā-kāribhiḥ paścāt pakṣibhir bodhitāv api ।।

gāḍhāliṅgana-nirbhedam āptau tad-bhaṅga-kātarau ।
na manas kurutas talpāt samutthātuṃ manāg api ।।

tataś ca śārikā-saṃghaiḥ śukādyair api tau muhuḥ ।
bodhitau vividhaiḥ padyaiḥ sva-talpād udatiṣṭhatām ।।

upaviṣṭau tato dṛṣṭvā sakhyas talpe mudānvitau ।
praviśya cakrire sevāṃ tat-kālasyocitāṃ tayoḥ ।।

punaś ca śārikā-vākyair utthāya tau sva-talpataḥ ।
gacchataḥ sva-sva-bhavanaṃ bhīty-utkaṇṭhākulau mithaḥ ।।

iti niśānta-sevā 
atha prātaḥ-sevā
prātaś ca bodhito mātrā talpād utthāya satvaram ।
kṛtvā kṛṣṇo danta-kāṣṭhaṃ baladeva-samanvitaḥ ।।

mātrānumodito yāti gośālāṃ dohanotsukaḥ ।
rādhāpi bodhitā vṛddha-vayasyābhiḥ sva-talpataḥ ।।

utthāya danta-kāṣṭhādi kṛtvābhyaṅga samācaret ।
snāna-vedīṃ tato gatvā snāpitā lalitādibhiḥ ।।

bhūṣā-gṛhaṃ vrajet tatra vayasyā bhūṣayanty api ।
bhūṣaṇair vividhair divyair gandha-mālyānulepanaiḥ ।।

tataś ca sva-janais tasyāḥ śvaśrūṃ samprārthya yatnataḥ ।
paktum āhūyate tūrṇaṃ sa-sakhī sā yaśodayā ।।

śrī-nārada uvāca
katham āhūyate devi pākārthaṃ sā yaśodayā ।
satīṣu pāka-kartrīṣu rohiṇī-pramukhāṣv api ।।

śrī-vṛndovāca
durvāsasā svayaṃ datto varas tasyai maharṣiṇā ।
iti kātyāyanī-vaktrāc chrutam āsīn mayā purā ।।

tvayā yat pacyate devi tad-annaṃ mad-anugrahāt ।
miṣṭaṃ svādv-amṛta-sparddhi bhoktur āyuṣkaraṃ tathā ।।

ity āhvayati tāṃ nityaṃ yaśodā putra-vatsalā ।
āyuṣmān me bhavet putraḥ svādu-lobhāt tathā satī ।।

śvaśrvānumoditā sāpi hṛṣṭā nandālayaṃ vrajet ।
sa-sakhī-prakarā tatra gatvā pākaṃ karoti ca ।।

kṛṣṇo api dugdhvā gāḥ kāścid dohayitvā janaiḥ parāḥ ।
āgacchati pitur vākyāt sva-gṛhaṃ sakhibhir vṛtaḥ ।।

abhyaṅga-mardanaṃ kṛtvā dāsaiḥ saṃsnāpito mudā ।
dhauta-vastra-dharaḥ sragvī candanākta-kalevaraḥ ।।

dvi-phāla-baddha-keśaiś ca grīvā-bhālopari sphuran ।
candrākāra-sphurad-bhāla-tilakālaka-rañjitaḥ ।।

kaṅkaṇāṅgada-keyūra-ratna-mudrālasat-karaḥ ।
muktāhāra-sphurad-vakṣā makarākṛti-kuṇḍalaḥ ।।

muhur ākārito mātrā praviśed bhojanālaye ।
avalambya karaṃ mātur baladevam anuvrataḥ ।।

bhuktvā ca vividhānnāni mātrā ca sakhibhir vṛtaḥ ।
hāsayan vividhair vākyaiḥ sakhīṃs tair hāsitaḥ svayam ।।

itthaṃ bhuktvā tathācamya divya-khaṭṭopari kṣaṇāt ।
viśramet sevakair dattaṃ tāmbūlaṃ vibhajann adan ।।

rādhāpi bhojanānandaṃ dṛṣṭvā yaśodayāhūta ।
lalitādi-sakhī-vṛtā bhuṅkte annaṃ lajjayānvitā ।।

iti prātaḥ-sevā

atha pūrvāhna-sevā
gopa-veśa-dharaḥ kṛṣṇo dhenu-vṛnda-puraḥ-saraḥ ।
vraja-vāsi-janaiḥ prītyā sarvair anugataḥ pathi ।।

pitaraṃ mātaraṃ natvā netrāntena priyā-gaṇān ।
yathāyogyaṃ tathā cānyān sannivartya vanaṃ vrajet ।।

vanaṃ praviśya sakhibhiḥ krīḍitvā ca kṣaṇaṃ tataḥ ।
vañcayitvā ca tān sarvān dvi-traiḥ priya-sakhair yutaḥ ।।

saṅketakaṃ vrajed dharṣāt priyā-sandarśanotsukaḥ ।
sāpi kṛṣṇe vanaṃ yāte dṛṣṭvā taṃ gṛham āgatā ।।

sūryādi-pūjā-vyājena kusumādy-āhṛti-cchalāt ।
vañcayitvā gurūn yāti priya-saṅgecchayā vanaṃ ।।

iti pūrvāhna-sevā 
atha madhyāhna-sevā
itthaṃ tau bahu-yatnena militvā sva-gaṇair vṛtau ।
vihārair vividhais tatra vane vikrīḍato mudā ।।

syandolikā-samārūḍhau sakhībhir dolitau kvacit ।
kvacid veṇuṃ kara-srastaṃ priyayā coritaṃ hariḥ ।।

anveṣayann upālabdho vipralabdhaḥ priyā-gaṇaiḥ ।
hāsito bahudhā tābhir hṛta-sva iva tiṣṭhati ।।

vasanta-ṛtunā juṣṭaṃ vana-khaṇḍaṃ kvacin mudā ।
praviśya candanāmbhobhiḥ kuṅkumādi-jalair api ।।

viṣiñcato yantra-muktais tat-paṅkenāpi tau mithaḥ ।
sakhyo apy evaṃ viṣiñcanti tāś ca tau siñcataḥ punaḥ ।।

tathānyartusu juṣṭāsu krīḍato vana-rājiṣu ।
tat-tat-kālocitair nānā-vihāraiḥ sa-gaṇau dvija ।।

śrāntau kvacid vṛkṣa-mūlam āsādya muni-sattama ।
upaviśyāsane divye madhu-pānaṃ pracakratuḥ ।।

tato madhu-madonmattau nidrayā mīlitekṣaṇau ।
mithaḥ pāṇiṃ samālambya kāma-bāṇa-vaśaṅgatau ।।

riraṃsu viśataḥ kuñjaṃ skhalat-pādābjakau pathi ।
tato vikrīḍatas tatra kariṇī-yūthapau yathā ।।

sakhyo api madhubhir mattā nidrayā pihitekṣaṇāḥ ।
abhitaḥ kuñja-puñjeṣu sārvā eva vililyire ।।

pṛthag ekena vapuṣā kṛṣṇo api yugapad vibhuḥ ।
sarvāsāṃ sannidhiṃ gacchet priyāṇāṃ parito muhuḥ ।।

ramayitvā ca tāḥ sarvāḥ kariṇī-gajarāḍ iva ।
priyayā ca tathā tābhiḥ sarovaram athāvrajet ।।

śrī-nārada uvāca
vṛnde śrī-nanda-putrasya mādhurya-krīḍane katham ।
aiśvaryasya prakāśo abhūd iti me chindhi saṃśayam ।।

śrī-vṛndovāca
mune mādhurya-mayy asti līlā-śaktir harer dṛśā ।
tayā pṛthak-kṛtaḥ krīḍed gopikābhiḥ samaṃ hariḥ ।।

rādhayā saha rūpeṇa nijena ramate svayam ।
iti mādhurya-līlāyāḥ śaktir neśatāyā hareḥ ।।

jala-sekair mithas tatra krīḍitvā sa-gaṇau tataḥ ।
vāsaḥ-srak-candanair divya-bhūṣaṇair api bhūṣitau ।।

tatraiva sarasas tīre divya-ratna-maye gṛhe ।
aśnītaḥ phala-mūlāni kalpitāni mayaiva hi ।।

haris tu prathamaṃ bhuktvā kāntayā pariveśitam ।
dvi-trābhiḥ sevito gacchec chayyāṃ puṣpa-vinirmitām ।।

tāmbūlair vyajanais tatra pāda-saṃvāhanādibhiḥ ।
sevyamāno bhṛśantābhir moditaḥ preyasīṃ smaran ।।

śrī-rādhāpi harau supte sa-gaṇā muditāntarā ।
kānta-dattaṃ prīta-manā ucchiṣṭaṃ bubhuje tataḥ ।।

kiñcid evo tato bhuktvā vrajec chayyā-niketanam ।
draṣṭuṃ kānta-mukhāmbhojaṃ cakorīvan niśā-karam ।।

tāmbūla-carvitaṃ tasya tatratyābhir niveditam ।
tāmbūlāny api cāśnāti vibhajanti priyāliṣu ।।

kṛṣṇo api tāsāṃ śuśrūṣuḥ svacchandaṃ bhāṣitaṃ mithaḥ ।
prāpta-nidra ivābhāti vinidro api paṭāvṛtaḥ ।।

tāś ca kṣvelīṃ kṣaṇaṃ kṛtvā mithaḥ kānta-kathāśrayāḥ ।
vyāja-nidrāṃ harer jñātvā kutaścid anumānataḥ ।।

vimṛśya vadanaṃ dṛgbhiḥ paśyantyo anyonya-mānanam ।
līnā iva lajjayā syuḥ kṣaṇam ucur na kiñcanam ।।

kṣaṇād eva tato vastraṃ dūrī-kṛtya tad aṅgataḥ ।
sādhu nidrāṃ gato asīti hāsayantyo hasanti tam ।।
evaṃ tau vividhair hāsai ramamāṇau gaṇaiḥ saha ।
anubhūya kṣaṇaṃ nidrā-sukhaṃ ca muni-sattama ।।

upaviśyāsane divye sa-gaṇau vistṛte mudā ।
paṇī-kṛtya mitho hāra-cumbāśleṣa-paricchadān ।।

akṣair vikrīḍitaḥ premṇā narmālāpa-puraḥsaram ।
parājito api priyayā jitam ity avadan mṛṣā ।।

hārādi-grahaṇe tasyāḥ pravṛttas tāḍyate tayā ।
tayaivaṃ tāḍitaḥ kṛṣṇaḥ karṇotpala-saroruhaiḥ ।।

viṣaṇḍa-vadano bhūtvā gata-sva iva nārada ।
jito asmi ca tvayā devi gṛhyatāṃ yat paṇī-kṛtam ।।

cumbanādi mayā dattam ity uktvā ca tathācarat ।
kauṭilyaṃ tad-bhruvor draṣṭuṃ śrotuṃ tad-bhartsanaṃ vacaḥ ।।

tataḥ śārī-śukānāṃ ca śrutvā vāgāhavaṃ mithaḥ ।
nirgacchatas tataḥ sthānād gantukāmo gṛhaṃ prati ।।

kṛṣṇaḥ kāntām anujñāpya gavām abhimukhaṃ vrajet ।
sā tu sūrya-gṛhaṃ gacchet sakhī-maṇḍala-saṃyutā ।।

kiyad-dūraṃ tato gatvā parāvṛtya hariḥ punaḥ ।
vipra-veśaṃ samāsthāya yāti sūrya-gṛhaṃ prati ।।

sūryaṃ ca pūjayet tatra prārthitas tat-sakhī-janaiḥ ।
tad eva kalpitair vedaiḥ parihāsyāvagarbhitaiḥ ।।

tatas tā api taṃ kāntaṃ parijñāya vicakṣaṇāḥ ।
ānanda-sāgare līnā na viduḥ svaṃ na cāparam ।।

vihārair vividhair evaṃ sārdha-yāma-dvayaṃ mune ।
nītvā gṛhaṃ vajeṣus tāḥ sa ca kṛṣṇo gavāṃ vrajet ।।

iti madhyāhna-sevā

athāparāhna-sevā
saṅgamya tu sakhīn kṛṣṇo gṛhītvā gāḥ samantataḥ ।
āgacchati vrajaṃ karṣann uttāna-muralī-ravaiḥ ।।

tato nandādayaḥ sarve śrutvā veṇu-ravaṃ hareḥ ।
go-dhūli-paṭalair vyāptaṃ dṛṣṭvā cāpi nabhaḥ-sthalam ।।

visṛjya sarva-karmāṇi striyo bālādayo api ca ।
kṛṣṇasyābhimukhaṃ yānti tad-darśana-samutsukāḥ ।।

rādhikāpi samāgatya gṛhaṃ snātvā vibhūṣitā ।
sampācya kānta-bhogārthaṃ dravyāṇi vividhāni ca ।
sakhī-saṃgha-yutā yānti kāntaṃ draṣṭuṃ samutsukāḥ ।।

rāja-mārge vraja-dvāri yatra sarve vrajaukasaḥ ।
kṛṣṇo apy etān samāgamya yathāvad anupūrvaśaḥ ।।

darśanaiḥ sparśanair vāpi smita-purvāvalokanaiḥ ।
gopa-vṛddhān namaskāraiḥ kāyikair vācikair api ।।

sāṣṭāṅga-pātaiḥ pitarau rohiṇīm api nārada ।
netrānta-sūcitenaiva vinayena priyās tathā ।।

evaṃ taiś ca yathā-yogyaṃ vrajaukobhiḥ prapūjitaḥ ।
gavālayaṃ tathā gāś ca sampraveśya samantataḥ ।।

pitṛbhyām arthito yāti bhrātrā saha nijālayam ।
snātvā pitvā tathā kiñcid bhuktvā mātrānumoditaḥ ।
gavālayaṃ punar yāti dogdhu-kāmo gavāṃ payaḥ ।।

ity aparāhna-sevā

atha sāyaṃ-sevā
tāś ca dugdhvā dohayitvā pāyayitvā ca kāścana ।
pitrā sārdhaṃ gṛhaṃ yāti payo-bhāri-śatānugaḥ ।।

tatrāpi mātṛ-vṛndaiś ca tat-putraiś ca balena ca ।
saṃbhuṅkte vividhānnāni carvya-cūṣyādikāni ca ।।

iti sāyaṃ-sevā 
atha pradoṣa-sevā
tan-mātuḥ prārthanāt pūrvaṃ rādhayāpi tadaiva hi ।
prasthāpyante sakhī-dvārā pakvānnāni tad-ālayam ।।

ślāghayaṃś ca haris tāni bhuktvā pitrādibhiḥ saha sabhā-gṛhaṃ vrajet taiś ca juṣṭaṃ vandi-janādibhiḥ ।।

pakvānnāni gṛhītvā yāḥ sakhyas tatra samāgatāḥ ।
bahūni ca punas tāni pradattāni yaśodayā ।।

sakhyā tatra tayā dattaṃ kṛṣṇocchiṣṭaṃ tathā rahaḥ sarvaṃ tābhiḥ samānīya rādhikāyai nivedyate ।।

sāpi bhuktvā sakhī-varga-yutā tad-anupūrvaśaḥ sakhībhir maṇḍita tiṣṭhed abhisartuṃ mudānvitā ।।

prasthāpyate anayā kācid ita eva tataḥ sakhī ।
tayābhisāritā sā atha yamunāyāḥ samīpataḥ ।।

kalpa-vṛksa-nikuñje asmin divya-ratna-maye gṛhe ।
sita-kṛṣṇa-niśāyogya-veśa yāti sakhī-yutā ।।

kṛṣṇo api vividhaṃ tatra dṛṣṭvā kautuhalaṃ tataḥ ।
kavitvāni manojñāni śrutvā ca gītakāny api ।।

dhana-dhānyādibhis tāṃś ca prīṇayitvā vidhānataḥ ।
janair ākārito mātrā yāti śayyā-niketanam ।।

mātari prasthitāyāntu bhojayitvā tato gṛhāt ।
saṅketakaṃ kāntayātra samāgacched alakṣitaḥ ।।

iti pradoṣa-sevā

atha rātri-sevā-
militvā tāv ubhāv atra krīḍato vana-rājiṣu ।
vihārair vividhair hāsya-lāsya-gīta-puraḥsaraiḥ ।।

sārdha-yāma-dvayaṃ nītvā rātrer evaṃ vihārataḥ ।
suṣupsū viśataḥ kuñjaṃ pañca-ṣābhir alakṣitau ।।

nirvṛnta-kusumaiḥ k pte keli-talpe manorame ।
suptāvatiṣṭhatāṃ tatra sevyamānau priyālibhiḥ ।।

iti rātri-sevā

śrī-nārada uvāca
śrotum icchāmi bho deva vraja-rāja-sutasya ca ।
vṛndāvane rasaṃ divyaṃ rādhayaikāntikaṃ saha ।।

śrī-sadāśiva uvāca
śṛṇu nārada vakṣyāmi rādhā-kṛṣṇa-rasaṃ śuciṃ ।
su-gopyaṃ paramodāraṃ na vaktavyaṃ hi kasyacit ।।

aikāntika-rasāsvādaṃ kartuṃ vṛndāvane mune ।
vraja-rāja-kumāraṃ ca bahu-kālam abhāvayam ।।

mayi prasannaḥ śrī-kṛṣṇo mantra-yugmam anuttamam ।
yugalākhyaṃ dadau mahyaṃ svīyojjvala-rasāplutam ।।

samabravīt tadā kṛṣṇaḥ sva-śiṣyaṃ māṃ svakaṃ rasam ।
bravīmi tvāṃ śṛṇuṣvādya brahmādīnām agocaram ।।

vraja-rāja-suto vṛndā-vane pūrṇatamo vasan ।
sampūrṇa-ṣoḍaśa-kalā vihāraṃ kurute sadā ।।

vāsudevaḥ pūrṇataro mathurāyāṃ vasan puri ।
kalābhiḥ pañca-daśabhir yutaḥ krīḍati sarvadā ।।

dvārakādhipatir dvāra-vatyāṃ pūrṇas tv asau vasan ।
catur-daśa-kalāyukto viharaty eva sarvadā ।।

ekayā kalayā dvābhyāṃ mathurā-dvārakādhipau ।
vṛndāvana-pate rūpau pūrṇau sve sve pade rase ।।

mathurā-nātho vṛndāvanādhipāpekṣayā svarūpeṇa līlayā ca ekayā kalayā ūnaḥ । mathurā-līlāyāṃ mathurāyāṃ ca sampūrṇa-ṣoḍaśa-kalaḥ । tathā dvārakā-nātho vṛndāvanādhipāpekṣayā svarūpeṇa līlayā ca । dvābhyāṃ kalābhyām ūnaḥ । dvārakāyāṃ dvārakā-līlāyāṃ ca pūrṇa-ṣoḍaśa-kalaḥ ।

śrīr bhū-līlā yogamāyā cintyācintyā tathaiva ca ।
mohinī kauśalīty aṣṭau bahiraṅgāś ca śaktayaḥ ।।

līlā prema-svarūpā casthāpany ākarṣaṇī tathā ।
saṃyoginī viyoginyā-hlādinīty antaraṅgikā ।।

vraje śrī-kṛṣṇa-candrasya santi ṣoḍaśa-śaktayaḥ ।
poṣikā madhurasyaiva tasyaitā vai sanātanāḥ ।।

hlādinī ya mahā-śaktiḥ sarva-śakti-varīyasī ।
tat-sāra-bhāva-rūpā śrī-rādhikā parikīrtitā ।।

tayā śrī-kṛṣṇa-candrasya kriḍāyāḥ samaye mune ।
tad-āviṣṭaṃ vāsudevaṃ saha kṣīrābdhi-nāyakam ।।

antarīkṣya-gataṃ kuryāc chaktir ākarṣaṇī hareḥ ।
krīḍānte sthāpayet tantu sthāpanī kṛṣṇa-dehataḥ ।।

sampūrṇa-ṣoḍaśa-kalaḥ kevalo nanda-nandanaḥ ।
vikrīḍan rādhayā sārdhaṃ labhate paramaṃ sukham ।।

śrī-nārada uvāca
gate madhu-purīṃ kṛṣṇe vipralambha-rasaḥ katham ।
vāsudeve rādhikāyāḥ saṃśayaṃ chindhi me prabho ।।

śrī-sadāśiva uvāca
śaktiḥ saṃyoginī kāmā vāmā śaktir viyoginī ।
hlādinī kīrtidā-putrī caivaṃ rādhā-trayaṃ vraje ।।

mama prāṇeśvaraḥ kṛṣṇas tyaktvā vṛndāvanaṃ kvacit ।
kadācin naiva yātīti jānīte kīrtidā-sutā ।।

kāmā-vāme na jānīta iti ca brahma-nandana ।
rāsārambha ivāntardhiṃ gatavān nanda-nandanaḥ ।।

mathurāṃ mathurā-nātho vāsudevo jagāma ha ।
antar-hite nanda-sute śrīmad-vṛndāvane mune ।।

pravāsākhyaṃ rasaṃ lebhe rādhā vai kīrtidā-sutā ।
tato vadanti munayaḥ pravāsaṃ saṅga-vicyutim ।।

mama jīvana-netā ca tyaktvā māṃ mathurāṃ gataḥ ।
iti vihvalitā vāmā rādhā yā virahād abhūt ।।

yamunāyāṃ nimagnā sā prakāśaṃ gokulasya ca ।
golakaṃ prāpya tatrābhūt saṃyoga-rasa-peśalā ।।

kāmā rādhā ca mathurā-viraheṇa nipīḍitā ।
kurukṣetraṃ gatā tīrtha-yātrā-parama-lālasā ।।

nanda-nandana-bhāva-jña uddhavo vrajam āgataḥ ।
sāntvayiṣyan kīrtidāyāḥ sutāṃ māsa-dvaye gate ।।

rādhām āsvādayāmāsa śrīmad-bhāgavatārthakaṃ ।
kathāyāṃ bhāgavatyāntu jātāyāṃ muni-puṅgava ।।
vrajendra-nandanaḥ śrīmāṃs tadā pratyakṣatāṃ gataḥ ।।
ataeva pādmottara-khaṇḍoktaṃ dvārakādhipater vṛndāvanaṃ prati-gamanaṃ kṣīrābdhiśāyy āviṣṭatvāt kṣīrābdhiśāyino droṇādīnāṃ labdha-vara-tvāt, teṣāṃ punaḥ sva-sthāna-prāpaṇārtham evety avagantavyam । śrīmad-bhāgavata-vākyānām evaṃ vicāro avagantavyaḥ padmottara-khaṇḍe tu ôkālindi-puline ramyeö ity atra śrī-dvārakā-nāthasya śrī-nanda-nandana-madhura-līlā-saṃdarśane sotkaṇṭhatvād vyoma-yānair etya śrī-vṛndāvane māsa-dvayam uvāsety abhiprāyo jñeyaḥ । tad yathā śrī-lalita-mādhave ôaparikalita-pūrvaḥö ityādi ।

iti te sarvam ākhyātaṃ naityikaṃ caritaṃ hareḥ ।
pāpino api vimucyante smaraṇād yasya nārada ।।

aṣṭa-kālokta-śuśrūṣā-nantaraṃ sādhakaḥ kramāt ।
dvātriṃśad-akṣara-mukhyān japen mantrān atandritaḥ ।।

mahā-mantraṃ japed ādau daśārṇaṃ tad-anantaram ।
tataḥ śrī-rādhikā-mantraṃ gāyatrīṃ kāmakīṃ tathā ।।

tato yugala-mantraṃ ca japed rāsa-sthalī-pradam ।
tato aṣṭānāṃ sakhīnāṃ ca japen mantrān yathā-kramam ।
tataḥ ṣaṇ-mañjarīṇāṃ ca sva-sva-mantrān kramāj japet ।।

yathā ādi-purāṇe
gopī-bhāvena ye bhaktā mām eva paryupāsate ।
teṣu tāsv iva tuṣṭo asmi satyaṃ satyaṃ dhanañjaya ।।

veśa-bhūṣā-vayo-rūpair gopikā-bhāvam āśritāḥ ।
bhāvukīyāś ca tad-bhāvaṃ yānti pāda-rajo arcanāt ।।

yathā ekāmra-purāṇe
aho bhajana-māhātmyaṃ vṛndāvana-pater hareḥ ।
pumān yoṣid bhaved yatra yoṣid-ātma-samānikā ।।

pādme ca 
purā maharṣayaḥ sarve daṇḍakāraṇya-vāsinaḥ ।
rāmaṃ dṛṣṭvā hariṃ tatra bhoktum aicchan su-vigraham ।।

te sarve strītvam āpannāḥ samudbhūtāś ca gokule ।
hariṃ samprāpya kāmena tato muktā bhavārṇavāt ।।

bṛhad-vāmana-siddhāś ca śrutayo api yathā purā ।
gopī-bhāvena saṃsevya samudbhūtā hi gokule ।।

yad-uktaṃ śrī-rūpa-gosvāmi-caraṇaiḥ
hariṃ su-rāga-mārgeṇa sevate yo narottamaḥ ।
kevalenaiva sa tadā gopikātvam iyād vraje ।।

bhakti-tattva-kaumudyām
ekasmin vāsanā-dehe yadi cānyasya bhāvanā ।
tarhi tat sāmyam eva syāt yathā vai bharate nṛpe ।।

yathā sanat-kumāra-saṃhitāyām 
śrī-nārada uvāca
dhanyo asmy anugṛhīto asmi tvayā devi na saṃśayaḥ ।
harer me naityikī līlā yato me adya prakāśitā ।।

śrī-sanat-kumāra uvāca
ity uktvā tāṃ parikramya tayā cāpi prapūjitaḥ ।
antardhānaṃ gato rājan nārado muni-sattamaḥ ।।

mayāpy etad ānupūrvyaṃ sarvaṃ tat parikīrtitam ।
japan nityaṃ prayatnena mantra-yugmam anuttamam ।।

kṛṣṇa-vaktrād idaṃ labdhaṃ purā rudreṇa yatnataḥ ।
tenoktaṃ nāradāyātha nāradena mayoditam ।।

saṃsārāgni-vināśāya mayāpy etat tavoditam ।
tvayā caitad gopanīyaṃ rahasyaṃ paramādbhutam ।।

śrī-ambarīṣa uvāca
kṛta-kṛtyo abhavaṃ sākṣāt tvat prasādād ahaṃ guro ।
rahasyātirahasyaṃ yat tvayā mahyaṃ prakāśitam ।।

śrī-sanat-kumāra uvāca
dharmān etān upādiṣṭo japan mantram ahar niśam ।
acirād eva tad-dāsyam avāpsyasi na saṃśayaḥ ।।

ôetān dharmānaṣṭa-kāla-sevā-rūpān; mantramyugala-mantram; tad-dāsyamtayoḥ śrī-rādhā-kṛṣṇayor dāsyaṃ dāsī-bhāvamö iti ।

mayāpi gamyate rājan guror āyatanaṃ mama ।
vṛndāvane yatra nityaṃ gurur me asti sadāśivaḥ ।।

dvātriṃśad-akṣarādīnāṃ mantrāṇāṃ krameṇa phalaṃ yathā pādme

dvātriṃśad-akṣaraṃ mantraṃ nāma-ṣoḍaśakānvitam ।
prajapan vaiṣṇavo nityaṃ rādhā-kṛṣṇa-sthalaṃ labhet ।।

gautamīya-tantre ca
ahar-niśaṃ japen mantraṃ mantrī niyata-mānasaḥ ।
sa paśyati na sandeho gopa-rūpiṇam īśvaram ।।

gaurī-tantre ca
śrīmad-aṣṭākṣaraṃ mantraṃ rādhāyāḥ prema-siddhi-dam ।
prajapet sādhako yas tu sa rādhāntikam āpnuyāt ।।

sanat-kumāra-saṃhitāyām
japed yaḥ kāma-gāyatrīṃ kāma-bīja-samanvitām ।
tasya siddhir bhavet prema rādhā-kṛṣṇa-sthalaṃ vrajet ।।

etāṃ pañca-padīṃ japtvā śraddhayā aśraddhayāsakṛt ।
vṛndāvane tayor dāsyaṃ gacchaty eva na saṃśayaḥ ।।

kiśorī-tantre ca
etān sakhīnām aṣṭānāṃ mantrān yaḥ sādhako japet ।
śrī-rādhā-kṛṣṇayoḥ kṣipraṃ vihāra-sthalam āpnuyāt ।।

tatraiva
mantrān etān mañjarīṇām aṣṭānāṃ yo japet sadā ।
prema-siddhir bhavet tasya śrī-vṛndāvanam āpnuyāt ।।

smaraṇānantaraṃ siddha-dehasyaiva ca sādhakaḥ ।
aṣṭa-kāloditāṃ līlāṃ saṃsmaret sādhakāṅgakaḥ ।।

kālau niśānta-pūrvāhnāv aparāhna-pradoṣakau ।
vijñeyau tri-tri-ghaṭikau prātaḥ sāyaṃ dvayaṃ dvayam ।।
dvi-dvi-praghaṭikau jñeyau madhyāhna-rātrikāv iti ।।
eteṣu samayeṣv evaṃ yā yā līlā puroditā ।
tāṃ tām eva yathā-kālaṃ saṃsmaret sādhako janaḥ ।।

iti śrī-dhyāna-candra-gosvāmi-viracitā śrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ ।