Mṛtyuvañcanatārāsādhana

mṛtyuvañcanatārāsādhana

।। namaḥ sitatārāyai ।।

pūrvavac chūnyatāparyantaṃ vibhāvya
sitāravindamadhyasthāṃ tāṃbhūtāṃ candraviṣṭarām ।
ābaddhavajraparyaṅkāṃ varadotpaladhāriṇīm ।।

śaraccandrakarākārāṃ pṛṣṭhacandrasamāśritām ।
sarvālaṅkārasaṃpūrṇāṃ ṣoḍaśābdavapuḥkramām ।।

dhyātvāryatārāṃ hṛdaye tasyāś cakraṃ sitadyuti ।
aṣṭakoṣṭhakam aṣṭābhir akṣaraiḥ paripūritam ।।

oṃhāvyañjanamadhyasthasādhyanāmādyanābhikam ।
dhyāyād ekāgracittaḥ san ṣaṇ māsān dṛḍhaniścayaḥ ।।

japed akhinnacittaḥ san mantram enaṃ daśākṣaram ।।
tatrāiṣa mantraḥ oṃ tāre tuttāre ture svāhā ।।
mṛtyudoṣair na liptaḥ syāt tārāhṛccakrabhāvakaḥ ।
lābhī ca sarvasiddhīnāṃ ṣaṇmāsāvadhi tatparaḥ ।।

।। mṛtyuvañcanatārāsādhanam ।।