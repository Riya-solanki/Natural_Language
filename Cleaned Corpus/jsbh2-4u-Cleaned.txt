

caturthaḥ pādaḥ ।

yāvajjīviko abhyāsaḥ karmadharmaḥ prakaraṇāt ।

"yāvajjīvaṃ darśapūrṇamāsābhyāṃ yajete" tyatra kāmye eva svargādyarthe darśapūrṇamāsakarmaṇi jīvanaparyāptakālavidhiḥ ।
naca paurṇamāsyādikālavirodhaḥ; vyāpyavyāpakabhāvena amāvāsyāparāhṇādivadubhayorapyupapatteḥ ।
ata eva vinigamanāvirahātkāladvayavidhāvapi prayogadvayavidhiḥ ।
jīvanaparyāptakālavidhisāmarthyādeva ca pratipaurṇamāsyādyarthāddarśapūrṇamāsāvṛttiḥ ।
ataśca tāvadvyāpyaprayogavyāsaktavyāpakaikaprayogādeva svargādiphalamiti prāpte kālalakṣaṇāpatternāyaṃ kālavidhiḥ ।
ato dhātusaṃbandhādhikāravihitaṇamulpratyayena jīvanasya karmasaṃbandhāvagateḥ svāvacchinnakālakatvādirūpasaṃbandhāśrayaṇe ca guṇabhūtakālānurodhena pradhānāvṛtternyāyalabhyatvābhāvena yāvacchabdārthasyāpi vidheyatvāpatterlāghavānnimittatvameva saṃbandhaḥ pratīyate ।
tadāhi pratinimittaṃ naimittikāvṛtternyāyalabhyatvādyāvacchabdārtho anuvādaḥ ।
nimittatvaṃ ca svānvayavyatirekānuvidhāyyavaśyānuṣṭhānavattvam ।
yathā rāhūparāgānvayavyatirekānuvidhāyi avaśyānuṣṭhānaṃ yasya snānasya tadvattvaṃ rāhūparāge ।
atraca vyatirekānuvidhāna eva vidhestātparyam ।
ataśca nimittasattve naimittikasyāvaśyānuṣṭhānabodhanādakaraṇe pratyavāyo anumīyate ।
karaṇe ca adharmeṇa pāpamapanudati' ityādivākyaśeṣāt rātrisatranyāyena pāpakṣaya evānuṣaṅgiko nityanaimittikasthale phalam ।
yatratu rathantarasāmatvādinimittasattve naimittikasya pāṭhādeva prāptisaṃbhavenānvayānuvidhānasya pramāṇāntareṇa prāptistatra vyatirekānuvidhāna eva vidhestātparyam ।
ata eva rathantarābhāve aindravāyavāgratvasyābhāvaḥ ।
ataśca yāvajjīvapade lāghavādyanurodhena jīvanasya nimittatvāvagatestadanurodhena pāpakṣayārthaṃ viniyogāntaramevedamiti siddham ।। iti prathamaṃ yāvajjīvanimittatādhikaraṇam ।।

darśapūrṇamāsābhyāṃ svargakāmo yajeteti kāmyaprayogaṃ vidhāya bahvṛcabrāhmaṇe āmnātaṃ vākyamudāharati yāvajjīvamiti ।।
yāvajjīvamagnihotraṃ juhotītyetatsadṛśavākyāntarāṇāmapyupalakṣaṇametat ।
atra bhāṣyakāreṇa sūtrānuguṇyena karmadharmatvakartṛdharmatvacintāṃ kṛtāmapi tṛtīyādhyāyasaṃgatāyāstasyā bhedalakṣaṇe aparyavasite sati karaṇe lakṣaṇāsaṅgatyāpatterayuktāmapi kiṃ yāvajjīvaguṇasaṃyuktānāmagnihotrādīnāṃ prayogā bhidyante; uta eka evāyaṃ prayogaḥ kāmyaḥ sa eva yāvajjīva kālaparimita ityevaṃ lakṣaṇasaṃgataprayogabhedābhedaphalakatvena vārtikakāraḥ samarthayāmāsa ।।
vastutastu prayogāṅgasyāpi yāvajjīvakālasya pūrvaprayoge sāyaṃprātaḥkālāvaruddhe avarodhasaṃbhavānna yathā pūrvapakṣe prayogabhedakatvam, tathā nimittasyāpi pūrvaprayoge asaṃbhavato api prayogānaṅgatvāt tattatpaurṇamāsyādikālīnasiddhaprayogasya karmaṇo viniyogāntarāpādakatve api prayogāntarānāpādakatvānna kālādivat prayogabhedakatvamiti prayogabhedābhedacintāyā asaṃbhavāt kathañcitsaṃbhave api vāveṣṭyadhikaraṇaprasaṅgenaiva vicārayituṃ yuktatvādiha vicārāsaṃgatervārtikakāroktāvaparituṣya nimittasya viniyogānvayitvena tatprayuktaviniyogabhedābhedasya kvāpi pūrvamaprakṛtasyeha pādārthatvena kaustubhe uktāṃ lakṣaṇasaṅgatiṃ tathā nimittasya guṇatvena bhedakatvepyanupādeyaprasaṅgānnimittasvarūpānupādeyasya viniyogabhedakatvavicāreṇa prāsaṅgikīmanantarasaṅgatiṃ ca spaṣṭatvāt, ataeva bhāṣyakāroktasaṃśayamanuktvā pūrvapakṣamevāha kāmya eveti ।।
uta eka evāyaṃ prayogaḥ kāmyaḥ sa eva yāvajjīvakālaparimita iti vārtikalekhanāt kāmyaprayoge ayaṃ kālavidhiriti bhramaṃ nivartayituṃ darśapūrṇamāsakarmaṇītyuktam ।।
tataścaitadvākye prayogānvayiguṇābhāvena prayogavidheḥ ।
siddhānte apyanāśrayaṇāt paurṇamāsyādikālavidhauca tadāśrayaṇe vinigamanāvirahāt atrāpi tadāpatterihaiva karmoddeśena kālavidhāne sati vakṣyamāṇarītyā prayogavidhiḥ, natu prayogānuvādena kālavidhirityarthaḥ ।
siddhāntetasyaiva karmaṇo nimittasaṃbandhena viniyogāntarakaraṇe adhikārākhyaprakaraṇānugrahe api kathaṃbhāvākāṅkṣālakṣaṇaprakaraṇānanugrahaṃ pūrvapakṣe tadanugrahañca sūcayituṃ kāmya evetyevakāraḥ prayuktaḥ ।।
kālavidhiriti ।।
yāvajjīvapadasya ṇamulantasyāpi yāvaddehaṃ tiṣṭhatītivat nirūḍhalakṣaṇayā kālaparatvopapatteḥ abhikrāmaṃ juhotītyatra ṇamulantasyāpi nimittaparatvādarśanādiha kālavidhireva yukta ityarthaḥ ।
aparāhṇādivaditi ।।
piṇḍapitṛyajñavākye dvayoramāvāsyāparāhṇakālayairvidhāne apyekasya vyāpyakālasyā- vacchedakatvenaikakālyenāvirodhasyevehāpyupapattirityathraḥ ।।
atra prācīnaiḥ siddhānte paurṇamāsyamāvāsyayordarśapūrṇamāsānuṣṭhānena jīvanaparyāptakālānugrahāsaṃbhavāt yāgābhyāsavidhānāya yajatāvabhyāsalakṣaṇā pūrvapakṣe āpāditā, tāṃ parihartumāha jīvanaparyāpteti ।।
evañca nābhyāsalakṣaṇā natarāñca tasya vidheyatvamityevakāreṇa sūcitam ।
"yāvajjīvako abhyāsa" iti sūtramapyārthikābhyāsaparatayā neyamiti bhāvaḥ ।।
evañca yathaiva paurṇamāsyādivākyeṣu kālaviśiṣṭavyāpyaprayogavidhiḥ, tathaiva yāvajjīvavākye api kālaviśiṣṭaprayogasya vidhānaṃ nānupapannam ।
ataeva vidheyatāvacchedakatayā jīvanaparyāpteṣu tāvatsu vyāpyaprayogeṣu tattadvidheyatāvacchedakatayā vibhinnadharmāntareṣvapi vyāsaktaikadharmasya svīkārādvyāpyaprayogavyāsaktavyāpakaprayogādeva phalamityāha svargādīti ।।
vyāpyavyāpakaprayogaviśiṣṭakarmaṇaḥ phalāpekṣāyāṃ svargakāmādivākyena svargārthatayaiva viniyogāt svargādyeva phalam, natu yāvajjīvavākyena pāpakṣayārthatvena viniyogāt pāpakṣayaḥ pṛthak phalamityarthaḥ ।
evañca jīvanaparyāptaistāvadbhiḥ prayogaiḥ ekameva phalaṃ svargādi bhavati, nāntareti bhāvaḥ ।
etacca vyāpyaprayogāpekṣayā vyāpakaprayogāntaravidhānaṃ kaustubhoktarītyopapāditam ।।
vastutastu vyāpakaprayogeṇaiva nirvāhe tattadvyāpyaprayogasvīkāre naiva kiñcit pramāṇam ।
naca vinigamanāvirahaḥ; paurṇamāsyādivākyeṣu vyāpakaprayogānuvādena tattatkālavidhāne api jīvanakālāvacchedakatvavidhayā tattatkālaniveśasaṃbhavasyaiva niyāmakatvāt ।
nahi paurṇamāsyādikāleṣu jīvanasyāvyāvartakasyāvacchedakatvaṃ saṃbhavati; ato aprāptajīvanakālaviśiṣṭaprayogavidhirayameva ।
anyathā paurṇamāsyādikālānāṃ vyāpyavyāpakabhāvena niveśasaṃbhavādavirodhokteranuktisahatvāpatteḥ ।
ataeva prayogabhedābhāvena prakṛtasaṅgatyasaṃbhavena viniyogabhedamādāya saṅgatyupapādanaṃ kaustubhoktaṃ saṃgacchate ।
tāvatāpica paurṇamāsyādikālāvacchinnajīvanaparyāptakālikaprayogādeva phalaṃ svargādi nāntarā navā pāpakṣayaḥ phalamityasya phalabhedasya na kṣatiriti dhyeyam ।।
yāvajjīvaśabde hi yāvacchabdasya sāmastyavacanatvāt tasya śakyārthasya puruṣadharmatvena karmadharmatvāyogāt avaśyaṃ jīvapade jīvanakālalakṣaṇāmeva pūrvapakṣe lakṣaṇāpattirityanenābhipretyābhyāsalakṣaṇāpattiṃ prācīnoktāmapahāya kālalakṣaṇameva pūrvapakṣe āpādayan siddhāntamāha kālalakṣaṇāpatteriti ।।
"dhātusaṃbandhe pratyayā" ityanuśāsanāt yasmāddhātorṇamutpratyayo bhavati taddhātvarthasya dhātvarthāntareṇa saṃbandhasya ṇamulābhidhānāt saṃbandhaviśeṣāpekṣāyāṃ yāvacchabdatātparyagrāhakavaśāt nimittatvarūpatadviśeṣapratīterna tatpratipādanāya manmate lakṣaṇāpattirityabhipretyāha ata iti ।।
saṃbandhavidhayaiva kālabodhopapattermamāpi na lakṣaṇāpattiriti pūrvapakṣiṇo lakṣaṇāparihārāśayaḥ saṃbandhāśrayaṇe cetyanena sūcitaḥ ।
yāvacchabdārthasya vidheyatve ekapadopādānāt viśiṣṭaprayogavidhānādvā vākyabhedānāpattāvapi gauravāpattirlāghavādityanena sūcitā ।
saṃsargavidhayā bhāne gauravam ।
padārthavidhayā bhāne lakṣaṇācetyubhayaṃ nimittatvamevetyevakāreṇa vyāvartyaṃ sūcitam ।।
nyāyalamyatvāditi ।।
prāṇakriyārūpāṇāṃ jīvanānāṃ bhedānnimittāvṛttyupapatteḥ jīvanagatasāmastyasya naimittikasaṃbandhitvena prāptatvādanuvāda ityarthaḥ ।।
ataeva yatra vidhiśravaṇenānuṣṭhānabodhastatra anuṣṭhāpakarūpanimittāpekṣayā nimittatvarūpasaṃbandhāśrayaṇam ।
yatratu vartamānāpadeśena tacchravaṇam yathā yāvaddohamityatra tatrānuṣṭhānasyaivābodhanena nānuṣṭhāpakatvarūpatadapekṣayā dhātvarthāntarasaṃbandhaḥ, kintu svāvacchinnakālakatvameva sa iti vaiṣamyam ।
taduktaṃ vārtike "yuktamatra kālagrahaṇaṃ vartamānāpadeśo hyayam ।
nātra kācinnimittāpekṣā ।
tena śrutivṛtte, dohanamatikramya kālo gṛhyate ।
yaditvihāpi yāvaddohaḥ svapyādāsītaveti vidhīyeta, tataḥ kena vā dohasya nimittatvaṃ vāryate" iti ।
ato jīvanasya nimittatvāt nimittasyānuṣṭhāpakatve api prayogākṣepakatve pramāṇābhāvāt svataḥsiddhaprayogānāmevaiṣāṃ nimittasaṃbandhena vividiṣāyāmiva viniyogāntaramevedamiti na vyāpakaprayogānta eva svargādi phalam ।
paurṇamāsīpaurvāhṇādikālaśāstrāntaraikavākyatayāca paurvāhṇikakālāvacchinnapaurṇamāsyavacchinna jīvanasya nimittatvānna tithyantarasya jīvane nimittatvasya na vaikasyāmeva paurṇamāsyāṃ tadavacchinnajīvanarūpanimittabhedādāvṛttyāpattervā prasaṅgaḥ ।
paurvāhṇikakālāvacchinnapaurṇamāsyāmeva pratikṣaṇañjīvanabhedamādāyāvṛttyāpādanaṃ tvaśakyatvādeva na saṃbhavatīti bhāvaḥ ।।
nimittatvañca nānuṣṭhāpakatvamātrarūpaṃ kāmanādivat, tathātve kāmaśāstreṇaiva tādṛśānuṣṭhānasiddhau etadvacanavaiyarthyāpatteḥ, yāvacchabdānuvādānupapatteśca, ato niyatānuṣṭhāpakatvasyākṣepāttadghaṭitaṃ nimittasvarūpamāha nimittatvaṃ ceti ।।
niyatatvasyaca buddhipūrvakāriṇā puruṣeṇa svato asaṃpādyamānatvāt nimittasamabhivyāhṛto vidhiḥ yogyatābalena vidheyākaraṇasya pratyavāyasādhanatāṃ bodhayatītyabhipretyāha ataśceti ।।
ataścaitādṛśanimittatvānurodhenāvaśyakartavyatārūpaniyamasyārthasiddhasya kartṛdharmatvena vidhānoktiḥ

kartur vā śrutisaṃyogāt ।

iti sūtra iti bhāvaḥ ।।
atra prābhākarairvidheyākaraṇasya vidhinā pratyavāyajanakatvabodhane api karaṇasya naiva kiñcitphalamityaṅgīkriyate ।
nyāyasudhākṛtā tu pratyayavācyabhāvanāyā bhāvyasākāṅkṣatvaniyamāt karaṇātphalāṅgīkārepyakaraṇanimittapratyavāyaprāgabhāvaparipālanasya phalatvamityuktam, tadubhayanirāsāyāha karaṇe ceti ।।
kāmyamānena svargādiphalenāvaśyakatvānirvāhāt viśvajinnyāyena svargaphalakalpanāyogāt phalaviśeṣāpekṣāyāṃ "dharmeṇa pāpamapanudati," "pūrvāṃ sandhyāṃ japan vipro naiśameno vyapohati," "yadrātryā pāpamakārṣaṃ yadahnā pāpamakārṣaṃ manasā vācā hastābhyāṃ" ityādivākyaśeṣebhyo niṣiddhācaraṇajanyapratyavāyakṣayasya phalatvamavasīyate ityarthaḥ ।
yadyapi dharmeṇetyasya na kiñcidvākyaśeṣatvam, apitu vākyatvameva; tathāpi ādipadasaṃgṛhītānāṃ pūrvoktānāṃ saṃdhyāvandanavidhivākyaśeṣatvādvākyaśeṣetyuktam ।
akaraṇe pratyavāyabhiyā pravṛttasya pāpakṣayārthaṃ pravṛttyabhāvamapekṣya pāpakṣayasyānuṣaṅgikatvoktiḥ ।
nyāyasudhākṛnmatanirāsaḥ kaustubhe draṣṭavyaḥ ।
nimittalakṣaṇaprasaṅgāt rathantarasāmādhikaraṇoktamevārthaṃ punarviśadayati yatra tviti ।।
siddhāntamupasaṃharatiṇae ataśceti ।।
prayojanaṃ pūrvapakṣe yāvajjīvamabhyastarūpaka ekaḥ kāmya eva proyagaḥ jīvanakālasya vikṛtau sauryādāvatideśādyāvajjīviko abhyāsaḥ, siddhānte tvaphalakāmasyāpi sāyaṃprātaḥkālayorabhyastarūpastatraivaca parisamāpta ekaḥ prayogaḥ ।
sāyaṃprātaḥkālāntare tathaivāparaḥ sauryeca nimittasyānatideśānna yāvajjīvaṃ prayoga iti spaṣṭatvānnoktam ।।

iti prathamaṃ yāvajjīvanimittatvādhikaraṇam ।।

nāma ।
agnihotrādau satsvapi bhedakapramāṇeṣu na karmabhedaḥ ।
bhedakapramāṇairhi svavākyasya karmotpattiparatvāvagaterutpannasyotpattyayogātkarmāntaratvasiddhiḥ ।
prakṛte tūktapramāṇairutpattiparatvāvagame api puruṣabhedāttattacchākhādhyāyipuruṣān pratyekasyaiva karmaṇaḥ sarvatrotpattisaṃbhavānna karmabhedaḥ ।
nahi sarvaśākhāḥ sarvapuruṣairadhyeyāḥ, svādhyāyavidhau "adhvaryuṃ vṛṇīte" itivatsvīyatvaikatvayorvivakṣitatvenānekaśākhādhyayanānupapatteḥ ।
nacaivaṃ vedāntarasthaśākhādhyayanasyāpyanāpattiḥ "vedānadhītya" ityādivacanāntarānurodhena vedatrayagataikaikaśākhādhyayanasyaivāvaśyakatvāvagateḥ ।
ata eva vedabhede puruṣābhedādekatraivotpattiraparatra guṇārthaṃ śravaṇabhityatra niyāmakaṃ vakṣyate ।
vedaikatve tu pratiśākhaṃ puruṣabhedāt satyapi sarveṣāmutpattiparatve na karmabhedaḥ ।
ata evaikasmin karmaṇi viruddhānāṃ nānāśākhāgatāṅgānāṃ vikalpaḥ ।
sa ca na tattatpuruṣabhedena vyavasthitaḥ ।
tattadaṅgānāṃ tattadadhyetrarthatve pramāṇābhāvena prakaraṇācchruddhakratvarthatvāvagateḥ ।
aviruddhāṅgeṣu samuccayaḥ ।
śākhāntarīyāṅgajñānaṃ ca kalpasūtrādibhiḥ sulabham ।
yattu "bahnalpaṃ vā svagṛhyoktaṃ" ityādivacanantat sarvāṅgopasaṃhārāsaṃbhave anukalpavidhānārthamiti kaustubhe draṣṭavyam ।
tadevaṃ śabdāntarābhyāsasaṅkhyāsaṃjñāguṇaprakaraṇāntarairnirūpitaḥ karmaṇāṃ bhedaḥ ।
ataḥ paraṃ teṣāṃ viniyogo nirūpayiṣyate ।। iti dvitīyaṃ śākhāntarādhikaraṇam ।।
iti śrīkhaṇḍadevaviracitāyāṃ bhāṭṭadīpikāyāṃ dvitīyādhyāyasya caturthaḥ pādaḥ ।।
adhyāyaśca samāptaḥ ।। pūrvamutpattiprayogaviniyogabhedakatvenoktānāṃ ṣaṇṇāṃ pramāṇānāṃ nirūpaṇe kṛte saṃpratyekavedagatanānāśākhāgatakarmavidhiṣu śabdāntarasaṃjñāsaṃkhyānāṃ pramāṇānāṃ bhedakatvāyoge api saṃbhavadbhedakatvānāṃ guṇābhyāsaprakaraṇāntarāṇāṃ bhedakatvavicārāllakṣaṇasaṅgatiṃ tathānantarādhikaraṇopanyastaviniyogabhedakatvasyāpya- pavādādāpavādikīṃ cānantarasaṅgatiṃ spaṣṭatvāttathā pūrvapakṣaṃ cātiphalgutvādanuktvodāharaṇapūrvakaṃ siddhāntamevāha śākhābhedeneti ।।
ekavedagateti śeṣaḥ ।
ataeva vedāntaragate "bhūyastvenobhayaśrutī"titārtīyanyāyena yatra vede dravyadevatāśravaṇāt rūpalābhastatraivotpattiḥ, netaratra, tatra guṇārthaṃ punaḥśravaṇamityarthasya siddhāntayiṣyamāṇatvāttatra bhedaśaṅkānupapatternodāharaṇatvam ।
ato yatrobhayatra rūpalābhenotpattividhibhedasaṃbhavaḥ, tatraiva bhedaśaṅkotthānāt teṣāmevodāharaṇatvamityarthaḥ ।
satsvapīti ।।
yadapi kāṭhakaṃ kālāpakamityādisaṃjñāyāḥ karmabhedakatvaṃ sūtrakāreṇoktam ।
tatra tasyā granthaparatvena karmaparatvābhāvāt, vede anāmnānenotpattigatatvābhāvācca na bhedakatvasaṃbhavaḥ, sūtre tadupapādanantvabhyuccayamātreṇa jñeyam ।
tathā śabdāntarasyāpi samānadhātvarthakatvāt itaradhātvarthāpekṣayā bhedakatvasya siddhānte apīṣṭatvānnabhedakatvam ।
tathā saṅkhyāyāḥ svasamavāyibhedakatvāccāsaṃbhavaḥ, evaṃ saṃjñāśabdāntarasaṅkhyānāmasaṃbhave apyananyaparavidhipunaḥśravaṇarūpābhyāsasya aindrāgnaikādaśakapālatvādiguṇāvarodhe vacanāntarāmnātadvādaśakapālatvādiguṇāntarasya niveśāyogāt guṇasya dūrasthatvenāsannidherupādeya- guṇasāmānyābhāvācca prakaraṇāntarasyaca bhedakatvasaṃbhavābhiprāyeṇa bhedakapramāṇeṣviti bahuvacanopādānaṃ kṛtam ।
tadevopapādayati bhedakapramāṇairhīti ।।
adhvaryuṃ vṛṇīta itivaditi ।।
anenaca svādhyāyasyādhyayanaṃ pratyuddeśyatvāduddeśyasvādhyāyagataikatvāvivakṣāśaṅkāyāḥ yathaivādhvaryuṃ vṛṇīte ityatra satyapyadhvaryoruddeśyatve vṛtenādhvaryuṇā svakāryaṃ kuryāditi kalpyavidhāvupādeyatayā śravaṇādekatvavivakṣā, tathehāpyadhītena svādhyāyenārthajñānaṃ bhāvayediti kalpyaviniyogavidhau upādeyatvaśravaṇāt tadvivakṣeti nirāsaḥ sūcitaḥ ।
svairadhīyate asau svādhyāya iti vyutpattyādhyāyagatasvaparaṃparāgatapuruṣaparigraharūpasvīyatvokteḥ svīyatvetyuktam ।।
(svādhyāya ityadhyāyasya vedatvavyāpyaśākhāparatvavyavasthāpanam ।।
"anayā trayyā vidyayā lokaṃ jayati" "vedānadhītya vedau vā vedaṃ vāpi yathākrama" mityādiśrutismṛtibhirvedāntaragataśākhādhyayanasyābhyanujñānāt tadanurodhenādhyāyapadamapi ṛgvedatvādivyāpyaśākhā- parameva; tatraivaca svīyatvaikatvayorviśeṣaṇatvāt ।
ṛgvedatvādivyāpyāyā ekaikapitryādiparamparāgatāyāḥ śākhāyā adhyayananiyamakaraṇena tadvyāpyaśākhāntarasyaivādhyayanavidhāne api na vedāntaragatāyāstannivṛttirityabhipretya samādhatte vedāniti ।।
puruṣābhedāditi ।।
vedabhedena tadadhyayanasya sarvapuruṣān pratyavirodhāt tadgatavidhipunaḥ śravaṇasyādhyetṛbhedapuraskāreṇa jñānārthatvena parihārāsaṃbhavāt ubhayotpattau prāptāyāṃ bhūyodharmāmnānaṃ yatra tatrotpattiritaratra guṇārthaṃ śravaṇamityarthabhūyastvaṃ niyāmakaṃ tṛtīye vakṣyata ityarthaḥ ।
evaṃ yatra sāmavede ekasyāmeva śākhāyāṃ pañcaviṃśaṣaṅviṃśākhyabrāhmaṇabhedastatrāpyadhyetṛbhedābhāvādekatra vidhiraparatrānuvādo bādhakāsattve, tadabhāvetu karmāntaramevābhyāsādityapi jñeyam ।
utpattiparatveneti ।।
tattadadhyetṝn prati ajñātotpattijñāpakatayā vidhipunaḥśravaṇopapatterna karmabheda ityarthaḥ ।।
evaṃ vidhipunaḥ śravaṇasyānyaparatvādabhyāsasya bhedakatve niraste tenaivānupasthitirūpaprakaraṇāntarasya pramātṛbhedenotpattyākṣepakatve api bhedākṣepakatvābhāvāt bhedakatvāsiddhimabhipretyāvaśiṣṭaṃ guṇakṛtabhedaṃ nirasitumāha ataeveti ।।
yato adhyetṛbhedena dvayorapyutpattiparatvāt naikatarasyotpattiśiṣṭatvamutpannaśiṣṭatvaṃ vā, ata eva ekatareṇaikatarasya bādhāyogādekārthatve sati vrīhiyavayoriva vikalpa ityarthaḥ ।
kāṭhakādisamākhyānāṃ śākhāsviva karmaṇyapi prayogāt tābhirādhvaryavādisamākhyāvat puruṣaviśeṣaniyamopapattyāśaṅkāmabhipretya pariharati saceti ।।
karmaṇi prayogasya kaṭhaproktagranthavihitasaṃbandhanimittakasya kartṛtāsaṃbandhena kaṭhādiniyāmakatvāyogāt na tena vyavasthāsiddhirityarthaḥ ।।
nanu śākhāntarīyāṅgānāṃ pradhānānāṃ vādhyayanavidhisiddhajñānābhāvāt kathamanuṣṭhānopapattirityāśaṅkāṃ kratuvidhīnāṃ svakartṛśākhārthaviṣaye adhyayanavidhisiddhajñānalābhena tadupāyānākṣepakatve api śākhāntaravṛttisvānuṣṭheyārthaviṣaye tadvidhisiddhajñānābhāve sati tadupāyākṣepakatvopapatteḥ kalpasūtrādhyayanena tajjñānasaṃbhavenānuṣṭhānopapattyā nirasyati śākhāntarīyeti ।।
śūdrasya tadākṣepasaṃbhave api tadupāyādhyayananiṣedhānna taditi vaiṣamyamiti bhāvaḥ ।।
nanu śākhāntarīyāṅgopasaṃhāre "bahvalpaṃ vā svagṛhyoktaṃ yasya yāvat prakīrttitaṃ ।
tasya tāvati śāstrārthe kṛte sarvaḥ kṛto bhave" diti vacanena svagṛhyapadasyopalakṣaṇatayā svagṛhyoktasya svaśākhāvagatasya vānuṣṭhānaniyamavidhānāt tena virodha ityāśaṅkānirāsāyāha yattviti ।।
prayojanaṃ śākhāntaragatāṅgānāṃ na vikalpasamuccayau pūrvapakṣe ।
siddhānte tāviti pūrvamevoktaprāyatvānnoktam ।।
(adhyāyārthopasaṃhāraḥ ।
uttarādhyāyārthasaṃgrahaśca) eteṣāñca pramāṇānāmekaviṣayopanipāte anadhigatārthagantṛtvatadabhāvarūpaprāmāṇyāprāmāṇyaviśeṣe api virodhābhāvānna balābalānveṣaṇaṃ kāryamityabhipretya tadavaśiṣṭasya vicāraṇīyasyābhāvāt adhyāyārthamupasaṃharati tadevamiti ।।
śrotṝṇāmaudāsīnyavāraṇena sukhagrahaṇārthamuttarādhyāyārthaṃ saṃgṛhṇāti ataḥparamiti ।।
teṣāmiti bahuvacanena ataḥ paramityanenaca sūcitottarādhyāyārthanirūpaṇaṃ pratyetadadhyāyārthanirūpaṇasya hetuhetumadbhāvarūpā saṅgatiruttaratra spaṣṭībhaviṣyati ।।
।। iti dvitīyaṃ śākhāntarādhikaraṇam ।।
iti kavimaṇḍana-khaṇḍadevaśiṣya-śuṃbhubhaṭṭaviracitāyāṃ bhāṭṭadīpikāvyākhyāyāṃ prabhāvalyāṃ dvitīyādhyāyasya caturthaḥ pādaḥ ।।
atra dvitīyādhyāyassamāptaḥ ।।

adhyāyaḥ pādaḥ adhikaraṇasaṃkhyā ādito adhikaraṇasaṃkhyā ।।
