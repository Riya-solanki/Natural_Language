

atha dvādaśaṃ pūraṇam

gocāraṇa-pracāraṇaṃ

atha paredyavi ca kathā prathate sma, yathā snigdhakaṇṭha uvāca-yadyapi kālenālpena ityādi-rītyā varṣa-traya-traya-paryāyeṇa tayor vayo-gaṇanā nirṇītā, tathāpi kaumāraṃ tu varṣam ekam adhikam adhirūḍham, bāla-vatsānāṃ śrīvatsa-vatsasya ca mitho vatsara-viraha-mayānullāsena vyatīta-kṣaṇa-maya-saṃvatsara-kāla-bāla-vatsānurodhena vā tasya stabdhībhāvāt । tatas tad-bhāvānugāmitayā rāmasya ca tathā vṛttaṃ sutarām eva vṛttam । tad-anantaram akhaṇḍaṃ paugaṇḍaṃ tu varṣa-dvayenaivāpūryata, cirāl labdha-bandhu-saṃvāsena samyag ullāsena jhaṭiti kaiśora-ghaṭanāt । tathā ca prathāṃ karavāma dhenuka-vadhāvama-dhāma-gamanānte । tad evam eva saṅgacchate kālenālpena ityādi ।

tāvad evātmabhūr ātma-mānena truṭy-anehasā ।
purovad ābdaṃ krīḍantaṃ dadṛśe sakalaṃ harim ।। iti ।

tataś ca paugaṇḍa-vayaḥ-śritau ityādi ca ।

atha prakṛtam anusarāmaḥ । tad evaṃ viharatoḥ sarveṣāṃ mano harator anayoḥ pañcamaṃ varṣam añcat kaumārataḥ pāra-bhūtaṃ vayaḥ samayāñcakre । yathā-

aiṣamo' bhavad asau parut parāry
evam ādi nikhilair yadāgaṇi ।
hanta tarhi sahasā bakāntakaḥ
prāpta-kānti vijahau kumāratām ।। [rathoddhatā]

udgacchad-buddhi-śakti-prathama-ruci-jayi-śyāmatā-śubhratā-yuk
kiñcid-vistīrṇa-vakṣaḥ-prabhṛti valayitāyāma-netrādi-gātram ।
keśaṃ veśaṃ ca pūrvād adhika-mitim ayat keli-śikṣā-pravīṇaṃ
paugaṇḍaṃ prāg acaṇḍaṃ sphurad alam anayor māṃ didṛkṣuṃ karoti ।। [sragdharā]

tadā ca kadācic chrī-vraja-rājñī sabhāntaḥ prātar āyātā śrīmad-abhinanda-patnī sayatnī-bhavantī tāṃ papraccha-yātaḥ kṛṣṇa-mātar, adya sadyaḥ prātar eva kutra vā bhavaj-jātaḥ prayātaḥ?

vraja-rājñī tu sa-hāsam āha sma-hanta, tad etad vartamāna-samaya-paryantaṃ tasyodvartana-snāna-paridhāna-mayāni karmāṇi mayā nirmīyante sma । samprati mad api lajjām āsajjan svaka-savayaḥ-sevaka-priyaḥ pṛthag eva kṛta-tat-kriyaḥ sa mā samayā samāyāti । āgatya ca pratyahaṃ māṃ pitaraṃ yathā-yatham itaraṃ ca guru-janaṃ puru-gauraveṇa namaskāreṇa puraskaroti । kiṃ ca, tad-avadhi yadā sandhyāyāṃ mayā dhyāyamānāgamanaṃ saha-vatsaḥ samāgacchati, tadā tad-upari vāri vāra-trayaṃ bhramayitvā pibantī bhavāmi sma । samprati tu, sa-śapatham edhamāna-yatnavatā tat-pratiṣedhatā tena mama hastau vihastau kriyete । evam eva rauhiṇeyaś ca iti । tad etad arvācīnaṃ tad-varṇanam apūrvatayākarṇya tan-mukhaṃ nirvarṇya sarvā hasanti sma । sā punar uvāca-tad etad abālyam iva ca tasyāsamaya-mayatvād bālyam eva matvā sukham upalabhāmahe, anena tu duḥkhākriyāmahe ।

sarvāḥ sāśaṅkam ūcuḥ-hanta, kiṃ tat?

sā prāha-svayam acirād eva gavāṃ vicāram antarā cicārayiṣitaṃ yat ।

sarvā ūcuḥ-nātrāpy anyathā manyasva । gopa-kula-tilakāyamāna-bālakānāṃ sa eṣa eva svabhāvaḥ sarvatra nābhāvam āsīdati । kim uta teṣv api parama-citra-caritrasya tasya iti ।

atha vraja-rājasya sadasy api tasya vṛttam idaṃ vṛttam āsīt । yathāha sma sa-smitaṃ samāsannau sannanda-nandanau nandita-samājaḥ śrīman-nanda-rājaḥ-bhoḥ āyuṣmantāv, adya-jāta iva yuṣmad-bhrātṛ-jātaḥ sa yathā samprati yuvāṃ prati vartate, na tathā mām iti lakṣyate । yataḥ kiñcit saṅkucita-vilocanena mām avalocayann ālocyate । yuvābhyāṃ saha tu madhura-vārtāṃ vartayann eva dṛśyate ।

sannanda uvāca-sāmpratam evedaṃ, yataḥ sāmprataṃ tatra-bhavatā tatra śikṣā-maya-vīkṣā gāmbhīryam ācaryate । āvābhyāṃ tu kaumāra-kālīne' pi tasminn atiśālīne vidheyatayā paryālocituṃ na pāryate । pāśya paśya

prathamaṃ namam iha mātaram atha pitaraṃ tvāṃ tathaivāsmān ।
pratyūṣaḥ pratisuhṛdaṃ sat-kurute' sāv atīva bālye' pi ।। [udgīti]

atha kramāgateṣu vatsalatayā samāna-mateṣu tad-ākarṇanārtham akiñcidvādiṣu śrīmad-upanandābhinandādiṣu tad-varṇyamānam anya-mukhād ākarṇya sānanda-vikasita-manda-hasita-bhrājiṣu punaḥ sannanda-nandanau prati śrī-vraja-rāja uvāca-bhavantāv ekāntam anubhavantāv anugamya tau ramya-kātarākṣi-prāntāv asakṛt prātar ārabhya prārthitavantāv iva hyaḥ pūrve' hni samantād bhrātarāv atidūrād adṛkṣātām । tat kim ucyatām?

nandana uvāca-tadānīm eveti kiṃ vaktavyam? kintu cirād eva tayos tad abhirucitam upacitam asti । saṅkucita-bhāvābhyām āvābhyāṃ tu bhavatsu na śrāvitam ।

vrajarāja uvāca-kiṃ tat?

sannandaḥ sasmitam uvāca-svayam eva gavāṃ sevanam iti yat ।

upananda uvāca-kim ūcatus tau?

sannanda uvāca-āvayoḥ prathama-vayo' tītayos tāta-caraṇānāṃ svayaṃ gocāraṇam anācāratām ācarati iti ।

tad etad varṇyamānam ākarṇya tayor mukhaṃ nirvarṇya sa-vismayaṃ tūṣṇīmbhūṣṇutayā virājamāne vrajeśāne sarve' pi tam ūcuḥ-yadyapy adya-jātāv iva sujātāv amū, tathāpi kramaṃ vinā buddhi-niṣkramasya bala-saṃvalanasya ca sad-bhāvād asmākaṃ vismāyakāv eva bhavataḥ । itas tu na vismāyakau bhavatas tapaḥ-prabhāva eva khalv evaṃ bhāvam āvahatīti । na khalu tat-tat-khalānāṃ yat parimalanaṃ jātam, tatra sahāyatānāṃ sahāyatā kācid api paricitā । tasmān maṅgalam eva saṅgataṃ bhaviṣyati iti ।

atha tadā kadācin nija-gṛhiṇyāpi saha rahasi śrī-vraja-rājasya sa eṣa prastāva-viśeṣa āsīt-yatra ca tau putra-prema-yantritatayā tad etan mantritavantau, paśyāmaḥ samaya-viśeṣam iti ।

tadā ca dina-katipayānantaraṃ sabhāyāṃ bhāsamānāyāṃ śrī-vraja-rājasya vailakṣyam ālakṣya sarve' narvācīna-gopā mitho nirīkṣya hasanti sma । tatra ca śrī-vraja-rāje kathaṃ katham? iti sa-smitam uktavati vadanti sma, yad asmābhir akasmād vismāyanam anubhūtam, tad eva bhavadbhir apīti sambhāvyate ।

vraja-rāja uvāca-kathyatāṃ tāvat tathyaṃ bhavadbhiḥ ।

sarva ūcuḥ-yadyapi cirata evedaṃ caritam, tathāpi bhavatāpi gocaritena gocaritenātīva racitam, yat khalu sarvaṃ go-jātam na tu bhavaj-jātam antarā padam api padaḥ pradadāti । kathañcit tenaivāgrāvasthitenādya tāḥ prasthāpitāḥ santi ।

vrajarāja uvāca-tad idam akasmāt kathaṃ jātam?

sarva ūcuḥ-bhavat-putraḥ kutracid yatra snehaṃ vyañjayati, tatra sarvatra caivaṃ dṛśyate ।
vraja-rāja uvāca-tarhi kim agarhitam arhitaṃ syāt?

sarva ūcuḥ-yatra gaty-antaraṃ nāsti, tat khalv anantaram eva vidhātuṃ yuktam । yat tu tatra-bhavantas tatra bhītāyante, tat punar vatsa-pālane' pi na tucchāyate । kintu bhavat-tapa eva pratapati pratīpān iti pratīyate । tasmād bhavatād bhavatām anujñā, yā paramparayāpi paraṃ param apy amaṅgalaṃ tāra-yiṣyati ।

athedam ākarṇya nirvarṇanata eva jñāpitānujñā-nija-samāje śrīman-nanda-rāje sarvānumati-labdhānandaḥ śrīmān upanandaḥ prathita-samajñān samaya-jñān jijñāsayāmāsa । tair api budha-śravaṇa-sukha-prada-maṅgala-śravaṇa-saṅgata-budha-śravaṇa-viśiṣṭhāyām abahula-bāhulāṣṭamyāṃ bahulā-pālanaṃ bahulam etad iṣṭam ity ādiṣṭam । śrīman-nandādayaś ca sarve dundubhi-nirghoṣeṇa ghoṣe tasmin nirviśeṣam ahas-tritayam ahamahamikayā mahaḥ pracārayantas, tad-vatsa-cāraṇa-bṛhad-utsavam apy aticarantas tat samācaranti sma ।

ekasyaikasya ced vaktur vaktrāṇi syuḥ sadāyutam ।
tadā tad vaktum icchantu yady āyuḥ sarvadāyutam ।। [anuṣṭubh]

dig-darśanaṃ tu yathā,
gopālocita-navya-veṣa-valanai rakṣā-vidhānair dvijādy-
āśībhiḥ sudināha-labhya-racanair vrajyārha-nīrājanaiḥ ।
saṅgānānvita-vādya-nṛtya-nikaraiḥ śaśvaj-jayādy-āravaiḥ
śrīmān gopa-mahendra-sūnur agamad rāmeṇa dhenūr anu ।। [śārdūlavikrīḍita]

tad anu gati-rītir itīva ca gantavyā-vādya-gīta-maṅgala-parītaṃ purodhasaḥ purodhāya dhenūḥ sannidhāya tāś ca pādyādibhir arcitā vidhāya madhura-grāsais tāsāṃ samagrāṇāṃ tṛptim ādhāya tāsu nati-prabhṛtibhir mānam upadhāya punaś ca pradāna-dakṣiṇābhiḥ purohitādīn akṣīṇānandān sandhāya, śrīmat-pitṛ-caraṇādīn mañjulāñjali-valitam agrato nidhāya sthitavati sāgraje tasminn avaraje, śrīmāṃs tat-pitā vrajarājas tāvan maṇi-maya-lakuṭiṃ tat-kare ghaṭayāmāsa । śrīmatī tan-mātā ca vraja-rājñī bhāle tilakaṃ nidadhe, nidhāya ca sā-

rāma prāg asya paścād bhava subala yuvāṃ śrīla dāman sudāman
doḥ pārśva-sthau bhavetaṃ diśi vidiśi pare santu cātmīya-bandhoḥ ।
itthaṃ haste vidhṛtya pratiśiśu diśatī tatra kṛṣṇasya mātā
tat-tat-karmādhikāra-śriyam api dadatī netra-nīrair asikta ।। [sragdharā]

atha rohiṇī-bṛṃhita-śuci-sampad-upananda-gṛhiṇī-saṃhita-mahita-mahilābhiḥ sahitaṃ yathāyathaṃ saṅgamite nānā-maṅgale, bhuvi divi ca mahā-maha-bahala-kuśala-kutūhalam anu, mātaraṃ pitaraṃ kāṃścid anyāṃś ca namaskṛtya, kṛta-kṛtyatayā jihi-jihi-kāreṇeritāś ca gāvaḥ svābhimukham eva sthitā na prasthitavatya ity anupapattyā pratyāsannān gurūn parāvartya, tāsām purata eva sa-bala-sakhaḥ sa prasthitavān । prasthitavati ca tatra śyāma-varṇe tarṇakāgrimatā-nirvarṇaneneva mandaṃ mandaṃ gacchantaṃ gāvas tam anvagacchan ।

tad evaṃ śrī-kṛṣṇa-rāmāv etāv atha svānugamana-kamana-manaskān janān kathaṃ katham api tataḥ pathaḥ ślathayitvā, svātmānam api tal-locana-śṛṅkhalā-mocanān mocayitvā, sakhibhir apy akhila-vilambi-lalitair nava-gopa-mahasopavalitaiḥ saha sahasā hasantau lasantau cārāya madhye madhye stabdha-nikhila-gavīkau labdha-mano-gavīkau suvalita-calitaṃ govardhana-diśam uddiśya calataḥ sma ।

yatra gāvaḥ saṅketita-svarādi-viśeṣeṇaiva mithaḥ saṅkīrṇā vikīrṇāś ca bhavanti sma, na tu daṇḍenopaghātaṃ viśīrṇāḥ kriyante sma । yatra ca sakhiṣu tābhyāṃ saha parasparaṃ maṇḍayanteṣu nandayanteṣu krīḍā-janayanteṣu ca parama-kautukam āvirbhavati sma ।

tad etan nirvarṇya devair varṇitaṃ yathā-

pratyekaṃ gāva etā bahir api ca hareḥ prāṇa-rūpā yad āsāṃ
śaśvat tṛptau ca tṛptiṃ kṣudhi ca kalayati kṣud-vikāraṃ sa eṣaḥ ।
ānīyānīya caitā nijahṛdi vidadhad ghrāṇa-saukhyaṃ dadhānaḥ
śliṣyann uccair vicinvann aśanam upadadat pālayan svena bhāti ।। [sragdharā]

usrāṇāṃ prāṇa-sāmyaṃ vahati harir amūs taṃ vinā rikta-cittāś
citra-prāyāḥ samantād yad iha vana-tati-śrī-nibhā visphuranti ।
tal-lābhād ghrāṇa-dṛṣṭi-śravaṇa-sarasana-sparśa-yogād valante
kintu syāc citram etad bahir upavalitaṃ teṣu taṃ svādayanti ।। [sragdharā]

āhūtaṃ kurute hariḥ sakhi-janaṃ, so' py enam evaṃ tathā
vakti śliṣyati jighrati prahasati skandhaṃ spṛśan karṣati ।
āstāṃ tac ca mahādbhutaṃ śṛṇuta bho yady antaraṃ tarkyate
naivātmā pṛthag asya tasya ca bhaved ity eva vijñāyate ।। [śārdūlavikrīḍitam]

vadati sakhi-samūhaḥ kṛṣṇa-rāmāv itīdaṃ
kvacid api vinimāya prāha tat tac ca yuktam ।
kalayata yad imāv apy ātmanaḥ sthāna eva
sphuṭam iha vidadhāte yan mithas tatra tatra ।। [mālinī]

atha tad evaṃ ca sthite, pūrvata eva tadīya-vimala-parimala-mādhurī-dhārā-nandita-vidūraga-vṛndāvana-sthira-cara-jīvāvalībhir jīvātutayājīvyamānau, samprati tu sarvā eva tā devatā-pūrvāḥ paramāpūrva-darśana-sparśanādibhir labdha-parvaṇaḥ kurvāte sma । yāḥ khalu sarvātiyāyi-sukha-dāyitayānyeṣām api puṇyāya puṇya-phalāya naipuṇyam āseduḥ । tatraiva ca sarva-sukha-śaṃsinī vaṃśī sarvam ātmānaṃ ca kṛtārthatāṃ prāpitavatī । yataḥ-

na tad vanaṃ yan na vihāra-maṅgalaṃ
nāyaṃ vihāraḥ śubha-gīta-bhṛn na yaḥ ।
gītaṃ na tad yan na hi vaṃśīkākṛtaṃ
vaṃśī na sā kṛṣṇa-mukhānugā na yā ।। [upajāti ]

tad-dine tu kāntaḥ so' yaṃ vṛttāntaḥ karṇāntaḥ kriyatām-

udīrṇa-muralīkalaḥ sva-guṇa-gātṛ-gopāvṛtir
balena sahitaḥ sphurad-vividha-mādhurī-vistṛtiḥ ।
rasārdram aniśa-smitaṃ tad-atihārda-bhājāṃ gavāṃ
hitaṃ svajana-cittavad vanam athāviśan mādhavaḥ ।। [pṛthvī]

sa ca nitānta-priya-jana-bhānaḥ kānanāntaḥ-sāra-sarasa-gandha-sarasa-sugandha-gandha-vāha-vāhita-nava-pallava-pāṇibhiḥ sphuran-madhura-sakhi-tatiṃ madhupatim āliṅgann utasaṅga-saṅginaṃ vidhāya, svānuvrata-madhuvrata-khaga-mṛga-mañju-guñjitādi-vyañjanayā khelitum iva protsāhayāmāsa ।

tataś ca kautuka-viśeṣa-lambhanāya vraja-rāja-tanūjaḥ sa-smitam īkṣamāṇaḥ sa-vismayavad utprekṣamāṇaś ca nijāgrajaṃ prati sādara-narma-gandha-prabandhi-vana-varṇanaṃ nirmame, yathā-
nūnaṃ bhavān viśva-patir namanti yad
baliṃ gṛhītvā taravaḥ padaṃ tava ।
paśya prasūnādi-śatena tan nata-
pravāla-śākhā-śikhayā spṛśanti te ।। [upajāti ]

tvaṃ rājase deva vane' tra sāmprataṃ
vayaṃ na paśyāma tathāpi tāmasāḥ ।
itīva cakṣuṣmati janma-lambhanaṃ
vṛkṣā vṛṇānāś caraṇaṃ tavāśritāḥ ।। [upajāti ]

gāyanti tvāṃ ṣaṭpadāś cānuyāntaḥ
śrī-rohiṇyāḥ putram antarhitaṃ ca ।
itthaṃ mitrāṇy āhur ūhe' ham evaṃ
sarveśas tvaṃ na tv amī san-munīśāḥ ।। [śālinī]

suramyaṃ nṛtyanti pramada-śikhinaḥ sneha-valitaṃ
hariṇyaḥ paśyanti sphuṭa-mṛdu-kalaṃ bibhrati pikāḥ ।
naṭā rāmāḥ sūkta-prapaṭhana-vidaḥ kānana-sadām
amī dhanyā yasmād vidadhati tavārād atithitām ।। [śikhariṇī]

aṅghrisparśair dharitrīgiritṛṇasaritas te nakhaśreṇilekha-
śrīmac-citrair vicitra-druma-samudayaga-dyota-vīrud-vibhedāḥ ।
snigdhekṣābhiś ca dhanyā mṛga-vihaga-gaṇā vakṣasaḥ saṅga-lābhād
eṣā tatrāpi gopī-vratatir atitarāṃ yat-spṛhā sāpi lakṣmīḥ ।। [sragdharā]

pitṛvyān me kṣatrād avataraṇam āptaḥ sa tu bhavān
pitur gopeśasyātmaja-padam agād dharma-vidhinā ।
atas tvaṃ gopīnāṃ pariṇayanam āptāsi tad iyaṃ
latā gopī-nāmnī tava hṛdaya-lagnā prathayati ।। [śikhariṇī]

athāgrajaś cānuja-vācam amṛtam ivācamya smitam ācarann uvāca-bhavādṛśa eva tādṛśa-guṇa-gaṇa-bhāg īśvaraḥ katham anyaṃ tatra gaṇyaṃ karoti? iti ।

tad evam akhila-sakhibhiḥ saha hasan narmaṇā teṣāṃ śarma sphuṭam uttambhayan, śrīmad-vṛndāvana-vana-śobhām api svam iva tān upalambhayan, paśūn api mānasa-gaṅgā-rodhāṃsi lambhayan svayam apy ayam atitarāṃ reme । tac ca prātyahika-prāyam evaṃ prathayiṣyāmaḥ । yathā-

ramate rāmaṃ paritaḥ kṛṣṇaḥ । sakhi-gaṇa-gīta-guṇeṣu sa-tṛṣṇaḥ ।।
anugāyati pika-ṣaṭpada-gānam । parijalpati śuka-haṃsa-samānam ।।
evaṃ cakra-cakora-bakādi । anurauti sphuṭa-hāsa-vivādi ।।
dvīpi-mukhārpita-bhīti paśūnām । rutim iva sṛjati bhayāya śiśūnām ।।
pakṣi-mṛgādikam aharahar acalam । viracita-nāmabhir āha ca sakalam ।।
bhramati sakhā yadi tasmin ko' pi । karṣati vihasan paṇam amuto' pi ।।
dūraga-paśum āhvayati ca nāmnā । kṛta-go-gopa-manorama-sāmnā ।।
gavyāhūtau śikhināṃ hūtiḥ । jātā yad asau ghana-ruti-bhūtiḥ ।।
vyatiyuñjāno bhrātrā sva-karam । śaṃsati hasati sakhī-hita-nikaram ।।
sakhibhir viśramayann ayam āryam । praṇayati tat-pada-lālana-kāryam ।।
sulalita-pallava-talpa-vidhānaḥ । suhṛd-ūru-sthira-mūrdha-nidhānaḥ ।।
keli-śramam anu kṛta-śayanehaḥ । puṇyatamair upavījita-deḥaḥ ।।
atra ca kair api lālita-caraṇaḥ । asmat-tṛṇ-mātrada-paricaraṇaḥ ।।
yaḥ snigdhānāṃ gāna-vinodaiḥ । nidrām itavān svara-kṛta-modaiḥ ।।
smaratāṃ tan naḥ kim api manaḥ-stham । samayaṃ sahate nānyāvastham ।।
vayam iha ke vā lubdhaṃ-manyāḥ । lubdhā yasmin śuka-mukha-dhanyāḥ ।। [mātrā-samaka]

tad evam eva valgu valayite līlā-valaye pūrvavan nilayād ākalitam iṣṭa-miṣṭānnādikaṃ rasanayā śliṣṭaṃ vidhāya, gavāṃ jālaṃ cālayan pālayan sāgraja-vraja-rāja-tanūjaḥ savayobhir āyatīgavam avasaram avagatya gotrā-mātrāṇāṃ tatiṃ śanair upavrajam anaiṣīt । nītvā ca tārṇaka-vātsaka-bhedānāṃ tathā strī-gavīnāṃ tāsv apy upasāryāsandhinī-praṣṭhauhī-dhenu-baṣkayiṇī-gṛṣṭi-samāṃsamīnā-naicikī-kapilā-vaśā-gopati-prabhṛtīnāṃ tatra ca gaṅgādi-nāmnāṃ tathā puṅgavānāṃ teṣu cārṣabhya-damya-jāta-kakutpūrṇa-kakuj-jātokṣa-mahokṣa-vṛddhokṣa-yugya-prāsaṅgya-śākaṭa-praṣṭhavāṭ-pramukhānāṃ tatra ca haṃsādi-nāmnāṃ paraḥ-koṭīnāṃ kūṭān pṛthak pṛthag avīvasat । tatra tatra ca nastitān api śivaka-baddhān acīkarat ।

tataś ca pūrva-pūrvasmād apy apūrvatayā maṅgala-vastu-nikara-karaiḥ puraskṛta-kṣiti-deva-nara-deva-puraḥsarair vrajavāsi-varair upavrajya nīrājya ca sapaśu-pāla-balaḥ sa gopālaḥ sadanaṃ sādaram āsādayāmāse । prasādayāmāse ca sulalita-lālanayā janita-sukha-jananī-mukha-purandhrī-janena ।

atha kṣaṇa-mātraṃ tatra viśramya go-dohanāya nirgamya ramya-doha-pātra-sandohaṃ kiṅkara-nikara-karāhṛtaṃ vidhāya, gavās-thānīm abhinidhāya, mahā-mahima-gopa-samūham anukṛtopaveśaṃ śrī-vraja-nareśam anujñāpya vatsa-mocanam ājñāpya dhenuka-madhya-sthitaḥ svasti-vācanādi-praśastaṃ samasta-citta-mohanaṃ go-dohanaṃ nāma karma prathamaṃ nirmame ।

tatra ca gṛhān nirgamanaṃ yathā,
hāṭaka-lakuṭi-pāṇir maṇi-cita-niryoga-rājad-uṣṇīṣaḥ ।
jita-gajarāja-vilāsaḥ sabalaḥ kṛṣṇo yayau goṣṭham ।। [āryā]

dohanaṃ yathā,
śrīmat-paṭṭa-vaṭānta-mauktika-lasan-niryoga-rājat-kacau
gāḍhā-naddha-varāntarīya-rucibhiś citrādharāṅga-śriyau ।
ūrdhvajñū kṣiti-saṃhitāgra-caraṇau jānu-dvayāntaḥ-sthita-
svarṇāmatra-dharau sitāsita-tanū dhenūr duhāte sma tau ।। [śārdūlavikrīḍita]

tataś ca ghaṭodhnīnāṃ tāsāṃ nātidugdhānām api dugdhāni tu pracuraṃ dugdhāni vidhāya gavādi-sambhālanam anu gopān saṃvidhāya tāni ca pituḥ purastān nidhāya karābhyām añjaliṃ sandhāya sthitavantau santau, tena dūratas tadīya-turīya-kakṣā-pūrita-cāturī-nirīkṣaṇa-sukha-sthagitena bhūyo bhūyaś cāhūya savyāpasavyayor upaveśitau । yatra ca-

akṣṇā tasyāpasavyena savyaṃ tac cakṛṣe balāt ।
api savyenāpasavyaṃ rāmaṃ kṛṣṇaṃ didṛkṣuṇā ।। [anuṣṭubh]

kiṃ ca-
eka-hetu-mayam eva locane dve ca bāṣpam aparatra vindataḥ ।
rāma-kṛṣṇa-yugapad-vilokane te tu gopa-nṛpater yathāyatham ।। [rathoddhatā]

tathā hi-
savyam akṣi tanujād vrajeśitur
bhrātṛjāt punar asavyam asravat ।
yatra mānasam api svayaṃ dvidhā-
bhidyatāśru-miṣam ity abudhyata ।। [rathoddhatā]

tataś ca-
agrimān agrimān kurvann antyān antyān samaiḥ samam ।
so' bhito rāma-kṛṣṇābhyāṃ śobhito gṛham āyayau ।। [anuṣṭubh]

tauryātrika-carya-paryākulatayeti śeṣaḥ ।

gṛham āgatya ca sarvām ātma-goṣṭhīṃ miṣṭānnādibhiḥ suṣṭhu tuṣṭām akārṣīt । tataś cānanda-viśiṣṭeṣu visṛṣṭeṣu śiṣṭeṣu rāma-kṛṣṇau nija-nija-dhāma samāgamya ramyatama-śayyām adhiśayya mātṛbhyām upacaryamāṇau paricārakaiḥ paricaryamāṇau sukhaṃ nidadratuḥ ।

atha snigdhakaṇṭhaḥ samāpana-digdhaṃ tad idaṃ vākyaṃ sāñjali vyānañja-

īdṛśas tanayo jātas tava gopa-dharā-pate ।
ātmārāmāś ca yat-kīrtyā yānti drāg ātma-vismṛtim ।। [anuṣṭubh]
atha śrīdāmādi-camatkāra-sāra-prada-prathanasya tad-etat-kathanasya śravaṇānte, saiveyaṃ līleti bhrānte, tata eva bahir vṛttita upaśānte goloka-dharitrī-kānte jane ca śreṇī-prānte, tau sūta-sutau yathāvad baddhāñjalitayāvasthitau cirata eva pūrva-pūrvavat prīti-dānena vāsaṃ prasthāpitau vidhāya te sarve yathāsvam āvāsādikam āsāditavantaḥ ।

iti śrī-śrī-gopāla-campūm anu
gocāraṇa-pracāraṇaṃ nāma
dvādaśaṃ pūraṇam
।।

atha trayodaśaṃ pūraṇam

kāliya-dava-caṇḍatā-daṇḍanam

atha pratiprātar iva śrīmad-vrajarāja-samāje virājamāne kathāṃ kathayituṃ samutkaṇṭho madhukaṇṭho nijāntaś cintayāmāsa-

dhenu-cāraṇārambha-lambhaka-dine dhenukālambhaḥ khalu śrī-bādarāyaṇinā tadīya-cāraṇāvasara-sāmyānusāriṇā pūrvam eva varṇitaḥ । vastutas tu paugaṇḍa-prānta eva paṇḍayā nirṇītaḥ, tad-divasāvasāne veśma-praveśe kaiśorāṃśāveśa-varṇanāt । ataḥ śrī-parāśareṇāpi kāliya-damanānantar-āvasara eva so' yaṃ sāvasaraḥ kṛtaḥ । śrī-hari-vaṃśe ca spaṣṭam eva, damite sarparāje tu kṛṣṇena yamunā-hrade ity uktvā dhenuka-vadhaḥ samārabdhaḥ । tad eva yuktyāpi vyaktī-bhavati । kārtika-vartamāna-śuklāṣṭamyāṃ gocāraṇārambha-sambhava-dinatayā pādme spaṣṭatayoktir dṛṣṭā । pakva-tāla-phala-kālo bhādra eva, tatra ca dhenuka-nirdhūnana-prasiddhiḥ । tasmāt kāliya-damanam eva prathamaṃ prathayiṣyāmaḥ iti ।

spaṣṭaṃ tv idam abhyācaṣṭa-

kavayo ye bhuvi khyātās ta evākavayo matāḥ ।
sukham āyāsyatīty evaṃ suduḥkhaṃ varṇayanty amī ।। [anuṣṭubh]

iti tūṣṇīkām āsajya punar āha sma athavā-

sukhaṃ vā vīryaṃ vā tad iha paramaṃ yat pratimukhaṃ
pratīpaṃ nirjityānavaratam atulyaṃ vijayate ।
kaviś ca śreyān sa sphurati khalu yas tad-vidhatayā
sadā tat tad gāyann api na paritas tṛpyatitarām ।। [śikhariṇī]

ataḥ kāliya-niryāpana-phalaṃ tad idaṃ vṛttam āpātataḥ suduḥsaham apy āyatyāṃ pratyāpta-bahula-sukha-sahacaratayā varṇanam evāsmābhir ākarṇanīyam eva ca yuṣmābhir iti yācitvā sa-kampam uvāca-

tad evam arjunīṣu paryāg eva cirāya cāryamāṇāsu pari kāliyālaya-jalāśayāśayam eva calituṃ khalu śrī-balarāmaḥ samanujñāṃ kalayāñcakre, śrī-vrajeśvaryāḥ śikṣita-caryānugamāt । śrī-balāvarajasya tu tasya cirata evāvirataṃ tad didṛkṣā na kṣīṇāsīt । bahalena kutūhalena, janmata eva durjana-tejasām asahanatāyām avikalena tejasvitā-balena ca ।

tad evaṃ sthite sadāvad eva kadāpi kṛṣṇāgra-janmanaḥ śravaṇākhyaṃ māsikaṃ
janmarkṣam atithivat prathitiṃ vraja-sadasi samāsasāda । tadā ca saṅkarṣaṇaḥ sa khalu harṣaṇa-maṅgala-snapanādy-āsaṅgataḥ sva-gṛha eva saṅgata āsīt । tadā ca kāsāñcanābhinavānāṃ gavām atipratyāsanna-prasavānām avaśyam eva svāvanīyatayā vināpi taṃ vanīm anugata-sakhaḥ śrīdāma-sakhaḥ prasthitavān । kintu sambhojana-samaya-samayane samayaṃ vidhāya tadā ca labdhe vipralabdher avasare tad-itaraṃ prati yaḥ kāla-kūṭa-tulyaḥ kāla-kūṭas tan-maya-kālindīya-kāliya-hrada-haritam eva tvaritaṃ hari-sudhā-vāridhir avajagāhe ।

tatra gavām agresarā ye gopa-kumāra-varās, teṣu cānāśitaṅgavīna-navīna-vana-vibhāgāvakalana-kalita-bahala-kutūhala-jāta-rabhasataḥ kiñcid vilambam ālambamāneṣu nidāgha-drāghīyas tṛṣṇā-vyākulam agrima-gokulaṃ kāliya-viṣākulaṃ kṛṣṇā-jalaṃ pibati sma । pāna-mātrāc ca vicetanatayā nipapāta, kṣaṇatas te cāgre-sarās tad-avaloka-śoka-dharā deha-jihāsayā sahasā svayam api dhayantaḥ patanti sma । iyaṃ punar yogamāyāyā evānapāyā gatiḥ, yā khalu khalānām utkalanāyāsambhavam api sambhāvayati ।

atha muhūrta-pūrtāv āgato' yaṃ toyada-śyāmala-mūrtir mūrtān eva tān paśyann anyādṛśa-śyāmalatām ājagāma, vilalāpa ca-

yā gāvaḥ khalu devatā vrajasadām asmākam uccaistarāṃ
ye bālāś ca sadaiva jīva-tulitās te' mī vipannāḥ puraḥ ।
hā hanta svayam asmi tat-sahacaraḥ kiṃ bhrātaraṃ mātaraṃ
tātaṃ sarva-janaṃ ca vacmi mama dhik cāpalyataḥ sāhasam ।। [śārdūlavikrīḍitam]

tataś ca vipratīsāra-sārānusārādruta-vidrutatara-cetasaḥ śrī-vraja-kula-candramasaḥ kramaśaḥ sarveṣāṃ mukham abhidatta-dṛśaḥ stimitī-kṛta-nijādharā netrāmbhu-dhārā nipetuḥ, yā evāṅkurī-kṛta-vasudhāḥ sudhāyamānā yathā-kramaṃ sarvaṃ cetayāmāsuḥ । kintu mura-śatruḥ puraḥ puraḥ-stha-gamanāveśād apuraḥ-stha-deśāśritānāṃ cetanāṃ tadā na ciceta, cirād eva tv acetīt ।

te ca cetitāḥ sarve cirāya vicāra-pracāraṃ nānucaranti sma, yasmād ātmānam agha-nāma-dhara-viṣadhara-viṣama-viṣa-mohād rakṣitavantam agha-dviṣam eva tatra tatra bhramantam anubhūya, bhūyaḥ sa eva cetanā-mūlam iti niścitavantaḥ ।

kṛṣṇas tu tān vilulitaveśān labdhopaveśān dṛṣṭvā yugapad eva sarvān kṛṣṭvā pṛthak pṛthag evāśliṣṭavān । tad uktam eva yad asya khalv autpattika evāyam upapattim atītavān guṇaḥ, yad-bhāva-bhāvanaḥ syāt tatrānurūpa-rūpāvirbhāvanam asau yaugapadyam upasadya, bahutrāpi sadya evāpadyate iti ।
tatra bālair milanaṃ, yathā,
dṛṣṭir bāṣpam itā tanuḥ stimitatām antarmatir līnatām
itthaṃ saṅgati-sādhane tu nikhile' bhīkṣṇaṃ gate vyarthatām ।
kiṃ saukhyaṃ kim asaukhyam etad iti ca sphūrtiṃ vināvasthitau
kañcit ko' pi na kiñcid ujjhitum abhūc chakti-prayuktaś ciram ।। [śārdūlavikrīḍitam]

gobhir yathā-

gāvo huṅkṛti-ghoṣaṇā valayitāḥ kṛṣṇaṃ lihantyaś cirāt
tad-bāhu-dvaya-veṣṭanena vilasat-kaṇṭhyaḥ samutkaṇṭhitāḥ ।
yatnāt tyājita-tad-grahāś ca paśupaiḥ kṣiptāś ca tasthuś ciram
tās tad-vaktra-sudhākara-dyuti-sudhā-pītāvatṛptekṣaṇāḥ ।। [śārdūlavikrīḍitam]

tad evaṃ sati tasya bhāva-viśeṣodbhavaḥ samudbhāvyate । pūrvam evāyaṃ śrī-yuta-kṛṣṇaḥ pārāvāra-bhaviṣṇu-sthāsnu-cariṣṇu-duḥkha-dāna-dhṛṣṇoḥ kṛṣṇādhiṣṇyasya kāliyasya nirākariṣṇu-tṛṣṇo' pi, tat-patnībhyo' patrapiṣṇutayā cirāya tūṣṇīṃ babhūva । samprati tu go-gopāla-kāla-dharmāpāta-jātāsahiṣṇutayā vardhiṣṇu-krodhaḥ suṣṭhu jātaḥ ।

tataś ca sāvahittham ittham uvāca-aho, vayasyāḥ! paśyatha atrodaka-stambha-vidyā-kṛtāvakāśa-prakāśamāna-hradinī-hrada-sthita-sva-sadane kāliyākhya-manda-dandaśūkas tiṣṭhati । tena ca duṣṭa-niṣṭhyūtayā sarva evākharva-viṣa-jvālayā jvalitāḥ paryag-deśā dṛśyante । upary apy utpātitāḥ patatriṇaś cātra patitā ity ātma-netrābhyāṃ pratīyatām, yebhyas tu prāṇā jagat-prāṇāśana-bhayataḥ sadya eva vipratipadyeva svayam utpatantaḥ kadāpi na nyavartanta । so' yaṃ punar garutmat-kṛtāmṛta-seka eka eva kāla-kuṭa-jvālayāpi kṛtālambaḥ kadambaḥ sulalita-dalāditayā lālasīti । tasmād asyopariga-koṭara-piṭhare sphuṭaṃ tad anavadyam amṛtam adyāpi vidyata iti prasahyāham āruhya paśyāni । bhavantas tu gāḥ kiñcid dūracaratayā cārayantaś carantu ।

tad etad vadan vigata-kadanaḥ kañja-vadanaḥ kadambam adhiruhya parikaraṃ samūhya, svayaṃ kiraṇa-gaṇāmṛta-ghanāghanaḥ sānnidhya-mātra-nirmita-sādharmye tasmin kāliya-harmye nirmala-jala-krīḍā-kutukāya papāta-

yatra ca tatra sarpa-hrada-gata-jalaṃ dhanuḥ-śatam udasarpat । tac ca śrī-vrajarāja-tapaḥ-pratāpa-phalasya saṅkhyātīta-balasya tasya na citram ity eva mantavyam, yena hi paugaṇḍatayā nātipracaṇḍam api tad eva tad-vapuś caṇḍāṃśu-koṭivad atīvoddaṇḍatayā tatra kuṇḍalīnāṃ bhāti sma । tataś ca tasyāmara-vāraṇa vāraṇa-vikrama-kramatayā ghūrṇad-bhujāpūrṇa-vār-ghoṣaṇa-saṅgharṣaṇayā gharṣitas tad-utkarṣāsahana-samājaḥ sahasā tanūnapān-mahasāhi-rājaḥ svīya-līlāntarīpāntaḥ svayaṃ krīḍā-harṣataḥ smitaṃ varṣantaṃ pītāṃśuka-vidyudbharaṃ kara-caraṇādhara-rohitākaraṃ vanamālā-śacīpati-cāpa-dharaṃ sulalita-nīla-ghana-varaṃ tam evāsasāda ।

samprati tu kṛta-yava-kṣāra-sāra-sandha-gandhakendhana-vahnīyamānam etam ātmanā cachāda nanāda ca । kevala-bali-mānitāmayāsahiṣṇutayā dhṛṣṇag asau nāga-jiṣṇur ārto' pi na nivartate sma ।

atha kāliyasya varuṇa-pāśapāśīyamānābhogāśaya-nīyamānāśī-rāśībhyāṃ yāhaṅkṛtis tasyāś cūrṇī-kṛti-kautukāya yogamāyā-maya-kaṅkaṭa-saṅghaṭitāṅgatāṅgatas tṛṇāvarta-vartana-samudvartanaḥ sa muhūrtaṃ tathaiva vartate sma, yatra hi tasya sad-ahitasya bhoginaḥ śatam ekātirekābhogā markaṭikā-jālavad vighaṭita-śaktayaḥ santi sma । āśiṣaś ca tūla-varti-tulāṃ kalayāmāsuḥ ।
kintu yadā kadambād asau kadamba-mālī kāliyālaya-kālindī-śambaram apaptat tadātitapta-hṛdayatayā hāhā-kāra-kṛta-mithaḥ-kreṅkāraḥ sa khinnaḥ sakhi-vāraḥ skhalac-caraṇa-cāraḥ sahasā tasminn eva sasāra । gāvaś ca śāva-sahitāḥ sahitās tam evānudrāvakatām avāpuḥ ।

tataś ca sveṣu viśveṣu tam eva hradaṃ sāvega-gadaṃ prāviśatsu pratidiśaṃ gāvaś ca praviśantīty evaṃ dṛṣṭvā parama-kaṣṭaṃ spṛṣṭvānupāyāḥ paśupāḥ naṣṭa-prāyā bhraṣṭa-kāyā, yamunāyāḥ prahvā iva kahvāsura-jaṭharād iva tat-pratyāgaty-āśayā paraṃ prāṇanti sma । tatra ca-

kiṃ jñaptiḥ svapanaṃ suṣuptir athavā mūrcchā mṛtir jīvanaṃ
bhāty evaṃ nahi niścikāya nikhilaḥ so' yaṃ sakhīnāṃ gaṇaḥ ।
usrāṇāṃ tatir asra-vṛṣṭi-kalitaiḥ sā ca pravāhaiḥ punas
tarhy eṣāṃ hṛdayaṃ hradaṃ ca tam atha kṣveḍair ivāpūpurat ।। [sragdharā]

teṣu ca bahir īdṛg-avastheṣu tathāntar anavastheṣu na ko' pi prakopi tad-vṛttaṃ vraje vṛttaṃ kuryād iti vicārya diviṣad-varya-vrajena muhur utpāta-vrātaṃ pratyāpayya tam anusañcāryate sma ।

tatra vraja-prajā-vacanaṃ yathā-

divi bhuvi khe cotpātāḥ katham iva tat-kālam udbhūtāḥ ।
āṃ naḥ sarveṣāṃ yaḥ prāṇeṣv adhi tat-kṛte ta ime ।। [upagīti]

iti vyagrī-bhūya samagrāḥ prajāḥ sa-grāmaṇyas taṃ vrajāgra-gaṇya-samājaṃ kṛṣṇāgra-janma-janmarkṣa-mahasi sambhojanāya janāyatanatām āptavatyaḥ, kiṃ bahunā, vraja-mahī-pati-patnī ca vraja-mahilābhir apatrapām apahāya tatrājighāya । sandideśa dūra-deśataḥ-

durnimittam udabhūd balaṃ vinā
hā yayau viṣa-diśaṃ balānujaḥ ।
hanta pūrṇa-samayaḥ sa nāyayau
goṣṭha-rāṭ katham ihāsti nirvṛtaḥ? ।। [svāgatā] iti ।

tataś ca-
dehaṃ gehaṃ tat tad arthaṃ ca sarvaṃ
dhik-kurvantas tyakta-tat-parva-bhogāḥ ।
te gacchantaḥ kāliyānaccha-kacchaṃ
vāta-vrāta-kṣipta-cittā ivāsthuḥ ।। [śālinī]

bhrātṛ-prabhāva-jñānārāmaḥ śrī-rāmas tu teṣāṃ śaṅkāyām aniśām ayann api na tadānīṃ tad-bhāvam avāpa, kintu rirakṣiṣām eva । anyathā hy anyathāpattir eva syād iti samucita eva bhāvaḥ svayam eva yogamāyayācitaḥ ।

atha sva-manasy evaṃ sa viviveca, vayam idaṃ muhur unnīya niyamata eva jānīmaḥ, yat khalu tasya khala-vaṃśadavahuta-vahasya nirasyamānatā na kenāpy akenāpi kartuṃ śakyate । tathāpy ete kevala-sneha-bala-dehā vidyut-pātāyamāna-durnimitta-labdha-jīvana-sandehā nija-jīvana-mūlaṃ pīta-dukūlaṃ prati gamanāya durmadehā vartante । tasmād araṇyāraṇyaṅgaja-dahana-sandahana-sahanatāmanda-samuddiṣṭa-hima-drava-sandrava-samutkaṭatā-galat-kaṭa-vāraṇa-durgaṇa-gaṇavad āpātatas tu mama vāraṇam api na maṃsyate । yat khalv eteṣāṃ tad-viśleṣātiśaya-śaṅkitā-duḥkham anu mayy api duḥkhaṃ duḥkhanana-mūlaṃ jātam asti, tad api na vyañjanāya prāñjalatām arhati, prajvalita-jvalana-vanam anu jvalanāntara-santānanavat । tasmāt kevala-maṅgala-vyaṅga-vyaṅga-saṅgami-sad-iṅgita-viśeṣa-saṅgitayā ta ete sambhāvita-tad-bhavyā bhāvanīyā, na tu nirākariṣṇutayā । āvayor āvayo hy eka-prāṇatāṃ khalv ete manyante iti ।

atha sa evaṃ vivicya sahasā jahāsa । tad anu kiñcil-labdhāśvāsatayā calantaś ca te-

duḥkhāghrāta-prādhvatā-manda-netrāḥ
kṛṣṇāṅghri-śrī-lakṣma-labdhāvalokāḥ ।
vartmany asmin picchile' py aśrubhis te
rāma-prāpta-nyasta-hastā viceluḥ ।। [śālinī]

yathā yathā vidadhur atīva śīghratāṃ
tathā tathāpy adadhur alaṃ vilambitām ।
kathaṃ kathañcana bata taṃ hradaṃ gatā
daśāṃ tu kāṃ samadhur amī na vedmi tām ।। [rucirā]

tatra tu-
dṛṣṭvā kāliya-bhoga-saṅgha-valitaṃ gopālakaṃ gopakā
nandādyā bata gopikāś ca vidalac-cittā yaśodā-mukhāḥ ।
hā śuṣkāṅga-daśāṃ mahā-malinatām apy ūhur itthaṃ yathā
teṣām āntara-vahninaiṣi bahir apy udyātum ity ūhyate ।। [śārdūla]

mānuṣān buddhi-rāhityāt paśūn iva nirīkṣya te ।
paśūṃś ca krandanān mānuṣān iva kleśam aiyaruḥ ।। [anuṣṭubh]

tataś ca-
teṣāṃ sadā snehamayātmanāṃ tadā
trāsāt tu śuṣkī-bhavatāṃ himād iva ।
mithaḥ-samīkṣā-bhavatāpasaṅgamād
bhūyo babhūva dravatā raver iva ।। [upajāti ]

snehāt pravāhāvali-tulyatāṃ yatāṃ
vrajaukasāṃ drāg viśatāṃ viṣa-hradam ।
bālo' py athāveśa-valad-balo balo
drutaṃ mahā-setu-daśāṃ sasāda saḥ ।। [upajāti ]

uvāca ca-

prītiḥ kiṃ nv anuje na me? vraja-pate tāta vrajādhīśvari
śrī-rohiṇy api mātar, asya tu sadā tattvaṃ paraṃ vedmy aham ।
satyaṃ vaḥ pada-paṅkajāśraya-rucāṃ kuryām amuṣya kvacin
naikasminn api mūrdhaje kṣati-lavo bhāvī yathā garga-gīḥ ।। [śārdūla]

tad evaṃ praśastena sva-hastena śrī-rāmeṇa hasta-vāraṇe kṛte-

viṣa-hradāntād vinivartitāś ca te
pratīyur evādhi tad-ātmanaḥ sthitim ।
yat kāla-kūṭa-jvalanāntaraṅgataṃ
svaṃ menire vīkṣya tad-antare harim ।। [upajāti ]

kāliya-hradam ite baka-śatrau
gokulasya rudataḥ pratiśabdāt ।
rodasī ca rudatī sva-niruktiṃ
bāḍham ajñapayatāṃ rudasijbhyām ।। [svāgatā]

gopyo mithaḥ kaṇṭha-vilagna-kaṇṭhās
tā rorudāmāsur alaṃ vilapya ।
smṛtiṃ nayat pūtanikādi-nāśaṃ
yan mātṛ-santvāya muhur babhūva ।। [indravajrā]

evaṃ sva-goṣṭham ahiveṣṭa-vivikṣu vīkṣya
sastrī-kumāram atiduḥkhitam ātma-hetoḥ ।
kṛṣṇaḥ saroṣa-vitatāṅgatayā tad aṅgaṃ
chindan ślathaṃ vidadhad āśu balād udasthāt ।। [vasantatilaka]

tad evaṃ kṛṣṇasyotthānam eva kāliyasya vyutthānaṃ jātam iti sarvo' pi jaharṣa । yathā-

tadā mudā kalakala-garjitair jitaṃ
vrajaukasāṃ śiśu-savayo-jarā-juṣām ।
divaukasāṃ kusumaja-vṛṣṭi-sṛṣṭi-yug-
jaya-dhvani-dhvani-yuta-tūrya-laṅghibhiḥ ।। [rucirā]

tataś ca samuttejita-tat-tejobhir udvejita-cittaḥ kuṇṭhatāvaguṇṭhitotkaṇṭhatayā dūrata evotkaṇṭhatayātiṣṭhan mūḍha-dhīr asau gūḍha-pāt prarūḍha-krodhaḥ svabodha-rodhatas taṃ pratidrogdhum udyataḥ sann, uddhata-buddhis thūtkāra-phutkāra-dṛṣṭi-vāra-kṛta-kūṭaṃ kālakūṭaṃ prakaṭī-kurvan girikūṭāyamānaḥ kartavya-vihvalatayā jihvā-dvaya-samudayena muhuḥ kṣveḍa-bāḍava-pakvaṃ sṛkvaṇī-dvaya-samudaya-lehanād dvijihva-lelihānādy-āhvayo' smīty uṭṭaṅkanena ghaṭayitu-kāmaḥ sarvato dṛṣṭa-vapur babhūva ।

tataś cākhaṇḍāhi-tuṇḍika-vidyā-paṇḍitavad uccaṇḍatayā sakaṇṭha-tuṇḍāvaguṇṭhanāya sa-darpam abhitaḥ sarpati sarpāśana-vāhane, sarpo' yam api śirobhiḥ kṛta-parisarpaḥ sarpavad evāpasarpann upasarpaṃś ca jihmagavad eva jihmaṃ gacchaṃś ca parito babhrāma śaśrāma ca ।

tad evam ahīnam ahinaṃ prati sāṃyugīnatārato' pi cirato labdha-cchidratayābhidravann eva tadīya-samagra-grīvāgra-gaṇya-mūla-nālam eva balānujanmā balād avajagrāha nijagrāha ca ।

tataś ca vivaśāṅga-saṅghe tasminn uraṅgame tu,
udyad-ratna-citeṣu puṣṭa-niṭila-prastheṣu raṅga-śriyā
śasteṣu sphuṭa-nṛtya-kṛtya-kalanā-lobhena śobhekṣaṇaḥ ।
dyo-vidyotana-vādya-gīta-kalayā saṃhāya sāhāyakaṃ
śrī-kṛṣṇas tad upary udapluta mudām uccair udāra-cchaviḥ ।। [śārdūlavikrīḍitam]

tataś ca-
punar vrajaḥ sphuṭa-sukha-vismayārava-
plava-śriyāspṛśad amara-vrajaṃ divi ।
asau ca taṃ bhuvi bata yatra cobhayoḥ
pratidhvani-dhvani-vibhidā na tarkitā ।। [rucirā]

tataś ca-
śaśvad garvada-parva-śarva-ḍamaru-svar-vādya-sarvādyatāṃ
vindan kuṇḍali-daṇḍanāya rabhasād uddaṇḍa-sat-tāṇḍavaḥ ।
ārād ūrdhvitam ūrdhvitaṃ bhujaga-rāḍ-mūrdhānam unmardayan
krodhād rodha-kutuhalād dharir ihānarte nanarta sphuṭam ।। [śārdūlavikrīḍitam]
atha-
jayaj-jaya-jayāravāḥ kusuma-vṛṣṭi-sṛṣṭi-prathāḥ
sphurat-pulaka-pālayaḥ prathita-śarma-gharmāśravaḥ ।
bhujaṅga-śirasī-śitus tad-anukṛtya-nṛtyaṃ surā
bhavāmbuja-bhavādayaḥ pramada-garjam ārjan muhuḥ ।। [pṛthvī]

sarpasyānana-jāla-kūṭa-ghaṭanād utthānam ātmāyuṣā,
nirmañchyāgra-nakhasya tasya naṭanaṃ tan-mūrdhni cātyadbhutam ।
dṛṣṭvā śrī-vraja-rāja-tat-praṇayinī-mukhyā vraja-prāṇino
netraṃ gātram api praphullam abhajan manye jagad-vyāptaye ।। [śārdūlavikrīḍitam]

mūrdha-śreṇyāṃ tasya śūnye ca kṛṣṇe
nṛtyaṃ kurvāṇe tu citraṃ tadāsīt ।
tena krodhān mastakaṃ yady udastaṃ
tatrānena prāpitā tāla-lattā ।। [śālinī]

mukhai rudiram udvaman garalam udgirann akṣibhiḥ
skhalan-maṇika-mastaka-sthita-tad-aṅghri-cihna-vraṇaḥ ।
ślathāṅgakatayājahad anuja-saṅghajid-raṅgatāṃ
vyālokyata nijāṅganāvalibhir eṣa kālīyakaḥ ।। [pṛthvī]

tataś cāsāv upaskīrṇa-vikīrṇa-mūrtyā sva-pauruṣāpūrtyānanya-gatitāsphūrtyā tat-kāraṇa-kakāraṇā-nivāraṇāya taṃ nārāyaṇam eva matvā śaraṇam amanyata ।

tad-aṅganānāṃ ca-

na tāvad ārdratvam abhūd amūṣāṃ
bahirmukhatvaṃ yad abodhy amuṣya ।
dṛṣṭe tu bhakty-aṅkura-janmani sphuṭaṃ
kṛṣṇaṃ gatiṃ jagmur amūs tad-artham ।। [upajāti ]

kāścit kumārān atyartha-bālān kāścana tāś tadā ।
kāścid aṇḍāni puratas tasya nyasya vyanaṃsiṣuḥ ।। [anuṣṭubh]

hasati ca bhakta-sāntvana-tṛṣṇe kṛṣṇe, tās tu bahudhā stava-budhā mṛdākulāḥ pṛdāku-patnyaḥ sakāku vijñāpayāmāsa । tatra saṅkṣepa-nikṣepaś cāyam-
asty eṣa sphurada-matiḥ sadarpa-sarpas
tvaṃ viṣvag-vid asi tathā kṛpāmburāśiḥ ।
asmāsu tvad-anugatāsv amuṣya patnī-
bhāvaś ced ajani yathā-yathaṃ vidhehi ।। [praharṣiṇī]

daṇḍaṃ te vidadhatu ye sva-saṅga-mātrād
duṣṭatvaṃ praśamayituṃ na śaknuvanti ।
tvat-sparśāj jhaṭiti hrado' pi so' yam aujjhat
kṣveḍatvaṃ balavad atīha naḥ samakṣam ।। [praharṣiṇī]

mūrkhatvaṃ na idam anugrahe' pi yasmāt
tvat-spṛṣṭe sphuṭam iha bhāti daṇḍa-buddhiḥ ।
daṇḍaś ced amum aparair adaṇḍayiṣyas
taṃ kartuṃ katham adadhāḥ padāravindam? ।। [praharṣiṇī]

sat-puṇyair iha khalu kais tvad-aṅghri-padma-
sparśo' yaṃ parivalate bhujaṅga-rāje ।
duṣpāpair api bata kair amuṣya dehas
tad-bhāvaṃ druta-mṛti-lambhāya vetti ।। [praharṣiṇī]

tasmāt-
śīrṣa-cchedyasya yaḥ kṛṣṇaḥ śīrṣṇi kāliya-bhoginaḥ ।
anvagṛhṇāt pada-nyāsāc cihna-śreṇyā gatiḥ sa naḥ ।। [anuṣṭubh]

atha hīne tasmin ahīne sadayaṃ tad-anumoda-mānaḥ krodhaṃ vinayamānaḥ kṛta-yaśodā-yaśo-dānaḥ svāṅghri-saṅghaṭṭana-truṭitāt kāliya-niṭilād avatīrya nātiprakaṭita-vīryas tasyāvag-vaktratayā sthitasyāgre kṣaṇa-katipayaṃ karuṇā-vyagrekṣaṇatayāvatasthe । atha vanamālī kālindīya-hradam iva kāliya-hradaṃ dāyati sma ।

tadā so' pi līyamāna-doṣatayā tadīya-roṣaṃ proṣitam akarot, valitāñjali-karo darvīkaro vijñāpayāmāsa ca-

yadyapi vṛjina-gāmino mama vṛjinam eva svabhāvas tathāpi tu,
guṇo vā doṣo vā bhavati mayi yaḥ kṛṣṇa sa bhavad-
vaśasthāyī nityaṃ mama tu kṛti-sādhyaṃ kim aparam? ।
tvad-aṅghri-dvandvasyāśrayaṇam iti cet tac ca śirasi
tvayā me vinyastaṃ mama tu kṛti-sādhyaṃ kim aparam? ।। [śikhariṇī]

tasmāt kām api diśaṃ svayaṃ eva mām ādiśa ।

atha sa ca sadeśa-rūpam idam ādideśa, ahipate, tyakta-daurjanyatayā dhanyasyāpi tava yasmād ahitā svayaṃ jagad-ahitā, tasmāt-

nātra stheyaṃ tvayā sarpa samudraṃ yāhi mā ciram ।
tvaṃ jñāty-apatya-dārāḍhyo go-nṛbhir bhujyate nadī ।।
dvīpaṃ ramaṇakaṃ hitvā hradam etam upāśritaḥ ।
yad-bhayāt sa suparṇas tvāṃ nādyān mat-pāda-lāñchitam ।।[ ।]

rephaṃ visṛṣṭaṃ nirmāyād avasāne padāntagam ।
iti śāsana-vijñānāṃ matam eva mataṃ mama ।। [anuṣṭubh]
adhunā kāliya yasmān mat-pada-kṛta-lakṣaṇas tvam asi ।
tad amutra ca sambhavitā mat-pada-kṛta-lakṣaṇaḥ sa bhavān ।। [upagīti]

atha daṇḍavad eva patitaḥ kuṇḍali-patis tena nakhara-sudhākarākara-kara-sarasiruhaṃ śirasi nidhāya sudhā-sikta-tanutayā nīrug niramāyi ।

etad-anantara-līlā taṃ pūjayāmāsa ity ādikaṃ śrī-śuka-vacanam anūdya, mahattvaṃ ca ity ādinā viśadyate ।

taṃ pūjayāmāsa mudā nāgaḥ patnyaś ca sādaram ।
divyāmbara-sraṅ-maṇibhiḥ parārdhyair api bhūṣaṇaiḥ ।
divya-gandhānulepaiś ca mahatyotpala-mālayā ।।
pūjayitvā jagannāthaṃ prasādya garuḍa-dhvajam ।
tataḥ prīto' bhyanujñātaḥ parikramyābhivandya tam ।।
sakalatra-suhṛt-putro dvīpam abdher jagāma ha ।
tadaiva sāmṛta-jalā yamunā nirviṣābhavat ।।

kṛṣṇaṃ hradād viniṣkrāntaṃ divya-srag-gandha-vāsasam ।
mahā-maṇi-gaṇākīrṇaṃ jāmbūnada-pariṣkṛtam ।
upalabhyotthitāḥ sarve labdha-prāṇā ivāsavaḥ ।। iti ।

mahattvaṃ ca parārdhyatvaṃ cātra divyatvam ucyate ।
divyatvaṃ teṣu kṛṣṇasyāpy aṅge dedīpyamānatā ।। [anuṣṭubh]
ato' syāmūni nityāni sthitāny aruṇajā-hrade ।
teṣu kaustubha-nāmā tu maṇiḥ kṛṣṇe virājate ।
nakṣatreṣu sadā pūrṇa-candravat pūrva-parvate ।। [anuṣṭubh]
jagannāthaṃ ca yat prāha tathā taṃ garuḍa-dhvajam ।
tatrāścaryaṃ na cācaryaṃ dvārakāyāṃ hi viśrutam ।। [anuṣṭubh]
kādraveyasya devābha-nānā-śakti-vidhāriṇaḥ ।
vartmāsya sura-vartma syād iti yuktyāvagamyate ।
anyat tu jīva-pīḍāya tat kathaṃ kṛṣṇa-saṃmatam? ।। [anuṣṭubh]
vāri-līlā-parāmarśaḥ sparśaś cāgharipor yadā ।
tadaiṣāmṛta-tulyāsīd yamunety avagamyate ।। [anuṣṭubh]
kṛṣṇasyāklinna-veśatvaṃ kāliyenopavāhataḥ ।
akasmād darśanaṃ yat tan nāgāli-parivāritaḥ ।
tasmāt kṛṣṇaṃ hradād ity ādy uktaṃ yuktaṃ prakāśate ।। iti । [anuṣṭubh]

tan-nirvaṛnane viśeṣas tu varṇyate,
kolāhalas tvaritatā vivaśāṅga-caryā
kampaḥ skhalad-vacanatā sravad-asratā ca ।
vīkṣyādi-tṛpti-parihānir iti vrajasthāḥ
saukhye' pi duḥkham agaman pratilabhya kṛṣṇam ।। [vasantatilakā]

āgato' yam iti kevalaṃ mudā
sphūrti-pūrtir abhavad vrajaukasām ।
hanta yena na vapur na vā manaḥ
kiñcid añcitum avāpa śaktatām ।। [rathoddhatā]

tataś ca-
stambhaḥ sandhiṣu bandhanaṃ pulakitāsāndra-vraṇābha-sthitir
bāṣpaḥ srasta-vilokanaḥ svara-bhidā kaṇṭhāntara-stambhinī ।
kampaḥ pātavad-anta-danta-valayaḥ svedas tanu-drāvaṇaḥ
syād evaṃ kṛta-vīkṣaṇaṃ sva-suhṛdāṃ vyagrī-babhūva prabhuḥ ।। [śārdūla]

atha prathamata eva prathamataḥ sthitāḥ samāna-vayasaḥ savayasas tasmāt tam uttīrṇaṃ nirvarṇya vistīrṇa-tad-varṇāmṛta-bhṛta-nayanatayā sthitāḥ kramatas tad-aṅga-saṅga-raṅga-bhūmitām itās tad-āliṅgana-riṅgat-sukha-taraṅgatāṃ gatā na tāvat pratisvam ayam aham asmīti tasmin nyavediṣuḥ ।

yadvad etāṃs tadvad eva śrīman-nanda-janmā krama-bhajana-sammānanayā jananīṃ janakaṃ suhṛj-janatām api janitānandān janayāmāsa, yatas tata eva te sarve stabdha-dehā labdha-sukha-dehā babhūvuḥ । aho, yadi satya-vacasas te nāvadiṣyaṃs tadā tad idaṃ vā kaḥ pratīyāt? yat khalu gāvaś ca mṛgāś ca tad-āgamanaṃ mṛgayamāṇā vraja-jane cābhedam āyayuḥ, yac ca nagā api tad-duḥkhataḥ śuṣka-carāḥ samprati puṣkala-sukhās tat-kāla-kalita-pallavādibhiḥ praphullā babhūvur iti । tatra ca-

suhṛl-lokā ye ye sura-ripu-jitā yarhi militās
tadā satyaṃ sarve samayur abhitaḥ prītim atulām ।
yadā tu śrīmātā sapadi militā prema-vivaśā
tad āstāṃ tad-vārtā, sakala-janatāgād drava-daśām ।। [śikhariṇī]

atha rāmaṃ svīya-prabhāva-bhāvanārāmatāyām apy antar vraja-jana-duḥkhataḥ śuṣkaṃ, tādṛśatāyām api bahir lambhita-gambhīratā-bhṛd-upālambha-sambhavad-vikāśa-hāsaṃ hasann eva namaskurvann, ātmany āliṅganaṃ lambhayaṃś ca ciraṃ tad-utsaṅga-saṅgī babhūva ।

atha tatra janānāṃ vimarśaḥ,
harer eṣā prāptir yadi bhavati nidrāvakalitā
tadā śoko' py eṣa svayam ayati tatraiva tulanām ।
asau jāgrad-bhūtā sphurati yadi vā tarhi nitarām
abhīṣṭaṃ sampannaṃ katham api na śarma-pratihatiḥ ।। [śikhariṇī]

atha sarvata eva nidhyānāya naṣṭa-nidhy-āptivat kṛṣṇaṃ madhye nidhāya paritaś carita-niveśeṣu paridhi-veśeṣu kharvita-vrīḍeṣu vyoma-cāriṇāṃ locana-krīḍeṣu sarveṣu strī-puṃsānāṃ kharveṣu prathama-prathita-bhāvi-bhavikā brahma-vidaḥ sampraty api taṃ praty āśiṣāṃ kṛta-dānā vraja-patiṃ praty upālambhamānāḥ pratyāyayāmāsuḥ । yathā-

śrī-nanda-rāja tanayas tava sarva-śatru-
mardīty abhāsi muhur apy alam asmakābhiḥ ।
premṇā tathāpi nikhilaṃ bata hantum aicchaḥ
puṇyena kevalam asau drutam ājagāma ।। [vasantatilakā] iti ।

tad evaṃ śokena harṣeṇa kālam ajānati vraja-loke rajanir ajanīti tatraiva kṣut-tṛṣṇāti-krami-kṛṣṇātikrama-khedena kṛśatāṃ gatāḥ pratyūṣaṃ yāvad ūṣuḥ । tatra ca sarvām eva śarvarīṃ vrajorvīśa-patnī sapatna-śaṅkayā sutam aṅkata eva niveśayantī paramāveśena muhur api tan-mukha-nirīkṣaṇa-sukha-sakṣaṇāpi tad-vṛtta-smaraṇena tasmād vilakṣaṇā prabhātam āsasāda । hanta hanta kṣudvantaṃ tam api gavāṃ dugdham api dugdhaṃ vidhāya na pāyayāmāsa, satyaṃ sarvam atratyaṃ viṣa-sakalaṅkam iti śaṅkayā ।

rātrau punar anyad api caritraṃ dhanyaṃ jātam । yadā kāliyasya kālindī-jalān niṣkalanam, tat-kālata eva gūḍha-puruṣa-mukhāt paruṣatayā kalitavāṃs tadā sa durjana-vataṃsaḥ kaṃsaś cintā-santata-svāntayā nirīha ivāsīt । cintā yathā, hanta, hanta! santatam asmākam eva vīrās tasmād unmantham āgacchantaḥ santīti duṣkīrti-vahni-mukha-piśāci-mūrtir atīva hasantī hasantīva madīyān jvalayantī tribhuvanam ayantī ca narīnarti । haṃho balīyān api kāliyaḥ sapadi vilīyamāna-balatāṃ valate sma । tasya tad idaṃ nirvāsanaṃ nirvāsanam eva ca manyāmahe, yato vayam api nirvāsanatāṃ gatāḥ । tasmād adhunā tathā vidheyaṃ, yathāsmadīyānāṃ nāpacāras tasya cāpakāraḥ syāt iti ।

tadānīm eva cānyataḥ sa vraja-rājātmaja-vraja-vāsināṃ taraṇijā-tīra eva vāsam ākarṇayann abhyarṇa-gatān ājñāpayāmāsa, bhavantas tatra praviśantaḥ samantataḥ pravalatayā jvalanaṃ prajvalanam ācarantaḥ svayam antardhānam ācarantu ।

tataś ca teṣu tathā-kṛta-cariteṣu vipolati tu davānale śīghraṃ palāyiteṣu teṣu ca sarva eva vraja-bhavanāḥ sneha-vṛtta-labdha-sambhāvanāḥ sāgrajaṃ vraja-rāja-tanūjam evāvrajya vijñāpayāmāsuḥ-

śaṅkāmahe na mṛtyoś ca na ca kṛcchra-pravāhataḥ ।
kintu tvan-mukha-candrāṃśu-darśanābhāva-vaiśasāt ।। [anuṣṭubh]

tataś ca-
hareḥ phutkāra-mātreṇa nirvavau dava-dīpakaḥ ।
utprekṣante tu munayas tasya tat-pāna-kartṛtām ।। [anuṣṭubh]

tad evam ahitena ya upāhita upāhitas tasminn apavāhite sarva eva trāṇa-prāṇāḥ prabhāte ca prabhāte, tat-prabhāvata eva yathāvasthitaṃ vrajaṃ vraja-vāsinaḥ sānandaṃ tam anv avindanta । kintu tasminn eva madhuratā-kalile kālindī-hrada-salile saṅkarṣaṇena kṛta-kṛṣṇākarṣaṇena viharatā sakhibhir, akhilaṃ saha-dhavalā-vrajaṃ vrajam api samāharatā yadā bahalaṃ kutūhalaṃ jātam, tadā tena gṛhāya gamanam anujñātam ।

tathā ca gamanaṃ yathā-

vādyair nṛtyaiḥ pragītaiḥ śruti-śiva-paṭhanair divya-bhauma-prasūna-
pravṛṭ-kalpābhivarṣair jaya-jaya-ninadaiḥ śarma-kolāhalaiś ca ।
kṛṣṇaṃ madhye vidhāya prakaṭatara-mahānanda-nirvrīḍa-bhāvān
nṛtyantas te vraja-sthā vrajam abhiviviśuḥ khaṃ yathā jyotiroghāḥ ।। [sragdharā]

tad-anantaraṃ ca dhavalāḥ parataś cālayitvā tat-pūrva-kāla-pālakāsadbhāve' pi śrīmatāṃ tatra-bhavatām eṣāṃ prabhāveṇa tatrodapātra-mātraṃ na vikalpam āgād iti svalpa-paribhavāyāpy akalpamāne samasta-vraje yātayāmam api yātayāmatāṃ nāgataṃ tad-ghṛta-pakva-pracurānnam iti sadyastanam iva rāma-parvaṇi pūrvāhnetanaṃ gṛhāntaḥ-saṅgṛhīta-jemana-sāmagrī-samudayaṃ sarva eva tāv agrajānujāv agrato vidhāyāvyagraṃ samyag rasayāmāsuḥ ।

tad evam udghaṭita-gīḥ-kaṇṭhaḥ sa madhukaṇṭhaḥ samāpayāmāsa-

īdṛśas tanayo jātas tava vraja-narādhipa ।
kaṃsādīn damayāmāsa kāliya-damanena yaḥ ।। [anuṣṭubh]

tad evaṃ, tarīyamāṇena hariṇā varīyasā vraja-parīvāreṇa saritāv ivātarīṣātāṃ te āpadāv iti sukhada-vṛtte sabhyānāṃ tal-līlā-samādher abhyavakarṣaṇāya stavanāmṛta-varṣaṇāya ca sāñjali-sthitayos tayoś cirād bahir avahita-tad-upasevāḥ pūrvavad eva sa-vraja-devāḥ sarve svaṃ svaṃ kāryam āseduḥ ।

iti śrī-śrī-gopāla-campūm anu
kāliya-dava-caṇḍatā-daṇḍanaṃ nāma
trayodaśa-pūraṇam
।।

śrī-śrī-gopījana-vallabhāya namaḥ

atha kaiśora-līlā

atha caturdaśaṃ pūraṇam

gadarbhāsura-mardanam

śrī-kṛṣṇa kṛṣṇa-caitanya sa-sanātana-rūpaka ।
gopāla raghunāthāpta-vraja-vallabha pāhi mām ।।
tad evaṃ goloka-vilāse śrī-gopāla-pālyamāna-gopālānāṃ nitya-lokaḥ śrī-golokaḥ kathitaḥ । tatra ca śrī-goparāja-sabhāyām apūrva-vīkṣita-kavi-kṣitipati-kumāra-sukumāra-kumāra-yugalāvakalanam udbhāvitam । tad-anantaram api bālya-vilāse tad-yugalena kṛṣṇa-bālya-carita-varṇanaṃ kāliya-dalana-līlāvasānam ācaritam । samprati tu tat prathitaṃ kaiśoracaritam ākhyāyate । tad yathā-

atha dināntare ca pūrvavad eva vraja-naradeva-sabhāntare tayor ekataraḥ samutkaṇṭhatayā snigdhakaṇṭhaḥ svagatam idam uvāca- atha kaiśoraṃ varṇanīyam । kintu rahasya-rasa-hāri-prasabhāyāṃ sabhāyām asyāṃ yathā lajjā na sajjā syāt tathā yujyate । yadi ca jātu nija-mādhurī-bubhukṣita-kukṣim-bhariṇā hariṇā svaka-sukhāvaham iti rahas tad anuyujyevahi, tadā tad ucitam eva tad-upacitam ācariṣyāvaḥ iti ।

atha spaṣṭaṃ tu vyācaṣṭa-tataś ca spaṣṭaṃ kṛta-gamāyāṃ ṣaṣṭha-samāyāṃ samullasita-sammati-maye janma-tithi-samaye harṣa-samṛddhi-prada-varṣa-vṛddhi-parvaṇi sarva-niḥśreyasam āvistarāṃ vistārayataḥ samastaṃ vinistārayatas tasya śrīmad-vrajarāja-sutasya viśveṣām eva manaś coraṃ kaiśoram udayāñcakre । tathā hi-

rājyaṃ samyag upetya kṛṣṇa-vapuṣi trailokya-lakṣmī-maye
krīḍābhir laghu nirgamayya samayān audārya-paryākulam ।
pātrāya svayam āgatāya guṇitāvāsāya sad-vedine
kaiśorāya nijaṃ pradāya viṣayaṃ paugaṇḍam antardadhe ।। [śārdūlavikrīḍitam]

tataś ca-
dṛṣṭi-prasāda-kṛta-sāmabhir aṃśudānaiḥ
śaśvan manoharaṇa-nirmita-buddhi-bhedaiḥ ।
arthāntarābhiviniveśaja-bhāva-daṇḍaiḥ
kaiśorakaṃ vaśayati sma hareḥ samastam ।। [vasantatilakā]

tatra ca,
mukhe pūrtiḥ kāntir nayana-yugale dairghyam aruṇa-
prabhā hṛdy ucchrāyaḥ pratatir api madhye tu kṛśatā ।
itīdaṃ saundaryaṃ yad-avadhi manāg apy adhijage
jagan-netra-śreṇī tad-avadhi harau tena cakṛṣe ।। [śikhariṇī]

tad itthaṃ taj-jyeṣṭhaś ca nirdiṣṭaḥ ।

tadā ca tāla-phala-pākāvasare varṣā-prasare kadācin nikhila-sukha-vardhanasya govardhanasya girer āgneyyāṃ hariti hari-rāmādayaḥ sāmodā gāś cārayantaḥ santi sma । tataś ca pūrvānubhava-sampātātītaṃ pūrva-vātānītam atidūrataḥ sajātīya-pūra-dharaṃ paktrima-tāla-phala-jāla-saurabhya-bharam upalabhya, pūrvata eva tat-kīrti-vivartita-cittā vraja-vartiṣu vittās te sarvaṃ-sahāyāḥ spṛhaṇīyāḥ sarva eva tayoḥ sahāyā hṛdi spṛhayāmbabhūvuḥ- rāma-kṛṣṇābhyāṃ valitā vayam itaś calitā rāsa-bhāsura-rāja-bhavanaṃ tāla-vanaṃ tat-pāla-gaṇam api tathā-vidhaṃ nibhālayituṃ nūtana-kutukāḥ sma । tataḥ sva-bubhukṣā-sukṣāmatā-lakṣya-vinodād imau vinudāma iti ।

te ca śrīdāma-subala-stokakṛṣṇa-śavalā bala-kṛṣṇayoḥ sama-balā labdha-marmāṇaḥ sadharmāṇa ity ataeva śaśvad akhilatayā sakhitayā virājante । yayor eva samaṃ vīryam ity ādikam īryate iti । tataḥ satatam eva kramate tat-parākrame teṣāṃ buddhi-krama ity akṛta-śaṅkāśeṣeṇa praṇaya-viśeṣeṇa jighatsā-miṣeṇa ca tad-arthaṃ bhrātṛ-balaṃ balabhadraṃ prārthayāmāsuḥ, yathā-

tālānāṃ vanam atra paktrima-phalaṃ nirhāri pūraṃ yataḥ
saurabhyaṃ bata dūram eti tad idaṃ bhogaṃ vinā niṣphalam ।
śrūyante hi kharā narāśana-karās tasyādhipā ity adaḥ
śrī-rāmāyata-dor-yugārpaya tathā śrī-kṛṣṇa duṣṭāpaha ।। [śārdūlavikrīḍitam]
āyata-dor-yuga ity anena ca dhvanitam idam-

mahābāhutayā rāma tarkyase tvaṃ ca vikramī ।
na tathā lakṣyathāḥ kvāpi lakṣaṇīyas tu samprati ।। [anuṣṭubh] iti ।

śrī-rāmas tu sa-smitam uvāca-bho bhavanto lobhavanto bhavanto' py asmattaḥ prati pratīyadhve, yato mugdhāḥ! niyuddhābhimukhair bhrū-bhaṅga-sūcita-śauṭīrya-sukhaiḥ prabhavadbhir bhavadbhiḥ kadācid āvām api parābhavam āsādyāvahe । tat katham āvām eva yācyāvahe ?

te ca procuḥ-sarvato' py atiguṇavantau bhavantau khalv asmākaṃ sārau rāja-kumārau । rāja-nīti-rītiś caivam eva yad rāja-kulam eva vriyate puraskriyate ca । mṛgayāyāṃ mṛga-tāḍanavan na punar anyena svayam agra-gaṇyena bhūyate । yadi tat kulaṃ parama-vīryākulaṃ bhavati, tadā tu kim uta? tatra cāgrajatayā bhavataḥ sadāpāgryato nāgryāyate । tasmād yady asmad-icchā-pūraṇāya bhavator icchā saṅgacchate, tadā nānyad anumanyatām ।

tad evaṃ saha-prahasite śubhrāṃśu-site kṛṣṇāgraje svayam agrato vraje siṃha-nādam ādadānā dāmodarādayaḥ sāmodaṃ tad-anuplavāḥ plavamānatayā tad-vanāya tad-avasthā eva pratasthire । gās tu sva-sthāna eva sthāpayāmāsuḥ । prasthāya ca rāmam,

sopālambham ivāvadaṃs tam anu tad bāhū ca mitrāṇi yat
tena drāk sa ca serṣyā-cittam iva tāṃ gatvā tu tālāvalim ।
sarvām eva bhujāyugena yugapad vikṣipya saṅghaṭṭayan
vibhraṣṭāni mithaḥ phalāni vidadhe ghṛṣṭāni digdantivat ।। [śārdūlavikrīḍitam]

taj jñātvāsra-parāsabhāś ca paritaḥ sākrandam abhyāyayur
yān dṛṣṭvā paśupāḥ sa-mādhava-balāḥ śaśvadd hasantaḥ sthitāḥ ।
hāsāveśa-vaśāt kṛtānavahitiṃ pratyak padābhyāṃ balaṃ
vajrābhyām iva dhenukas tam anudat tac caiṣa nābudhyata ।। [śārdūlavikrīḍitam]

na jñātavān api yataḥ sa tu taṃ prahāraṃ
tenātiroṣa-bhara-nāsti-viveka-caryaḥ ।
bhūyaḥ parāk-sthiti vinardya vikīrṇa-lattas
tenātha vatsaka ivāraci dhenukākhyaḥ ।। [vasantatilakā]

atha brahmāṇḍam api khaṇḍayituṃ pracaṇḍatā-maṇḍitāc caṇḍa-caṇḍīśa-śūlād apy uddaṇḍa-prahāreṇa bala-bhuja-daṇḍena tāla-maṇḍala-maṇḍaleśvara-śirasi cakrīvac-chakrārir vicakare । tena ca tāla-parāvara-parasparāsu yaḥ khalu nihita āvega-saṃskāraḥ pralaya-jāta-durvāra-prabhañjanākāraḥ, sa tu hindolayaṃs tat tad uparigam ardham ardham agni-yantra-prakṣiptam iva vikṣiptaṃ vidhāya prāyaḥ sarvam evākharva-tāla-kharva-mayaṃ tad vanaṃ nimeṣa-mātreṇa vitroṭayāmāsa । yatra svayaṃ tu bhavantu tṛṇa-rājāḥ khalv ime, tathāpi tṛṇāny eva iti balabhadraś cintayāmāsa ca ।

atha tad-anugatā deva-vispardhinaḥ pare' py asvaratayā gardabhā gardantaḥ pratighāt pratighātam ācarantaḥ sahasā ruddhādhvānaḥ saha yudhvānaḥ paryāgatās tṛṇavan-matāḥ paramānandārāma-rāma-kṛṣṇābhyāṃ hasadbhyāṃ vilasadbhyām evākhava iva dhṛtāsava eva tucchīkṛtya gṛhīta-puccha-caraṇās teṣāṃ tāla-bhakṣaṇa-saukaryārtham ivādhimadhyām adhyavasthita-tṛṇa-kṣmāpaty-upari kṣipram eva parikṣiptāḥ kṣapita-jīvitāḥ kṣiti-nipatitāḥ saha nistala-tāla-phalaiḥ ketava iva rāhubhir dināni kānicit kaṃsa-pakṣīyān abhīṣayanta ।

rāsabhān śamayituḥ kiyad bhavet
pauruṣaṃ tad iti nāvamanyatām ।
yad diviṣṭha-paṭalī tadāpi tau
vādya-gīta-kusumair asevata ।। [svāgatā]

atha hāsa-sahitam upajahāsa ca, sā maghavat-pradhānā dhenukam aghajid-abhiprāyam abhiprayatī । yathā,

aghāsuraḥ kāliya-kadru-janmāpy
asoḍha vīryaṃ yadi nāsmadīyam ।
putrī-pramardin, bata gardabha tvaṃ
kartuṃ kathaṃ dhārṣṭyam iyaj jagantha? ।। [upajāti ]

atha sadyaḥ pitṛ-vana-vilāsa-tāla-vana-vāsa-rāsabha-śava-spṛṣṭāni tāni tālāni na tu taiḥ parāmṛṣṭāni, na ca tadīya-tṛṇāni gāvas tarṇāvitāḥ, kintu tad-visṛṣṭāni tāni kecid itara eva mānavā gāvaś ca vigata-sādhvasādhvatayā ciraṃ sādhv āsvāditavantaḥ ।

tad evaṃ nṛ-jagdhaṃ taṃ sa-gaṇaṃ krodha-dagdha-sūkṣma-deha-paryantam ācarya śrīmān kṛṣṇas tu sāgrajaḥ saha-sakhi-vrajaḥ puraskṛta-dhenur vādita-veṇur vrajan vrajam ājagāma । yathā,
kamala-dala-viśāla-lola-netraḥ
sakhi-jana-gīta-pavitra-citra-kīrtiḥ
saha-balam aviśad vrajaṃ sa-veṇuṃ
kvaṇita-kalaṃ kalayan vrajeśa-sūnuḥ ।। [puṣpitāgrā]

taṃ gorajaś churita-kuntala-baddha-mālya-
sambaddha-piñcham amalekṣaṇa-cāru-hāsam ।
ānandita-veṇum anugeḍita-puṇya-kīrtiṃ
gopyaḥ sa-tṛṣṇa-nayanāḥ paritaḥ samīyuḥ ।। [vasantatilakā]
Compare which is found in this verse' s place in some editions

tad etat paryantam udantaṃ samudantaḥ kathayitvā tatra ca kṛṣṇa-manaś-corīṇāṃ nava-kiśorīṇāṃ tan-mukha-vidhu-darśana-śāta-jāta-bhrū-bhaṅga-taraṅga-saṅgatānurāga-sāgara-garimāṇam anusmṛtya vismṛta-sarvendriya-kṛtyaḥ sa-bāṣpa-kaṇṭhaḥ snigdhakaṇṭhas tasyāṃ sabhāyāṃ muhūrta-dvayaṃ mūrta-bhāvam evāsasāda । śrīmad-vrajarājādayas tu tad-abhiprāya-jānānāḥ sadayatayā tadīya-sāntva-vidhaye sāvadhānā nānā-vidha-vidhānam ācarantaḥ sarva eva cintāturā babhūvuḥ ।

tat-tad-vidhānasya cākiñcit-karatāyām aviratāyāṃ madhukaṇṭha eva tān sphurad-utkaṇṭhaḥ sāntvitān vidhāya bhrātuḥ sarvendriya-kuṇṭhatā-śāntaye tadānīntana-vraja-rājñī-santata-tal-lālana-saṅgānam ātatāna । yathā-

hariṇā halinā saha ripu-dalinā ।
rajanī-mukham anu jananī-lālanam iti kalitaṃ jita-kalinā ।।
nirmañchana-nīrājana-mārjana-vadanālokana-racanam ।
mardana-majjana-saṃvastraṇataḥ paścāt puṇḍraka-sacanam ।।
rasa-caya-yojana-bhojana-pūraṇa-surabhita-nīrāsvadanam ।
aguru-drava-yutir atha tāmbūla-svadanaṃ sukha-saṃvadanam ।।
sukṛti-janaṃ prati śayyā-saṃskṛti-samanujñām anuśayanam ।
priya-sakha-saṅgatim anu sevy-anugatim anu ca mudām aticayanam ।। iti । [ x ]

tad evam atiparicaritam । hari-carita-varṇanaṃ madhura-rāga-nīrandhraṃ karṇa-randhraṃ praviśad eva taṃ mūrcchām ṛcchantam api jāgarayāmāsa, nāma-dheyam iva nidrā-labdha-cid-rāhityam ।

atha svasthāvasthatayā kuṇṭhatā-rahitas tādṛśa-guṇa-mahitaḥ snigdhakaṇṭhaḥ sa-bāṣpa-kaṇṭham uvāca-

so' yaṃ gopāla-bhūpāla tanayas tava nirdayaḥ ।
mugdhaṃ ca mad-vidhaṃ mugdhaṃ karoti svaira-līlayā ।। [anuṣṭubh]

tad evaṃ vṛtte nivṛtte sarvatra ca vraja-jane gṛha-vartmānuvṛtte nityavad eva vraja-mahendra-tanūjas tau sūta-rāja-tanūjau saṅgata eva nināya । nītvā ca tayor ātmanā tṛtīyaḥ san prasaṅgataḥ pracchannatayā papraccha-kathayataṃ, katham etāvān kasmān mūrcchāveśaḥ kleśa iva parāmṛṣṭaḥ? iti ।

ubhau tu sa-gadgadaṃ jagadatuḥ-kiṃ brūvahe, bhavanta iva sarvam anubhavanti iti ।

kṛṣṇaś ca sa-tṛṣṇam uvāca-jānīma eva kevalaṃ na, kintu tadānīṃ svayam api nitarām ācarāmas, tathāpi tad varṇanam ākarṇayitum icchāmaḥ । tathā hi-

svayam api yat puru racitaṃ tad yadi hṛdayaṃ tadā sadā śrāvyam ।
kāvyaṃ nija-sacitaṃ yat tad idaṃ yuvakāṃ parasparaṃ śṛṇuthaḥ ।। [gīti]

tasmāt prathamaṃ tāvat preyasī-gaṇādhikāyā rādhikāyā bimboṣṭhī-goṣṭhī-madhyam adhyāsya vyasyatām eṣā paṭīyasī rasa-paripāṭī ।

ubhau sa-bāṣpatayā parasparaṃ nirūpayantāv ūcatuḥ-

yad antar yasya sarvaṃ tat tasya jānāty abhīpsitaḥ ।
sa eva ced vasaty antas taṃ tu jānīta kaḥ paraḥ ।। [anuṣṭubh]

kṛṣṇaś ca sānandam uvāca-tad adya naktam evānavadyā seyaṃ vidyā nivedyatām iti bāhu-yugaṃ gṛhītvā sakhi-goṣṭhīm anu tāv amū nītvā bahala-kutūhala-veṣṭitena ceṣṭitena yāvad virocana-nimlocanāvasaraṃ vāsaraṃ gamayāmāsa ।

iti śrī-śrī-gopāla-campūm anu
gardabhāsura-mardanaṃ nāma
caturdaśaṃ pūraṇam
।।

atha pañcadaśaṃ pūraṇam

apūrvānurāga-caryā-jāgaryā

atha goloka-yuva-rājaḥ sakhibhiḥ saha rājamānaḥ, sāyaṃ pratyavasāya, mātur ājñām ādāya, valita-prabhāyāṃ gopa-rāja-sabhāyāṃ prati-rajanī-janita-sarvāyata-parvākṛtābhiprāye prahara-prāye gurūn anujñāpya, tad anyān prasthāpya, mahāntaḥ-puraṃ prāpya, prasū-nideśam avāpya, subala-madhu-maṅgalādibhir antaraṅga-saṅgibhiḥ saṅgataḥ sūtāṅga-jātābhyāṃ ca tābhyām anugataḥ prāg-varṇita-gokula-kamala-patra-sthitaṃ parama-sukha-satratayā pramitaṃ śrī-rādhārāma-dhāma jagāma ।

akasmād āgate ca tasmin sasmita-krīḍā-narma-juṣām amūṣāṃ sambhrama-bhrama-vismaya-smaya-trapā-patrapādarādara-harṣa-tarṣādayas te bhāvā yugapad eva samutpannāś citrīyamāṇatāṃ citrāyamāṇatām apy āceruḥ । atra ca,
akasmād āyāntaṃ harim anubhavantī kila hriyā
daśām akṣṇor nānā-drutam apidadhe sā nata-mukhī ।
mudā smerā bhugnā vikasitavatī kuñcitavatī
sa-bāṣpā stabdhābhābhavad iti samaṃ yā na ghaṭate ।। [mandākrāntā]

atha praguṇa-guṇālaṅkṛtā kiṅkarī-tatir vitasti-daghna-rāṅkavās taraṇena tam ativistīrṇaṃ maṇi-kīrṇam alindam āstīrṇaṃ cakre । āstīrṇasya ca tasya pratīcī-pracita-sulalita-tulikāyāṃ prācī-mukhatayā svayaṃ niviśamānaḥ śubhratārāma-cāmarādi-karābhiḥ kiṅkarībhiḥ sevyamānaḥ śrī-rādhāyā bahir api virājamāna-prāṇaḥ pāṇinā tām ādāya sva-rasa-milita-tadīya-rasa-veṇī-samāplavana-jīvanānāṃ śreṇī-kṛtānām eṇīdṛśāṃ gaṇāgra-deśa-gatatayā vāma-deśe niveśayāmāsa ।

dakṣiṇatas tu kevala-tadīya-nava-taruṇimāvatāra-samucita-sevā-prakāra-kāmanārāma-prathama-vayasaḥ subalādi-savayasaḥ । yat-paṅkti-dvayāntima-sīma-madhya-gatau tan-mithunābhimukhatābhiratau tādṛśa-praṇaya-sukumārau sūta-kumārau tasthatuḥ, yayo rāga-tālādi-sāhāyakāḥ sakhāya eva kecana sacante sma ।

yau khalu dvayor api tayoḥ savayasām āvalyor ardha-maṇisara-vallyor ivāgrima-sīma-madhyam adhikṛtya mithaḥ śobhā-vinimaya-śīlatayā nīla-pītatā-viveka-vyatireka-maya-mahā-nāyakāyamānaṃ sarvatra prathita-dṛṣṭi-prasādam api mithaḥ samarpita-netra-tribhāga-rāgaṃ tan-mithunam avalokayantau dvi-tra-kṣaṇaṃ citravad ivāsthiṣātām ।

tataś ca prahasya nava-ghana-śyāmenādi-śyamānatayā sāvadhānatāṃ dadhānāv ānandād ubhāv eva saṃhitāñjali-karau nāndī-karau babhūvatuḥ ।

tatra vastu-nirdeśaḥ-

imau gaurī-śyāmau manasi viparītau bahir api
sphurat tat-tad-vastrāv iti budha-janair niścitam idam ।
sa ko' py accha-premā vilasad-ubhaya-sphūrtikatayā
dadhan mūrti-bhāvaṃ pṛthag apṛthag apy āvirudabhūt ।। [śikhariṇī]

atha namaskriyā,
śrīr āsāṃ na tulāṃ bibharti nitarām ity uddhavaḥ kīrtayan
yāsām aṅghri-rajo nanāma hariṇā yaḥ svena tulyo mataḥ ।
tāsāṃ tat-priyatā-sudhākara-tanuṃ viṣvak cakorāyite-
nānenānugatāṃ samasta-mahitāṃ vandāvahe rādhikām ।। [śārdūlavikrīḍitā]

athāśīḥ,
premā yo' sau rādhikā-kṛṣṇa-yugmaṃ
svānandena plāvayitvā sakhīś ca ।
śaśvad viśvaṃ plāvayan suprasiddhaḥ
so' yaṃ buddhiṃ naḥ samiddhāṃ karotu ।। [śāliṇī]

iti parasparaṃ sa-vailakṣya-smitam īkṣitvā sthitayos tayoḥ snigdhakaṇṭha eva sotkaṇṭham uvāca-

atha śrī-kṛṣṇa-janmādi-mādhuryavad eva śrī-rādhikāyās tat-tan-mādhurī varṇanīyeti nirṇaye' py ativistīrṇatā-saṅkocanāya kiñcid eva sūcayiṣyāmaḥ ।

tatra śrīmadbhāgavate khalv etad udbhāvitam-
tata ārabhya nandasya vrajaḥ sarva-samṛddhimān ।
harer nivāsātma-guṇai ramā-krīḍam abhūn nṛpa ।। 

tac caivaṃ viśadayanti-

janmārabhya harer vraja-sthalam abhūd viśva-rddhi-yuktaṃ punar
lakṣmīṇāṃ ramaṇāspadaṃ ca tad-adhiṣṭhānād viśiṣyājani ।
rādhā yāsu lalāsa pūrṇa-śaśabhṛn-mūrtīva tārāsu sā
kāntiḥ kintv iha citra-bhāva-valitā yā kṛṣṇa-pakṣādhikā ।। [śārdūla]

bṛhad-gautamīye' py eṣā sarvato labdha-viśeṣā prastūyate-

devī kṛṣṇamayī proktā rādhikā para-devatā ।
sarva-lakṣmī-mayī sarva-kāntiḥ sammohinī parā ।।iti ।

alaṃ-lakṣmīṇām etad-ādīnāṃ lakṣmīṇāṃ janma ca śrīmat-parjanyam ārabhya dhanyatayā labhyasya puruṣa-trayasya paramātula-stotrāṇāṃ mātula-gotrāṇāṃ ye khalv āmuṣyāyaṇa-kulatā-nirbandhinaḥ sambandhinas tebhya eveti māgadhānām anusandhānaṃ sa-yatnī-bhūya yajña-patnīs tyaktavatas tasya tathāvyakta-maryādatānyathā na paryāptatām āpadyate ।

tad evaṃ sthiteṣu ca śrī-rādhikāyās tu sarvato' py āḍhya-kulīnāś chrīmad-vṛṣabhānutayā labdha-khyātikān mahā-gopa-payonidher janma sammatam ।

atra copagāyanti-

satyaṃ bahu-suta-ratnā- karatāṃ na prāpa gopa-dugdhābdhiḥ ।
kintv amṛta-dyuti-rādhā- lakṣmī-jananād agāt pūrtim ।। [āryā]

sā khalu śrī-kṛṣṇa-janma-varṣānantara-varṣe sarva-sukha-satre rādhā-nāmni nakṣatre jāteti rādhābhidhīyate ।

janmānantaraṃ tasyāḥ san-mādhurī ceyaṃ kṛtāvalokena lokena kīdṛg iti pṛcchataḥ prati nirūpitā-

navendur mūrtir vā kanaka-kamalaṃ vaktram athavā
cakorau netre vā visarad-amṛtaṃ dṛṣṭir athavā ।
apītthaṃ rādhāyāṃ yadi jita-tulāyāṃ na valate
vikalpaḥ kiṃ tarhi prasajatitarāṃ tat-tad-upamā ।। [śikhariṇī]

āstāṃ tāvad asau vraja-lakṣmīṇāṃ parama-lakṣmīr akhilāś ca tās tathā varṇyante । yathā-

harim anu vindati śaśval lakṣmīr iti yā tu sarvataḥ khyātā ।
tām api kila gopāyituṃ gopī-saṃjñā jayanti tā lakṣmyaḥ ।। [āryā]

kiṃ ca-

kṛṣṇānurūpam apy āsāṃ vayo-vṛddhiḥ samṛddhyate ।
yathā candramasaḥ puṣṭis tathā tasya rucām api ।। [anuṣṭubh]

tatra kaumāra-madhyam adhyāsīnāyāṃ śrī-rādhikāyāṃ tadānītanānāṃ keṣāñcin nārī-janānām utprekṣā yathā-paśya paśya,
aruṇita-laghu-śāṭī-khaṇḍa-kamrādharāṅgī
śravaṇa-galava-randhra-prota-susparśa-sūtrā ।
rajasi nija-sakhībhiḥ krīḍayā lola-netrā
madhuri-purati-bīja-śrī-nibhā bhāti rādhā ।। [mālinī]

tad evam īdṛg-vayasi paryavasite tadādīnāṃ tāsāṃ saundarya-sārasya pracāraḥ sarvata eva prasarpan mātara-pitarādibhir nāpasarpayitum īśāñcakre cintayāmāse ca, na jānīmahe, durjanaḥ kaṃsaḥ kiṃ samprati sampratipatsyate iti ।

atha pratyaham eva pratyekam antaḥ paraspara-militāḥ santaś ca te sarve vicāritavantaḥ, sāmpratam eva pātrasātkartum etāḥ sāmprataṃ । tatrāpy āsāṃ śrīman-nanda-nandanād avaras tu na varatām arhati । avara eva hi sarvaḥ । tathā hi-

kanyā dhanyatamā ramām api jitāṃ kurvanty amūr nandajaḥ
svasmād ūnadaśāṃ ramā-ramaṇam apy āsādayan dṛśyate ।
tasmāt tulyatayā sa eva varatām arhaty amūṣāṃ tadapy
āstāṃ dhāma-suhṛt-priyātma-tanaya-prāṇā hi nas tatkṛte ।। [śārdūla]

atha, yadyapy adhunā yajña-sūtram alabdhavatas tasya na vivāhāvasaraḥ sambhavati, tathāpi sajjana-samājñām ācārya bhāṣā-bandhaś ca sandhātavya iti ।

tad etad vicārya sthitānāṃ teṣāṃ niścayāvadhāraṇa-pūrvakaṃ tan nivāraṇaṃ prati pūrvavad eva vasudeva-mantraṇayā yantrita-vicāra-vargatayāpi gargaḥ sarva-darśitayā tad idaṃ parāmamarśa-

tal-līlā-kramaḥ khalv ayaṃ duratyayatayā mayāsugamas tal-līlā-śakti-prayutānām asmākaṃ ca tatra pratyag-vadācaraṇe' pi nāradavan na pratyavāyas, tathāpi tathā prathanīyam yathā tāsāṃ na pratyavāyaḥ syād, āyatyām iṣṭāpattiḥ syād, akhilāyatyāṃ pūrna-tad-āpattiś ca syāt iti ।

tad evaṃ vimṛśan sa kila vilambam anavalambamānaḥ śrī-vrajam ājagāma । āgamya ca nijam uṭaja-taṭaṃ sa-dhyānam adhyāsīnāṃ paurṇamāsīṃ prati jagāma । gatvā ca sarvam evedaṃ nivedya punar nivedayāmāsa, mayedaṃ tāvat kartavyam, bhavatyā tu tāsāṃ yathānyatra patyādi-vyavahāraḥ satyāya na kalpate, kintu loka-pratyāyana-mātrāya tathā vyavahartavyam iti ।

tad evaṃ tāṃ sambhāṣya śrīmad-vrajarāja-sambhāṣaṇaṃ nirvāhya, bāhyāvaraṇa-vāsinām āvāseṣu babhrāma । te ca tam āgatam akasmān niśāmya śāmyac-cintā-tamasaḥ sva-sva-manoratha-labdhaye lubdha-manasaḥ praṇāmādibhiḥ paripūjya kuśalam anuyujya pracchannatayā tam evārthaṃ papracchuḥ, idaṃ tāvac chaṅkitaṃ; tatra kiṃ kartavyam? iti ।

sa tūvāca-vayam idaṃ sarvam apūrvaṃ pūrvam api jānīmahe । idaṃ ca bhavadbhiḥ sambaddhyam adhyavasitam, kintv ekā śaṅkā śaṅkur iva maṅkṣu hṛdi parivartate । yadā bhavad-aṅga-jātāṅganānāṃ vraja-rājāṅgaja-vara-kumāreṇa saha saṅgamaḥ syāt, tadā nātivilamabataḥ sarvasyāpi vrajasya tadīya-cira-vipralambha-lambhanaṃ bhavitā, kim utāmūṣām? kiṃ ca, prauḍhatām ūḍhavatīnāṃ tu sahaja-tad-anurāga-svābhāvyenādarśane' py udbhavat-tat-sphūrtīnāṃ na ko' pi tasmād vinivartanaṃ kartuṃ samarthaḥ syād ity api kadarthanāntaraṃ bhaviṣyati । tasmān nanda-kulāvataṃsāt kaṃsāc ca vañcayituṃ cañcalam evānyebhyaḥ sampradātavyā navyāḥ kanyakāḥ ।

tad evam ādiśya prasthite yadu-purohite tat-kṛtopadeśopajātādaro nija-nija-kanyā-gopana-paro gopa-nikaro' pi tāsāṃ sampradānāya sampradānam anveṣṭuṃ suṣṭhu cintām avāpa, kintu santatam asya sā lālasā tu nālasā jātā ।

tad evam etāsāṃ sva-tanayena pariṇayanaṃ prati vrajapati-jampatī ca pūrvam atīva tīvra-spṛhā-gṛhīta-cittāv āstām । viśeṣatas tu rādhāyā mādhurya-viśeṣāvadhāraṇataḥ । kintu gargeṇa tadvad eva nirastāv ity astamita-prayatnāv abhūtām ।

anutāpas tu tayor nāpajagāma, tad-bhrātṛ-paryāyāś ca tad ekānugati-maryādayā paryākulās tāsāṃ kanyānām sva-putrāya nyāsam anyāyaṃ manyamānās tataḥ parāṅ-mukhā babhūvuḥ । kiṃ bahunā? sarva eva kevala-snehatas tatra kṛṣṇa-varatāyām eva jātehatāṃ saṃhitavantaḥ samadṛśyanta । yataḥ-

yogyena yogyasya tu nitya-saṅgamaḥ
kasmai na roceta bhṛśaṃ sa-cetase ।
ratnena hemnaḥ śaradā saro' mbhasaḥ
sitākhya-pakṣeṇa yathā sudhā-ruceḥ ।। [upajāti ]

varatā-sambhāvanā-viṣayāṇāṃ pitṛ-vargaś ca tādṛg apy anargala-karṇe-japa-labdha-saṃsarga-garga-vacana-sargata eva bhinna-cittatām āpa । putrān apy atikramya tatra sthitānāṃ kṛṣṇa eva hi sukhasatrāyate ।

tad evaṃ jñāta-rahasyo' pi nirṇīta-nīti-praṇītaye rahasi vraja-rājam upavrajya sa ca tat-pitṛ-vargaḥ pratisvam eva tam artham arthayāmāsa, āmuṣyakulikā kalitā dhanyāḥ khalu tāḥ kanyāḥ kṛṣṇanyāsata eva sa-nyāyatām arhanti । sa yadi bhavadbhiḥ svayam aṅgīkriyate, tadā bhaṅgībhiḥ prasaṅgam aṅgīkriyatām asmābhir iti ।

vrajarājas tu tad ākarṇyam ākarṇya sa-niśvāsam idaṃ vivarṇatayā varṇitavān, asmābhiḥ sva-putrāya sarvathā na te sambandhāḥ sandhātavyāḥ, kintu yūyam apīdaṃ vidāṃkurute । yat khalu yuṣmākam apatyāni yuṣmākam ivāsmākaṃ sneha-sātatya-vahāni samudvāhayitavyāni ca, tasmād asmābhir eva tatra tatra satrā-kurvadbhiḥ prayatanīyam ।

tad evaṃ sthagita-samullāse nikhile ca vrajāvāse vrajapaty-anumaty-anusāratas tāsāṃ pitaras tad-vitaram ācarituṃ ruciṃ vināpi bahir udyamam ācaritavantaḥ । tat kumāryas tv atibālya-caryā-paryākulatayā na kiñcid api cid-amatratāṃ ninyire ।

atha yā kācid vṛndāvana-gahvarataḥ sākṣāt kila yogamāyāyā vyājatas tāpasyās tatra cāhvayataḥ paurṇamāsyāḥ samabhyarṇaṃ ahar-divaṃ prāyaḥ kimapi mantrāyituṃ āgantrī dṛśyate; yā ca mānuṣy api devīyamāneti vā devy api mānuṣīyamāṇeti vā lakṣayituṃ na śakyate kintu sad-ānukūlatayā tad-vana-pālitāsiṣā-dhayiṣita-kṛṣṇa-līlatā rādhādiṣu ca parama-sneha-latā yasyām anumīyate, sā vṛndāriketi nijākhyāṃ prakhyāpayanty api jana-vṛndena lāghavād vṛndeti svenaiva nāmnā samāmnāyate । sā ca samprati sarva-śocyatā-maya-tad-vārtā-śravaṇād atīvārtā tad-abhyāsam evābhyajagāma ।

abhyāgatām atha tāṃ japārtham āsīnāpi, paurṇamāsī tūrṇam upavrajya namaskurvatīṃ pariṣvajya śubhāśiṣā ca saṃyujya svacchamanāḥ papracchuḥ, kathyatāṃ katham asamayam idaṃ tava samāgamanam? iti ।

vṛndāha-bhagavati, param āpadāṃ padam ekam utpannam asti, kathaṃ tava niścintatā dṛśyate?

paurṇamāsī uvāca-kiṃ tāvac cintā-kāraṇaṃ tat-padam?

vṛndāha-hanta, yāḥ khalu nityatayā kṛṣṇasya preyasya iti śrūyante, tāsām apy anya-sambandhaḥ sanirbandha iva dṛśyate ।
paurṇamāsī uvāca-katham ivāyaṃ parāmṛśyate?

vṛndāha-tasyānubandhaś cakṣuṣā spṛśyate ।

paurṇamāsī uvāca-na bhaviṣyati tāsām anyenānyena saṃyoga-sambandhaḥ, yato mayā hi māyayā parā nirmāya nirmāsyate tatra pratibandhaḥ ।

vṛndāha-atha tathāpi lokataḥ kalaṅkaḥ śaṅkanīyaḥ ।

paurṇamāsī uvāca-na syād api tasyāpi sthitiḥ, yato munayaḥ punar idaṃ gāsyanti-

nāsūyan khalu kṛṣṇāya
mohitās tasya māyayā ।
manyamānāḥ sva-pārśva-sthān
svān svān dārān vrajaukasaḥ ।। iti ।

ataeva putrotpatty-abhāvāt pāyayantyaḥ śiśūn payaḥ ity atra śiśūn ity eva payaḥ ity eva ca vakṣyanti, na tu sutān stanam iti । etad apekṣayaiva kvacit putratva-vyapadeśaś ca śrī-kṛṣṇa-parihāsa-nirdeśaś ca saṅgaṃsyate ।

vṛndāha-yady evaṃ tarhy anyena tāsāṃ pāṇipīḍanaṃ punar atīva pīḍanam । yatra prāyaścittāntaram api na cintayanti tantra-vidaḥ, tat kathaṃ sāmprataṃ sva-vratam upekṣase?

paurṇamāsī sasmitam uvāca-bhāviny, etad api na bhāvi, tvayā tu ramyānanatayā gamyatām ।

vṛndā sānandaṃ padāravindayoḥ patantī sānumodaṃ ruroda । sā tu tāṃ niravahittham utthāpya sāntvayitvā gahanāya prasthāpayāmāsa ।

atha vṛndāpi tathā viśvasatī niśvasatī ca vitrāsa-rahitā dvitrāho-rātrān gamayāmāsa । dināntare tu tāsām udvāha-nirvāham ākarṇya vivarṇa-vadanā paurṇamāsy-abhyarṇaṃ punar api tūrṇam upasthānā mṛtaka-pratīkā tasthau ।

paurṇamāsī uvāca-kim iva vṛttaṃ vṛttam yasmād bhavaty udvṛtta-cittā dṛśyate?

vṛndāha-mama mukhataḥ kācid apy uktir na vyaktībhavati, kim iva vaktavyam?

paurṇamāsī uvāca-paṅkajākṣi, na kācid api śaṅkā manasi śaṅkanīyā ।

vṛndā sa-rūkṣa-hāsam āha-bhagavati, katham iva?

paurṇamāsī uvāca-yad adyāpy asiddha-nirvāha eva tāsāṃ vivāhaḥ ।

vṛndāha-vicakṣaṇe, tam etaṃ cākṣuṣam eva vidhāya sarve' py ācakṣate ।

paurṇamāsī uvāca-samprati tā bālikāḥ kutra?

vṛndāha-tad idam api śrutam, yad atibālakatayāvagatāḥ pitṛ-geha eva tā nidhāya te gatā iti ।

paurṇamāsī sa-praṇaya-roṣam uvāca-atha kathaṃ mat-kathanaṃ na pratyeṣi yat kiṃvadantīm eva muhur vadantī vartase?

vṛndā sānandam uvāca-bhagavati, tad etad ṛtam anṛtam eva bhavatu, kintu mayā nāyaṃ sandhir anusandhīyate ।

paurṇamāsī sahāsam uvāca-na lokenātathyaṃ kathyate, na ca grathyate sma tāsām udvāha-bandhah ।

vṛndāha-nedaṃ ca budhye ।

paurṇamāsī uvāca-yuktam evedam, yataḥ-

tvayy api līlā-śaktyām, avasara-nāmnī bhaved vibhoḥ śaktiḥ ।
tvām api yā bhramayantī, tasmiṃs tasmin pravartayati ।। [udgīti]

vṛndā sa-kāku prāha-tarhi svayam evedaṃ rahasyaṃ prakāśyatām?

paurṇamāsī kṣaṇaṃ hasitvā nīcair uvāca-yugapad eva, devi, sarveṣu tādṛg-duḥsvapna eva kevalaṃ jāgara-kalpatayā mayā kalpitaḥ ।

vṛndā viśvasya niśvasya ca punar uvāca-tathāpi tāsāṃ tathā khyātir api na yuktā ।

paurṇamāsī uvāca-sāpi na bhaviṣyati, yato munaya eva punaḥ punar idaṃ gāsyanti, tatra tapanyāṃ tāḥ pṛcchatīḥ prati durvāsāḥ, sa vo hi svāmī [Gtu ] iti; rāsaprasaṅge ca bhagavān bādarāyaṇiḥ, kṛṣṇavadhvaḥ iti; uddhava-sandeśe svayaṃ śrī-kṛṣṇa eva ca, ballavyo me madātmikāḥ [ । tad idaṃ gacchoddhava vrajaṃ saumya pitror naḥ prītim āvaha iti vallabhābhimānitām ātmani vyajya śrī-kṛṣṇasya vacanaṃ brāhmaṇādīnāṃ mama brāhmaṇīty ādivat । tathā, mām eva dayitaṃ preṣṭham ātmānaṃ manasā gatāḥ [ ।] iti pracuraṃ pracuratārdha-padyena ca tābhir api bahir-dṛṣṭyā paraṃ tatra kvacid upapatitvaṃ pratīyate, śaśvad antar-dṛṣṭyā tu patitvam evānubhūyata iti sūcyate, yathā ca, api bata madhu-puryāṃ ārya-putro' dhunāste? iti ।

athāgame ca mantra-draṣṭāro gopī-padānantaraṃ janety asyānte vallabheti । tad idaṃ tridhā niruktam apy āgamasya rahasya-rītitayā kramāt pūrva-pūrva-pakṣasya tūttara-pakṣatvaṃ vyañjitam । yathā gautamīya-tantre,

gopīti prakṛtiṃ vidyāj janas tattva-samūhakaḥ ।
anayor āśrayo vyāptyā kāraṇatvena ceśvaraḥ ।
sāndrānandaṃ paraṃ jyotir vallabhatvena kathyate ।।
athavā gopī prakṛtir janas tad-aṃśa-maṇḍalam ।
anayor vallabhaḥ proktaḥ svāmī kṛṣṇākhya īśvaraḥ ।।
kārya-kāraṇayor īśaḥ śrutibhis tena gīyate ।।
aneka-janma-siddhānāṃ gopīnāṃ patir eva vā ।
nanda-nandana ity uktas trailokyānanda-vardhanaḥ ।।iti ।

atra prathamā prakṛtiḥ pradhānam, dvitīyā svarūpa-śaktiḥ । tattvāni mahad-ādīni aṃśāḥ,
jñāna-śakti-balaiśvarya-vīrya-tejāṃsy aśeṣataḥ ।
bhagavac-chabda-vācyāni vinā heyair guṇādibhiḥ ।।

iti viṣṇu-purāṇoktāḥ [ViP ] । aneka-janma-siddhānāṃ iti, bahūni me vyatītāni janmāni tava cārjuna [Gītā ] iti śrī-bhagavad-gītā-vadanāditvam eva bodhayati, patir eva iti kadācid upapatitva-vyavahāras tu māyika evety arthaḥ । vā-śabdas tv asyaivottara-pakṣatā-bodhanāya ।

ataevāprakaṭa-līlāyāṃ prakaṭam eva brahma-saṃhitā tathānusaṃhitavatī yatra brahmā prāha-

ānanda-cin-maya-rasa-pratibhāvitābhis
tābhir ya eva nija-rūpatayā kalābhiḥ ।
goloka eva nivasaty akhilātma-bhūto
govindam ādi-puruṣaṃ tam ahaṃ bhajāmi ।। ।

atra kalātvān nija-rūpatve svataḥ-siddhe' pi nija-rūpatayeti punar upādānam, na tu prakaṭa-līlā-madhyavat parakīyābhāsatayopalakṣitābhis tābhir ity artha-jñāpanārtham ।

tathā ca tatraiva śriyaḥ kāntāḥ kāntaḥ parama-puruṣaḥ ity atra yuktiṃ ca darśitavān । śrī-parama-puruṣayor aupapatyaṃ nāstīti । kāśī-khaṇḍe ca dharma-rājaḥ, gopī-pate yadu-pate vasudeva-sūno iti । saṅgīta-śāstre ca, gopī-patir ananto' pi vaṃśa-dhvani-vaśaṃ gataḥ iti । bhaviṣyat-kāvyeṣu śrī-gīta-govinde patyur manaḥ kīlitam iti ।

etad abhiprāyeṇaiva lakṣya-bhedenoktam-

tvām aprāpya mayi svayaṃ-vara-parāṃ kṣīroda-tīrodare
śaṅke sundari kāla-kūṭam apiban mūḍho mṛḍānīpatiḥ ।
itthaṃ pūrva-kathābhir anya-manaso vikṣipya vakṣo' ñcalaṃ
rādhāyāḥ stana-korakopari milan-netro hariḥ pātu vaḥ ।।iti ।

anyatra ca, gopī-bhartuḥ pada-kamalayor dāsa-dāsānudāsaḥ iti । bhagavac-chaṅkarācārya-kṛte yamunā-stotre ca, vidhehi tasya rādhikā-dhavāṅghri-paṅkaje ratim iti ।

lalita-mādhave śrī-rādhikādīnāṃ tathā-varṇanaṃ tu sphuṭam eva nirvarṇitam । ujjvala-nīlamaṇau sākṣāt-kathanayā kumārikāṇāṃ sākṣād anya-sambandhābhāva-prathanayā ca parāsām api yad eva samṛddhimad-ākhya-sambhoge lalita-mādhavānusāreṇa sphuṭam aṅgīkṛtam asti ।

bhāvārtha-dīpikāyāṃ ca, ṛṣabhasya jaguḥ kṛtyāni ity atra ṛṣabhasya patyuḥ iti kṛṣṇavadhvaḥ iti svayam uktam idam eva patitvaṃ śrī-parīkṣit-praśnottare paty-antarābhyupagama-vādenaiva hi bahir-aṅgānām bodhāya paramātmatayā śrī-bādarāyaṇinā bodhitam gopīnāṃ tat-patīnāṃ ca sarveṣām api ca dehinām । yo' ntaś carati so' dhyakṣaḥ eṣa krīḍana-deha-bhāk ।। ity atrānataraṅgān prati tv ayam arthaḥ gopīnāṃ kāścid vyūḍhāḥ kāścid avyūḍhā iti dvidhātra loka-mātra-prasiddhānāṃ vastutas tu nitya-siddhānāṃ sarvataḥ śreyasīnāṃ tat-preyasīnām anyāsām api nānā-bhāva-samṛddhānāṃ kumārītaruṇī-vṛddhānāṃ, tathā yathā-sambhavaṃ tāsāṃ patīnāṃ tad-upalakṣitatayā kumāra-tatīnāṃ, kiṃ bahunā? sarveṣām api tad-eka-jīvānāṃ vraja-jīvānāṃ yāni tat-tad-upacitatācita-tadīya-krīḍā-sādhana-dehāni, tad-āsaktaḥ sann antaḥ-śabdābhihite mahite jagan-netrād antar-hite sadābhave sva-vaibhave yaś carati krīḍati । sa eṣa evādhyakṣaḥ kadācij jagat-pratyakṣaḥ san krīḍati । tasmān nija-preyasībhiḥ samam anādita eva mithunateti kathanād aupapatyam asya nopapatty-arham, kintu parama-vyomādhipa-lakṣmī-nārāyaṇavad dāmpatyam eva tad-arhaṃ bhavatīti ।

tad idaṃ, jayati jananivāsaḥ ity ādau vraja-pura-vanitānāṃ vardhayan kāma-devam iti pura-vanitābhiḥ saha tāsāṃ saha-pāṭhād draṣṭavyam । śrīmān uddhavas tu, etāḥ paraṃ tanu-bhṛto bhuvi gopa-vadhvaḥ ity ādāv āsām anugatiṃ mumukṣu-mukta-mad-vidha-bhaktā api vāñchanti ity uktvā kṛṣṇe paramātmani vṛndāvana-carya imāḥ kva, tad-īdṛśa-bhāva-vyabhicāra-dṛṣṭās tv anye kveti vadan kṛṣṇe paramātmani hy eṣa rūḍha-bhāva iti pratyakṣato darśayann āsu māhātmya-viśeṣaṃ darśayati, nāyaṃ śriyo' ṅge ity ādau śrī-prabhṛtibhyaḥ punar api viśeṣayati ca ।'

atha sānandāpi vṛndā punaḥ papraccha-katham īdṛśī prakriyā nātipriyā, nānyathā kriyate sma bhavatyā? bhavatyāḥ khalu nāśakyaṃ tarkyate ।

paurṇamāsī uvāca-rasa-viśeṣa-sampādayitrī līlāvaśyakatāvasara-vaicitrīyaṃ sītāyā rāvaṇa-gṛha-gativan nāsmābhir apy anyathā kartuṃ śakyate । rasa-viśeṣaś caivam eva saṅgacchate । bhrama-janitatvād aślīlatā-viśliṣṭe para-sambandhasyābhāsa-mātre dṛṣṭe sati tāsāṃ para-nivāraṇa-kuṇṭhitānām utkaṇṭhā-vardhanataḥ sphurad-akharva-sukha-gatyāṃ sarvāyatyāṃ viśrānta-bhrama-nitānta-sthiratā-nirata-kānta-prāptitas tasyātīva dīptatā-prāptir iti । tathā ca bhaviṣyat-kāvyeṣu śrīmad-ujjvala-nīlamaṇau pramāṇī-kṛtaṃ prācāṃ matam । tatra mūlaṃ yathā-

laghutvam atra yat proktaṃ tat tu prākṛtanāyake ।
na kṛṣṇe rasaniryāsasvādārtham avatāriṇi ।। iti ।

pramāṇaṃ yathā,
neṣṭā yad aṅgini rase kavibhir paroḍhā
tad gokulāmbujadṛśāṃ kulam antarena ।
āśāṃsayā rasavidher avatāritānāṃ
kaṃsāriṇā rasikamaṇḍalaśekhareṇa ।। iti ।

atra rasotkarṣasya tarṣata eva kaṃsāriṇāvatāritānām iti tāsāṃ nityaṃ tan-nija-preyasītayā vihāras, tad-avatāra-samaya eva tu rasa-maya-mahotkarṣāya māyayā paroḍha-vyavahāra ity ato na doṣaḥ, pratyuta parama-guṇa eveti bhāvaḥ । iha cāvatāritānām iti devī-caratāṃ sādhāraṇa-lakṣmī-caratāṃ ca na pracārayati, nāyaṃ śriyo' ṅga u nitānta-rateḥ prasādaḥ svar-yoṣitāṃ nalina-gandha-rucāṃ kuto' nyāḥ? ity anena virodhāt । tenaivānyatamatānyathā-kāritayā tadīya-parama-lakṣmītvam eva tāsāṃ lakṣyata iti ।

tad evaṃ ca nirūpya punar apy āha sma-tādṛśaṃ parama-rahasyam ākāśāya ca na prakāśanīyam । kintu-

rādhādīnāṃ kevalānāṃ kevalo nanda-nandanaḥ ।
varaḥ syāt kevalaṃ tasmāt ke balāt kuryur anyathā? ।। [anuṣṭubh]

yataḥ,
vraja-lakṣmī-janatāyā harir iha ramaṇaḥ paraṃ na paraḥ ।
katham atha cakora-jāter vṛttiś candrād bhaved anyaḥ? ।। [upagīti]

atha vṛndā tu, bhavatu yāthākathācaṃ । yad idam ācitam, tad ācitam eva । kintv āyatyāṃ sarva-sukha-samutthāpanaṃ bhavad-abhyutthānam eva gaty-antarāya bhavitā iti prārthya namaskṛtya ca calitā ।

paurṇamāsī tu prāha-

avacam avocam uvāca ca, vacmi hi vaktāsmi vakṣyāmi ।
ucyāsam idaṃ vacyāṃ vacāni no ced avakṣyaṃ na ।। [anuṣṭubh]

tad evaṃ tāsāṃ khelā-mātra-vilāsinīnāṃ sva-vāsinīnāṃ mātara-pitarādibhir antaḥ-puryām asūryampaśyatayā dhūtākarṇana-kṛṣṇa-varṇanatayā ca paritaḥ parītaṃ vāritānām api dīpyamāna-kaiśora-sāmīpya-samiddhaḥ sva-bhāva-siddhaḥ kṛṣṇa-bhāvaḥ svayam udbhūtavān vāridā-gamana-samayaṃ samayā kāsāñcid vallī-jātīnāṃ pallava iva । yataḥ-
hṛdayam anaṅgas tāsām aviśad vayasaḥ kramād eva ।
śyāmāṅgaḥ sa tu sāṅgaṃ viveśa sahasā tataḥ pūrvam ।। [anuṣṭubh]

dṛṣṭāntayanti cedam-

āsīd āsu hareḥ sphūrtir darśana-śravaṇe vinā ।
yathāntaḥpura-ruddhāsu kanyāsu madanodgamaḥ ।। [anuṣṭubh]

ataevoktam-

navya-yauvanataḥ pūrvaṃ kṛṣṇe tāsāṃ tu yā ratiḥ ।
tasyāṃ nātiśayoktiḥ sā sva-bhāvoktis tu manyatām ।। [anuṣṭubh]

tadā ca, yadā prasaṅga-saṅgatyā kṛṣṇeti varṇa-dvayaṃ karṇābhyarṇam āpadyate, vaṃśī-vādyaṃ vā, tadā tam eva paśyantya iva hṛṣyantyaḥ punar apy apaśyantyas tāpam āpnuvanti sma, kintu kañcit prati na kiñcit prakāśayām āsuḥ । cetasi tu bhāvayām babhūvuḥ, yathā-

yaḥ kṛṣṇa-nāmākṣara-mādhurī-jharair
āsvādyate veṇu-kalī-rasair api ।
sa eva ekāmbuda-rocir eṣa me
kaḥ svāntam uccaiḥ kurute puru-vyathām? ।। [upajāti ]

tatra ca śrī-rādhāyā bhāvanā, yathā-

yāte kṛṣṇeti śabde śruti-patham amṛtād apy atisvāda-yukte,
vaṃśī-vādye ca śaśvan manasi sapadi yaḥ sphūrtim āpnoti so' yam ।
ājanmābhyāsa-hīno' py atisuparicita-prāya eveti bhāti
prāpti-vyāvṛttitas tu prasabham acirato neṣyati prāṇavargam ।। [sragdharā]

punaś ca samprati svayam eva parasparam ivāha-rādhe, kim udagraṃ vyagracittāsi? rādhike, tad etan nāvadadhāsi ced avadhānaṃ vidhehi ।

śravyāṇāṃ svāda-sāraṃ śrutir anumanute yat tu yad vā sudhābdher
manthāl labdhaṃ, rasajñā sukha-hṛdija-sukhaṃ citta-vṛttir yad eva ।
kiṃ tat kṛṣṇeti varṇa-dvayam ayam athavā kṛṣṇa-varṇa-dyutīnām
ājīvyaḥ ko' pi śaśvat sphurati nava-yuvety ūhayā mohitāsmi ।। [sragdharā]

evaṃ śrī-kṛṣṇasya ca tadīya-pracariṣṇu-tat-tad-guṇa-bhaviṣṇu-tṛṣṇasya bhāva-ramyatā gamyatām-

nāmni śrotraṃ sadana-saraṇau netram āmoda-pūre
ghrāṇaṃ pṛṣṭhe vapur api guṇe sūktam āsāṃ madīyam ।
māṃ projjhyāsīd drutam iti hariḥ svīya-doṣaṃ vicārāt
pratyākhyāya sphuṭam anusaraṃ tatra citrāyate sma ।। [mandākrāntā]

rādhāṛkṣe kvacana gaṇake nāntikād varṇyamāne
dṛṣṭvā rādhāṃ ghaṭayati jane sañjanaṃ svasya dūrāt ।
rādhā-gehān mṛdula-pavane vāti nāsmāri tat tat
kṛṣṇenāsmin punar alam asau sasmare saiva rādhā ।। [mandākrāntā]

tad evam apūrva-kṛṣṇa-darśana-parvaṇy ajāta-pūrve yadā tu kāliya-dandaśūka-sandalanam āsīt tadā vidhvasta-nirodhā rādhādayo' pi vrajavāsi-sādhāraṇatayā tatra gacchanti sma । etad artham eva kāliya-damanārthe tāvān vilambārambha-sambhāras tena lambhitaḥ ।

tad evaṃ tatra gatavatīnām api bālyām okataḥ śokataś ca na lokatas tāsāṃ bhāvaḥ svasya viśeṣaṃ bhāvayāmāsa, kintu premātiśaya-mātram । tathā hi-

yadā dūre nṛtyaṃ phaṇi-śirasi cakre muraripus
tadā tābhiḥ sākṣād araci sa itīdaṃ nahi mṛṣā ।
tathāpy āsāṃ bālyād bahujana-samājād api śucā-
vṛter bhāvo naiva sva-rasa-mayatām aṇv api yayau ।। [śikhariṇī]

yadā kālīyasya hrada-valayataḥ so' yam uditas
tadā rādhā-mukhyāḥ prathama-kalanād eva patitāḥ ।
bahir-jñānaṃ nāsīd yadapi tadapi sphūrti-valitā
na mūrcchāṃ nāmūrcchāṃ yayur ahaha rātrindivam anu ।। [śikhariṇī]

yadyapi kṛṣṇas tāsāṃ kalanād antar-vikāramāsannaḥ ।
tadapi ca samayāntarajāṃ cakāra gambhīratāṃ śaraṇam ।। [āryā]

tataś ca, prabhāte tāḥ śakaṭa-samārohitatayā vrajam ānītāḥ katham api svasthatāṃ yātāḥ, yathā-

muhur bandhu-stome tad-upacaraṇād utthita-matau
jana-dvārā tāsāṃ harir api vimūrcchāṃ kalitavān ।
atha vyagrībhūyāmṛtam iva muralyā mṛdu-kalaṃ
jagau tāś ca prāpur bahir-avahitiṃ satvaratayā ।। [śikhariṇī]

kintu tasya vaṃśī-śaṃsana-mādhuryam eva tāsv abhiṣajyad avabudhya tad-avadhi tāsāṃ pratibandhāya bandhavas tenātinirbandhaṃ yayur iti kadācic cirato darśanam api tasya tāsu paryavasyati sma ।

atha śrī-kṛṣṇasya ṣaṣṭhe varṣe gate tāsāṃ ca tataḥ kiñcid ūnatayā mate samārabdha-prapañcād bhāvād akṣīṇānāṃ nava-kaiśora-lakṣmīṇāṃ mud-añcanaṃ tasya ca tāsāṃ ca tathā jātaṃ yathā parasparaṃ spardhayeva sañcayam añcad āsīt ।

tatra tasya śrī-kṛṣṇasya, yathā-

vaktraṃ pūrṇa-kapola-kānti-valitaṃ keśā bhṛśa-śyāmalā
netre lola-viśāla-pāṭala-taṭe vakṣaḥ sphūrad-vistṛti ।
bāhu-dvandvam akharva-puṣṭa-ghaṭanaṃ madhyaḥ kṛśas tat-paraḥ
sphītas tadvad urū pṛthū bhavitum udyātau sma tasmin hareḥ ।। [śārdūla]

tatra ca kasyacin marmajña-janasya narma-vacanam-

tanau śyāmā lakṣmīr abhajad ayam antar-hṛdi punaḥ
sadā gaurīr itthaṃ kapaṭam abhipaśyan muraripoḥ ।
sphuran-netra-dvandvaṃ bhajad aruṇatām īṣad abhito
muhuḥ karṇābhyarṇaṃ vrajati kila kiñcit kathayitum ।। [śikhariṇī]

atha tāsāṃ, yathā-

kaṭākṣe kṛṣṇābhā sphuṭam adharayo rāga-garimā
kapola-dvandvāntaḥ śucir urasi cārūnnati-ruciḥ ।
amī ceto-dharmā bahir ahaha yady evam uditā
bhavet kiṃvā tarhi vraja-mṛgadṛśāṃ gopana-padam ।। [śikhariṇī]

tatra śrī-rādhāṃ prati kasyāścid uktiḥ-

bhadrā padmā dhaniṣṭhā śivi-paśupa-sutā pālikā śyāmalā sā
candrāvaly apy abhīkṣṇaṃ vayasi nija-nija-śrī-samutkarṣi dṛṣṭā ।
śrī-rādhe tvaṃ punaḥ svaṃ jita-kanaka-guṇaṃ dyotam udyotayantī
tad divyaṃ śyāmadhāma prathayasi paritaḥ kena vā tan na vedmi ।। śārdūla]

tatrānyasyā vacanam-

vilasati kṛṣṇa-navābdaḥ sphuṭam adhi hṛdayaṃ praviśya rādhāyāḥ ।
na bhavati tad yadi katham iva pulakaiḥ saha locane sravataḥ ।। [āryā] iti ।

tat-prabhṛti tāsāṃ bhāvanā ceyam-

tad eva yamunāraṇyaṃ ta eva ca tamālakāḥ ।
tad eva cittam asmākaṃ sāmprataṃ kim ivānyathā? ।। [anuṣṭubh]

tataś ca-
śārada-prathama-śubhra-pañcamī
bhāvi-rātri-nikarābja-saprabham ।
subhruvāṃ mukham uroja-yugmam apy
āyata pratidinaṃ mahodayam ।। [rathoddhatā]

yadā rādhā tāsu prathama-vayasākīrṇa-kiraṇā
tadā tāḥ sarvāś ca pratihata-samajñāḥ samabhavan ।
paraṃ nānā-puṣpāvaliṣu latikāsu prathamataḥ
praphullantī khyātiṃ sadasi suravallī valayate ।। [śikhariṇī]

tatra ceyaṃ kiṃvadantī vadantī-babhūva-

indur mandati khañjarīṭa-taruṇaḥ khañjann ivālokyate
dūnaṃ bhāti tila-prasūnam aruṇād bimbaṃ guṇāl lambate ।
svarṇa-śrī-jayi-varṇa-jāla-vilasad-vallī na līnāyate
rādhāyā madhurimṇi yad vidhuratām āpnoti tan-mādhurī ।। [śārdūla]

tad evaṃ labdha-dara-sphore kaiśore tāsāṃ sa eva kṛṣṇa-premā tṛṣṇā-viśeṣam āsāditavān । vratati-tatīnāṃ kṛta-vratatitve labdha-sattve svāśrayaṃ pratyabhimukha-prasāras tad-valayana-lālasam iva । tatra tāsāṃ bhāvanā, yathā-

janmany etad aho kim atra bhavitā yat tasya vakṣaḥ-sthalaṃ
vistīrṇātula-nīla-ratna-masṛṇaṃ spṛśyeta mad-vakṣasā ।
tāmbūlaṃ bata carvitaṃ ca mukhataḥ kṛṣyeta kiṃ man-mukhe-
naivaṃ keyam aho mamādya vimatir dharma-dhrug abhyāgatā ।। [śārdūla]
atha premāpi parama-varimāṇamāsasāda, yathā-

pūrvaṃ yat parito harer anubhavāt kaiśoram atyudgataṃ
tat tāsu sphuritaṃ tam eva vidadhal līlābhir uccaiḥ sthitam ।
apy ākarṇanadarśanādirahitās tā devatāviṣṭavac
ceṣṭante sma yataḥ śaśāka nahi yad boddhuṃ janaś cāṇv api ।। [śārdūla]
tatra tu-

śūnyaṃ paśyati bāṣpa-pūram aniśaṃ momucyate kampate
svidyaty udgata-kaṇṭakatvam ayate stambhaṃ punaḥ prārcchati ।
glāniṃ gacchati vācitāpi vacanaṃ nābhāṣate seti tāṃ
paśyantī suhṛdāṃ tatir muhur aho rādhām aśocan muhuḥ ।। [śārdūla]

tasyā bhāvanā ceyam-

rūpeṇāmṛta-sindhuḥ kīrtibhir amṛta-dyutir yad api ।
tad api harir mama hṛdayaṃ vidahati hā dhig vidhir vāmaḥ ।। [upagīti]

tasya ca pūrvaṃ hṛdayam aliptaṃ
bhāvaḥ kaḥ punar alipta me sahasā? ।
smarad api yasya tu viṣayān
svayam atha cittaṃ svato' pi jihreti ।। [udgīti]

punaś ca kāliya-damanam anv anubhūtaṃ tāsāṃ bhāvaṃ vibhāvayann āha-

pitā me sādhūnāṃ kula-tilakatā-viśruta-gatis
tathā mātā sādhvī-samudaya-vivekāgrima-lipiḥ ।
kathaṃ rādhādīnāṃ para-mṛgadṛśāṃ bhāvam abhito
bhajaty antaḥ kiṃvā mama mṛdulatā māṃ klamayati ।। [śikhariṇī]

kiṃ ca-

hanta jñānaṃ mama vilulitaṃ kvāpi na syāt parantu
premārdraṃ tad bhavati sutarāṃ tāsu tu preyasīṣu ।
yasmāt tāsu sphurati na dhiyā premamayyā parā tvaṃ
nāpi khyātiṃ bahir anugayā tāṃ parākartum īśe ।। [mandākrāntā]

tac-ceṣṭā ca, yathā-

maunārhe pratibhāṣate sma vacanaucitye munitvaṃ dadhe
śocyatve hasati sma hāsa-kathane rūkṣatvam evādade ।
prastāve vraja-subhruvāṃ sakhi-janair nirmīyamāṇe harer
yadyapy evam athāpi-varṇa-vikṛter vyatyastir ālakṣyate ।। [śārdūlavikrīḍitā]

tāsāṃ vivāha-śravaṇe tu-

bahiḥ surasatāṃ vyañjann api tarhi balānujaḥ ।
antas tu virasaḥ praikṣi marmajñaiḥ pakva-pīluvat ।। [anuṣṭubh]

tad evaṃ sthite tāsāṃ janyaṃ-manya-janena nija-nija-vadhūnāṃ nayanāya yācyamānaṃ tat-pitṛ-kulaṃ tāsu na tad-vācyam akārṣīt, kevalaṃ tu karṇe karṇe mitha eva varṇayāmāsa ।

tāsu gargādi-hita-vargād api kramād adhigata-kṛṣṇaika-tṛṣṇāsu prāṇa-paryanta-saṅkṣayāśaṅkayā tam udvāham api na sahasā na ca sākṣād udbhāvayāmāsa, kim uta tādṛg-avasthānāṃ prasthāpanam?

atha yathā durvahaś ca vivāha-niśamana-saṅklamaḥ prathama-labhya-bālyam ārabhya pūrva-pūrva-krama-labdha-visaratayā paramparayāvadhārita iti krama-viṣayatayā viṣa-bhakṣaṇavad abhyāsavyāsata eva soḍhas tathedam api bāḍhaṃ soḍhavyam iti tathaiva śrāvayāmāsa ।

tās tu tad-vārtā-mātrataḥ paramārtā jātāḥ । yatra ca kaṣṭam bhoḥ kaṣṭam, jīvanam api niṣṭhīvanam āpayituṃ vyavasitim āyātāḥ । tathā hi prathamaṃ tāvat pratyekaṃ pūrvāhnataḥ pūrvam eva gṛhād ātmānaṃ nihnuvānāḥ sambhṛta-gambhīra-nīram ucchalat-taraṅga-saṅgha-nihrāda-vilīyamāna-karṇaṃ kāla-varṇaṃ kāliya-hradam eva nirvyatireka-vivekam antareṇa bhāvāntareṇa bhāvayām babhūvuḥ ।

atha tāḥ samastā evābalāḥ kevalatayā gatā api samastā babhūvuḥ । parasparam aparicita-prāyatayā nicāyanti sma । papracchuś ca-kā bhavatyaḥ? iti । pracite ca paricaye tatrāvrajana-prayojanam apy anvayuñjata ।

tataś ca samāna-vāsanāvāsita-mānasa-vyasana-śaṃsaka-daśana-vasanādi-ruci-vilokana-valita-mithaḥ-snehād āliṅgita-kaṇṭhā mukta-kaṇṭham utkaṇṭhayā sphuṭam eva rurudur, vividuś ca parasparaṃ hṛdayam ।

tad evaṃ kulāṅganānām api tāsāṃ svayam eva niṣkulākṛta-manasām utkṛṣṭa-guṇatayākṛṣṭa-sarva-nayanā śrī-rādhā tu svata eva madhyam ādhāratām āpannātikaṣṭataḥ prakaṭam eva nija-niścayam āviścakāra, yathā-

yady etad-vapur anya-sātkṛtam abhūt pitrādibhis tarhy adaḥ
preta-grastam ivāpi jīvad adhikaṃ dhik-kāra-yogyaṃ bhavet ।
dhik cātmānam aho yad eṣa sahate' py etasya saṅgāpadaṃ
tat-tīrthāya balād balānujakṛte kartavyam asyārpaṇam ।। [śārdūla]

vistaram atra cālaṃ kṛtvā, yataḥ śreyāṃsi bahu-vighnāni iti nīti-nighnatayā nātivilambanam ālambanīyam ity utthāya tābhiḥ saha mitho baddha-pāṇitayā pānīya-samīpaṃ prasthāya yamunāṃ praty añjaliṃ valayantī sāśru-gadgadam ardhodgata-varṇam udgadati sma-

goṣṭha-kṣmāpati-dampatī śvaśuratāṃ rāmānujaḥ svāmitāṃ
vṛndāraṇyam idaṃ sadāpi bhajatām ārāmatāṃ naḥ pari ।
yāḥ snehād vyatibaddha-hastam abhitaḥ kālindi magnā bhavat-
pānīyāntar amūr bhajantu sakhitāṃ tvām āśritās tad vayam ।। [śārdūla]

atha sahāyāntarāṇy api tābhis tad antarāptāni yathā ।

tad evam amūm anu punar amūr asādhāraṇa-bādhānām ādhāratayā prāṇa-dhāraṇāyāṃ tu dhuta-kāraṇā hradam agādha-jalaṃ valamānāḥ prati prathitākāśa-vāṇī pratyāvartayituṃ pratyāśāṃ vardhayāmāsa ।

ahaha gopa-sutāḥ saha-sāhasaṃ
na sahasā kurutāpuru-buddhayaḥ ।
śṛṇuta vaḥ pratikūla-kusaṅgatir
na bhavitā na bhaven na bhaviṣyati ।। [drutavilambitā]

tad evaṃ-

virahāvagraha-kliṣṭā gopī-bhūmi-sarojinīḥ ।
kṛtvā gīḥ-sudhayā siktā devābdās tri-divaṃ yayuḥ ।। [anuṣṭubh

tataś ca vismaya-phulla-vilocanatayā vyativilokamānāsu tāsu sūrajā-pūrataḥ kāpy adūrataḥ sametya śrī-rādhām upetya sarvāś cāhūya svayaṃ vibhūya tat-tad-gātraṃ gṛhītvā pātraṃ mocayitum īhitvā tīraṃ pratīrayāmāsa । sā hi phullendīvara-sundarī svayam eva kālindī । tayā ca tīram ānītāsu tāsu vṛndayā kathita-tat-tad-vṛtta-vṛndayā madhumaṅgalena ca vāñchita-tad-vṛtta-maṅgalena sahitā parama-hitā mahitā pūrṇimā ca tūrṇam evāgatā ।

tataḥ pratisvaṃ taru-mātrāvalambana-gātratayā niścetanavat kṛta-ketanā vraja-niketanāṅganāḥ sāliṅgana-sambodhana-pūrvaṃ gīrvāṇa-varṇita-vāṇīvad eva vadamānā tatrānuvadamānābhyāṃ vṛndā-kālindībhyāṃ sārdhaṃ bodhayāmāsa ।

bodhayitvā ca punar bhaṇati sma, parama-masṛṇa-matīnāṃ bhavatīnāṃ katham etāvatī karkaśatā jātā? । vastutas tu-

candro na hata-kalaṅkaḥ kvacid api na kalaṅki vaktraṃ vaḥ ।
candro muhur api naśyati naśyati nahi varṣma yuṣmadīyaṃ tu ।। [upagīti]

kiṃ ca, tisṛbhir apy asmābhir aparokṣaṃ parokṣam api tathā sāhāyyaṃ kāryam, yathā kṛṣṇa-mātra-pati-gatīnāṃ bhavatīnāṃ nānabhīpsita-puruṣa-śayyā-yogaḥ syāt ।

athavā tad-viṣayakasya bhāva-mātrasya sa eṣa prabhāvaḥ, kim uta bhavad-vidhānāṃ mahā-bhāvasya? yaṃ khalu gopa-varga-nṛpatiṃ prati gargaḥ pratijñātavān ।

ya etasmin mahā-bhāge prītiṃ kurvanti mānavāḥ ।
nārayo bhibhavanty etān viṣṇu-pakṣān ivāsurāḥ ।। iti ।

tasmāt parama-śubhavatyaḥ svayaṃ bhavatyaḥ punar atra cintāṃ na kurvantu, kintu guru-vaśaṃvadatayā vadamānāḥ śam āsīdantu iti ।

evaṃ tasyāṃ sāntvayantyāṃ tamālasy-
ādhaḥ sthātrī hema-gātrī-tatiḥ sā ।
nyañcad-vaktrā bāṣpa-netrā tadīyāṃ
patra-śreṇīṃ mārjayanty eva tasthau ।। [śālinī]

tad evaṃ sānuvrajanam ātmānaḥ parirabhya tāḥ kṛta-prasthitīr upalabhya tad-upadeśaṃ viśrabhya sadyaḥ samudyantīṃ kṛṣṇāvaloka-tṛṣṇāṃ pratilabhya hasta-graha-grahila-mahilābhiḥ sāhacaryam ācarya pracchanna-vartmanā niṣpratyūha-nigūha-mānāṅgaṃ nija-nijāṅgana-samīpa-vanaṃ śrī-rādhādayaḥ samājagmuḥ । tad-dinataś ca-

viśākhā-lalitā-mukhyāḥ śrī-rādhā-sakhyam aiyaruḥ ।
padmā-śaivyādayaś candrāvaler ity ādi gamyatām ।। [anuṣṭubh]

tad etad-avadhikā muhur adhikā sahāyatāyāḥ sahāyatā tāsu kṛṣṇa-tṛṣṇā-niratāsu nāścaryā । yataḥ sādhāraṇasyāpi-

sāhāyakaṃ suvidhir icchati yasya kartuṃ
tasyānukūla-nicitiṃ yugapac cinoti ।
nānā-graharkṣa-śakunāmara-mānavās tad-
rājyādi-labdhi-samaye hy udayanti bhavyāḥ ।। [vasanta] iti ।

prastūyamānaṃ ca śrūyatām । atha madhumaṅgalaṃ saṅginaṃ vidhāya pūrṇa-manāḥ pūrṇimā vṛndayā saha sahasā hari-samīpam āsasāda । bhānu-tanūjānubhāvita-bhāvi-bhāva-viśeṣa-śleṣā samīpataḥ svāgamanam apahnutavatī । pathi punar idaṃ pracchannaṃ papraccha-vṛnde, vrajendra-nandanasya prema kim āsu vartate?

vṛndāha-atha kiṃ? kintu nigūḍham ।

yamunāha-etāsāṃ tu spaṣṭam adya dṛṣṭam ।

vṛndāha-tac ca daśama-daśā-vaśād eva ।

yamunāha-tarhi kiṃ pārasparikaṃ tat parasparaṃ na jānate?

vṛndāha-yadapi tathā nigūḍham, tathāpi vikriyāṃ vinā prema kathaṃ dhriyatām? satyāṃ ca vikriyāgatyāṃ parasparaṃ durapahnava eva nava-navānurāgaḥ katham āvrīyatām? yataḥ-

tamālā vakṣoja-prabha-ghusṛṇa-mudrā-nivalitā
nakhāṅka-śreṇībhiḥ śavalita-dalāś campaka-latāḥ ।
sarojāni śyāmāny uta kanaka-varṇāny adharaja-
dravyāṇy evaṃ vanyāpy ubhaya-ratim atra prathayati ।। [śikhariṇī]

tad evaṃ sampṛcchya pracchannāyāṃ yamunāyāṃ vṛndā-madhumaṅgala-pūrṇa-pārśvā pūrṇimā harer abhyarṇam ājagāma । āgamya ca virahatāpa-nirvāpaṇāya kvacid ekānte nitānta-kānta-candrakānta-śilā-madhyam adhyāsīnaṃ parama-dhyānavantaṃ tam antar-manasaṃ santaṃ nidhyātavatī । tasmāt pracchannā cedaṃ sa-gadgadam ākalitavatī-

doṣākaraḥ sa doṣā-
kara eva na cātra sandehaḥ ।
kamalaṃ khalv api kamalaṃ
rādhā-vadanaṃ tu śarmaṇāṃ sadanam ।। [udgīti]

tad evaṃ muhur moham ūhamānā śanair upasṛtya tad ādṛtya tāḥ kṛta-kṛtyaṃ-manyā sāsram āśīḥ-sahasreṇedaṃ śrāvitavatī-

vidyate durlabhaṃ kiṃ te vinte tad yad bhavān api ।
avaśya-vaśyatāṃ yasya paśya labdhās tu mad-vidhāḥ ।। [anuṣṭubh

kṛṣṇas tu prema-puṣitena ghuṣitena tena vākyena spaṣṭam api teṣām api nija-bhāvam astariṣṭa । saj-jātānāṃ lajjā kevalaṃ balāya sajjatīti ।

atha kamala-locane sādara-dara-saṅkoca-locana-nikocatayā kṛta-rocane sā sa-prarocanam avocata-

ayaṃ madhumaṅgala-nāmā svayaṃ sva-saṅgama-maṅgala-saṅghena saṅgamanīyaḥ iti tat-pāṇī samānīya hari-pāṇī prati samarpaṇīyatayā praṇītavatī ।

harir api, sva-vihāra-sukha-sāra-samupahāra evāyam iti tam anusandhāya prema-bandhāya sphurad-iṅgitam āliṅgitavān । so' pi taṃ kila vilakṣaṇam āślikṣad yatra cāśliṣan mithaḥ pulaka-kulam ।

tad evam upatiṣṭhamānatayā dvayor apy eka-niṣṭhatāyāṃ jātāyāṃ punar vṛndāvana-candramā vṛndāṃ nirvarṇya pūrṇimāṃ prati varṇayāmāsa, keyaṃ bhavatīm anuvartamānā vartate?

paurṇamāsī sa-smitam uvāca-kim iyaṃ na paricīyate bhavatā?
śrī-kṛṣṇa uvāca-nūnaṃ yan-nāmnā vanam idaṃ dhāmnā samāmnātam asti, saiveyam anumeyā ।

pūrṇimā tu smita-pūrṇa-vadanaṃ tām avādīt, nādyāvadhikam asya vidyamānā babhūvitha?

śrī-kṛṣṇa sa-smitam uvāca-aparicitā na svayaṃ milanāya samucitāyate ।

pūrṇimātha vṛndām ūce-bhavatu cetaḥ paraṃ bhavatī sacetaḥ sarvadāsya dāsyam ivācarantī cariṣyati ।

atha sāśru-vṛndāṃ vṛndāṃ praṇamantīm eva ramā-ramaṇas tu vanamālayā puraskurvan vana-mālayā puraścakāreti gamayāmāsa ।

tad anu ca vyañjita-nija-sukhāsañjanayā pūrṇimā-vṛndayoḥ vācā rañjanayā cirād virājamānaḥ punar gatayos tayor labdha-mahā-sahāyatā-mahasā bṛṃhita-manā mahāmanāḥ sa tu puruṣa-siṃhaḥ saha gacchatas tad eva madhumaṅgalataḥ kāliya-hrada-saṅgataṃ preyasī-prasaṅgaṃ śravasi saṅgamayan sakhi-saṅghaṃ saṅghati sma । sa tu prasaṅgaḥ saṅgamyate-

kasmād āgān munīśā phaṇi-hrada-valayāt tatra kiṃ rādhikādyā
hetau kasmiṅs tad etan mama tu kathayato rudhyate hanta kaṇṭhaḥ ।
hā dhik kiṃ kiṃ vidhātā kuśalitam akarod eva kiṃ yāvad evaṃ
sidhyed itthaṃ sa tena vyatikathitayā vyaśvasīn nyaśvasīc ca ।। [sragdharā]

punaś ca śrī-kṛṣṇa uvāca-bhagavatyāḥ purataḥ kim api tābhir uktam?

madumaṅgala uvāca-nahi nahi, kintu sā sumukhī-tatir adhomukhī-bhavantī santīvra-locana-jala-skhalanataḥ stanaṃ siñcantī tamālam api taṃ mlāpayāmāsa ।

śrī-kṛṣṇa uvāca-atha tāsāṃ manoratha-pathaḥ kim avagataḥ?

madumaṅgala uvāca-atha kiṃ ।

śrī-kṛṣṇa uvāca-katham iva?

madumaṅgala uvāca-tābhir muhur api bhavataḥ savarṇasya tamālasyāvalocana-racanena ।

śrīkṛṣṇa uvāca-viśeṣeṇa cet kathyatām ।

madumaṅgala uvāca-kālindī-vacanena ca, yatas tāṃ praviśantīnāṃ tāsām imāṃ kākum ākulī-bhavantī paścād asmāsu sānukṛtavatī । yathā-goṣṭha-kṣmā-pati-dampatī [GCP ] ity ādi ।

śrī-kṛṣṇa sa-gadgadam uvāca-āgaccha gacchāva tāvat sakhi-saṅgham iti ।

atha madhukaṇṭhaḥ sotkaṇṭhaṃ papraccha-tatas tāsāṃ kā matir jātā?

snigdhakaṇṭha uvāca-tataś ca vraja-sundarīṇām unmanastayā dharma-trastatayā ca mahatī manaḥ-kathā jātā । yathā- nanu yady evam unmanastā-grastā dharma-rakṣaṇārtham akṣamāsi, tarhi pratyāsanna eva dharma-tyāgaḥ? tatrāha-

dharmas tyājyaḥ katham atitarāṃ loka-yugmābhinandī?

tarhi loka eva tyājyāḥ? tatrāha-

lokas tyājyaḥ katham atitula-prārthitārthasya dhārī? ।

nanu tarhi tena cārthena kim? tatrāha-

arthas tyājyaḥ katham ayam atha prāṇa-rakṣādhikārī?

nanv etāvati saṅkaṭe prāna-tyāga eva trāṇadaḥ? tatrāha-

prāṇas tyājyaḥ katham iva na sā lālasā māṃ jahāti ।। [mandākrāntā]

kṣaṇaṃ śūnyam iva sthitvā pratisvaṃ punaḥ svagatam ūcuḥ-

hanta tāta-jananī-kulaṃ kulaṃ
cānyad ākṣipatu māṃ yathā tathā ।
kṛṣṇa-rāga-rucirā matiḥ kathaṃ
jātu yātu rucim anyabhāvitām ।। [rathoddhatā]

punaś cintāyām api sodvegam ūcuḥ-

nidrā mama sukhadālir yā tasya sphūrti-vismṛtī datte ।
tām api cintā kravyād-vṛddhā śaśvad balād grasate ।। [āryā]

tasya ca tathā vacanam, yathā-

re re citta, praṇaya-mayatāpāratantryaṃ kim eṣi
tvaṃ tatrāpi vyasani yadi vā dharmatas tat prayāhi ।
haṃho kiṃvā para-gṛha-juṣāṃ bhāvinīnāṃ ca bhāve
lagnaṃ magnaṃ bhavasi bahudhā projjhya tat-tad-vicāram ।। [mandākrāntā]

tad evam abhidhyābhramābhidhyānataḥ kathaṃ katham api kṣapiteṣu teṣu dineṣu vraja-vāsināṃ sambhrameṇa jāta-vyutkrame dhenuka-vadha-vikrameḍita-vāsare preyasā saha camūru-dṛśām amūṣāṃ parasparam atiramyaṃ samyag-darśanam āsīt । tatra tu-

tāsāṃ nitya-preyasīnāṃ murārer
janmany asmin vismṛtātma-sthitīnām ।
śobhā tasya smārayantīva tattvaṃ
dharmatrāsaṃ drāṅ muhur lumpati sma ।। [śālinī]
tathā ca varṇitaṃ śrī-bādarāyaṇinā-

pītvā mukunda-mukha-sāragham akṣi-bhṛṅgais
tāpaṃ juhur virahajaṃ vraja-yoṣito' hni ।
tat-sātkṛtiṃ samadhigamya viveśa goṣṭhaṃ
savrīḍa-hāsa-vinayaṃ yad apāṅga-mokṣam ।। iti । [vasantatilakā]

tathā hi-
pītaṃ harer vadanam abja-rasaṃ prasahyāpy
āsāṃ dṛśā racita-bhṛṅga-cakora-bhaṅgi ।
tenāpi satkṛtim amanyata sa praśastām
ājīvyatāṃ gatavatīṣu tad āsu yuktam ।। [vasantatilakā]

tasminn apāṅga-śara-mokṣam amūr akurvan
vrīḍā-smitāñci-nayanair anuninyire ca ।
tenāpi sat-kṛtim amanyata sa-praśastām
ājīvi loka-caritaṃ kila tādṛg eva ।। [vasantatilakā]

kiṃ ca-

kṛṣṇaṃ lakṣyaṃ vidhāyāmūr abhyāsthan netra-patriṇaḥ ।
tac ca bhaktir itīvāhuḥ śarābhyāsa upāsanam ।।
tadā ca, tās tan-mukha-sudhā-ruci-rucipā-nānā-pūrṇa-rucayo' pi valatas tat-kula-pālikābhir nilayam eva nītāś cakora-vadhva iva pañjara-madhyam । tad anu ca-

āyātāḥ pratibimbatāṃ yadapi tāś citta-hrade śrī-hareś
citraṃ tatra tathāpi bimba-padavīṃ sthityā vikarṣe' py ayuḥ ।
yatra prasphuṭa-tārakā iva tadā sarvā babhuḥ sarvataḥ
śrī-rādhā punar antarindu-valaya-dyota-śriyā didyute ।। [śārdūlavikrīḍitā]

tatra ca-
pūrvaṃ tāsāṃ vyavasitir abhūd evam īṣat kadācit
kṛṣṇaṃ paśyanty upaśamam asau lapsyate citta-vṛttiḥ ।
dṛṣṭe dṛṣṭe punar atha muhus tatra cinteyam āsīt
kiṃ bhūyaś ca kvacid ahaha tad-vaktra-lakṣmīṃ pibāmaḥ ।। [mandākrāntā]

tatra ca sakhīṣv api gopana-prakriyeyam-

nahi para-puruṣe vāñchā mama sakhī kācit kathañcid apy asti ।
prakṛtiḥ seyaṃ yad asita-vastuni dṛṣṭe bhavet kampaḥ ।। [āryā]

tatra tu,
rādhā bādhā-pratihata-tanuḥ sarvadā dhāraṇābhiś
citte śāntīr api nidadhatī vyākulāsīd atīva ।
hā hā tasyāḥ priya-savayaso py āśu tad-bhāva-bhāvāt
tām evāpuḥ kaṭutara-daśāṃ hanta ke' mūm avantu ।। [mandākrāntā]

tad eva para-cchandatā-mandatāyām api-

saṅkalpaḥ kvacanānvajīgamad itaḥ sākṣāt-kṛtiṃ śrī-hareḥ
svapnaḥ kutra ca locanaṃ kva ca viyogārtau ca rādhādiṣu ।
yair etaiḥ sudhayā latāsv iva tayā tāsv indu-bimbair javād
ullāsāvali-lambhanāt taruṇimārambho' pi sambhāvitaḥ ।। [śārdūlavikrīḍitā]

atha snigdhakaṇṭhaḥ samāpana-digdham āha-

sa eṣa rādhike sarva-durlabhas tava vallabhaḥ ।
tvad-arthaṃ pīḍayāpy ārto dināni krīḍayānayat ।। [anuṣṭubh]

tad evaṃ sūtāṅga-prabhava-śiśu-yugme kathayati
sphurat-premāveśāt pratipada-vivikter nighaṭanāt ।
kathā kiṃ nāṭyaṃ kiṃ kim uta nija-līleti vividhaṃ
samajyāsau sārdhaṃ sphuraṇam ajitenāpy anuyayau ।। [śikhariṇī]
atha kathāyāṃ vṛttāyāṃ cirād eva ca dhīratāyāṃ pravṛttāyāṃ yathāsvaṃ sūta-suta-dvayāya vitīrṇa-sarvehitāḥ sarve śayanāya sadanaṃ viviśuḥ ।

iti śrī-śrī-gopāla-campūm anv
apūrvānurāga-caryā-jāgaryā nāma
pañcadaśaṃ pūraṇam ।
।।

atha ṣoḍaśaṃ pūraṇam

pralamba-dava-saṃvarta-nivartanaṃ

atha prabhāte sabhātejasā prabhāte parama-prabhāvavatāṃ gomatāṃ prabhāv upaviṣṭe kṛṣṇa-viśiṣṭe tasmin sadasi pūrvavan madhukaṇṭhaś ca kathāyāṃ yathāvad upakramate smasnigdhakaṇṭha! madupakaṇṭhatayā rāma-vikramāntaram ākarṇyatām, yathā-

evaṃ gocāraṇa-miṣa-mayaṃ krīḍati bhrātṛ-yugme
vṛndāraṇyaṃ tapa-ṛtur agāt prāṇināṃ nātirucyaḥ ।
dhatte yad drāk sa ca madhu-guṇaṃ tac ca nāścarya-caryaṃ
tad-yugmaṃ yad vasati satataṃ tatra nityānurāgi ।। [mandākrāntā]

nirjhara-svana-vaśāmbudāgama-
bhrānti-jhilli-kulam āpa mūkatām ।
aṅghripāś ca jhara-śīkara-plutāḥ
puṣpitāḥ param amī madhuṃ dadhuḥ ।। [rathoddhatā]

vanasya cchāyābhir jaḍita-jala-vṛnde vikasataḥ
śucāv apy abjādeḥ pavana-vitatir mādhava iva ।
tad evārdraṃ kṛtvā kusumitam akārṣīd avirataṃ
mitho yogyānāṃ yad vyativahati maitrī-sukha-śatam ।। [śikhariṇī]

tatrāsīn nara-jātīnāṃ grīṣme' pi ṛtu-rāṇ-matiḥ ।
pika-bhramara-mukhyānāṃ tiraścāṃ tarhi kā kathā? ।। [anuṣṭubh]

mādhavas tu yadā mitraiḥ praviśan veṇunā jagau ।
tadā dvi-guṇito reje mādhavas tatra so' paraḥ ।। [anuṣṭubh]

te gṛhe maṇibhir apy alaṅkṛtāś
cāru-kānti-vidhaye yad udbhavaiḥ ।
puṣpa-pallava-mukhair alaṅkriyāṃ
śaśvad ādiṣata tasya kiṃ bruve ।। [rathoddhatā]

atha śrīdāma-pradhānatayā sudāma-vasudāmādiṣu sabhāsadvad gojāla-sambhālanāya nātidūrataḥ pṛthag upaviśatsu lasatsu balānuja-bala-subalārjunādayas tatrāgatya nṛtya-raṅgājīvi-bhaṅgitayā saṅgatya śubhāśiṣā viśeṣitavantaḥ । taiś ca kutratyā vicitra-nartaka-prāyāḥ prayātā bhavantaḥ? iti pṛṣṭā hṛṣṭātmānaḥ sphuṭam uddiṣṭavantaḥ-bhoḥ parama-dānaśūrāḥ ! dūrād āgatā vayam yataḥ prathamaṃ tāvad bhavat-kīrti-nartita-manaskā jātāḥ, tataś ca śarīreṇāpi bhavad-agre nartitum icchāvaḥ । kutrāpi cirāya vartituṃ na samarthāḥ । śrotrayor iva netrayor api sukhaṃ bibhrataḥ samprati vartāmahe ।

tatra śrī-kṛṣṇaḥ svān uvāca-aho, pratyekam evāsmākaṃ labdha-varṇāv imau karṇāv eva puru-gurū abhūtām yābhyām eṣāṃ mahāśayānāṃ guṇānubhavam āsādyāmahe sma । kiyad vā manaḥ sampraśaṃsayā mānayāmaḥ, yena tatraiva sāmodaṃ prodasāhayiṣmahi? caraṇābhyāṃ paritaḥ kiṃ nācaritam, yābhyāṃ manoratha-patham alambhayiṣmahi? locana-yugalāya rocanaṃ kim anyad vitarāmaḥ, yena gurūpadiṣṭaṃ tan-miṣṭam anubhāvyāmahe? nāsādvayāt kiṃ nāsādayāma, yenānenāmodena sāmodīkriyāmahe? tvacaḥ kiṃ vacaḥ kathayāmaḥ, yayā tam idam adaḥ-sambandhi-gandhavāham avagāhyāmahe? ātmani tu subhaga-nāma-dheyaṃ bhāga-dheyaṃ kiyad ādheyatāṃ vindeta, yasya tat-tat-phala-valayenāntar bahir apy āvriyāmahe?

aho ! astu tāvan nāmnaiva śriyaṃ dātur asya mahārājasya virājamānatā, pāriṣadānām apy amīṣāṃ mahīmānam upaniṣado' pi varṇayituṃ na śaknuvanti, yenātmānam api vismārya nṛtyam anuvartyāmahe । kim asaṅkīrṇam asmāsu na vitīrṇam amībhir mahā-mahima-caraṇaiḥ, yat khalv atīta-lokena nijālokena nirnimeṣatayā suparvāṇaḥ kriyāmahe? katiśaḥ svayaṃ na pratipālitā vayaṃ, yan nija-cchāyām āpāyya paryāpyāmahe? katarad vā manaḥ-santoṣaṇaṃ poṣaṇaṃ na vihitaṃ yan nija-dṛṣṭi-sudhā-vṛṣṭibhir abhitarpyāmahe । paśyata paśyata, netra-gati-vicitratām amīṣām, yayā khalu nṛtyam upādiśadbhir āmībhir anugṛhyāmahe । tasmān nṛtya-caryā-paricaryā-paryutsukā vayaṃ tad-artham eva yogyam avasaraṃ mṛgyanto vartāmahe ।

sabhāsada ūcuḥ, bho bhoḥ suśīla-vāsanāḥ! kuśīlavā iva stuvānā yadi sarva-parvaṇi vartakā nartakāḥ stha, tarhi bhavadbhiḥ samarhitā nija-kalā-kalāpāḥ kalpyantām, viśeṣād anena śyāma-dhāma-nikāma-rāma-rāma-vigraheṇa । yaḥ khalu citrāṅgo na tu citrāṅgaḥ, candrakī na tu candrakī, pītāṃśuko na tu pītāṃśukaḥ, śyāma-ghano na tu śyāma-ghanaḥ, vaṃśa-pravīṇādharo na tu vaṃśa-pravīṇādharaḥ, guṇa-rūpī na tu guṇa-rūpī, vidyādharo na tu vidyādhara iti vaicitrībhir netrāṇi vicitrayati ।

tataś ca,
arjuna-subalādibhir upagāne
pāṇi-śṛṅga-dala-tāla-nidhāne ।
nṛtyantaṃ taṃ vraja-śiśu-sabhyāḥ
praśaśaṃsur ye śruti-nuti-labhyāḥ ।। [pādākulaka]

śrī-kānte' py atha niṣkrānte viveśāveśato balaḥ ।
tad-ālokaḥ sabhya-lokaḥ ślokayāmāsa tad dvayam ।। [anuṣṭubh]
yady etayor varṇa-bhedaḥ syān naiva śyāma-gaurayoḥ ।
tadā na paricīyetām etāvaṅga-guṇādibhiḥ ।। iti । [anuṣṭubh]

aṅga-hāre taḍil-līlām aṅge meghendutāṃ kramāt ।
vyañjaṃ vyañjaṃ viviśatuḥ saṅgi-gātṛ-kulācale ।। [anuṣṭubh]

atha sabhāsadaḥ sva-sva-hṛdaya-vihāri maṇimaya-hāri hārādikaṃ dadatas te tu pratyācakhyuḥ-na vayaṃ dravya-vanīyakā nartaka-nāyakāḥ, kintu niyuddha-yācanakā eva, śubhavanto bhavanto malla-tallajā iti varṇanāṃ karṇayoḥ sañcitya niścitya ca samantād vicitya sarvordhvaṃ bhavatāṃ bhavatāṃ samitiṃ samāgatāḥ । atas tad evāsmadīyāya toṣāya poṣāya ca dīyatām, na tu moṣāya nīyatām ।

tad evam avadhārayadbhir eva hasadbhis taiḥ sabhāsadbhir upasarpadbhiḥ saha sahajātau kṛta-śātau tatra-bhavantau tadārabdhavantau । yatra-

bhrāmaṇair laṅghanaiḥ kṣepair āsphoṭana-vikarṣaṇaiḥ । 
uraḥpeṣam ivāmībhir nyayudhyetāṃ balājitau ।। [anuṣṭubh]

tataś cānavadyayā vidyayā toṣiteṣu teṣu nikhila-guṇi-jana-garva-nivartakeṣu kṛṣṇādi-nartakeṣu sarva-durāsada-śrīdāmādi-sabhāsadaḥ svaka-sarva-kalā-veditā niveditācaraṇāya nṛtya-vidyām udbhāvayāmāsuḥ ।

yatrānanda-kandalitatayā svayam api labdha-tṛṣṇāḥ kṛṣṇādayas tadīya-śikṣā-parīkṣaṇāya sudurgama-tālādi-dharās tat-parikarā eva babhūvuḥ ।

ataevoktam ṛṣiṇā-

।। MISSING!

kvacin nṛtyatsu cānyeṣu gāyakau vādakau svayam ।
śaśaṃsatur mahārāja sādhu sādhv iti vādinau ।। iti ।

atha goṣu gocaratām atītāsu tataś calitavantas te-

bilvaiḥ kumbhaiḥ kara-sthāmalaka-samudayais tāḍayanto mithas te
hāsaṃ hāsaṃ mṛgehāvikira-bhaṇitibhir dardurādi-plutādyaiḥ ।
asparśi-sparśanārthaṃ nayana-parivṛter mocanaiḥ kṛṣṇa-rājya-
syandolī-siṃha-pīṭhādy-adhikṛtija-sukhair ninyire yāma-vargam ।।[śārdūlavikrīḍita]
tatra ca-
nṛpatir ajani kṛṣṇaḥ stokakṛṣṇaḥ pradhānaṃ
subala-saciva-rāmasyāpi tadvan nṛpatvam ।
ubhaya-bala-patī śrīdāma-bhadrāv itīdaṃ
vidha-vividhatayā tau rāṣṭra-lakṣmīm akārṣṭām ।। [mālinī]

kvacit sthānaṃ kvacid yānaṃ kvāpy arthe sandhi-vigrahau ।
parājaya-jayau kvāpi krīḍāyām anucakratuḥ ।। [anuṣṭubh]

evaṃ tau loka-siddhābhiḥ krīḍābhiś ceratur vane ।
nady-adri-droṇi-kuñjeṣu kānaneṣu saraḥsu ca ।।

tad evaṃ sthite dina-katipaye ca prasthite kadācid ahar-mukha eva pūrva-pūrva-pūrvadeva-nirvāpaṇa-bhṛta-nibhṛta-cintā-kṛta-mati-bhraṃśasya kaṃsasya svayam abhyāsaṃ pralamba-nāmā deva-dhrug abhyājagāma । abhyāgamya ca praṇamya vyaktam eva tam anuyuktavān-deva, tava keyaṃ paridevanā balavad āvartamānā dṛśyate?

kaṃsa uvāca-na jānāsi? mamānvag-bhūya sthitaṃ viśiṣṭaṃ kiṃ vāvaśiṣṭam?

pralamba uvāca-bhavatu, mām api yāmam ekaṃ vyāpāraya । kaṃsas tu tuṣṇīm-bhūya dūyamāna-vadanaḥ kṣaṇam āsīt ।

pralamba uvāca-deva, katham iva ।

kaṃsaḥ sa-vairasyaṃ vihasya tasya tatra pataṅgatāṃ vibhāvayann uvāca-tvam apy atamasi prajvalaj-jvalana-vartmani vartanīyaḥ ।

pralambaḥ sa-krodham uvāca-aho, sarvaṅkaṣa-jvālasya kālasya mahimā himācalam api jvalayati, yadāśritāṃs taḍāgāṃś ca tāḍayati ।

kaṃsa uvāca-bhavatu yathā bhavad-icchā ।

iti niśamya tam ānamya tad-avamānitaś ca tadaiva daiva-sandānitatayā kṛtāvilambaḥ pralambas tādṛśa-krīḍā-pareṣu śrī-kṛṣṇa-vareṣu bāla-nikareṣu prāpta-dūra-bhūr vicāritavān-

tāv imau sukumārau ca sarva-mārau kumārau yau ।
sahasā rahasā yena yena kaṃsād agaṃsātām ।। [anuṣṭubh]

sarvo' py asau sarva-cālena kālena ghaṭita-kaṭhinatābhyām ābhyāṃ carvita-garvaḥ saṃvṛttaḥ, tad adya samasta-vāsara-visṛmara-vihāra-visaraja-viśvāsa-prapañcanayā vañcayan bandhuvad eva skandha-dvaye hasta-dvaya-kṛta-bandhaṃ dvayam api prakṣipya kṣipram eva bhojarāja-parisaraṃ parisamupahariṣyāmi iti ।

atha sa tu kalkī valkīkṛta-kaccaratādi-pracchanna-sparśa-veśatayā pūrvaṃ goṣṭham āgatya parito dṛṣṭiṃ vitatya veśma-sthita-gopa-bāla-viśeṣa-veṣaṃ samūhya tam eva ca vyūhya miśrī-bhavituṃ śiśrīṣan hasann eva tatra praviṣṭaḥ paridṛṣṭaś ca kṛṣṇena ।

dṛṣṭvā ca tac-chalam evāsvaccha-svacchalāyāvalambya-bhadra, kathaṃ vilambam ālambathās, tathāpi bhadraṃ dudyūṣā-samaya eva samayitas tvam asi iti vihasya tad-anukṛta-gopa-bāla-sambandha-viśeṣa-sambandhaṃ parihasya ca bahu-paritoṣitena tena saha sahacaratvaṃ balasya bala-nirjayārtham eva kalayāñcakre । ūce ca-adyārabhya, sabhya, mama parama-suhṛd bhavān eva । tvām aham akṣi-gatatayā sthāpayiṣyāmi । śrīdāmā rāmam evānvetu, sa kila hy antar-vardhana-spardhaḥ spardhana-gaṇam evārhati iti ।

sa tu kratubhuk-śatrus tatra nirvismayam eva kusmayam ānatayā tathā sthitaḥ, yataḥ-

viśvacikīr api sa vidhiḥ pipaṭhīr yasmād bhavet tasmin ।
ko vā caturaṃ-manyaḥ prathayatu nija-cāturīṃ kṛṣṇe ।। [upagīti]

athārbhaka-samudayaṃ vibhāga-dvayam ayaṃ vidhāya taṃ ca pralambaṃ sva-bala-parivṛḍhatayā dṛḍhaṃ nidhāya tatra ca sa-matsaram iva bala-pralambau śrīdāmātmānau mithaḥ pratisaṅghaṭṭinau saṅghaṭayya parān api sajūḥ-kurvāṇatayā tathā praghaṭayā parājitānāṃ ca śatāya parikrītānām api vāhakatvaṃ prakaṭayya saṅgarāya kṛta-saṅgaraḥ sa mādhavo vividha-krīḍā-niviḍamanā babhūva । tataś ca-

avrīḍa-krīḍatāyāṃ jayavad itarayor vāhayanto vahantas
tasmin vāhānukartṝṃs turaga-tulanayā hāsayanto hasantaḥ ।
maryādā-nirṇaye tu prathita-kali-kulaṃ vādayanto vadantaḥ
prāpur bhāṇḍīram ete vanavana-bhuvi gāś cālayantaś calantaḥ ।।[sragdharā]
tad evaṃ kutūhale tu prabale balaṃ pralamba-skandhārūḍhaṃ sandhātuṃ jita-bhujaga-bhujaḥ śrī-balānujaḥ parābhavam agaṇayan durbalam adurbalam avicitya svīkṛtaṃ svagaṇam eva parābhāvayāmāsa ।

tasyāpātatas tu vahanāyamānānāṃ mano-glāniḥ syād iti svam api tathā cakāra, tataś ca-

ūhe kṛṣṇaḥ śrīdāmānaṃ daityaḥ sa śrī-rāmākhyānam ।
anyo' py anyaṃ śūraṃ-manyaḥ sarvaḥ proce dhanyo dhanyaḥ ।।[vidyunmālā]
pūrvaṃ kṛṣṇaḥ kautuke yena dṛṣṭaḥ
saumyaḥ paścād rāmakarṣe tu bhīṣmaḥ
ity evāyaṃ sa pralambas tu paryaṅ-
maryādātaḥ paryagāt taṃ pragṛhya ।। [śālinī]

rāmaḥ krīḍāviṣṭatāśliṣṭa-bodhas
taṃ nājñāsīd dṛṣṭa-mātraṃ ca kṛṣṇaḥ ।
pūrvaḥ prāyeṇārjutā-bhitta-cittaḥ
paścād-bhāvī cāturī-sandhurīṇaḥ ।। [śālinī]

atha tathāpi giri-nivaha-nibha-vahala-sāratā-vaha-durvaha-svabhāvatā-bhāvita-saṅkarṣaṇa-vapuḥ-karṣaṇa-jāta-dharṣaṇa-vaśān niviḍa-pīḍitatayā vrīḍita-cittatayā ca sa punaḥ punar īḍitaṃ-manyaḥ svam akharvaṃ pūrva-siddhaṃ pūrvadeva-vapur āvirbhāvayāmāsa ।

yarhi rāmam avahad danoḥ sutaḥ
śubhra-dhāma-vapuṣaṃ tamaḥ-prabhaḥ ।
indu-hāri tama ity amuṃ tadā
divya-loka-nikaras tv amanyata ।। [rathoddhatā]

tasmin kiñcit trāsam āpannavān sa
jyeṣṭhaḥ paśyan drāk kaniṣṭhasya vaktram ।
tad bhrāmyad-bhrū-līlayā labdha-dṛṣṭir
duṣṭaṃ muṣṭyā tāḍayat suṣṭhu mūrdhni ।। [śālinī]

tataḥ prahata-mastakaṃ rudhira-rūṣitaṃ tad vapuḥ
patat tulitam ujjahat pratihari drutaṃ pupluve ।
yathāñjana-mahī-dharaṃ dalitam akta-rakta-dravaṃ
tyajan dravati vajrakaḥ sapadi vajra-pāṇiṃ prati ।। [pṛthvī]

pralamba-patanaṃ dūre pralambāryāptir antike ।
ubhe te yugapad dṛṣṭe jajñāte smita-vismitī ।। [anuṣṭubh]
bāṣpa-śliṣṭatayā tasminn āśliṣṭau bhrātarau mithaḥ ।
yā vāśliṣyārdratāṃ yātā bandhutā bahir antaram ।। [anuṣṭubh]

mahā-ravaṃ kṛtavati ca pralambake
tadā drutaṃ mṛtavati ca dyavi sthitāḥ ।
sunirvṛtā vavṛṣur alaṃ kulaṃ
vyatarkayann upahasitiṃ harer api ।। [rucirā]

vāhaka-śirasi praharaṇam atrādiṣṭaṃ sadā vihṛtau ।
maryādātikrāntā pralamba bhavatā tathā tu nāsmābhiḥ ।। [udgīti]

tad evaṃ pralambālambhana-sambhrame' py anudbhrānta-cittās te śṛṅginī-vittāḥ kuṇapatām itasya pramītasya tasya pitṛ-vana-veśaṃ pradeśa-leśaṃ parityajya yojana-vyajya-vistāra-praśasta-bhāṇḍīra-tala-maṇḍalam evādhiṣṭhāya vihāra-niṣṭhāḥ krīḍāpaṇasya spṛhayāyyā jayāyyā gṛhayāyyās tṛṇalobhāviṣṭa-tayā vṛkṣa-ṣaṇḍād viprakṛṣṭām api yamunācchānaccha-muñjāṭavīṃ praviṣṭānām andhī-bhūtānāṃ pāda-bandhanānām anveṣaṇād viśleṣam ājagmuḥ । tataḥ katham apy avadhānataḥ pranaṣṭa-cittatayā spaṣṭa-kaṣṭa-cittā raṃhasā saṅghaśaḥ sabhayaṃ hvayante sma । nūnaṃ deśādhipati-nideśataḥ sadeśam āgatā eva kecit krūrā gā dūragā vidadhur iti ca dhyāyanti sma ।

tataś ca gavāṃ khurādi-cihnair ahnāya tāsām adhvānaṃ labdhvā samastā eva tā harir ahvāsta, yathā-

kṛṣṇe taṭāgram adhiruhya suvarṇa-varṇa-
valgūttarīyam anughūrṇya vitīrṇahutau ।
gāvaḥ pratisvam abhinedur udīrṇa-tāpā
garjat-taḍid-ghana-ghanāghana-tṛṣṇayeva ।। [vasantatilakā]

tad evaṃ yadālambhi cāstambhi ca naicikīnicayas tadānīm eva ca dṛṣṭa-nirvilamba-pralamba-pralaya-carāḥ kaṃsa-carā labdhāvasarā muñjāṭavīm udbhaṭa-ceṣṭatayā veṣṭayitvā nirnivāraṇa-kṛpīṭa-kāraṇa-vṛṣṭiṃ jhaṭiti tādṛśa-duṣṭa-vauṣaṭ-kārāspada-tad-vilakṣaṇa-tejasi tasmin pratipakṣatā-kalpanayā nisṛṣṭavantaḥ ।

yā khalu jvāla-kalayāpi sarvaṃ roṣād oṣāmāsa kalpam iti prajvalati mahā-jvalane paṭa-paṭāyamānāyāṃ ca mahā-muñjāṭavyāṃ bhītatayāsta-vyasta-cālās te gopālāḥ sakhi-valayārāmatayā kalita-keli-jālāv iha rāma-gopālāv eva bhūri-dūrataḥ śaraṇatayā samupājagmuḥ । tatra ca-

dāvāgniṃ dṛṣṭvā te yadapi harir akṣāparatayā
samīyur vaiyagryaṃ tadapi nija-rakṣām avṛṇuta ।
prasaktis tasyetthaṃ kila bhavati sā ced uyate
tadā śaktiś cāsya prabhavati yathecchaṃ muhur iti ।। [śikhariṇī]
yathā-
kṛṣṇa kṛṣṇa mahā-vīrya he rāmāmita-vikrama ।
dāvāgninā dahyamānān prapannāṃs trātum arhathaḥ ।। ityādi

tad evaṃ dūrāgatānāṃ kārpaṇya-paṇya-bhaṇita-śravaṇam ārabhya tasmād abhyāsa-gatānām api bhayam upalabhya śrīmān kṛṣṇas tv idaṃ sasaṃrambhaṃ bhāvayāmāsa-

ātmano' py alam amī mama priyā
hā davaṃ prati davaṃ samiyrati ।
gīrṇam eva karavāṇy amuṃ tataḥ
ko yamaḥ ka iha vā bhaved haraḥ ।। [rathoddhatā]

kintu mayā vaiśvānara-nigaraṇaṃ na soḍhuṃ parivṛḍhā bhaveyur ete iti vicintya provāca-mā bhaiṣṭa netra-puṭaṃ tv anudghaṭitaṃ ghaṭayata iti ।

nimīlad-vilocaneṣu ca teṣu tad-āveśa-vaśayā kṛta-praveśayā yogamāyayā tat-kāla-kalpita-mahā-jaladhara-kalpāpara-śarīras tatratyenānalpenānanena tam aduḥkhata eva sarvaṃ vibhrakṣantaṃ bhakṣitavān ।

tathā tad-icchayā sudhā-culukāyamānam ity eke । tayaivaṃ cānyad api cakāra । yad uktaṃ-

tataś ca te' kṣīṇy unmīlya punar bhāṇḍīram āpitāḥ ।
niśāmya vismitā āsann ātmānaṃ gāś ca mocitāḥ ।।iti । 

atha dhenu-tatiṃ vinivartya harir
bala-yuktatayā muralīṃ kalayan ।
sahacāri-gaṇa-prathitātma-yaśā
vrajam āgatavān ahani glapite ।। [toṭaka]

gavāṃ dhūlir nādaḥ khura-ghaṭita-ghaṭṭa-dhvani-ghaṭā
hares tāsāṃ hūtiḥ śravaṇa-gaṇa-bhid-veṇu-raṇitam ।
amībhis te kṛṣṭās taratamatayā gokula-janā
na pṛṣṭhyaṃ nāgrīyaṃ na samam avidur na svam api ।। [śikhariṇī]

yadyapi bahu-saṅghaṭṭana-dhūli-dhvāntaṃ ca sarvatra ।
tadapi harer mukha-candraḥ pratijanam ānanditaṃ cakre ।। [upagīti]

atha pūrvavan mātara-pitarādi-racita-sukha-vitarau bhrātarau nija-nilayaṃ praviviśatuḥ । sakhāyaś ca pralamba-davānala-kathā-prathanayā sarvaṃ vismāyayāmāsuḥ ।

tad etat procya samāpanam āha sma-

īdṛśas tava gopendra putraḥ puṇya-kṛta-stavaḥ ।
premārdraḥ suhṛdāṃ yas tu dāvāgnim api pītavān ।। [anuṣṭubh]

iti śrī-śrī-gopāla-campūm anu
pralamba-dava-saṃvarta-nivartanaṃ nāma
ṣoḍaśaṃ pūraṇam
।।

atha saptadaśaṃ pūraṇam

veṇu-śikṣā-cchalena preyasī-bhikṣā

atha pūrvavad vilakṣaṇāyāṃ kṣaṇadā-sabhāyāṃ samutkaṇṭhaḥ sa madhukaṇṭhaḥ kathayāmāsa-

pūrva-pūrvānusāreṇa dhenuka-vadhānantara-vyavahāreṇa preyasīnāṃ pratyaham eva vardhamānāḥ kamala-kalikāvad utkalikā madhusūdanasya bahir īhitair durūhāṃ spṛhāṃ bṛṃhayāmāsuḥ ।

tatrāpi sarvādhikāyāḥ śrī-rādhikāyās tu nitarāṃ, tatra tūpalakṣaṇatayā śrī-rādhā-mādhavayor varṇyate-

prasaṅgecchā vīkṣā-spṛhitam anuṣaṅgābhilaṣitaṃ
pṛthag loka-dveṣaḥ pratisamayam udvega-kalanā ।
ime bhāvā yugme yugapad uditās tat-krama-vaśād
aho dūra-sthityor api dayitayor eka-rucitā ।। [śikhariṇī]

ādarśāv iva tau svacchau sadābhimukhatāṃ gatau ।
rādhā-mādhavayor bhāvau mitho bhāvān upeyatuḥ ।। [anuṣṭubh]

bhūyo bhūyo dṛśyate yarhi mūrcchā
rādhāyāṃ vā śrīharau vā rahas tu ।
anyo' nyasya sphūrtir evāpti-tulyā
kalyāṇāya prāyaśaḥ kalpate sma ।। [śālinī]

tad evaṃ tābhis tasyātidurlabhasya spṛhātiśaya-vāhitayā nātihitāyāṃ śarady ativāhitāyāṃ mārgaśīrṣas tu tāsāṃ patiṃ-manya-gṛha-gamanāya mārga-śīrṣatām avāpa ।

yatra ca kanyānāṃ mātara-pitareṣu tad-dānāya pūrvam eva svayam anabhirucitī-kṛta-murajid-itareṣu, svapna-doṣād evānyatrāvagata-tad-vitareṣu, tata eva duḥkhitatayānabhinandita-tat-sambandhi-nikareṣu, samprati tāsām atiduḥkha-śuṣkatā-dṛṣṭyā bhīti-pareṣu, tata eva tat-prasthāpanāyāṃ sthagitāntareṣu loka-dharma-vigāna-labdha-dareṣu ca, ghūrṇita-cittā pūrṇimā tad idaṃ nirdideśa-

bhavantas tāvat taṭasthī-bhavantas tiṣṭhantu, vayam evāmūr anunīya tat-tad-gṛham upanīya tat-tat-prakriyāṃ kriyā-viṣayī-kariṣyāmaḥ iti ।

atha janyaṃ-manyāṃs teṣām anādaram avadhāya manyuṃ manyamānān svayam eva sā devatādi-mānyā sāmnā sammānya yathā sva-manīṣitam evāṅgīkārayāñ cakāra ।

kanyās tu tā dhanyā varaṃ-manyālayāntaḥ-prayāṇaṃ tatra ca labdha-tad-añcala-nyāsa-nijāñcalatādy-anyāyam asammanyamānā babhūvuḥ ।

atha tāḥ sā śapatha-prathanayā tad-ālayeṣv asambhavam apīṣṭa-lambhanam aniṣṭa-vipralambhanaṃ ca viśrambhaviṣayaṃ vidhāya duḥsaha-nānādhyavasāyād viṣkambhya gamana-karmaṇi lambhyamānāḥ pathi tu svamāyayā gopayantī tatra tat-sadṛg-anyāś cāropayantī tat tan nirvāhayāmāsa । paścād eva ca tās tatra vāsayāmāsa । tās tu tatra ca parama-trastā babhūvuḥ, yataḥ-

yāsāṃ deho' py eṣa bandī-gṛhābhaḥ
kṛṣṇālābhād gopikānāṃ babhūva ।
tāsāṃ gehaṃ paitṛkaṃ śarmaṇe kiṃ
yady evaṃ dhik śvāśuraṃ vahnir eva ।। [śālinī]

apy anukūlaṃ yāsāṃ pratikūlaṃ syād vidūrage kṛṣṇe ।
tāsāṃ pratikūlaṃ tu sphuṭam evāsīt kukūla-talpābham ।। [gīti]

tathāpi paurṇamāsī tās tat-tad-geha-madhyam adhyāsīnā vidhāya yadā calitum udyatāsīt tadāmūḥ punar vica-pracām āptā niśca-pracā-kṛte tad idam ādiṣṭavatī, yadā bhavatībhiḥ sva-maryādā-lopas tarkyate, tadā prapalāyya sthīyatām । samādhānaṃ punaḥ kayācid vidyayāsmābhir eva vidhātavyam, sahasā palāyana-dhāma ca tatra tatra vidhātavyam iti ।

tad evaṃ rāja-kārāgṛhād vairi-kārāgṛha iva pitṛ-gṛhāt tatra gatvā vasantīṣu,

yāvān ajani nirodhas tāvaty utkāpi saṃvavṛdhe ।
kṛṣṇa-premavatīṣu śvāsānila-līnatāṃ yātā ।। [upagīti]
yadyapi manasi samiddhā hari-pariripsā tathāpi tābhiḥ sā ।
āvriyate sma vicārais tatir iva vahneḥ sad-indhana-prakaraiḥ ।। [gīti]

tac ca śrī-rādhā-pradhānatayā varṇyate, yathā-

pīyūṣa-cchavi-dhāri-hāri-kiraṇaḥ sarvatra śaśvaj-jaḍī-
bhāva-prāpti-guṇaḥ sadārdra-hṛdayaḥ sad-bhrū-cakorī-gatiḥ ।
so' yaṃ hanta mayā kathaṃ harir aho tat-prāṇayā tyajyatāṃ
dharmo gacchati kintv adharma-padavīṃ ruddhvā ca māna-kṣayām ।। [śārdūlavikrīḍita]
śrī-kṛṣṇasya ca bhāvanā, yathā-

mad-eka-ceto mat-prāṇā rādhānya-vaśatāṃ gatā ।
yāṃ smaran mama hā cetaś cetanām āvariṣyati ।। [anuṣṭubh]

tataś ca-
rādhāṃ tathā smaran kṛṣṇaḥ snigdhaṃ rāgi vilocanam ।
kiyanty ahāni mārṣṭi sma hanta hāridra-vāsasā ।। [anuṣṭubh]
milanāyāti-vaiyagryaṃ ca-

dharmātikrami cittaṃ katham adhimitraṃ ca tat prakāśate? ।
iti harir upacita-yuktir yuyoja dūtyāya kevalāṃ dṛṣṭim ।। [gīti]

idam eva vakṣyate tābhiḥ-

śarad-udāśaye sādhu-jāta-sat-
sarasijodara-śrī-muṣā dṛśā ।
surata-nātha te' śulka-dāsikā
varada nighnato neha kiṃ vadhaḥ? ।। iti ।
yataḥ-
kṛṣṇasyānyatra dṛk-prāntaḥ sadbhiḥ śāstra-phalaṃ smṛtam ।
hanta tāsu punaḥ so' yam ebhiḥ śastra-phalaṃ matam ।। [anuṣṭubh]

tataś ca-
rātrindivaṃ vasati cetasi hanta bhāva-
jvālā harer uta tadīya-ramā-gaṇānām ।
sandhyā-dvaye vyativiloka-sukhājya-siktā
sāgni-dvijālaya ivāgnitatiḥ samiddhā ।। [vasantatilakā]

tatra ca-
goṣṭhād vanaṃ praviśato vanataś ca goṣṭhaṃ
lokena lokana-kṛte saha mādhavendoḥ ।
sambhūya saṅgatavatīṣu ca tat-priyāsu
rādhā jayaty uḍuṣu paurṇima-rādhikeva ।। [vasantatilakā]

tatra ca pragetana-vana-prasthāne-

mithyāhāsān akuruta hariḥ spṛṣṭa-pārśvastha-hastaṃ
vīkṣāṃ vakra-praṇaya-valitām ardham ardhaṃ vitene ।
āśleṣādyaṃ viharaṇa-gaṇaṃ mitra-vargeṣu cakre
dūre gatvāpy ahaha muralī-saṃvidaḥ saṃvyadhatta ।। [mandākrāntā]

idam eva ca tābhir vakṣyate,
prahasitaṃ priya prema-vīkṣitaṃ
viharaṇaṃ ca te dhyāna-maṅgalam ।
rahasi saṃvido yā hṛdi-spṛśaḥ
kuhaka no manaḥ kṣobhayanti hi ।। iti ।

atha sāyantanāgamane tu-

yadā vā goṣṭhaṃ sampraviśati tadā ca bhramarakair
vṛtaṃ vaktrāmbhojaṃ dhana-khura-parāgair valayitam ।
amūṣāṃ netrāliṣv abhimukhatayā darśayati tan-
milat-pāśaṃ yantraṃ madana-racitaṃ bandhum iva tān ।। [śikhariṇī]

evam eva ca tābhir vakṣyate-

dina-parikṣaye nīla-kuntalair
vana-ruhānanaṃ bibhrad āvṛtam ।
dhana-rajasvalaṃ darśayan muhur
manasi naḥ smaraṃ vīra yacchasi ।। iti ।
evam aharahar api parasparaṃ spardhayeva vardhamānatayā tāsām utkalikāḥ kalita-madhu-mādhavādhikalā-vyākulatākulatāṃ kalayāmāsuḥ ।

yathā varṇitaṃ pralamba-vadha-vāsara-sambandhi-sandhyām anusandhāya,
gopīnāṃ paramānanda āsīd govinda-darśane ।
kṣaṇaṃ yuga-śatam iva yāsāṃ yena vinābhavat ।। iti ।

asya cābhidheyam idam,
tāsāṃ kṛṣṇāvaloke pramada-samuditir na svarūpeṇa vaktuṃ
śakyā kintu sva-kārya-sphuraṇa-padatayā kiñcid uddeśam āptā ।
tad-viśleṣe yathāsāṃ yuga-śataka-daśāṃ yāti kālaḥ kalākhyas
tadvat tasyānuṣaṅge yuga-śatam api tad bhāti śaśvat kalābham ।। [sragdharā]

kalāpi yadi viśleṣe yugānāṃ śatatāṃ gatā ।
rātrindivīya-saṅkhyāyāṃ tadā śaṅkāmahe vayam ।। [anuṣṭubh]

evaṃ sāyam-prātikāvalokana-valataḥ katham api nidāghe' pi kṣapite mayūrān madayitnūnāṃ gadayitnūnāṃ ca stanayitnūnāṃ samāgamaḥ saṃvṛttaḥ । yathā-

akuṇṭhām utkaṇṭhāṃ niravadhi vitarkyāli-vitatir
yadā tāsām agre hari-paricitaṃ vṛttam aruṇat ।
tadā varṣā jātās taḍid-anugatāmbhoda-valitāḥ
pratīpābhāḥ kṛṣṇa-sphuraṇam adhikaṃ hā vidadhire ।। [śikhariṇī]

nūnaṃ nidāghena vibhūya jajñe
santaptir āsāṃ hari-rāginīnām ।
varṣāsu śāmyed iti saṅginīnāṃ
nirṇītir āsīd viparīta-rītiḥ ।। [indravajrā]

varṣā dvitīyā dadhire' kṣi-nīrair
antaḥ sphurat-kṛṣṇa-ghanābhir ābhiḥ ।
itthaṃ nininduḥ kila te ruvantaḥ
svājīvya-varṣānugatāḥ plavādyāḥ ।। [indravajrā]

kalāpām āsur etāsu kalāpāś ca kalāpināṃ ।
smarārdha-candra-bāṇābhā yatraike bhānti conmukhāḥ ।। [anuṣṭubh]

varṣāḥ śītalatākarair nija-guṇair āsāṃ manaḥ-śāntatām
ānetuṃ kila yad yad atra vidadhuḥ sarvaṃ ca tat pratyuta ।
dveṣaṃ tā bata menire yad anu ca prāṇālibhiḥ śaṅkitaṃ
hanta dviṣṭa-suhṛd-daśeyam uditā hā hā vidheḥ kā gatiḥ? ।। [śārdūla]

tatra ca gṛha-nigṛhītānāṃ tāsāṃ manaḥ-kathā, yathā-

kharjarādi-phalaiḥ sukanda-valitair mitraiḥ samaṃ prāvṛṣi
prāñcad-vṛṣṭija-vāri-vāriṇi taru-kroḍe' śana-krīḍanam ।
nīra-prānta-śilāsu tāsu dadhi-yug-bhipsādi sambhojanaṃ
dūrād dhenv-anuhūtir apy aghajitā naś cittam ulluñcati ।। [śārdūla]

yatra ca,
ghanāgama-ghanāgame viramitājitonmīlane
samasta-jana-śarmadāḥ sapadi khañjarīṭekṣaṇāḥ ।
amūḥ śuci-ruci-śriyā sva-hṛdi kṛṣṇa-bhāvaṃ gatā
hari-vraja-nava-priyās tamasi līnatām āgatāḥ ।। [pṛthvī]

atra tāsāṃ trāsa-vacanam-

iraṃmada-radās te' mī nīradā api sarvadā ।
carvanti kṣauṇi-pṛṣṭha-sthān garjanti kila garvataḥ ।। [udgīti]

aho, citrīyate seyaṃ prema-gati-vaicitrī yatas tādṛśi ca tad-vṛtte kadācid ānukūlya-spṛśīva śrī-rādhā-stutīnām ādhāratā dṛśyate । yathā tasyās tat paśyantyā bhāvaneyam-

ayi taḍit tvam asau kva nu kiṃ tapaḥ
kiyad aho kṛtavaty asi tad vada ।
yad imam ambu-dharaṃ hari-vakṣasas
tulitam āli gatā ramase sadā ।। [drutavilambitā]

yatra ca pramādataḥ sā kiñcana procyāpi sakhyām api saṅkocād anyathā prakhāpayāmāsa-

ahaha paśyata kṛṣṇa-ghanāghanaṃ
prasajatī capalā khalu khelati ।
smarasi kiṃ nu hareḥ smara-kautukaṃ?
nahi nahīdam ṛtor guṇa-varṇanam! ।। iti । [drutavilambita?]

kadācic ca-
meghāgama-samaye' sminn adhigata-haritā dṛśāṃ sampat ।
haraye spṛhayasi rādhe nahi nahi śādvala-vibhūtaye dviṣati ।। iti । [udgīti]

atha śrī-kṛṣṇasya dig-darśanaṃ, yathā-

śikhaṇḍināṃ yā kala-nṛtya-mādhurī
śikhaṇḍa-cūḍasya sadātiśarmadā ।
na sānusandhānam itā tad astu yan
mūrdhnaḥ śikhaṇḍaṃ ca jagāma vismṛtim ।। [upajāti ]

tad evaṃ suṣṭhu cāpaṣṭhutām anuṣṭhāya gatāyāṃ prāvṛṣi śarad api, yathā-

āgamiṣyati śarad bhuvi dyavi
svacchatāṃ vidadhatīti cintitam ।
hanta tābhir udaye tadīyake
svaṃ dadhe dvi-guṇa-bhāvanāvilam ।। [rathoddhatā]

sa-taḍid-vārida-vṛndaṃ nirīkṣya pūrvaṃ yad eva yā taptā ।
tad apaśyanty api seyaṃ samprati rādhā bhṛśaṃ dūnā ।। [āryā]

tatra ca rādhā-kṛṣṇayor nakha-lipi-valayita-kisalaya-dala-dvaya-gataṃ padya-dvayaṃ vāyunā parasparaṃ nītam । tad, yathā-

taḍitaḥ puṇya-śālinyaḥ sadā yā ghana-jīvanāḥ ।
tena sārdham adṛśyanta, nādṛśyanta ca taṃ vinā ।। [anuṣṭubh]

āvṛtim ajahād indur vilasati haṃsaś ca nīla-kañjaṃ ca ।
vṛndāvanam anu hā dhig daivaṃ tat tan na dṛśyate tasyāḥ ।। [gīti]
rādhā-kṛṣṇāv ittham anyo' nyam āptaṃ
daivāt patraṃ śaśvad āśliṣya sāśru ।
antaḥ-śūnya-svarṇa-bimbāntar uptaṃ
madhye hāraṃ nāyakaṃ nirmimāte ।। [śālinī]

atra sakhīnām api svinnatā, yathā-

jalaṃ kumudam ambujaṃ vidhu-ruciś ca yasyāṃ śarady
aho vikasad-ātmatām agamad āśu tasyām api ।
mano nayanam ānanaṃ daśana-kāntir āsāṃ punaḥ
sadā malinatām agād iti kim ālibhiḥ sahyatām? ।। [pṛthvī]

atra ca varṇitaṃ labdha-varṇair api,
āśliṣya sama-śītoṣṇaṃ prasūna-vana-mārutam ।
janās tāpaṃ juhur gopyo na kṛṣṇa-hṛta-cetasaḥ ।।

yataḥ-
saundaryaṃ tan-nīlimāsau dyutiḥ sā
lāvaṇyaṃ tat te ca līlā-vilāsāḥ ।
pīyūṣa-śrīṇy aṅga-saṅge priyāṇāṃ
viśleṣe tāny eva hālāhalāni ।। [śālinī]

tataś ca-
harer gandhavahān sarve jagat-prāṇatayā viduḥ ।
tad-viyogena tu kṣāmā rāmās tān āśugākhyayā ।। [anuṣṭubh]

tad evaṃ yadyapy utkaṇṭhāyāḥ parama-kāṣṭhā jātā, tathāpi kācid api kāñcit prati na prakāśayāmāsa । adharmeṇāpi taṃ bhajāni, iti yathā tās tathā kṛṣṇo' pi tatra tā nirvidyā nirvidya khidyate sma ।

kṛṣṇas tūpayāntaram apaśyan netra-vikṣepa-vetra-vikṣepa-vitrastānām api tāsāṃ vaśyatām ayātānām āvaśyaka-tad-bhāvanāya vaṃśī-śaṃsana-viśeṣam abhyasyati sma । yathaiva vakṣyate tatra tatra tad evālakṣya tābhiḥ veṇu-vādya urudhā nija-śikṣāḥ iti । 

atha prathamatas tan-manā nijāgra-janmanā yugalī-bhūya muralī-kalīm āvartayati sma । tatra tu yadā samuddīpita-bhāvāntare vanāntare go-cāraṇe sarva-manaso' py agocarān sahacarān vismāpayann atikānta-guṇa-vrajena nijāgrajena saha svayam aharahaḥ saharṣa utkarṣaṃ pravīṇayan veṇu-śikṣām īkṣayām āsa,।। tadā tāsāṃ tad-rūpa-sphūrtir atīva pūrtim āyātā ।

sā ca yathāvad eva, yatas tasya bhāva-vaibhavasya svabhāva evāyam, yad dūrataś ca sva-viṣayaṃ viṣayīkaroti । tathā hi-

anumāna-gatā tāsām arthāpattiḥ pratīyate ।
yataḥ kṛṣṇasya dayitās tā eva nyāya-paṇḍitāḥ ।। [anuṣṭubh]

tatra yāḥ punar atīva snigdhatā-digdha-hṛdayās tad duḥkhataḥ śuṣkatām avāpur na tu punaḥ svaka-duḥkhaṃ puṣkalaṃ menire ।

yathā rādhāyā viśākhā lalitā paryāyānurādhā ca, candrāvalyāḥ śaivyā padmā cety-ādayaḥ । tāsu tu tāḥ sva-mātra-niṣṭhatāṃ niṣṭaṅkya svayam eva sa-sauhārdaṃ nija-hārdam āvedayāñcakruḥ । tathāpi tatra prathamaṃ rāma-sahitatā-pihitam eva taṃ lupta-varṇa-padaṃ varṇayāmāsuḥ ।

tatra gītaṃ, yathā-

rāmo rāmānuja iti yugalam ।
kṛta-naṭa-veṣatayā paṭu rājati gāyati sakhi-gaṇa-yugalam । [dhruva]
sarasa-rasālaja-pallava-tallaja-pallavitāmala-śīrṣam ।
nava-yauvana-vana-bījāṅkuram iva dhāvayad-atanu-cikīrṣam ।।
vāñchita-piñchāvali-parilāñchita-maṇi-nicayāñcita-keśam ।
dadhad iva hari-dhanur-anugata-tārā-vali-valitāmbuda-leśam ।।
valayita-nava-dalad-utpala-karṇika-karṇa-yugādbhuta-śobham ।
latikā kāsāv iti vismayakṛti madhukṛti vinihita-lobham ।।
hasta-kamalam abhi kamala-vighūrṇana-ramaṇa-kalā-ramaṇīyam ।
madhupa-gaṇaṃ prati madhu-kaṇa-varṣaṇam akṛta yataḥ kamanīyam ।।
mālāmālā-parimala-bali-bali-vapur ali-valita-sadeśam ।
ali-jhaṅkṛti-nuti-kolāhala-vaha-bahula-kutūhala-veśam ।।
sitam asitaṃ vapur asitaṃ pītaṃ vasanaṃ yasya ca gītam ।
tad idaṃ yadi gokulam anu gokulam ayati tadāgham atītam ।। ।

api tu tasya gokula-sadeśa-pradeśa-praveśa eva sarveṣām abhiniveśa-hetuḥ, yataḥ-
cakṣur-bhājāṃ phalam idam aho yad vrajasya praveśe
gobhiḥ sākaṃ sakhi-valayitaṃ dṛśyate bhrātṛ-yugmam ।
yugme tasmin laghur iha mukhāmbhojam asmin muralyā
dīptiḥ kiñcin nigamana-kalāśāli netraṃ ca tatra ।। [mandākrāntā]

atra caiva dhvanitam-

dhāmāgatasya samaye sakhi-dhenu-saṅgi
saṅgāyato viharato harataś ca tasya ।
kiñcid vimṛgyad iva cañcalatāñci-tāraṃ
hārāṇi-netram anu vidhyati mānasaṃ naḥ ।। [vasantatilakā]
tasmāt-
sā kila kulajā kulajā nayane tasyāḥ paraṃ nayane ।
veṇu-vinodī madanaḥ sa bhavati yasyāḥ svayaṃ madanaḥ ।। [upagīti]

tad evam aghadamanena tāsāṃ krama-paramparātaḥ parasparaṃ sva-viṣayābhilāṣa-vyañjanā-sañjanaṃ kiñcil lajjā-paryayam ācarya tādṛśa-ramya-sva-vidyā-bala-tāratamya-viduratayā vidūrato' pi tam avadhārya para-parataḥ parārdhyaṃ samardhyamānāṃ punar veṇu-śikṣāṃ vilakṣaṇī-kurvatā saṅkarṣaṇaḥ kevalaṃ lakṣyāya kalpayāñcakre । yatra hi sarvam eva yugapan mugdhatā-digdhaṃ babhūva ।

yatra śrī-vraja-devībhir api nija-bhāva-vyaktiṃ śaṅkamānābhiḥ saṅkarṣaṇaṃ lakṣyaṃ vidhāya tad varṇayāmāse, yathā-

veṇoḥ śikṣām atha racayator dhenu-rakṣādi-lakṣyān
nānāraṇyaṃ prati viharator bibhrator yaṣṭi-rajjū ।
stambhaṃ lole calanam acale kurvator atyapūrvaṃ
bhrātror āsīd bata tanu-bhṛtāṃ dharmato vaiparītyam ।। [mandākrāntā]

atra caivaṃ dhvanitam-

nūnam evaṃ vidadhatoḥ sarveṣāṃ dharma-paryayam ।
kṛṣṇo' mūlam asau cāsmad-dharmam unmūlayiṣyati ।। [anuṣṭubh]
tad evaṃ bhrātṛbhyāṃ saṅgāne yugapad eva sarveṣāṃ mohanam ūhamānenānujena vicāritam- hanta tāsām eva mohanākarṣaṇe suṣṭhu mamābhīṣṭe, tatrāpi rādhābhidhāyāḥ । tasmāt pṛthag bhavan pṛthag eva yathā jīvānāṃ jātir yathā-yuktaṃ tayor dvayam ekaṃ vā vahati, kramaśo vyaktir api, tathā śikṣārthaṃ prayatiṣye । tac ca tat-tan-mātrātiśayitābhīpsita-svarādi-marma-samudbhāvanayā sambhaviṣyati iti ।

tad evaṃ vicārayatā tena parīkṣā-paryālocanārtham uttaram uttarāṃ vaśyatām atītatarāṇy avarāṇi sattvāni kramaśaḥ sva-vaśatām ānītāni, tathāpi tat-preyasībhiś citta-kṣobha-mātraṃ tu lebha eva ।

tatra yathā prathamato gāḥ prati tad-gānam avakarṇitam, tathā varṇitam, yathā-

harer vaktraṃ veṇu-dhvani-miṣatayā varṣati sudhāṃ
pibaty etāṃ gavyā yad anu rasanā-karṇa-yugalam ।
ahāsīt prastabdhā nija-viṣayam anyā tu rasanā
kim etat kiṃ naitad bhavati kim ivaitat kim iti vā ।। [śikhariṇī]

atrāpi dhvanitam idam-

gavām asmākaṃ ca śravaṇam anu veṇoḥ samadaśā
yadapy eṣā jātā tadapi kila bhedo vilasati ।
amūs tad-vaktenduṃ sapadi kalayanti pratipadaṃ
vayaṃ naitad vidmaḥ kva bhavati yuge tasya kalanam ।। [śikhariṇī]

athāpare-dyuś cāparāṃ śikṣām adhikṛtya vanyāny api sattvāni samāhṛtya mohitāni, yathā-

vaṃśaḥ so' yaṃ tu vītaṃsaḥ kaṃsa-śatror itīyate ।
tena śaṃsanato yānti vidhvaṃsaṃ mṛga-pakṣiṇaḥ ।। [anuṣṭubh]

tad api tābhir udbhāvitam, yathā-

vṛndāraṇyaṃ prathayati bhuvaḥ kīrtim atra svayaṃ hi
śrīmān kṛṣṇo viharati padāmbhoja-lakṣmīṃ vitanvan ।
veṇor vādye naṭana-ghaṭanaṃ barhiṇaḥ sabhya-bhāvaṃ
vanyāḥ sarve yayur iti sadā raṅgatāṃ yaj jagāma ।। [mandākrāntā]

atra cedaṃ dhvanitam-

vṛndāraṇyasya puṇyaṃ vrajitum iha na naḥ śaktir astīti cāstāṃ
yad barhyādyāś ca bhānti pratipada-sukṛta-prodayād asmad-arhyāḥ ।
gṛhyāṇāṃ gṛhyakāḥ smaḥ sphuṭam iha tad alaṃ gṛhyakebhyaś ca garhyās
te tasya svairam īkṣāṃ vidadhati na tad-ābhāsam aṇv apy ayāma ।।[sragdharā]

atha dināntare' pi tebhyo vicchidya hariṇyas tathā kṛtāḥ । tac ca pūrvavat tābhir varṇitam-

āścaryaṃ sakhi kṛṣṇasāra-dayitā-vṛndaṃ milad-bhartṛkaṃ
jātyā mūḍham api vyatītya bhavatīr apy evam īhāṃ dadhe ।
śrutvā veṇu-kalaṃ hariṃ prati gatis tad-rūpataś citratā
tasyāpy arcanam ullasat-praṇayatas tatrāpi netrāñcalaiḥ ।। [śārdūla]

dhvanitam apīdam-

vayaṃ jātyā nāryaḥ puru-guṇavatām ādṛtatamās
tathā bhartāras tat-praṇaya-naya-siddha-vraja-bhuvaḥ ।
hariṇyo nedṛśyas tadapi patibhis taṃ yayur aho
dhig asmān duṣpuṇyā dadhima nahi tāsām api tulām ।। [śikhariṇī]

dināntare tu viśiṣya vihaṅgamās tathā-bhāvaṃ gamitāḥ, tatra ca tābhir abhihitaṃ,

asmin vane tu vihagā munayaḥ pradiṣṭāḥ
kṛṣṇas tu tad-gurur iti pratataṃ pratīmaḥ ।
naivānyathā tad amunā kimapi pragītaṃ
mauna-vratena śṛṇuyuḥ parito niviṣṭāḥ ।। [vasantatilakā]

atra tu sa-nirvedaṃ dhvanitam-

yasmād asau munis te ca munayaḥ sarvataḥ sthitāḥ ।
tasmāt kāñcit spṛhām atra nāñcitāṃ kartum arhatha ।। [anuṣṭubh]

atha dināntare devyo' pi tathā kṛtāḥ, tatra tābhir varṇanaṃ, yathā-

veṇūdgāna-guṇena tasya paritaḥ kṛṣṭe vimānotkare
devyo rūpa-vilāsa-mohana-kalām āsādya mohaṃ gatāḥ ।
yatredaṃ na viduḥ kim etad abhitaḥ pūrvaṃ śrutaṃ vīkṣitaṃ
veti srastam abhūt kacādi kim u vā naivety api prāyaśaḥ ।। [śārdūla]

atra ca dhvanitam-

hanta devyo' pi yatraitām avasthām āpur añjasā ।
tadīya-vraja-bhū-bālā varākyas tatra kā vayam? ।। [anuṣṭubh]

tad evaṃ cetanāṃs tathā vitatha-cetanān vidhāyācetanān api cetanān ivācaritum ārabhate sma । acala-maryādayā paryāptāḥ sphuṭam amūr ākraṣṭum acetanatām atikramyāpi duḥśakā iti ।

tatra nadī-caritaṃ tābhir evaṃ vicāritam-

dvīpinyaḥ śravaṇena veṇu-raṇiteḥ stambhaṃ gatāḥ sabhramāḥ
phullat-pūratayā sphurad-ghana-rasā haṃsādi-gīḥ-śiñjitāḥ ।
unmaryāda-daśām itā muraripuṃ dūre' bhisṛtyāgatā
bhaṅgālola-bhujaiḥ saroja-valayas tasyāṅghri-yugmaṃ dadhuḥ ।। [śārdūla]

atra cedaṃ dhvanitam-

nadyaḥ sindhu-pati-vratā hari hari pratyakta-maryādikās
taṃ vidrutya milanti ced ahaha kā dīnās tadānīṃ vayam? ।
kintu svairam amūr udūḍha-sukṛtā nāsmāsu tat-tulyatā
svalpāpīti nivṛttir eva sukhato yuktāthavā duḥkhataḥ ।। [śārdūlavikrīḍitam]

dināntare cāmbhoda-varṇanaṃ, yathā-

murārer ambhodaḥ suhṛd iti na vā kevala-rucā
svasādṛśyāt kintu vyatikṛta-hitatvād api sadā ।
asau mallāreṇa prabalayati taṃ veṇu-januṣā
sa cāyaṃ chāyābhiḥ praśamayati tāpaṃ tad-upari ।। [śikhariṇī]

atra ca dhvaniḥ-

haṃho paśya jaḍo' pi vārida-cayaḥ sarvopari sthāyy api
cchāyābhiḥ svarasaiś ca taṃ paricaraty antaścara-premataḥ ।
kaṣṭaṃ suṣṭhu vayaṃ tad-eka-śaraṇa-prāṇa-sthitiṃ-manyatā-
gaṇyās tasya vinā tu sevanam amūr jīvāma dhig jīvitam ।। [sragdharā]

aho, śilāmayy api śailajātiḥ sukham evaṃ bhajate, yathā-

śrīmān govardhanādriḥ sphuṭam ayam abhitaḥ śrī-harer dāsa-varyaḥ
kṛṣṇe rameṇa yasmāt tam anu muralikā-vādanāyādhirūḍhe ।
labdhair yaḥ sāttvikābhaiś caraṇa-sarasija-sparśajair aṅkurādyaiḥ
sarvāṅgīna-dravair apy anuga-sakhi-dhanaṃ sevate taṃ cirāya ।। [sragdharā]

āstāṃ govardhanādreḥ pulaka-mukha-daśā śrūyatām anyad etat
citraṃ cen na pratītir bhavati kila girau dṛśyatāṃ cāparatra ।
yaḥ snigdhatvaṃ samantād dadhad iha muralī-gānataś cikvaṇākhyām
āgād yatrāsti sākṣi pratipadam uditaṃ kṛṣṇa-mukhyāṅghri-cihnam ।।[sragdharā]
atra cedaṃ dhvanitam-

mahatāṃ padavīm āptuṃ vāñchā yadyapi dhṛṣṭatā
tathāpy anugatis teṣāṃ bhāti ced asti dṛṣṭatā ।। [anuṣṭubh]

tad evaṃ tāsām atasmiṃs tad-bhāvanāṃ bhāvayann unmāda-daśā-vaśatāṃ parikalayya vihvala-hṛdayaḥ sadayatayā sa madhukaṇṭhaḥ kṣaṇaṃ gadgada-kaṇṭhaḥ saṃvastrita-mukhaḥ samasta-manyu-nyasta-nijāsukhaḥ puru ruroda, anūditavāṃś ca śrī-rādhā-nibaddham abaddhaṃ padyam ekam-

veṇoḥ puṇyam atīva hanta yad asāv astrī ca tasyādharaṃ
gopīnāṃ svam api hriyaṃ pariharan śaśvat pibann ardati ।
tṛptyā chardi-nibhād amuṣya raṇitān nadyo' pi phullanty amūr
yad-vaṃśyā naga-jātayo' pi madhubhir bāṣpaṃ madād bibhrati ।। [śārdūla]

dhvanitaṃ cedaṃ-

yāce' haṃ vaṃśa-dehaṃ na tu kulaja-vadhū-deham ādye hi kṛṣṇas
tṛṣṇag-bhāvena sajjan bahu-ruci viharan durlabhaḥ syāt paratra ।
vaṃśī-bhāve cid-aṃśa-praśamana-vaśatā-vismṛtātmā yadi syāt
tena jñāyeya seyaṃ mama viraha-dutā dārutām āgateti ।। [sragdharā]

tataś cetasi cedaṃ vicāritaṃ-

gaṇḍaṃ cumbasi kuṇḍala-stham akari tvaṃ tasya vaṃsi tvam apy
āsyaṃ prekṣi tathāṅgam aṅgam asakṛn māle tvam āliṅgasi ।
tad yuktaṃ yad atīta-sarva-vidhikā yūyaṃ, vayaṃ tu sphuṭaṃ
hā tat-tad-vidhi-bhāg-vicāra-hatakenābhīpsitād vañcitāḥ ।। [śārdūla]

aho sumanaso muktā vajrāṇy api harer uraḥ ।
na tyajanti vayaṃ tatra kā vā smara-vaśāḥ striyaḥ? ।। [anuṣṭubh]
cen na saṅgam aparasya vidhatte
śyāma eṣa na tu tarhi dunomi ।
aṅkapālayati hā gata-śaṅkaḥ
saṅginaḥ katham idaṃ kalayāmi ।। iti । [svāgatā]

tad etat-paryantam antara-sparśi-rāga-parīte tasya veṇu-gīte ko' pi sambhramaḥ sarvam eva vrajaṃ nighnaṃ kurvan vighnam ācarati sma । sa tu prātaḥ prastoṣyate । ity añjaliṃ baddhvā punar uvāca-

asya tvadīya-kāntasya rādhe jānāti ko' pi na ।
prayāsābhyantara-sthāyi-tvan-nimitta-prayāsatām ।। [anuṣṭubh]

tad evaṃ kathāyāṃ samāpta-prathāyāṃ sarve yathā sva-svāvāsam āsannāḥ ।

iti śrī-śrī-gopāla-campūm anu
veṇu-śikṣā-miṣa-preyasī-bhikṣā nāma
saptadaśaṃ pūraṇam
।।

atha aṣṭadaśaṃ pūraṇam

gotrabhid-garva-khaṇḍana-
govardhana-gotra-māna-vardhanam

atha prabhāte sadasi vrajeśitur
mahā-prabhāveṣu vibhāta-paṅktiṣu ।
ānarccha sāmodam udaśru-kaṇṭhatāṃ
sa snigdhakaṇṭhaḥ kathayāmbabhūva ca ।। [upajāti ]

atha tasminn āśvināvaśeṣe labdha-viśeṣe yajña-yogya-veśe vrajād bahiḥ pradeśe sarva eva parvaṇā sāndrānanda-vrajā iva sa-prajāḥ vrajendrādayaḥ sambhrāntāśaya-prāyatayā carantaḥ surendra-yāga-yogam ācarantaḥ sthānādi-sañceṣkriyamāṇān ādiśantaḥ sva-sva-vasatiṃ vihāya vasatiṃ bahir vasanti sma ।

tadā ca kadācid ekasyāṃ sandhyāyāṃ gocāraṇa-bhū-bhāgataḥ samāgataḥ saṅkarṣaṇa-sahacāritayā labdha-harṣaḥ sa-kutuka-tṛṣṇaḥ śrī-kṛṣṇas tadīya-caritam ālocitavān । tatraiva ca prabhūta-kutukākuta-sambhūtatayā vasati sma ।

tad api ca yad api pūrva-pūrva-saṃvatsareṣu dṛṣṭam ity apūrva-dṛṣṭaṃ na bhavati, tathāpi samprati prauḍhatāprakāśataḥ śatamanyuṃ prati manyuṃ janayan janakādiṣu praṇaya-kopaṃ jñāpayann ajñānata iva jijñāsāñcakre । yadyapi śataparva-pāṇir evaṃ garvāyate, ete gopālana-kārakāḥ ke varākāḥ? nikhila-loka-lokapāla-pālakasya mama dakṣa-mukhyāḥ prajāpatayaḥ svīya-manvantara-pati-prabhṛtayaḥ pṛthivī-patayaḥ kamalajanma-janma-pradhānā munīśānā yajamānā virājantetarām iti, tathāpy ete mat-pitṛ-puraḥ-sarās tatra bhaktim atiriktīkurvanti iti ।

atha spaṣṭīkṛta-gaurava-sauṣṭhavam antaḥ-kaṣṭa-parāmṛṣṭaṃ pṛṣṭavān-

kathyatāṃ vaḥ pitaḥ ko' yaṃ sambhramaḥ samupāgataḥ? ।
yajñārtho yadi devaḥ kaḥ? pramāṇaṃ kiṃ, phalaṃ ca kim? ।। [anuṣṭubh]

vrajeśvare tu jñāna-pūrvaka-praśna-vijñānatas tad-abhiprāyaṃ prāyaḥ pratipadya sadyaḥ prativacanam adattavati, punar lālyatocita-bālyato dīnatā-dhīnam ivovāca-

yathā vidhātuṃ bhavatāṃ tathā śrotuṃ ca naḥ spṛhā ।
ubhayeṣāṃ yatas tatra viśeṣāśrayatā-sthitiḥ ।। [anuṣṭubh]

atha, kim asmābhir vyaktaṃ vaktavyaṃ gotrabhit-satraṃ prati, kiṃ vāyaṃ vatsaḥ pratipatsyete iti vicikitsati tāta-pāde tad eva kiñcid atiriktaṃ vyaktam iva kartum icchati sma । yathā ca, tāta, sarvatra nipuṇānāṃ vaijñānikānāṃ bhavatāṃ putrā vayaṃ na tāvad gocārakatā-mātra-paryavasita-paryālocanāḥ, kintu kiñcit kiñcij jñāna-nītiṃ dharma-rītim api pratipadyāmahe iti vyañjanayā mañju vadati sma-

sarva-kṣetra-prājña ekaḥ parātmā
tasmin jīvāḥ santi naivātibhinnāḥ ।
etad-vijñāḥ sādhavo vidvad-ijyās
tasmād eṣāṃ gopanaṃ naiva yuktam ।। [śālinī]

yogināṃ matam etac cen nītir apy avadhāryatām ।
udāsīno' rivad varjyaḥ suhṛd ātmaiva sammataḥ ।। yady eṣa panthā dharmasya so' pi nāsty avicārataḥ ।
tatra yad viduṣaḥ siddhir bhaven nāviduṣaḥ kvacit ।। dharmo vaidika eveṣṭau laukikaḥ kvāpi dṛśyate ।
bhavadbhiḥ kas tayor eṣa viśeṣatvena sammataḥ? ।। [anuṣṭubh]

tad evaṃ sva-sutasya suparva-pati-māna-carvaṇāyāvirbhavantaṃ sarva-mata-jñatā-garvam akharvam ālocayann, apūrvatayā bhāvanāṃ kurvāṇas tena ca nija-pakṣasyāpekṣaṇīyatāṃ lakṣayann, idaṃ vraja-patir upakṣiptavān-

dharmo' yaṃ laukikas tāta yadyapi syād athāpy asau ।
yuktatvād api cāmnāyād āmnāyaja iveṣyate ।। ya indro devatātra syāt parjanyaḥ sa tu sarvavit ।
tasyārcanaṃ kulāyātam asmākaṃ ketanaṃ matam ।। [anuṣṭubh]

kṛṣṇas tad etat karma karma-pradhānatayā varṇyamānaṃ tad uttaram ākarṇya vāsava-hrāsa-vāsanayā karma-kāṇḍa-paṇḍitaṃ-manyānāṃ matam anusṛtya devatā-khaṇḍanam āha-

svataḥ karma-vaśād evādātuṃ karmānusāriṇaḥ ।
īśaś ced asti karmānugāmy asau kā nu devatā ।। sarvaṃ tad bhasmani hutaṃ para-tantre yad arpaṇam ।
gārhapatye hutaṃ tat tu yad ātmātmīya-poṣaṇam ।। tasmād ābhīra-vaiśyatvād aghnyāsevā tu naḥ kṛtiḥ ।
devatā yadi manyeta mantavyā sā tad-āśrayā ।। [anuṣṭubh]

atha śatamanyor api parjanyatayā tad-āśrayatvam āśaṅkya sāṅkhya-saṅkhyāvatāṃ matāt pratyācacakṣe-

rajo-bhūr yavasādy-arthas tasmān nendro gavāśrayaḥ ।
kintu govardhanākhyāna-kṣauṇī-bhṛd yaḥ sa eva saḥ ।। nijājīvyatayā gāvaḥ kulāgatyā ca bhū-surāḥ ।
āśrayatve samakṣatvaṃ yānty ete na divaukasaḥ ।। [anuṣṭubh]

tatra matāntaraṃ vitaṇḍā-paṇḍitānāṃ matena khaṇḍayati-
āptavāg anumānaṃ ca pratyakṣād eva gamyate ।
tasmāt pratyakṣam eva syāt pramāṇaṃ sarva-mardakam ।। tasmād gavāṃ brāhmaṇānām adreś cārabhyatām mahaḥ ।
aindrair nirmīyatāṃ seyaṃ tri-karmī haviṣāṃ kulaiḥ ।। homo yadi vidhātavyo vahnim uddiśya hūyatām ।
āśrayaḥ sa hi sarveṣāṃ pratyakṣaś cānubhūyate ।। atha viprāḥ prīṇanīyā dattvā dhenūḥ sadakṣiṇāḥ ।
svabhāva eṣa bhavatāṃ vidhi-kiṅkaratā nahi ।। [anuṣṭubh]

annaṃ dattvā brāhmaṇādiśvapākānt-
ebhyaḥ śvabhyo' py atra gobhyas tṛṇāni ।
kṣauṇī-bhartre dīyatām annakūṭo
yasmād eṣo' py anna-kūṭābhidhaḥ syāt ।। [śālinī]

tad evaṃ śvapāka-śva-paryantebhyaḥ pradātavyaṃ, na tu pākaśāsanāyety abhipretya sarvān nirvacanekṛtya pratyekaṃ pravartayan prāha-

bhuktvā vastrālepa-veśān gṛhītvā
vipraṃ vahniṃ gāṃ parikrāmatādrim ।
nātrāpy aṅghri-krāmitāvaśyakatvaṃ
svacchandatvād yānam apy atra diṣṭam ।। [śālinī]

ye vā kratubhujo' py atra janās te syur janāv iha ।
suparvāṇaḥ sumanaso nirjarāś ca surā iva ।। [anuṣṭubh]

kiṃ ca-
āḍhyaṅ-karaṇī subhagaṅ-karaṇī tadvat priyaṅ-karaṇī ।
śrī-govardhana-pūjā-nāmnī vidyā parisphurati ।। [upagīti]
govardhana-giri-yajñāvajñā tu gotrabhit-pūjā ।
andhaṅ-karaṇī palitaṅ-karaṇī nagnaṅ-karaṇy api ca ।। [upagīti]

tad evam agrajamukhaṃ nirīkṣya mṛdu hasitvā punaḥ sādaram āha sma-

ity etan me bāla-bhāvena buddhaṃ
go-viprādi-prepsitaṃ mad-dhitaṃ ca ।
yuṣmabhyaṃ ced rocate tarhi śīghraṃ
kāryaṃ vighnaḥ syād vibhinna-praveśe ।। [śālinī]

sarvaṃ yan-mānasaṃ vācikaṃ vā
yuṣmadṛgbhiḥ sādhyate kāyikaṃ vā ।
nityaṃ tat tad dṛśyate man-nimittaṃ
tasmād etan mad-dhitatvād vidheyam ।। [śālinī]

anunmattaḥ svataḥ sarvaṃ vetti svīyaṃ hitaṃ pitaḥ ।
no ced vetti na ca brūte brūte ced vetti niścitam ।। [anuṣṭubh]

tad etad vipralambha-lambhanam apy akliṣṭa-varṇana-viśiṣṭam ākarṇya tan-mukhaṃ ca nirvarṇya, tad eva savarṇair asavarṇair apy adhi parvam āgataiḥ sarvakair nirṇinye । tathā hi-

preṣṭhaḥ kiñcid yad bravīti pratītiṃ
sarveṣāṃ tad yāti nūnaṃ ruciṃ ca ।
tac ced aṇv apy arhitaṃ tarhi kiṃ vā
vācyaṃ tasmāt te' py amanyanta tadd hi ।। [śālinī]
tad etad avadhārya madhukaṇṭhas tv amukta-kaṇṭhaṃ parāmṛśati sma, ced apy ativedaḥ suvicāratā-naśvaraḥ so' yam anīśvara-vādaḥ kṛta-vakra-bhāva-cakra-śakra-parābhava-kautuka-tātparya-mātra-pātratayā tena prayuktaḥ, kintu na pravṛtti-virodhi-pātratayā; tathāpi tatra mitratāticitratayā labdha-nigama-visrabdha-sarva-puruṣārtha-sārtha-śiromaṇi-rūpa-svarūpeṣu teṣu vraja-bhūpeṣu nāyuktaḥ । īśvara-jñāna-gurubhir api tad-bhāvam eva pari sarvopari-purutā-parāmarśāt । yathoktam-

aho bhāgyam aho bhāgyaṃ nanda-gopa-vrajaukasām ।
yan-mitraṃ paramānandaṃ pūrṇa-brahma sanātanam ।। ityādi ।

tataḥ kautuka-cāritayāpi tena yad vicāritam iva sampadyate, tad api pāramārthya-varyatayā paryavasyatīty evam aho parama-maho-vara-kara-svabhāva-dhāraḥ so' yaṃ vraja-dharā-pati-vaṃśa-janmā śaśadharaḥ iti ।

atha spaṣṭaṃ cācaṣṭa-tatas tataḥ?

snigdhakaṇṭha uvāca-tataś ca dīpāvalīnāmānam amāvāsyām anu dīpāvali-bali-kautukaṃ pratipadya pratipat-prātas tu viśrambhataḥ paramāśrayatām āśrayamāṇair amībhir yathā tena vihitaṃ tathā vihitam ।

tatra ca mukhya-kalpa-kalpanāya vicitra-citra-vitāna-patākādibhiḥ sarva-sukha-saṃvardhanasya śrī-govardhanasya kūṭa-maṇḍalaṃ maṇḍayitvā, yathāvidhi nirbandha-sādhita-sādhu-gandha-bandhura-pādyādi-prāgrya-sāmagrībhir abhisabhājya, tam abhi prājya-caraṇācalavad ājya-prāghāra-nirjharāś citra-varṇa-vyañjana-vyañjita-dhātu-rañjanāḥ, dugdha-taṭinī-saṅkaṭitā dadhi-taḍāga-saṅghaṭitāḥ sampannam anna-kūṭāḥ saṅghaṭṭayya nikaṭād upaḍhaukayāmāsire । yeṣāṃ prāg-bhāvenāpūpikaṃ śāṣkulikam ityādi bhūyiṣṭha-niṣṭhāna-kūṭa-nāmnā sthānāny api ciram āmnātāni ।
nānā-vādyaṃ loka-kolāhalāḍhyaṃ
svargaṃ bāḍhaṃ vyānaśe tatra satre ।
yat tad deva-kṣmāpater āśvineyau
nirṇinyāte karṇa-śūle nidānam ।। [śālinī]

sṛṣṭeṣv adrer anna-kūṭeṣv analpaḥ
kṛṣṇākāraḥ kaścid āvirbabhūva ।
alpīyastvaṃ kevalaṃ bheda-buddher
yasmāt kṛṣṇe kāraṇatvaṃ jagāma ।। [śālinī]

taṃ ca prathamaṃ vasundharādhara-śilā-sandhitaḥ samedhamāna-sphurad-utsedhaṃ prekṣākāriṇaḥ samutprekṣāmāsuḥ-

pīta-śyāmā kiṃ prabhā? kiṃ taḍitvān?
kiṃ vā dhātu-dyoti-bhūbhṛd vibhāti? ।
suṣṭhūttiṣṭhan kiṃ svid etad bakījin-
mūrti-vyūhaḥ sphūrtim atrātanoti? ।। [śālinī]

kāya-prāyata-bhājitāñjana-girir vastrāṇi sandhyābhrajid
vistāra-dyutimanti veṣamaṇayaḥ sūryādi-jetṛ-prabhāḥ ।
uttaṃsā vara-puṣpa-bhāra-balavac-chākhā-sahasrāṇy aho
yasya kṣmādhara-deva eṣa kurute netrāṇi citrāṇi naḥ ।। [śārdūla]

tataḥ sa tu caturānana-cāturī-cālana-caturaḥ kṛṣṇa-nāmnā madhuraḥ sa-praśrayaṃ papraccha-bhagavan, ko bhavān? iti ।

devas tu nirghoṣa-nibha-ghargharita-svareṇābhra-bhramaṃ prathayann, arthena tu tam anyathayan vacaḥ pracārayām āsa, pūrvitākharvavat-parvan! parvataḥ so' yam aham asmi iti ।

tad etad avadhārya devāry-amitraḥ śrīdāmādi-mitraḥ sva-bhujau prasārya visphūryamāṇa-kolāhalānargalaṃ gopa-vargaṃ nivārya, namaskāryaḥ khalv asau yasmāt karuṇā-vyagratā-jāgran-mahā-vigraha-samagra-vigraha-prakāśa-grahilatayā pratyakṣa-pratyayam eva sa eva devaḥ pratyavaruddhavān iti sarvān praty akharvāṃ vācam uvāca ।

uktvā cākhaṇḍa-daṇḍavan-natiṃ kurvati sahasa-smita-pūrvaje tasmin vismita-manasaḥ sarva eva prati parvataṃ tathākurvata । kṛtvā ca śraddhayā baddhāñjaliṣu tadāvaliṣu sarva-sukha-vardhanaḥ sa govardhanaḥ punar uvāca-

nānya-devavad asmākaṃ
bhedaṃ yuṣmad vicakṣmahe ।
tat paśyata bhaved dattaṃ
pratyakṣaṃ bhuṅkṣmahe vayam ।। [anuṣṭubh]

tad etad uktvā ca-

annāny āḍhaka-koṭi-taṇḍula-kṛtāny ādāya tad-vyañjanāny
apy eṣa pratikūṭam eka-kavala-prāptānnam ādat tathā ।
madhyaṃ madhyam anuprakṛṣya tu yathā nīraṃ piban palvalān
kuṇḍāny āśu sarāṃsi kiṃ ca sarito ninye kṣayaṃ sarvataḥ ।। [śārdūla]

yadā grāsāya sa karaṃ prasārayati cāgrataḥ ।
tadā sarve dravanti sma sarvataś caṭakā iva ।। [anuṣṭubh]
madhye-kṛtya vyañjanāny anna-kūṭaṃ
grāsaṃ grāsaṃ pāṇinā dakṣiṇena ।
tarjanyāsāv uddiśan vāmayā taṃ
śakraṃ lolat-prānta-gatyā jahāsa ।। [śālinī]

doṣṇas tasyāśv atiparimiti-grāsa-hetoḥ prasāre
cākuñce ca sthagita-haritaḥ prāpta-tat-tad-gatīnām ।
akṣṇām āsīd vraja-kula-bhuvāṃ citra-vṛnde' pi citraṃ
yat kvāpy ekaṃ na kila gaṇitaṃ siktham ekaṃ sthitaṃ na ।। [mandākrāntā]

atarītṛṇyata grāsān bhūbhṛd-bhūbhṛd yathā yathā ।
acalīklpyatāpy uccair māṃsalāya tathā tathā ।। [anuṣṭubh]

tatra ca-
bālā bhītiṃ yauvanonmatta-cittā
hāsaṃ vṛddhāś citram arhās tu bhaktim ।
yātā ye ye teṣu sarveṣu devaḥ
śuddhāṃ tuṣṭiṃ kautukitvād babhāja ।। [śālinī]

dūrād dūrāt pūram ādāya vārāṃ
vaktraṃ śaśvat kṣālayann adridevaḥ ।
ṣṭhīvann uccaiḥ pṛṣṭha-deśe samantād
vṛṣṭiṃ kurvan śampa-sṛṣṭiṃ cakāra ।। [śālinī]

gaṇḍūṣāṇām antare vaṃśa-daṇḍair
dantāntargāny anna-piṇḍāni kuñcan ।
udyan-mūrtis tatra śailādhidevaḥ
pūrtiṃ kurvan prāṇa-bhājāṃ sasarja ।। [śālinī]

tāmbūlānāṃ vīṭikāḥ koṭi-kharvaṃ
kūṭī-kurvaṃś carvayan garva-phullaḥ ।
prānta-cchāyā-maṇḍalaś caṇḍa-raśmiḥ
prātar yadvat tadvad āsyaṃ cakāra ।। [śālinī]

jātaṃ nīrājanasya kṣaṇam anu nikhilā moham āpur yad etat
tasmin drāghīyasi syāt katham iti vividhād dhvasta-cittā vicārāt ।
kṛṣṇas tv alpaṃ vihasya pratividhim akarot kalpitād yantra-bhedād
yasmin dīpāḥ sahasraṃ talam upari ca te cālyamānā virejuḥ ।। [śārdūla]

atha sarvam icchan anvicchan pratīcchann api girir ayam aho giriṃ karotīti nidhyāya, mūrdhani baddhāñjalitayā sarvasminn apy ūrdhvaṃ sthitavati, sarvato' pi varān varān viracayyātarkitam antarhite parama-hite tasminn, akhaṇḍa-daṇḍavat-praṇāma-pūrvam atra dvitra-kṣaṇaṃ citram iva sarva evāsīt ।

avahite ca bahir-arthe śrī-harir asau sarvān parvata-parvāgatān praty uvāca-

aho kalayatācalaḥ karuṇayātma-rūpaṃ mahad
vahat-prakaṭatāṃ bhajann akhilam eva bhuṅkte sma saḥ ।
anādara-kṛtāmayaṃ dalayiteti sambhāvyate
purandara-bali-grahād atibalī tathā tarkyate ।। [śikhariṇī]

tataś ca sarvo' pi visrabdhaḥ parama-prema-bhājana-go-sabhājanam ārabdhavān । yat khalu-

gobhir gopā mithaḥ syuḥ pratipada-dayitās tatra nanda-vrajasthās
tatra śrī-nanda-rājaḥ svayam ayam upamā tatra tatrāsya putraḥ ।
yady evaṃ tarhi govardhana-mahasi tad-abhyarcane te gavādyāḥ
kiṃ varṇyāḥ kintu nirvarṇanam anu paramaṃ jñeya-bhāvaṃ prayānti ।। [sragdharā]
tathā ca,
labdhārcāś cāru-veśaiḥ śavalita-vapuṣaḥ prāpta-bhogāvalīkā
vatsaiḥ pṛktāḥ pramodaṃ pṛthutaram abhajan dhenavaḥ satyam eva ।
kintu śrī-kṛṣṇa-dṛṣṭi-pramada-valayitā yarhi tarhy eva no cet
kecid yadvad bhajante madhura-vidhurataḥ saṃskṛtaṃ ṣāḍavādi ।।[sragdharā]
tad-dṛṣṭi-puṣṭīkṛtās tu-

svarṇa-nirmita-viṣāṇa-surūpā
rūpya-saṃvṛta-khurā dhṛta-hārāḥ ।
kiṅkiṇi-prakara-jhaṅkṛti-yuktā
naicikī-nicitayo rucim āñcan ।। [svāgatā]

tatra gopāḥ śrī-gopālādi-gopāla-satkṛti-camatkṛtim adhigamya, vidhim anugamya, citrakāṅga-nibha-citrātiramya-vastrāvṛtāṅgatayā tarṇakam ākramya, kautukato gāḥ sambhramya, taj-jāta-hāsa-kolāhalād viramya, grāsa-viśrāṇanena tā viśramya, parikramya, praṇamya, cācaryaṃ vāryam ācarya, vitāna-vitānenāgniṃ paricarya, pradakṣiṇāvartatayā vartamānaṃ ca taṃ pradakṣiṇaṃ viracayya, bhūṣaṇa-nivaha-mahitānāṃ purohitādīnāṃ pūjanam api pūrayāmāsuḥ ।

tatra śrī-gopāla-pūjā, yathā-

snānīyāṃśuka-citrakādi-surabhi-srak-kuṇḍalādyaṃ yadā-
ścaryaṃ tatra muhuś ca toṣa-rahitās tat-tat-parīvartataḥ ।
tad govardhana-pūjanāṅga-paśupābhyarcānu kṛṣṇārcane
tātāmbādi-tadīya-bāndhava-janā nāntaṃ cirād aiyaruḥ ।। [śārdūla]

yathā kṛṣṇas tathā rāmo rāmo yadvat tathā sa ca ।
vrajeśayor nātra bhedas tan-mitreṣv api tad-dṛśoḥ ।। [anuṣṭubh]

go-sambhramaṇaṃ, yathā-

yadā mudā yāti hariḥ parokṣatāṃ
gavāṃ, tadā tā nija-vatsa-kṛṣṭitaḥ ।
vyagrībhavanti sma yadā samakṣatāṃ
yāty eṣa yānti sma tadā tad-ātmatām ।। [upajāti ]

hāsa-kolāhalo, yathā-

ākṛṣṭe vatsa-vṛnde kila-kilita-ravair mātaro rambhamāṇā
dantair ākarṣakāṃs tān vyathayitum abhito dhāvanārtā yadā syuḥ ।
hāsaṃ kolāhalāḍhyaṃ kalayati nikhile tarhi kṛṣṇānanābjaṃ
jīyād udbhāsa-hāsa-drava-madhu parito mādanaṃ yad vavarṣa ।। [śārdūla]

go-grāsa-viśrāṇanaṃ, yathā-

gopā ūcuḥ kṛṣṇa go-grāsam etaṃ
hastāmbhoja-spṛṣṭam īṣat kuruṣva ।
tat saugandhya-prāpta-sandhānam enaṃ
gāvaḥ suṣṭhu prītitaḥ svādayante ।। [śālinī]

go-viśramaṇaṃ, yathā-

govardhanācala-mahasy ayutādi-yūtha
go-rodhanāya paśupā nahi tatra śekuḥ ।
phutkāra-keli-kalayā muralī murārer
āsīd alaṃ yad asakau guṇa-koṭi-kalpā ।। [vasantatilakā]

go-parikramaṇas tu śrī-kṛṣṇenettham ādiṣṭam-

na bhavati bata bahulānām atibahulānāṃ parikramaḥ sadyaḥ ।
ity ekasyā vyakteḥ kriyatāṃ yasmād aśeṣagā jātiḥ ।। [gīti]
tatra pradakṣiṇī-kāryam ekaṃ vṛddhaṃ gavaurasam ।
mūlārādhanataḥ sarvārādhanaṃ vibudhair matam ।। [anuṣṭubh]

goṣu praṇāmātmikā bhaktis tu teṣāṃ varṇanāya nābhyarṇatām anveti, yataḥ-

bhaktaḥ svabhāvāt kila gopa-lokaḥ
śrī-nanda-lokas tu tato' pi goṣu ।
asyātha govardhana-yajña-yoge
yogeśa-durgā-namanākhya-bhaktiḥ ।। [indravajrā]

ācārya-varaṇa-lakṣaṇam api vilakṣaṇam eva tatra । yataḥ-

svayam āvriyatācāryas tatra nādyavad arthitaḥ ।
yatra suṣṭhu sitaṃ yaṣṭuś cittaṃ tatraiva tasya ca ।। [anuṣṭubh]

home ca-

govardhana-mahā-yajñe hutabhug-vyājatas tadā ।
hareḥ pratāpa evendhāñcakre śakra-pratāpanaḥ ।। yadāgnir dakṣiṇāvarto yajñe jajñe tadā janaḥ ।
sarvaś ca dakṣiṇāvarta-parīvartam avartata ।। [anuṣṭubh]

kṛte satre vastraṃ tilakam atha carcām avayava-
prakārālaṅkāraṃ sakalam idam apy uttamatamam ।
dvijebhyaḥ prāyacchal laṣita-laṣitaṃ śaśvad anugān
mudāvādīd yasmin dada dada damātraṃ vrajapatiḥ ।। [śikhariṇī]

divya-dātavya-sambhāre vraja-rājena yojite ।
parīkṣakās tatra paraṃ tat-parīkṣakatāṃ yayuḥ ।। [anuṣṭubh]

yad anu sarve' pi prāṇinaḥ prīṇate sma । tathā hi vandi-jana-vandanam,

arthena goduhān nandād arthena ca sadārthinām ।
vadānyaś ca vadānyaś ca vadānyaḥ ko bhaved ataḥ? ।। [anuṣṭubh]

kintv ayam atrātiśayaḥ-

annāt pūrtir abhūd galāvadhi nṛṇāṃ govardhanādrer makhe
sarva-prāṇa-bhṛtāṃ tathāpi hṛdayaṃ nāpūri tatrāṇv api ।
yasmin snigdham abhūd aśeṣa-diviṣad-vṛndaṃ yadapy atra bhoḥ
paśyāścaryam athāpi hanta gatavān saṅkrandanaḥ śuṣkatām ।। [śārdūla]

atha tad evaṃ vipratrākṛta-satrādikaḥ purohita-hita-sahitaḥ śrī-vraja-yuva-rāja-mahitaḥ sa khalu vijñānāṃ samājaḥ puraskṛta-vraja-rājas tad-yajñāvaśiṣṭaṃ param aviśiṣṭam annam upabhujya, veśa-viśeṣaṃ saṃyujya, gīta-nibaddhaṃ sa-śraddhatayā hari-caritaṃ prati rasan hasan, viśvasan, lasan, parito govardhanaṃ paricakrāma ।

yathā ca prathā śrī-viṣṇu-purāṇe -

dvijāṃś ca bhojayāmāsuḥ śataśo' tha sahasraśaḥ ।
gāvaḥ śailaṃ tataś cakrur arcitās tāḥ pradakṣiṇam ।।

tatra pūrvāparībhāvo, yathā
dhenavo hari-balādayo dvijāḥ
svāminaḥ parijanā guru-striyaḥ ।
nūtna-yauvata-śatāni dāsikāḥ
śreṇi-mukhya-janatāś ca cakramuḥ ।। [rathoddhatā]

ākraṣṭuṃ pratidiśam atra netra-mīnān
vādyādi-prakaṭana-dhīvarā naṭādyāḥ ।
kṛṣṇasya prathita-guṇāli-gīta-jālaṃ
tanvānāḥ punar iha dhīvaratvam āpuḥ ।। [praharṣiṇī]

tatra gopāṅganānāṃ gānaṃ ca, yathā yatra praśnamayam ardham ekasyās taduttaram ayaṃ tu bahūnām-

giri-pūjeyaṃ vihitaṃ kena? araci śakra-padam abhayaṃ yena ।
giri-pūjeyaṃ vihitaṃ kena? pūtanikā sā nihatā yena ।।
giri-pūjeyaṃ vihitaṃ kena? tṛṇāvarta-tanu-dalanaṃ yena ।
giri-pūjeyaṃ vihitaṃ kena? yamalārjuna-tarum udakali yena ।।
giri-pūjeyaṃ vihitaṃ kena? vatsa-bakāsura-hananaṃ yena ।
giri-pūjeyaṃ vihitaṃ kena? vyomāghāsura-maraṇaṃ yena ।।
giri-pūjeyaṃ vihitaṃ kena? kāliya-damanaṃ kalitaṃ yena ।
giri-pūjeyaṃ vihitaṃ kena? khara-pralambaka-śamanaṃ yena ।।
giri-pūjeyaṃ vihitaṃ kena? dava-yugmaṃ paripītaṃ yena ।
giri-pūjeyaṃ vihitaṃ kena? trasyati kaṃsaḥ satataṃ yena ।।]
[mātrāsamaka x]
kintu-
tadaiva guṇināṃ guṇā vividha-kautukāny apy aho,
mano-haraṇam āvahan vraja-nivāsināṃ sarvataḥ ।
yadāgharipu-vaṃśikākala-tuṣāra-kānti-tviṣā
jaḍīkṛta-śarīratā bhavati taṃ tu kālaṃ vinā [।।] [śikhariṇī]

agre kāñcana-ratna-śṛṅga-valitā dhenv-ādikāḥ sarvatas
tāsāṃ gopa-tatīr vidhāya sakhibhiḥ sārdhaṃ hariḥ sāgrajaḥ ।
dīvyad-divya-suvarṇa-varṇa-vasanād udgacchad-aṅga-prabhaḥ
kanyā-kuṅkuma-yuk-karāṅka-vilasat-pṛṣṭhaḥ sphurad-veṣavān ।। [śārdūla]

sad-gandhāruṇa-cūrṇa-rocana-tanur yaṣṭiṃ nabhasy utkṣipan
gṛhṇaṃś ca pratikūla-gāmi-dhavalā vidrutya saṅkocayan ।
hāsaṃ krīḍanakaṃ mithaḥ karayutiṃ saṃvāditāṃ vāditāṃ
kurvan vādita-valgu-veṇu-paritaś cakrāma govardhanam ।। [śārdūla]
[yugmakam]
yadā harir yatra gatiṃ vilāsataś
cakāra mandaṃ laghu vā yadṛcchayā ।
tadā dṛśaḥ sarva-janasya tāṃ daśāṃ
tatrāyayuḥ sūtra-niyantritā iva ।। [upajāti ]

tad evaṃ bahula-kutūhalataś cālaṃ cālam amī gopa-grāmaṇyas tad eva ramyaṃ yajña-dhāma samāgamya paramānandād vāṇinī-prabhṛti-kṛta-nṛtya-vādya-gīta-grāmiṇīṃ yāminīṃ viśrāmyanti sma । prātaś ca dvitīyāyām ahimakara-kanyāyā mahima-śravaṇataḥ praṇatatayā tasyāṃ snānam ācarya nikāyyam evāgacchanti sma ।

tasyāṃ ca bhrātṛ-dvitīyāyāṃ bhrātṛbhiḥ praśastena bhaginī-hastena bhoktavyam iti parama-dhanyābhir upanandādi-kanyābhir mitho milantībhir nimantritau praṇaya-yantritau tatra sa-tṛṣṇau ca rāma-kṛṣṇau sahacara-nikareṇa saha bhojana-kareṇa saha maham arocayatām ।

tad evaṃ vṛtte vṛtte, kṛṣṇasya samunnaddhatā-bandhayā kuhanayā mad-yajña-pratyūhanam idam ity ūhamānaḥ śakras tu vakra-bhāva-cakratayā cukrodha । kṛṣṇena tasya yā gūḍhāpi khaṭvārūḍhatā tarkitā, sā katham anyathā samparkitayā varteteti vyaktīkartum iva matsaratas tat-sahita-viśva-mahita-śrīman-nandādi-nindā-pūrvakaṃ saṃvartaka-meghān vraja-vighātāya pravartayāmāsa । tataś ca-

kauveryāṃ pūrvam āsīt kim api hima-marut kālimā meghaleśaḥ
śampā-nirghoṣa-vīpsā-spṛg iti paśu-kule goṣṭham evāśu nīte ।
gopādyā durnimitta-prakara-kalanayā kṛṣṇam āvṛtya vṛttās
tan-nirdeśāt tam ādriṃ sapadi parigatās tasthur ūrdhvaṃ nirīkṣya ।।[sragdharā]
nirdeśā, yathā
indro yadi mahā-vṛṣṭiṃ naṣṭa-sṛṣṭiṃ taniṣyati ।
tad-aṅgīkāri-girirāṭ kṛpāṃ sāṅgīkariṣyati ।। [anuṣṭubh]

upatyakām upetya, taṃ vighnaṃ nighnaṃ kartum ādrim upaghnaṃ kṛtvā kṛtādhiṣṭhāne tu goṣṭhe goṣṭhendra-tanaye ca samayaṃ pratipālayati-

ghaḍad-ghaḍad iti dhvana-daghana-ghaṭābhisaṅghaṭṭanaiḥ
kaṭhora-kuṭha-kuṭṭakaiḥ kuṭila-vāyubhiḥ kuṇṭhite ।
prakoṣṭha-kuṭa-kuṭṭimā-vaṭa-taṭādi-maty ujjhite
jane prakaṭam āṭa sā prathita-dhṛṣṭi-vṛṣṭi-prathā ।। [pṛthvī]

dhārāḥ śakra-dhanur vimukta-śaratāṃ tanvanti varṣopalā
vajratvaṃ bata vajra-pāta-nicayāḥ sūrya-prapāta-bhramam ।
itthaṃ duḥkhitayā hariṃ gatim ite goṣṭhe sa govardhanaṃ
haste' dhatta yathā na kena ca tadā śaktaṃ darāpy ūhitum ।। [śārdūla]

tad evaṃ meghaṅkare purandare niviḍīṣa-varṣādinā bhayaṅkare cārtiṅkare ca jāte kṣemaṅkaraḥ sa murāriḥ purā hy evaṃ parāmamarśa-

indraḥ svairābhimānī mayi mad-anugate cāvamānī tataś ca
svāntān medūra-mānī tad amum anu mayā māna-bhaṅga-prasaktaḥ ।
goṣṭhaṃ mad-gaty-aśeṣaṃ mama mad-anugatasyāpi mud-bhṛd-viśeṣaṃ
mac-citte sāvaśeṣaṃ tad idam atha mayā prāṇa-sāmyena dhāryam ।। iti ।
[sragdharā]
samajani halinā na harer giri-dhṛti-sambhrama-vaśena saṃvādaḥ ।
tad api paraspara-hārdā- jñānaṃ tasminn ajījanat tam iva ।। [gīti]

taṃ nagam unnayamānaś cāsau romāñcataḥ sūci-nicaya-nicita-sarvāvayavān iva nicāyann, amūla-bhīru-māthurābhīra-jāti-jātīya-gambhīra-madhura-svara-vikasvara-dūra-bhū-vibhūti-hūtibhir ūrjita-garjitādi-garvaṃ sarvaṃ kharvaṃ vidhāya priyaṅkaratayā vyaktam uktavān-

yatra khalu muhur api he-śabdaḥ plutatāpluta evāsīt । tathā hi-amba he, mā vilambasva । tāta he, atraiva yūyam āyāta । ārya he, sarvān ādāyāgaccha iti prabhṛti ।
tad evaṃ balarāmeṇa balenāntikam ānīteṣu teṣu punar ūcivān-

pitar na kuru sambhramaṃ janani nārtim āvartaya,
praśāmya suhṛdāṃ tate mama tu ko' pi nātra śramaḥ ।
yato giri-varaḥ svayaṃ karuṇayā kare māmake
samutpatana-līlayā sa varivarti tūla-prabhaḥ ।। [pṛthvī]
kiṃ ca,
bhūbhṛd-garte' py atra niśreṇi-yukte
sthānaṃ paśyann asmi pātāla-kalpam ।
vistīrṇo' bhūd adrir ity antar-ambhaḥ-
saṅgātīte no nipatyādi cātra ।। [śālinī]

punaś ca teṣāṃ bhāvāntaraṃ vibhāvya sva-kartṛka-dhāraṇam apy ardham aṅgīkṛtya bhaṇati sma-
mātar mantraṇayā mā māṃ nivartayata sattamāḥ ।
udasto yena tad-dhastād dhvastaḥ syād girirāṭ katham? ।। [anuṣṭubh]

kiṃ ca-
mā vilambadhvam atyarthaṃ yuṣmad-duḥkhena kampratām ।
mayi gacchaty adripatiḥ patitā viśata drutam ।। [anuṣṭubh]

atha paśupa-janas tadīya-hārdād
drutam aviśan nikhilas tadādri-garte ।
nahi śaraṇatayā kadācid enaṃ
sa bhajati kintu tad-eka-tarṣi-buddhyā ।। [puṣpitāgrā]
tataś ca-
suvinyasta-niḥśreṇi-labdha-praveśaṃ
maṇi-śreṇi-vidyotamāna-pradeśam ।
gṛhasyeva ratnāṅga-bhitti-prakāraṃ
tad-ūrdhvaṃ ca tat-tūlya-śobhā-pracāram ।। [bhujaṅgaprayātā]

sukha-sparśa-maṇy-ācita-kṣauṇi-bhāgaṃ
samastāvakāśārha-sandhā-vibhāgam ।
yathāpekṣa-vibhrājita-svaccha-nīraṃ
sukhākāri-dharmāñci-nīcaiḥ samīram ।। [bhujaṅgaprayātā]

kare svasya vāme tu vāme vasantaṃ
giriṃ līlayāspṛśya santaṃ hasantam ।
tadīyāntar-udyan-mahā-kuṭṭima-sthaṃ
hariṃ hāri-rūpādibhiḥ prāg-avastham ।। [bhujaṅgaprayātā]

dadhad-veṇum ānamra-hasta-pradhānaṃ
kadācin mudā sakhyur aṃse dadhānam ।
dadarśa praharṣaṃ satarṣaṃ sabhītiṃ
vrajāvāsi-loko yayau cātirītim ।। [bhujaṅgaprayātā]

govardhanādris tatrāsīd ratna-citraṃ mahā-gṛham ।
harir yatra harid-ratna-stambhatārambhi-vibhramaḥ ।। [anuṣṭubh]

api ca-
vilasati maṇi-daṇḍa-śrīr mukundasya bāhus
tad-upari parito' pi cchatra-tulyo girīndraḥ ।
pratidiśam iha muktā-dāmavad vāri-dhārā
vraja-sadana-janānāṃ pratyutābhūd vibhūtiḥ ।। [mālinī]

tataś ca sahasā rohiṇī-sahitā vrajeśa-gṛhiṇī taṃ pārśvayor gṛhītavatī । tad idaṃ varṇibhir nirvarṇya varṇyate sma, yathā-

mātṛbhyāṃ pārśva-yugme dhṛta-tanur asakṛn mṛjyamānānanābjaḥ
pitrādy-ātmīya-vargaiḥ sa-pulakam abhito vīkṣito' tarkya-karmā ।
so' yaṃ smerābja-netraṃ kalita-taṭa-kalā-hastakaḥ savya-hasta-
nyasta-kṣauṇī-bhṛd uccair jaya-jaya-ninadānvīḍitaḥ krīḍatīva ।। [sragdharā]
govardhana-dharasyāgre vilāsān vyañjato balaḥ ।
kṛtsnān utsāhayaty eṣa nāṭye vā naṭa-nāyakaḥ ।। [anuṣṭubh]

tad evaṃ sati-

mahā-vṛṣṭir garjaḥ khara-hima-pavanaḥ sphūrjathur dhvāntam abdas
tathā vajrīty evaṃvidha-vividha-gati-kleśa-hetur bahir yaḥ ।
tam antar nirvarṣaṃ madhura-nigaditaṃ cāru-vāyuḥ pragītaṃ
marīciś citraśrīr ajitagiribhṛd ity āptaśarma vyakārīt ।। [śobhā]

nṛtya-stotra-pragītāny aticaṭula-naṭādy-arthināṃ dāna-caryā
varyāṇāṃ svasti-pāṭhaḥ śruti-samaya-vidāṃ krīḍitaṃ bālakānām ।
garvāt kharvākhilānām iti sakalam abhūd yasya tu prema-jātaṃ
sa śrī-govardhanādri-pravara-dhara-karaḥ kaṃ na toṣaṃ pupoṣa? ।।[sragdharā]
gurau namrā tulye smita-yug anupālye dhṛta-jalā
kvacil līlālolā maghavati tu vakrā bata satī ।
dhṛtādrer dṛṣṭis tat tad anu guṇam arthaṃ vidadhatī
kriyām anyāṃ tasya svam anu punar-uktām akuruta ।। [śikhariṇī]

giridhara-vadanendo raśmi-pīyūṣa-dhārāṃ
pibad iha paśu-jātaṃ sapta-rātrin-divāni ।
kṣudham api sa-tṛṣaṃ tan nāyayau tarhi tasya
praṇayi-jana-gaṇānāṃ kiṃ bruve na bruve kim? ।। [mālinī]

śrī-mukhena janatā sudhā-rasair
asya bhūdhara-dharasya pūryate ।
evam apy avayatī tadā prasūs
tan muhur bahu-rasair apūrayat ।। [rathoddhatā]

saptāhar-niśa-nirmitā giribhṛtā ye ye vilāsās tadā
tān kalpair api saptabhiḥ kathayitā śeṣo' pi nāśeṣataḥ ।
evaṃ ced vacanair amūṃs tri-caturaiḥ sac-cāturī-varjitais
tūrṇaṃ varṇitavān kaviḥ svayam asau durbhūya dodūyate ।। [śārdūla]

tad evam atra prastāve labdhāvasthāne, tatra śakras tu duṣṭa-kramam anuṣṭhitavān-

prathamaṃ tāvat prathamānena vātena vātena te pralayaṃ gatā iti sandihya, tadaiva tad-daivata-śatam eva tatra prabhūta-dūtatayā prasthāpitavān । tat tu tasmād atisatvaram āgatvaratayā tad abhīṣṭaṃ pratyācaṣṭa । tataś ca balārātir balāt pravartita-prasāreṇa jalāsāreṇa tad-vilāpanaṃ pratītya ca satyatā-pratipattaye jalada-devān eva tad-vārtāyāṃ vartayāmāsa । vartitāś ca te tad-vīkṣitena pathā pratyāgatya yathā-pūrvaṃ tat pratyāśā-padaṃ pratyākhyāya sthitavantaḥ । tataś ca paramam apūrvaṃ matvā, manasy atīva dhūrvaṇaṃ gatvā, ghanāghana-bṛṃhaṇaḥ sa ghanāghanaḥ sva-vāhanaṃ ghanāghanaṃ krodhād aṅkuśena maṅkṣu jaghāna । hatvā ca kiñcid agrato gatvā satvaram airāvatīya-vahnim ahni cāpahnuta-netra-vīryaṃ vikīrya dūtyāya tad-devatām avatārayāmāsa । sā ca tato nivṛtya pravṛtty-antaraṃ nivedayāmāsa-deva, paramāścarya-caryeyam avadhāryatām, yat khalu sa eva bali-bhojana-valita-balaḥ sann acalaḥ samyag utpatann ivāvalokyate ।

indra uvāca-dṛśyatāṃ kīdṛśam anantaram antaraṃ jātam? labdha-śokaś ca vraja-lokaḥ kutra vā sa-putraḥ prayātaḥ?

atha sarve yathājñāpayantīti vidrutya punaḥ saṅgatya saṃhatya pratyabhāṣanta-sarvadaiva sarva-daivata-mānya! śatamanyo! manyāmahe te sarve śata-parva-sagarbha-vidyud-vahninā pralīnatām eva nītāḥ, yad bahir na hi vilokyante ।

indra sa-harṣam uvāca-āyuṣmadbhir yuṣmābhir punar api nirūpyatām ।

atha tathā punaḥ saṅgatya gaty-antaraṃ prathayāmāsuḥ-divīśvara, nādyāpi te naśvaratāṃ prāptāḥ, pratyuta pātālatala iva giri-garta-tale praviśya tad diśantīvānanda-kolāhalaṃ kurvantaḥ pratīyante । acalaś ca svayaṃ balānuja-hasta-nyasta-prāya-grāva-nikāya-maya-kāyatayā pratīyate ।

indra uvāca-lakṣayāmi । mayā pūrvaṃ chinna-pakṣatir apy asau punaḥ kiṃ sa-pakṣaḥ sampannaḥ, yata eva garvavān sa parvataḥ sarvatas teṣām akṣayāya pakṣapātam ācacāra? bhavatu nāma, tam enaṃ punar nihrādi-hrādinī-vahni-prahāreṇa saṃhāre yojayāmi, yena tadīya-tale valamānatayā labdhāvalepās te' pi tūrṇam eva cūrṇatām āsādayanti iti ।

tathā ca, tad-vajreṇa biddhaṃ vidhāya praṇidhāna-dvārā tad anyathā praṇidhāya, manasi kopa-prakopam ādhāya, muhur api tad eva sandhāya, vyarthatā-kadarthita-puruṣārthaḥ punar nūtana-dūta-gaṇaṃ prahāpayann āha sma-are, nirūpyatāṃ tirobhūya, bhūyaḥ kiṃ tatra citram iva vartate, yenāśaner api pracāraḥ sva-vyavahārād vyabhicāraṃ sañcacāra ।

athāmī ca tathāgatya sva-pratyakṣaṃ pratyāyāmāsuḥ-sutrāman, na tatra kutracid api dvi-trāṇy api patrāṇi srastāni dṛśyante, na ca kācit pipīḍikāpi pīḍitā । tad evaṃ yady uparitanaṃ vṛttaṃ parito vṛttaṃ, tadā vilasita-raṅga-taraṅgāṇām antaraṅgānāṃ vārtā tu dūre vartatām ।

atha taṃ nikhiloccaṃ śiloccayaṃ prati pratihata-nija-ṭaṅkatayā sa-śaṅkaḥ sa vajrapāṇir vismaya-lajjā-bhayāni sajjaṃś ciram eva tuṣṇīmbhūṣṇutayā cintayāmāsa-
āṃ, kṛṣṇākāram anu viṣṇur eva tatrāvirbhaviṣṇutām āsasāda । kathaṃ vā sa ca parāt parājiṣṇutām āsīdatu, yaḥ khalv ahāryam api hāryatām āsādayāmāsa ।

atha tadānīm eva mūḍhaḥ, saṃjñayā śaṅkhacūḍaḥ, kaṃsa-sapakṣaḥ kaścid yakṣaḥ pratikṛṣṭam atitayātihṛṣṭaḥ saṅgamya praṇamya ca provāca-mahendradeva, drumila-dānava-nandana-mahīndra-sadanād bhavat-padāravindaṃ vindamānaḥ so' yam asmi । sa hi parama-hita-sahitatayā dundubhi-sandoha-nirghoṣaṃ pratidiśaṃ joṣayitvā bhavantaṃ prati prīti-pariṇāmaṃ praṇāmaṃ nirdideśa sandideśa ca । tad idaṃ bhavadbhir yad etad anuṣṭhitam, tena parama-tuṣṭim āpannā vayam । yataḥ kṣudratama-nirmita-garva-kirmīrita-mahad-atikramaḥ samastasya ca duḥsahaḥ sampadyate । balād utpatana-līla-pipīlikāvad amūdṛśāṃ tad-diṣṭataḥ prāpta-diṣṭāntatā ca dṛṣṭā । kiṃ ca, kiyad vābhīra-jātīnāṃ yajamānatayā bhavat-prayojanaṃ janitā? vayam eva hi nānā-yajñān anujñāpya bhavatsu santarpaṇam arpayiṣyāmaḥ ।

atha tad etad avadhārya sa deva-kula-nirdhāryaś camatkāram āsasāda, yatraivaṃ cintām āpa-aho, śakrāśana-vyasanatayā mama buddhir na sadā śuddhim avaruṇaddhi, yato mitrāmitratā vaiparītyaṃ parītya rīty-atikramam āpannavān asmi । tad etac ca, gotrabhid iti sva-nāma-sphurad-upaśruti-phalam iva mama pratibhāti । kiṃ ca,
garviṇaḥ suṣṭhu me yuktāpy eṣābhibhava-bhāvanā ।
ātta-garvo' bhibhūtaḥ syād iti paryāyatā yataḥ ।। [anuṣṭubh]

prakāśas tu sva-dāsān uvāca-bhavatu, nivartantāṃ saṃvarta-vartanā megha-vārtāḥ । avarajanmāyam iti vrajarāja-tanūjaṃ prati titikṣā-bhāja eva vayaṃ śikṣā-mātra-pātratām āsāditavantaḥ, na tu katham apy anyathā-bhāva-bhāvana-vyathām iti ।

atha yakṣam apy ādidesa, nijaṃ rājānam idaṃ sandiśa- muhuḥ kopito' pi so' pi bhavāṃs tasmād bhayam iva bhāvayan vartata ity avadhārayata eva mamādhikaḥ krodhas tatra vardhate sma । yadi tad api tathyaṃ syāt tadā vayaṃ yāthātathyam eva prathayiṣyāmaḥ śatamanyoḥ sahasrākṣasya śatakoṭi-hastasya mamāpi kaḥ khalu khalatayānabhīpsitaṃ kurvīta? api ca-

tvaṃ puṇya-janasevya-śrīr devānāṃ priyatāṃ gataḥ ।
so' py agre tvad-vidhānāṃ syād bhojānāṃ gopa-dārakaḥ ।। [anuṣṭubh]

tad etad anubhūya kupūyaḥ khalv asau dūyamāna-hṛdayatayā yakṣaḥ pratasthe, svena cānītaṃ sandeśaṃ pravāhe mūtritam ivātasthe ।

tad evam apadhvastaṃ-manyaḥ śatamanyuś ca śata-manyutayā vimāna-gatiṃ prati vimāna-gatim āsādya sadyaḥ sānuśayaṃ saṃśayānatayā śayānatayā ca nijāntar-nilayam ayāñcakre । śābdikāṣṭakam anu viśiṣṭatayā ralayor vyatyayam ivāvetya, nirayam eva ca taṃ manyate sma । tathā hi-

vikṣeptuṃ vrajam aicchad eṣa pavanair vikṣepam āpa svayaṃ
varṣair dharṣayituṃ ca dharṣam agamad bāḍhaṃ viḍaujā hṛdi ।
vajrais tāḍayituṃ tathāpa śirasi sve vajra-tāḍyātmatāṃ
sādhūtpāta-karatvam arjati viparyastā gatir yujyate ।। [śārdūlavikrīḍitam]

tad evaṃ geha-guhām avagāhamāne kauśike-

atha dyavi divākaraḥ prakaṭa-bhāvam āṭa drutaṃ
diśaḥ sphuraṇam āgaman dharaṇir āpa vartma-prathām ।
tadā ca nayana-śravaś-caraṇa-saṃhatiḥ prāṇinām
idaṃ nija-nijāśraya-trayam anu svavṛttiṃ yayau ।। [pṛthvī]

niryāte megha-jāte harir atha paśupānākhyad uccair amuṣmān
niryāta prātta-gṛhyā dara ca dara-matiṃ mā kurudhvaṃ tvaradhvam ।
yasmin gāmbhīrya-bhāji sphuṭa-vacasi ghanāḥ pūrvam apy asya kāntyā
bhūbhṛd-bhūtyā ca dhūtāḥ punar ahaha yayur garja-garvād vidhūtim ।। [sragdharā]
atha tadāmreḍita-preritatayā vādita-bahula-kāhalādi-halahalāyamāna-kolāhalam ācarya haridāsa-varya-giri-hṛdayāyamāna-kuharāt tat-purata eva nirvrajan sa-go-samaja-vrajajana-samājaḥ sa-yaśaḥ-sneha-prasara-deha iva tasya virarāja ।

gāvas tāvat purastād giri-vara-vivarāc cālyamānāḥ samantād
ārād apy antarantar giridhara-vadanaṃ draṣṭum āsan nivṛttaḥ ।
yāsāṃ niryāpaṇāyāṃ muhur api tad alaṃ lokamānaḥ sa lokaḥ
stabdhī-bhāvaṃ prapannaḥ, para-vaśa-daśayā tatra vaiyagryam āpa ।।[sragdharā]
atha katham api nirgiri-vara-vivaraḥ sarvaḥ parasparam anuyānaṃ parīkṣya nirnimeṣatayā śrī-kṛṣṇa-niṣkramaṇaṃ pratīkṣya kṣaṇatas tad api nirīkṣya jīva iva jīvana-nibhaṃ tam āsīdan punar atīva mudam avāpa । yataḥ-

svabhāvaḥ saundaryaṃ guṇa-garima-bhūmā mṛdulatā-
khila-vyāpi-premā giri-dhṛtir api svāvana-kṛte ।
kramād ete dharmāḥ praṇayam anu sāndrīkṛti-parā
yadīyāḥ so' bhyāgān nijadṛśi gires tasya talataḥ ।। [śikhariṇī]

kintu-
yadvad utthāpitas tadvat kṛṣṇenādriḥ sa ropitaḥ ।
dṛṣṭaś ca sarva-lokena prakāras tu na lakṣitaḥ ।। [anuṣṭubh]

darśanād anantaraṃ tu,
atiśayitam avega-prema-dhārā-nimagnā
vivaśa-paśupa-lokā gotra-gartān milantam ।
harim abhi parirambhādy-ātma-yogyaṃ dadhānā
dadhur anu nija-lābhaṃ vyutkramaṃ ca kramaṃ ca ।। [mālinī]

gopyas tatra tu mānya-bhāva-valitā dadhy-akṣatādi-sphurad
bhavya-dravya-sabhājitaṃ viracayāmāsur jita-svarpatim ।
yadyapy evam athāpi mūrdhni ca karaṃ dhṛtvā tam āśīśiṣan
saṃvitte tad idaṃ sa eva ya idaṃ hṛdy anvabhūt karhy api ।। [śārdūla]

śrī-vrajeśvarādīnāṃ milanaṃ tu śrīman-muni-varyeṇaivaṃ varṇyate sma, yatra cedaṃ suṣṭhutaram anuṣṭup-chandasā svalpa-vadyam api padyam amṛta-sambhṛta-kumbhavad akṣaya-rasaṃ prasūte-

yaśodā rohiṇī nando rāmaś ca balināṃ varaḥ ।
kṛṣṇam āliṅgya yuyujur āśiṣaḥ sneha-kātarāḥ ।। iti ।

tathā hi, ahaha, nava-navanīta-nīti-sukumārā kumāra-tanur iyam akharva-parvata-bhārataḥ kīdṛg abhavad bhavati bhaviṣyati ca iti sneha-maya-sandeha-rīti-bhītimantas te, tad etat kleśa-kulam asmad-vapur āveśaṃ sandeśatayā prayāsyati ity abhiprayanta iva, tam āśliṣyantas tatrāpy aviśvāsā iva, viśeṣād aśeṣāśiṣaḥ prayuñjānā, nija-vaṃśaṃ yaśasvatādi-yuktaṃ kurvāṇā iva, te tat-tan-nāmnā samāmnātāś ciraṃ bāṣpa-niṣpatti-bhitta-netra-vṛttayaḥ saṃvṛttāḥ ।

tatra yadyapi yaugapadyatas tūrṇam eva caturṇāṃ milanaṃ samapadyata, tathāpi prema-tāratamyam anukramya kṛṣṇāvadhāna-kramaḥ kramate sma yasmāt tasmād eva tathā śrī-śuka-devaḥ pracakrame yaśodety-ādinā ।

yatra jñāna-kriyā-śaktibhyāṃ balaṃ valamānasyāpi baladevasya tādṛśī sneha-kātaratā niratā, tatra kimutāparasya । sa khalv apara eveti । tatra ca-

mātā sāśru mamārja vaktram abhitas tātaḥ śikhām aspṛśad
dvāv apy aṅgakulaṃ nibhālya paritaḥ papracchatuḥ śantamam ।
mitrādyāḥ samavāhayann avayavān evaṃ vrajasthāḥ pare
pretyekānvitam eva sevanam adhuḥ prāṇā hi sarvasya saḥ ।। [śārdūla]

atrāparāpi kautuka-paramparāvadhāryatām । gate ca kaṃsa-pakṣe yakṣe yadā sa khalu vṛddhaśravā vṛddhaśravastvam evātmānaṃ pratimanyate sma, tadā sāvahittham idam utthāpitavān-bho madīya-gaṇāḥ, samavadhīyatām । sa khalu dānavārir vārita-mad-udyamatayā vipakṣavad ācarann api vairi-śamanatayā mayā sahāyatayā niścitas tat-parīkṣārtham eva ca tathā vibhīṣita ity abhinandanīya eva bhavadbhiḥ iti ।

tataś ca sa-vraja-vrajarāja-nandana-niṣkramādy-anantaram-

divi deva-gaṇāḥ sādhyāḥ siddha-gandharva-cāraṇāḥ ।
tuṣṭuvur mumucus tuṣṭāḥ puṣpa-varṣāṇi sarvataḥ ।। śaṅkha-dundubhayo nedur divi devādi-vāditāḥ ।
jagur gandharva-patayo yeṣāṃ tumburur āditaḥ ।। 

tadā divi bhuvi sthitair vividha-vādya-gītādibhiḥ
kṛta-stavatayā calan-mudita-gopa-vṛndair vṛtaḥ ।
diviṣṭha-mahilā-jayi-prakaṭa-gīta-gopī-tati-
sphurat-parama-sampadaṃ vrajam agād vrajeśātmajaḥ ।। [pṛthvī]

gartaṃ praviṣṭāḥ śakaṭādi-dadhya-
kṣatāntimārtha-pracitā yathā te ।
tathā nivāsaṃ punar āptavantaḥ
kiñcic ca nājñāsiṣur artha-nāśam ।। [upajāti ]

giri-gartān niṣkramaṇe yathoktaṃ śrī-bādarāyaṇinā gopyaś ca sa-sneham apūjayan mudā dadhy-akṣatādibhiḥ iti ।

gopa-rāja tava sūnur īdṛśaḥ
śailam apy adhṛtaḥ yaḥ svakān avan ।
yaś ca śakram api ghātam antarāpy
uddhūtaṃ vyadhita dūra-deśataḥ ।। [indravajrā]

dhṛtvā girim asau naikadhuratām āgataḥ param ।
bhavatāṃ jagatāṃ cāgād api sarva-dhurīṇatām ।। [anuṣṭubh]

tad evaṃ kathā-prathana-pūrvakaṃ pūrvavan nija-nija-prayojanāya kṛta-vrajanāyāṃ janatāyām anukṛṣṇaṃ raveḥ samastam astaṃ yāvat kṛta-vihārau sūta-kumārau punar api rajanī-sabhāyāṃ sabhājitau nanditājitau babhūvatuḥ ।

tatra prathamataḥ parama-śreyasīṃ tat-preyasīṃ prati snigdhakaṇṭha uvāca-

svalpāpi līlā bhavadīyatāṃ gatā
vistāram āyāti tathā bakīripoḥ ।
rādhe vivektuṃ nahi śakyate yathā
prathīyasī kā bata kā tanīyasī? ।। [upajāti ]

tām apy asmākaṃ grantha-lāghavāya saṅkocayatāṃ kaviṣu lāghavam eva paryavasyati । tathāpy akuṇṭha-buddhyā svayam eva sā bahudhā budhyatām । ity uktvā bhrātaram āha sma, ārya kathakācārya bhūyaḥ śrūyatām-

paraṃ girer eva satraṃ hariṇā na prakāśitam ।
kintu śrī-rādhikādīnām ānanendu-rucer api ।। yadā tu makha-sambhāraḥ kṛṣṇena vipulīkṛtaḥ ।
tadālaṅkāra-sambhāras tābhir apy urarīkṛtaḥ ।। yadā dīpālir ajvāli śikharaṃ śikharaṃ prati ।
sa cāmūś ca mithas tarhi vyadṛśyantāvṛta-sthalāt ।। yadā pravartitas tasmin bakahantrā girer mahaḥ ।
prāvarti ca tadā tābhis tad-didṛkṣā-mahā-mahaḥ ।। yadā samuditā jātā mahilā bhūmi-bhṛn makhe ।
tadā tā muditā jātā hari-darśana-niściteḥ ।। kṛṣṇe saṃlāpam ācerur yadā vividha-subhruvaḥ ।
tadārha-bodha-sadṛśaṃ dṛśaṃ tāś ca nyayūyujan ।। yadādrir janatā-dṛṣṭiṃ kṛṣṭavān prakaṭī-bhavan ।
āśādhāma yayuḥ svairaṃ tadāsām akṣi-pakṣiṇaḥ ।। yadā go-pūjanaṃ kartum ārabdhaṃ sarvakais tadā ।
tābhiḥ pratisva-dhenv-arcā-praśnāspadam akāri saḥ ।। yadā gopāla-pūjāyā maho vyaktam abhūd bahiḥ ।
tadā mano-mahas tāsāṃ vaktre vaktre vyalokyata ।। gopa-pṛṣṭhaṃ yadā dṛṣṭaṃ kanyāpāṇyaṅkitaṃ puru ।
tadāsāṃ pāṇayaḥ kṛṣṇaṃ spraṣṭum utkaṇṭhitāṃ gatāḥ ।। homa-kāle yadā kṛṣṇaḥ prāviśad brahma-saṃsadi ।
hutaṃ bata tadā tābhir mānasaṃ virahānale ।। gireḥ parikrame yarhi vyavadhānaṃ yayau hariḥ ।
tadā tāṃ vyavadhām eva girīyanti sma tat-priyāḥ ।। yaṣṭiṃ yarhy utkṣipan gṛhṇan kṛṣṇaś cakrāma tarhi tām ।
dṛṣṭvā dūrād añjanāsrair bhānujā bhānujāyate ।। yadā yadā mitho rūpaṃ draṣṭum āsīd asambhavaḥ ।
gavānudrava-lakṣyeṇa sa tāsāṃ madhyam adravat ।। dhenv-anudravaṇa-vyājāt spṛśan vavrāja yāṃ hariḥ ।
cillī-vallī-tāḍyamānas tayā sa stambham īyivān ।। yadā rādhām anu spṛṣṭiṃ dṛṣṭir asya gatā tadā ।
ayaṃ sarvaṃ visasmāra kintu sasmāra tan-mukham ।। yadā rātrāv abhūd vāsaḥ sarveṣām eka-dhāmani ।
tac-chabda-mātra-tāt-paryāḥ śrutitāṃ tarhi tāḥ yayuḥ ।। kṛṣṇāyās tu yadā kṛṣṇaś cikrīḍa srotasi svayam ।
tadāmodiny amūs tasminn akrīḍann atidūrataḥ ।। bhaginīnāṃ gṛhe yarhi bhoktum abhyāyayau hariḥ ।
sakhya-lakṣyāt tadā tāsāṃ sarvās tatrāpy amūr gatāḥ ।। yathā-pūrvaṃ yadā sarve pratisvaṃ vāsam avrajan ।
tadā kārā-gṛhe hanta menire tāḥ punar gatim ।। yadā saṃvarta-meghās te prāvartanta tadā tu tāḥ ।
akāmayanta kṛṣṇāya sva-svaccha-trāyamāṇatām ।। yadā suhṛdbhiś chatrādyair lālitaṃ tam alokayan ।
svāṅga-bhetrīm amūr vṛṣṭiṃ tadā saudhīm amaṃsata ।। vichinna-prakharāsāra-cchatre tatreha dīvyati ।
kṛṣṇe svairaṃ gatā dṛṣṭiṃ menire vṛṣṭim āmṛtīm ।। abhi kṛṣṇaṃ yadā sarvaḥ śaila-garte' nvavartata ।
gṛha-prāpta-nidhīnāṃ vā tadā tāsāṃ sthitir matā ।। [anuṣṭubh]

nimeṣa-rahitās tadā pratinimeṣam āsedire
harer mukha-sudhā-rasaṃ rasanayā dṛg-ākārayā ।
aho rajani-saptakaṃ vraja-cakora-netrāḥ kiyat
kutaḥ sukṛtam udgataṃ na iti vismṛtīr avrajan ।। [pṛthvī]

rādhā tatra sukhātisīma-dṛśayā yuktāpi muktāvalī
svacche netra-jale tad-īkṣaṇa-bhave koṣṇatvam itthaṃ gatā ।
hā dhig daiva sadaiva nāsti tava ko' py uccair viveko yataḥ
kāntasyāniśa-darśitasya ca cirād adriḥ kare dṛśyate ।। [śārdūlavikrīḍitam]

yadā giri-varaṃ dadhe muraharas tadā locanaṃ
nijārthita-vinākṛtām api diśaṃ sa ninye muhuḥ ।
kadācid iha cet prathāṃ bhajati rādhikāyā mukhaṃ
tadā phala-mayaṃ mama śramatamaḥ prasajjed iti ।। [pṛthvī]

ayaṃ girivaraṃ dadhe karuṇayeti kāruṇyavān
samastam abhitarkyate tad iha citta-dhairyaṃ bhaja ।
nirantarita-locana-prabhava-vṛṣṭi-bhītībhavad-
vapuś ca tava rakṣitety akṛta bhāvam eṣā tadā ।। [pṛthvī]

girer gartān niṣkrāma-vacanam ākarṇya dayitā
murāres taṃ prāṇa-pratimam apahāyāpi nirayuḥ ।
sa evaṃ taṃ bhāvaṃ bata visṛjatītthaṃ sa tu paraṃ
tad āsāṃ viśliṣṭer bharam asahamāno niragamat ।। [śikhariṇī]

kiṃ girer vivarato bahir gataḥ
kiṃ sa vā sva-hṛdayād iti sphuṭam ।
nātiboddhum aśakan hari-priyās
tarhi yarhi niragād asau priyaḥ ।। [rathoddhatā]

yad dṛgambu vavṛṣuḥ stana-bhūbhṛd
bhūri-bhūmi-valayeṣu mṛgākṣyaḥ ।
uddhṛta-prathita-bhūbhṛti tasmiṃs
tat kim apy akathayan nija-hārdam ।। [svāgatā]

atha samāpanam āha-

rādhe parito yāsīd govardhana-dhāriṇas tadā karuṇā ।
sāsrān nayana-prāntāt prāntāt tvayy eva sā suviśrāntā ।। [anuṣṭubh]

tad etad api kathana-śeṣaṃ samāpya pūrvavad eva sūta-sutayor gatayoḥ sarve' pi yathāsvaṃ prasthitāḥ ।

iti śrī-śrī-gopāla-campūm anu
gotrabhid-garva-khaṇḍana-
govardhana-gotra-māna-vardhanam
nāmāṣṭādaśaṃ pūraṇam
।।

athaikonaviṃśapūraṇam

jambha-bhedi-surendratā-stambhana-
nagendra-dhara-gavendratālambhanam

atha prabhāte sabhā-tejasā vibhātayoḥ sūta-jātayor madhukaṇṭha-nāmā kathayāmāsa-

tad evaṃ tādṛk-sampadi pratipadi govardhana-samardhanaṃ siddham । tṛtīyām ārabhya navamy-avadhikaṃ ramyaṃ tad-dhāraṇam addhāvadhāryatām ।

atha tādṛśa-daśā-ramyāyāṃ daśamyāṃ śrī-vraja-rāja-samājam anu nimantraṇayā prāmāṇi-kamāṇikya-vraja-janāḥ sukha-yojanaṃ bhojanaṃ saṃyujya mukha-vāsanaṃ mukha-vāsam upajyujya vārtāṃ vartayāmāsuḥ । yatra kṣitidhara-dhāraṇa-nidhyānān nirdhārayantaḥ pūtanāvadhādikam etad avadhikam asambhāvitaṃ sambhāvitaṃ cāviśeṣatayā tat-karma-viśeṣatayā gaṇayāmāsuḥ ।

punaś caivam āhuḥ-

vāvahiḥ parvataṃ bālaḥ sāsahir na tu cācaliḥ ।
bahir eva yathā vṛṣṭiḥ pāpatir na tad-antare ।। [anuṣṭubh]

tad evaṃ parama-prabhāvatā tāvad vismaya-jananī jananītim atikrāmati । tasyām api satyāmatyāsakti-maya-sneha-caya-svabhāvatā mādṛśām anyādṛśām api tasmin niścitā vismitim ātanoti । tasya ca mādṛkṣu visadṛkṣu ca yāsau lakṣyate, sā tu parama-vilakṣaṇatayātīva vailakṣyaṃ lakṣayati । kiṃ ca-
pratyekaṃ sve tanūje pravalayati janaḥ svairam evānurāgaṃ
sarveṣāṃ nas tadīye sa katham atha kathaṃ śakyate nāpi moktuṃ ।
sarveṣv apy asya so' yaṃ sphurati sahabhavas tādṛg eva vrajeśa
smāraṃ smāraṃ tad etat na katham api manāg uktiyuktī vrajāmaḥ ।। [sragdharā]
tad evaṃ pravaṇatayā śravaṇataḥ śrīmān nandaḥ prajātānandaḥ praṇaya-mayatayā sammata-samayatayā ca garga-siddhānta-vargam evānugadya niravadya-sauhṛdyatas teṣām amandehodbhava-sandehodyamaṃ saṃyamanam anaiṣīt, śrūyatāṃ me vaco gopo vyetu śaṅkā ca vo' rbhake ity ādinā । ante coktavān-

yad-avadhi mām upadiśya
prāsthita gargas tad-avadhi jānāmi ।
śiśur ayam adbhuta-caryāṃ
valayati nārāyaṇī yayā śaktyā ।। [gīti]

tad evaṃ śrīman-nanda-rāja-vākyatas tad-avakalanānanda-bhājas taṃ yadā samasta-janāḥ samasta-janānandana-tan-nandana-vārtayā nandayantaḥ santi sma, tadā nija-vṛndair vṛndārakaiś ca vandyamānatayā nandyamānatayā nandyamānatayā ca vṛndāvana-candraḥ sahasā saha-rāmaḥ samājagāma ।

samājaś cāyaṃ samam eva taṃ pariveṣa iva paritaś chādayāmāsa, cakora-vāra iva tat-kāntim āsvādayāmāsa, vārāṃ nidhir iva cātmānam ullolatayā sampādayāmāsa ।

tad evaṃ sthite sarvasminn api svasthatayā cāvasthite kṣaṇa-katipaye ca prasthite sarva eva te sāmājikāḥ pratisvam amanendirād ātma-mandirād ānīta-prīta-sitāsita-praśasta-vastra-saṅkaraṃ sad-alaṅkaraṇādikaṃ taṃ ca tad-bhrātaraṃ tat-pitaraṃ ca pṛthak pṛthag alaṅkāraṃ svīkārayāñcakruḥ ।

yathaivaṃ bahir ebhir ācaritaṃ, tathāntaḥ-pure sa-rāma-mātṛkāṃ giridharasya mātaram abhi caiṣāṃ mahilābhir viracitam iti nirviśeṣam eva tad ubhayatra parvāsīt ।

atha sura-pure sureśasya vṛttam anuvṛtyatām । ito gatvā dainyaṃ matvā skhalad-ojā viḍaujāḥ kṣayaṃ gacchann apy asau kṣayam ṛcchann iva sthitavān na tu śacīm acīkamata, na ca nirjara-sadasi nirjagāma ।

tad evaṃ varṇyamānam avakarṇya vācaspatir vāstoṣpatim anurahasaṃ bhartsayāmāsa, yataḥ sa khalu vibudhānām api vibudhaḥ । bhartsanaṃ, yathā-

yasmād abhajasi viṣṇuṃ jiṣṇo tasmād anedhitāse tvam ।
na vinā candraṃ vindati jīvana-vṛttiṃ vanaspatiḥ ko' pi ।। [gīti]

athavā sahasradṛśam apy aho bhavādṛśam abhibhūya bhṛśī-bhavantī tādṛśī madāndhatā nāsadṛśī, yataḥ sureśo' si । kintv amṛtapatā tava kathaṃ mrtapatā jātā? yatas tyakta-prāṇa-prāyaṇa-kāya-prāyataḥ pramādaḥ so' yam āpatitaḥ ।

tathā ca smarati-
apasnāta iva snāto' py alam aspṛśya eva saḥ ।
mṛtakaṃ vapur āsajjan yaḥ sadbhyo bhaya-dāyakaḥ ।। [anuṣṭubh]

kiṃ ca-vṛṣāhvaya, tava cedam atyavicārata eva । tathā hi-

yad-ālambāj janaḥ prāṇaṃ yasmād rakṣitum icchati ।
vaiparītyaṃ tayoḥ kurvann anunmatto na kathyate ।। [anuṣṭubh]
indra uvāca-avicāritam evācaritam idaṃ mayā, bhavadbhiś ca sāmprataṃ sāmpratam upadiśyatām ।

vācaspatir uvāca-śatamanyo, tādṛśa-visadṛśatāyāṃ śatadhṛtir eva dhṛtim āsādayitā, tasmāt tad-anusaraṇam eva śaraṇam ।

tad evaṃ jambhabhedī sakhedī-bhavann avadhāya dhātāram eva gatvā saṅkocam amatvā svāparādham avadhārayāmāsa ।

sa tūvāca-hanta, vibudhādhipenāpy abudhena bhavatā bhavatā duḥsādha-rādhaḥ so' yaṃ mahān evāparādhaḥ kṛtaḥ, yaṃ khalu sādhavaḥ sakṛd apy avadhārayantas tvām avadhīrayantaḥ sāvadhānāḥ śrotram apidadhate । tathāpi sṛṣṭi-vidhitsā-durvidhinā vidhinā mayā tad idam upadiśyate । pūrvaṃ tan-mahima-jijñāsayā dhārṣṭyam anuṣṭhitam astīti tan-mātra-kilbiṣa-viṣama-viṣama-viṣaha-mānena mayā durmāṇa-mayāgādha-bhavad-aparādha-kṣamāpaṇāya kṣamatā na labhyate ।

kintu-
gavāṃ kaṇḍūyanaṃ kuryād go-grāsaṃ go-pradakṣiṇām ।
nityaṃ goṣu prasannāsu gopālo' pi prasīdati ।।

iti gautamādi-sammatyā gojātiṣu prīti-rīti-parītasya tasya kṣamāpaṇāya kātaras tvaṃ taj-jāti-mātaraṃ surabhīm eva bhajasva, na ced asurataḥ surabhī-saṅgatir bhaviṣyati ।

atha sunāsīras tv asurabhītaḥ surabhī-lokam āsādya sadyas tad avadya-carita-pracārād vimanasam api tāṃ mātuḥ svasāraṃ muhuḥ prasādya vedhasaḥ savidham evānināya ।

tataś ca vidhātedam abhidadhe-ayi, surabhi, surapati-bhī-sāntvanārtham asurāntakasyāntikaṃ gaccha । gatvā ca tvam asya nūnam evam eva labdha-duścyavana-nāmnaḥ parikilbiṣa-kīrtana-bhiyā kila kavi-pariṣad-upekṣaṇīya-tan-nāma-dheyasya kṛṣṇataś cyavanaṃ vicyāvaya । tac ca sva-sampad-upakaṇṭha-kuṇṭhī-kṛtāpara-vaikuṇṭha-loka-goloka-mahendratā-martya-loke' py asya vyaktībhavatād iti tad-abhiṣeka-sevātirekataḥ sambhāvitā iti ।

atha hari-vāsara-divase surabhiḥ sura-rājam anu vṛndāvana-bhūpari-bhuvar-loka-bhāgam āgamya tad-avasaraṃ pratīkṣāmāsa । tatra ca dūrataḥ sura-patiṃ surabhir abhihitavatī-
nāsau meghaḥ paśya govardhanādrir
nāyaṃ navyas tasya bhāgaḥ sa kṛṣṇaḥ ।
neyaṃ vidyul-lola-pītāṃśuka-śrīr
naitan mandaṃ garjitaṃ narmavārtā ।। [śālinī]

paśya paśya, samyag utpatiṣṇuḥ pataga-jiṣṇur viṣṇu-vāhanaḥ so' yam asmad apy upari-bhāgam ārūḍhaḥ san vidyud-gūḍha-vārida-vāra iva yasya cchāyām icchan kila yatra cchāyāṃ prasārayati । so' yaṃ tu-

śrī-govardhana-śaila-ratna-dṛśadi prakṣipta-śubhrāstare
vāmoru-sthita-kañja-cāru-caraṇe savyaṃ karaṃ dakṣiṇe ।
nyasyann anyam apūrva-rūpa-muralī-nāle manāg atra naḥ
smereṇākṣi-taṭena sandadhad aho manye kṛpāṃ varṣati ।। [śārdūla]

atra cāyam asman-milanam aṅgīkurvann eva saṅginaḥ prasaṅgāntarāya prasthāpitavān । baladevaś ca nādya vanam āgatavān iti cāsthīyate । tasmād atisvacchatara-cetasam amuṃ bhavāṃs tāvan nibhṛtatayā nibhṛtam avyagratayā cābhyagraṃ gatvā daṇḍavan natvā prasādayitum arhati । yataḥ,
svayam aparādhyati kurute prabhum abhi tan-mārjane sahāyaṃ yaḥ ।
tasyedaṃ para-śakter darśanam atha naiva dainyasya ।। [āryā]
yasmin svayam aparādhī namati rahas taṃ sahāya-nirviṇṇaḥ ।
kṛpayati sā jana-mātraṃ dainyāvasthā mahājanaṃ kim uta? ।। [gīti]

tataś ca paścād eva viśeṣa-nivedanāyām aham āyāsyāmi ।

atha pāka-śāsanas tad-anuśāsanam urarīkṛtya pracchannatayā muralī-dhara-samīpam āgatya pratyagraṃ caraṇa-khara-daṇḍayor daṇḍavat papāta ।

indro nanāma ca yathāṅghri-nakhā murārer
agryām amuṣya mukuṭe maṇitām avāpuḥ ।
cakranda cātha sa yathāmbaka-kairavāmbu-
mādhvīka-vidrava-vidhau vidhutām agacchan ।। [vasantatilakā]

atha krandati saṅkrandane paṅkaja-locanaḥ saṅkocitaḥ kirīṭāgram agra-hastena sāgraham udastam ācarann uvāca- bhagavann, evam ayuktaṃ mā kārṣīr, ārṣīṇāṃ vāṇīnāṃ tvam eka evātirekataḥ parāyaṇam asi ।

vajrapāṇis tu mūrdhni prasajjitāñjali-pāṇitayā salajjaṃ svayaṃ svavajra-hata iva maunam evāsasajja । yataḥ-

parasya kāyaṃ badhnāti tejasā vacasā manaḥ ।
śaktaḥ śaktaś ca so' yaṃ yas tasya bhaktaḥ kathaṃ na kaḥ? ।। [anuṣṭubh]

tad evaṃ tasya tejasā kṛpayā ca suparvādhipasya vividhā gatir jātā, yathā-

anyatra candrati hariḥ śakre tarhi sma sūryati ।
śakro' pi sūryaty anyasmin khadyotati harau sma saḥ ।। [anuṣṭubh]
yadā maunaṃ sasajjāsau tadā mūka ivābhavat ।
yadā tu stotum ārabdhas tadāgād vāvadūkatām ।। [anuṣṭubh]
yathāmūṃ stutavān indras tathā vaktuṃ na śakyate ।
śrī-vrajendra yataḥ so' yaṃ tvattaḥ saṅkucati sphuṭam ।। [anuṣṭubh]

avamānam anālocya kavamānaḥ sa punar evam añjasā tad upasañjahāra-

mayedaṃ bhagavan goṣṭha-nāśāyāsāra-vāyubhiḥ ।
ceṣṭitaṃ vihate yajñe māninā tīvra-manyunā ।। iti ।

ayaṃ ca prahasya provāca-

mayā te' kāri maghavan makha-bhaṅgo' nugṛhṇatā । 
yan mat-pitrādi-sac-chreṣṭhān nātikrāmer mama smaran ।। [anuṣṭubh]
suraś ced viṣayābhoga-garvād roceta vāsava ।
tadā vipraś ca śobheta śauṣkalaṃ-manyatā-madāt ।। [anuṣṭubh]
aham unmūlayiṣyāmi śakra tvad-vairi-pakṣagān ।
kathaṃ man manyase bhītiṃ nītim eva pravartaya ।। [anuṣṭubh]

atha dūrataḥ surabhir abhītam iva tam abhīkṣya, huṅkārataḥ sva-santāna-santānam ākārya, kārya-viduṣī sa-tṛṣṇa-nayanā kṛṣṇam abhijagāma । kṛṣṇaś ca svajāti-rītikāvasthitita evāvanamantīm iva tām imāṃ sahasā sahasām asasambhramam añjali-sañjita-karaḥ sañjagāda-mātā kathaṃ samāyātā?

tataś cāśiṣaḥ siṣāsantī tāḥ sambhramād anudbhāvya surabhy uvāca-

ete mad-anvayā dhanyā gotvaṃ tvāṃ sevituṃ gatāḥ ।
ahaṃ tu nedṛk-puṇyā yad gocaratvaṃ ca nāgatā ।। [anuṣṭubh]

athavā-
daitya-ghātī bhavān nityaṃ sarva-lokaika-pālakaḥ ।
vayaṃ ca loka-madhye smas tvan-nāthāḥ svata eva tat ।। [anuṣṭubh]

tatas tad idaṃ kiñcit prārthaye-

go-sūktaṃ bhāṣate gāvaḥ padaṃ sarva-suparvaṇām ।
tad brahmādau suparvatvam avan vinda gavendratām ।। [anuṣṭubh]
tavedaṃ kiyad aiśvaryaṃ yad brahmāvadhi-pālanaṃ ।
vaikuṇṭha-kuṇṭhatā-kāri yasya goloka-vaibhavam ।। [anuṣṭubh]
sarvasya pālakāt kvāpi khaṇḍa-pālanam iṣyate ।
jagat-prakāśakād bhānor nija-dhāma-prakāśavat ।। [anuṣṭubh]
nāsmākaṃ kevalam idaṃ mataṃ kintu vidher api ।
yad bhaved asya cendrasya durbuddheḥ śuddhi-bhāvanam ।। [anuṣṭubh]
tvat-kṛpāyāḥ paraṃ sthānaṃ vayam ity eṣa vāsavaḥ ।
āśiśriye yad asmāṃs tad dvāra-mātrāya kalpate ।। [anuṣṭubh]
yasmān mṛgyati tām eva mad-vidhād bhavataḥ kṛpām ।
kūpād iva rasāntaḥ-sthāṃ tarṣī ghana-rasa-sthitim ।। [anuṣṭubh]
tad eva deva paśyendraḥ paśyaṃs tava pada-dvayam ।
sūcayaty abhiṣekaṃ te netra-dhārā-sahasrataḥ ।। [anuṣṭubh]

atha tatra sacita-saṅkocanena vilocanena gocaritānumateḥ śrī-gokula-pateḥ prasādam āsādayantī surarṣi-sura-mātṛ-surapati-suratatibhir upasura-prabhṛtibhiś ca sākaṃ surabhī sarabhasam asura-mardanaṃ puraskartuṃ puraḥ-saratām avāpa ।

te hi druhiṇena tāv anu samanujñātā drutam eva vidrutya nihnutya ca rājīva-locanaṃ rājīyantaḥ paritaḥ sthitā babhūvuḥ, yatra rudra-druhiṇāv api teṣām agresaratām avāpatuḥ ।

tataś ca surabhir abhihitavatī-śrīmad-vrajendra-kula-candra! bhavad-bhavadīya-svīya-caraṇānām anucaraṇatas tāvad atratyāni tīrthāni sārthakāny eva jātāni । dhenavaś ca yuṣmad-vihita-dugdha-dhayanād dhanyatām adhuḥ । tataś ca svarga-sthita-tīrtha-varasya gaṅgā-nirjharasya tathātmīyasyāpy ūdho-bharasya tvad-ārādhanayā vyarthatāvadhāya payaḥ samāhartuṃ bhavantaṃ vidhim arthayāmahe । athavā, yathādiśyate tathāvaśyaṃ prathayāmaḥ ।

kṛṣṇaḥ sa-smitam uvāca-yatheṣṭham anuṣṭhīyatām ।

athābhravāhana-bhrū-bhramaṇataḥ sa-sambhramam abhra-mātaṅgaḥ svaḥ-saṅgata-gaṅgātaḥ samuddaṇḍita-śuṇḍā-daṇḍenāmbhaḥ-sambhṛtān nidhi-kumbhān nirvilambam eva muhur api lambhayāmāsa । surabhir api surabhi-payasā sura-pati-sarasīm upagiriṃ vibharāñcakāra । tataś ca-

vādya-spṛg-gīta-nṛtyair upasura-sadasāṃ stotra-mantrair ṛṣīṇāṃ
harṣāndolātikolāhala-jaya-ninadair brahma-rudrādikānām ।
utsarpad-bhaktir indraḥ saha harid-adhipais tad-gaṇaiś cābhyaṣiñcat
kṛṣṇaṃ yenaiva sarve' py ahaha sukha-sudhāsikta-rūpā babhūvuḥ ।। [sragdharā]
aditir mātṛ-kṛtyāni svasṛ-kṛtyāni pārvatī ।
garutmān bhṛtya-kṛtyāni cāhṛtyātra mudaṃ yayau ।। [anuṣṭubh]

tad evaṃ yadā nirṇiktatayā devagaṇas tam asikta, tadā-

kīrtir yātā digantaṃ parimala-valanāpy abhramīd bhūmi-golaṃ
maṅgalya-dhvāna-dhārā dig-anuga-kariṇāṃ prāviśat karṇa-gartam ।
itthaṃ sarvatra harṣa-prasara-bhara-vara-prāvṛṣā prāṇi-jāteḥ
śāte jāte' pi kaṃsaḥ saraṭa-paṭala-rāṭ-ceṣṭayā veṣṭyate sma ।। [sragdharā]
tad evaṃ sa vrajendra-nandanaḥ sarva-dig-gatān yadā digye, tadā tu

yāvad viṣṇupadaṃ vibhāti parama-vyomādi tāvaty api
śrī-goloka-padaṃ praśastim ayate lakṣmī-parārdhāspadam ।
tatrāpīndratayā vibhāsi nitarāṃ govinda-nāmnā yathā
tena tvaṃ jagad aṅga tadvad avatād ity ucire te samam ।। [śārdūla]

ākāśa-kusumaiḥ sārdham ākāśa-vacanaṃ tadā ।
govinda iti yad vittaṃ tataḥ kim iva sādbhutam? ।। [anuṣṭubh]

indraś chatraṃ vivasvān bahu-vidha-madhurālaṅkṛtīnāṃ kadambaṃ
brahmā līlābjam īśaḥ svaracita-muralīṃ mādhavāya vyatānīt ।
anyaṃ ca svasvam arthaṃ tridaśa-pati-tatir yat punaḥ sarvam eṣāṃ
pūrvaṃ cāpūrvam āsīd abhavad atha tad-aṅgāvṛtījyāsu pūjyam ।। [sragdharā]
tad evaṃ sthite-

rājad-rājāsanam upari-gacchatra-citraṃ suramya-
bhrāmyad-vālavya-jana-yugalaṃ prasphurad-divya-veśam ।
kṛṣṇaṃ dṛṣṭvā sura-parivṛtaṃ stabdha-netrāṇi dūrāc
citrāṇīva kṣaṇa-katipayaṃ tatra mitrāṇi tasthuḥ ।। [mandākrāntā]

tataś ca kṛpayā snapita-nayanāravindena govindena kṛtam ānandanam anu phullatayā pūrvataḥ puruṣu mahendrādi-deva-guruṣu chatrādikaṃ taruṣu sandhāya, nija-hita-nibandhāya tat-pada-dvandvam eva vandaṃ vandam amanda-bāṣpa-nisyandaṃ nijām avajñāspadatāṃ vijñāpya tam anujñāpya dūraṃ vindamāneṣu labdha-vigata-nindamāneṣu vṛndārakeṣu, sakhi-sandohaḥ śandoham anuvindan mandaṃ mandam āsasāda । āsādya ca-

adrākṣīd amahīd avocad alagīd ājighrad apy acyutaṃ
chatrādyaṃ ca cacāya mitrapaṭalī papraccha bhūyaś ca tam ।
so' pi vyājam ihācacāra bahudhā sā na pratīyāya taṃ
kintu prītibharaṃ mithaḥ pravalayaṃ hāsas tad āvardhata ।। [śārdūla]

tataś ca-
iha sthitaiḥ pṛthag aparais tu bhūṣaṇair
vibhuḥ parasparam api tām abhūṣayat ।
amī tadā sa-kanaka-daṇḍa-cāmaraiḥ
paricchedaiḥ svayam api taṃ siṣevire ।। [rucirā]

tasminn atha rājany ati sakhi-vṛnde-

dṛṣṭvā devatatir vidūrataratas taṃ sevyamānaṃ suhṛd-
vargais tad-guṇa-rūpa-śīla-tulitaiḥ sva-pratta-tat-tac-chriyā ।
tān svajñāna-vilāsa-sañcita-phalaṃ mene tathā tām api
sva-premārjita-karma-sampadam amaṃstānyan na mānyaṃ tataḥ ।। [śārdūla]

tad evam ārabdhe' pi gamane stabdhe sati satīpati-prabhṛtayas tasminn abhiṣeka-prabhavaṃ prabhāvāntaraṃ paśyantaḥ parasparaṃ sādbhūtam idam udbhāvayāmāsuḥ, yathā-

kṛṣṇārcāraci daivataiḥ sukham ayur lokāś ca gāvas tathā
pṛthvīṃ dugdha-bhṛtāṃ vyadhur bahu-vidhān nadyo rasān susruvuḥ ।
vṛkṣā madhv adhur uddadhuś ca girayo ratnāni nirvairatāṃ
jīvāḥ prāpur aho mahaty apacitiḥ puṣyaty akartṝn api ।। [śārdūlavikrīḍita]

kiṃ ca-
indraḥ krūra-caritram ācaritavān yat tena cintāgame
cittaṃ kampam iyarti ced giri kathaṃ cittena tad vyajyatām ।
kṛṣṇas tatra ca yāṃ kṛpāṃ bata tayā cittaṃ dravī-bhūtatām
āyāti svayam eva ced giri kathaṃ cittena sā vyajyatām? ।। [śārdūla]

atha caramācalaṃ cucumbiṣati bhānu-bimbe vilambaḥ saṃvṛtta ity avilambam eva go-nikuramba-saṃvalanayā sakhibhiḥ samaṃ vrajaṃ vrajan vraja-rāja-janmā san-mānayadbhir nirjara-vrajair upary atula-puṣpa-varṣair upacarya vrajadbhir anuvavraje, yathā-

divyātapatra-sita-cāmara-śasta-hastaiḥ
saṃsevyamāna-savidhaḥ sakhibhiḥ pragītaḥ ।
puṣpa-vrajena vividhair vibudhaiś ca siktaḥ
śrī-pṛkta-kāntir ajitaḥ sadanaṃ sasāda ।। [vasantatilakā]

niśamitam akaron niśāmitaṃ ca
dyujani-vibhūṣaṇa-bhūṣaṇāṅgam etam ।
vraja-nṛpati-mukha-vrajaḥ samantād
ajani ca sāttvika-rājirāji-mūrtiḥ ।। [puṣpitāgrā]

yat tu niśamya ramyacetā rāmaḥ sānukrośaṃ krośamātram upavrajya nijāvarajavijayaṃ paśyan sukha-vaśyamanās tam āliṅgya mūrdhānam āśiṅghya kṣaṇa-katipayam upaviśya, vacana-cāturībhis tat-prasaṅgaṃ saṅgatavān । tataś ca nijānujena pūrvam eva svakṛte nirdiśya rakṣitair divyeṣv api divyatā-lakṣitair analpair ākalpaiḥ so' yam agrajaḥ sva-kareṇa virājayāmāsa । tataś ca svānujaṃ guru-janānām agratas tādṛśatayā prayātuṃ saṅkocam arocayan so' yam agrajaḥ śanaiḥ sanair anaiṣīt ।

atha tasmin dine tu go-sandoha-doha-nibandhanaṃ tad-anubandhi-janān sandhāya svayaṃ tu tat-tad-udantānusandhānāya dhenu-sannidhāna eva sānandaṃ nanda-rājaḥ sannidhāya, vandamānaṃ sa-rāma-sakhi-vṛndaṃ govindaṃ purastād vidhāya samam eva bandhubhiḥ samam āsanam āsajjann āsāmāsa ।

tatra cānantaram ācaritāgatibhiḥ samyag urīkṛta-śrī-rāmānujānumatibhiḥ sūnṛta-vādibhiḥ śrīdāmādibhiḥ sa-samājāya vraja-rājāya divyac-chatrādy-arcāmatrādiṣu samarpiteṣu santarpiteṣu ca sarveṣu tad apracchannam eva sa papraccha-kathyatāṃ tathyaṃ kim idaṃ vṛttaṃ vṛttam? iti ।

śrīdāmā prāha-vayam api go-saṅkalanāya kalita-bhūri-dūratayā ciraṃ viramya sthitā na samyag avagamyaṃ tad ācarāma, kintu sāmagrīyam eva nija-samyag-rītim āvedayati iti ।

tato namratāṃ vindati śrī-govinde parasparam avadhāya sādhu, śrīdāman, sādhv idam uktam ity abhidhāya sarva evānarvācīna-gopāś citra-pratikṛtaya iva dvitra-kṣaṇaṃ nirnimeṣatām avāpuḥ ।

madhumaṅgalas tūccaiḥ sahāsam āha sma-śrīman vrajarāja ! śrūyatām-

gaur ekā giram ātanod atha pumān anyaḥ sahasrekṣaṇo'
naṃsīt ko' pi karī sitaḥ svar-udakāny āhṛtya śaśvad dadau ।
kaucit pañca-caturmukhāṅga-valitau stotra-prathāṃ cakratus
te cānye ca mahāmahena siṣicur gopeśa putraṃ tava ।। [śārdūlavikrīḍita]

atha svayaṃ cātra sarvataś citraṃ māṅgalikaṃ karma nirmātuṃ yuktam iti vicārya citrāyamāne kṛṣṇa-prāṇe sasamāje vrajarāje viṣṇu-pada-cariṣṇu-vāṇīyam āvirbabhūva-

yathābhyaṣiñcāma vayaṃ vrajeśitaḥ
saṃsajya govindatayā sutaṃ tava ।
samaṃ samastaiḥ kṛta-maṅgalaṃ tathā
taṃ yauvarājyena javād virājaya ।। [upajāti ]

atha tad etad amṛta-varṣa-dharṣitā vraja-varṣīyāṃsaḥ parasparaṃ vicārya kārya-māṇa-maṅgalya-tauryatrika-vādanāpaurvāparyataḥ svasti-vācanādikam ācārya-dvārā samācārya, pratisvam api vividha-vidhāna-dāna-pūrvakaṃ parva pūrayitvā pūra-rājatayā taṃ sabhājayāmāsuḥ ।

āgamyātha śataṃ śataṃ vraja-mahendrāṇī-pradhānāṅganāḥ
pratyekaṃ maṇi-dīpa-santati-karā maṅgala-kolāhalāḥ ।
nīrājyābhisabhājya ratna-nikarair nirmañchya gehaṃ prati
snehaṃ mūrtam ivātiyatna-valitā govindam āninyire ।। [śārdūlavikrīḍita]

īdṛśas te vrajādhīśa sutaḥ sūta-mukhotsavaḥ ।
yo gavendratayā gāṃ ca gāṃ ca gāṃ ca sukhākarot ।। [anuṣṭubh]
subhagambhaviṣṇu jātaṃ jagad api kṛṣṇābhiṣekataḥ paścāt ।
andhambhāvukam āsīd bhāvuka-śūnyaṃ kulaṃ tu danujānām ।। [gīti]

tad evaṃ divā-kathāyāṃ vṛttāyāṃ naktam api sā pūrvavad vṛttā । yathā madhukaṇṭha uvāca-

bhaved analpaṃ kutrāpi svalpaṃ kutrāpi poṣakam ।
yathānna-vyañjanaṃ loke yathā rasa-rasāyanam ।। [anuṣṭubh]

tasmāt saṅkṣiptam apy etad vistaravad eva mantavyam । tathā hi-tasmin mahasi nīrandhraṃ purandhrībhiḥ samam āsām api samāganaṃ vṛttaṃ, yatropakaṇṭha-gatānām apy amūṣāṃ vastrāvaguṇṭhitāni netrāṇy atīvotkaṇṭhitāni jātāni ।

tasmiṃś ca tasya vivāha-samatāvahe mahā-mahe manasīdam asīmam ābhir vibhāvitam-

keyaṃ jagaty ahaha rājati gopa-kanyā
dhanyā yayā tu karapīḍanam asya gantā? ।
hā yogyatām api vidhāya vidhiḥ samastām
astaṃ nināya bata nas tam amūṃ dhig astu ।। [vasantatilakā]

bhavatu, tad api kintv idam atīvānyāyyam-

kulīnā rūpiṇyaḥ parama-guṇa-śīlāḥ praṇayitā-
bhṛd-utkaṇṭhākaṇṭhāgata-tulita-jīvā bata vayam ।
na tāvad vaṃśī tat-tad-anuguṇatām añcati jaḍā
tathāpy eṣā hā dhik kalita-hari-saṅgā na tu vayam ।। [śikhariṇī]

kevaleyaṃ varākī kevala-mukha-cūṣaṇa-sukhā, yataḥ-

āliṅgya kaṇṭham urasi pratipadya kāntiṃ
māle kaṭaṃ prakaṭam eva sadā dadhāsi ।
na śrī-harir na bhavatī tu vā jano' yaṃ
saṅkoca-leśam ayate tvam ato' si dhanyā ।। [vasantatilakā]

tad evaṃ manasi vadantīṣu-

pūrṇāṃ dṛṣṭiṃ vidhi-vaśatayā kācid āñcīn murārer
ardhaṃ kācid vraja-jana-gatā kācid asyās tribhāgam ।
kācit kiñcin na ca tad akhilaṃ tulyatām eva dadhre
sarvāsāṃ yan manasi caklpe hanta tāpāya tadvat ।। [mandākrāntā]

atha tasyām eva niśāyāṃ candraśālikāyāṃ kṛta-śayanena kañja-nayanena tāsām aparāhnetanāpāṅga-sāṅga-śara-nikara-saṅga-labdha-bhaṅge hṛdi samutthita-vyathatayā jāta-niśītha-jāgaratāyām aviratāyāṃ tāsu nijānirvṛtiṃ vivṛtīkartuṃ tām iva ca tartuṃ purahara-kṛta-vitara-nava-muralīkalaḥ khuralībhiḥ kalayāmāse ।

tadā kedāra-rāgas tu prāpa kedāratāṃ niśi ।
gopībhir vāsanā-bījam uptaṃ yatrāṅkurāyitam ।। [anuṣṭubh]

tatra ca-
tūkāraḥ khalu māthureṣu paritas tvaṅkāra-bhāṣā matā
so' yaṃ vaiṇava-gānataḥ pratipadaṃ prāyaḥ parāmṛśyate ।
pratyekaṃ yugapat priyāṃ niśamayan kṛṣṇo yadā taṃ jagau
matvā svaṃ prati tat pratisvam api tāḥ sarvā vimūrcchāṃ yayuḥ ।। [śārdūla]

kiṃ ca-
ānuṣaṅgikatayāpi sagānād
āsv adhād yad avidus tad amūś ca ।
uddideśa puru yāṃ bata sā tu
svaṃ ca samprati viveda na rādhā ।। [svāgatā]

tad evam alpa-samayam ayam api kalpa-cayam ayam iva kalpayitvā kathakaḥ samāpayan kathanaṃ ślathayāmāsa-

so' yaṃ te ramaṇo rādhe labdhaḥ kṛcchreṇa yas tvayā ।
tvad-vinā-bhāvataḥ saukhyaṃ yaś ca kutrāpi nāptavān ।। [anuṣṭubh]

tad evaṃ saṅkṣepenāpi kathite prathite muhūrta-dvayaṃ muhūrtavad eva tāś ca te ca tuṣṇīmbhāvam āseduḥ, punaś ca yathāyatham āvāsaṃ samāseduḥ ।

iti śrī-śrī-gopāla-campūm anu
jambha-bhedi-surendratā-stambhana-nagendra-dhara-
gavendratālambhanaṃ nāma
ekonaviṃśaṃ pūraṇam
।।

atha viṃśaṃ pūraṇam

varuṇa-lokāloka-camatkāra-tiraskāraka-golokāvalokanam

atha prabhāta-kathāyāṃ snigdhakaṇṭha uvāca-tad evam ekādaśī-kathā kathitā । tāṃ ca tithim aśithilitayā prathita-manorathāṃ pratītya nityavad eva vraja-devaḥ samyag ullāsam upovāsa । kintu pāraṇa-kāraṇam avaśīrṇam eva dvādaśīm avaśiṣṭām avadhāya bahv-avaśiṣṭāyām api rajanyāṃ viśiṣṭa-vidhi-balataḥ snānādi-kalanāya kalindīṃ praviṣṭavān । praviśya ca yathā-yatham atrasnuḥ sasnau । snātvā cāntar eva vāriṇaḥ śrī-nārāyaṇam ekāyanatayā sāgama-niṣṭham upatiṣṭhamānaḥ suṣṭhu dhyātum ārabdhavān । tatra cāyaṃ janmata eva tan-mayatayā san-matir āsīt । tādṛśa-nandana-lābhānandatas tu tatrāpy atiśayaṃ vindati sma । tataś ca tad-vidha-dhyānāvadhānataḥ samādhim anavadhim āpannavantaṃ taṃ sarvataḥ pracarantaḥ pracetasaś carāḥ sahasā samāsadya sadyaḥ svīya-svāmi-nivāsaṃ praty eva pravāsayāmāsuḥ । eṣa nivāsa-viśeṣaś ca tasya jala-stambha-vidyālambhitāra-bhavān svata eva bhāsvān bhāsvat-kanyā-hrada-stha-vivarasyādhaḥ-pradeśe sadeśa eva rasā-vivara-deśe niveśam āsīdati । na ca kṛṣṇa-prabhāvatā vidita-mahitānubhāvasya tasya tathānayanaṃ nayavatāṃ na sambhāvanīyam । sa hi nirantaram idaṃ cintayati-yad asya mad-bhāgya-jātataḥ sañjātasya sutasya yathottara-prathamāna-mānatayā parama-prema-harṣadam utkarṣaṃ śaśvad eva paśyāma iti । tatas tad evāsakṛd eva yogam āpayituṃ tal-līlāyām upayoga-māyātāyā yogamāyāyā eva samayās ta ete pūtanā-gamanādivat । atha tathāveśinam eva vrajeśānaṃ yadā pāśinaḥ puratas tad-ādeśābhiniveśinas te sañcāritavantas, tadā tad-ākārata eva taṃ nirdhārayan punaś ca nārāyaṇa-dhāraṇāvantam avadhārayann ayam atidarādarābhyāṃ kṛta-divya-vastrādi-praśastitayā varaśayyām evādhiśāyayāmāsa । svayaṃ ca pitṛ-haraṇāsahiṣṇu-kṛṣṇāgamanam anantaram eva manvānaḥ sudūra-dṛṣṭi-hetuṃ pūr-dvāram adhitiṣṭhann ūrdhvam eva tiṣṭhati sma । athātratyaṃ vṛttam anuvṛttyatām । yadā khalu kṛṣṇasya tātaḥ kṛṣṇā-pāthasi tan-nāthavattā-mātra-dhanānāṃ janānām adṛśyatām avāpa, tadā diśi diśi kāndiśīkās te jalam avagāhya tad-aprāptitas tad-bāhyaṃ pradeśam āgatāḥ । āgamya ca vikrośanta eva vrajam abhigacchantaḥ, kṛṣṇa-rāmāgraṇyas tān vraja-grāmaṇyaḥ kalitāsukhān svābhimukhān eva lebhire । tatra ca vṛtte śruta-mātre parama-duḥkha-pātre sarvataḥ kṛta-mano-virāmau kṛṣṇa-rāmau vikramya sarvam atikramya, paramotkaṇṭhita-matyā jhaṭiti-gatyā pṛthivīm api ghaṭṭayantau, tam eva ghaṭṭam āṭatuḥ । tatra ca kṛṣṇaḥ samagra-vyagram agrajam āliṅgan riṅgad-asram evedam aśrāvayat-bhrātar, mātaram akātaratayābhirakṣya sarva eva rakṣaṇīyāḥ, yāvad ahaṃ pitaram ānīya sukha-vitaraṃ karavāṇi । mātary atrāgatāyāṃ tu na kathañcid api paryāptiṃ paryāpayituṃ śakṣyāmīti । tad evaṃ kṛta-saṃvāda-mātraḥ pitaram ānetuṃ nirmita-yātraḥ saṃhanana-bṛṃhita-siṃha-lajjaḥ saṃhita-parikara-sajjaḥ pātāla-vivara-dvāra-pātraṃ sarit-pātram anu mamajja । anantaraṃ ca, vrajeśvarī-pradhānāḥ sarva eva tatra caraṇa-mātram ādadhānā rāmam ekam avadhānāḥ kṛṣṇam anusandadhānāḥ papracchuḥ-kva nu yātas tavānujātaḥ? iti । sa tu tāṃ vrajendrasudṛśaṃ visadṛśadṛśaṃ parāmṛśann uvāca-mātar, na kātaratām āyāhi । sa tu sampraty eva janakam ādāya svajanasukhaṃ janayi-ṣyati iti । atha svamātaram uvāca-hanta, tvam api kathaṃ māṃ hantāsi? mayi viśvāsataḥ śvāsamātraviśiṣṭām etāṃ pāhi । tataś ca sarva evānarvāñcaḥ kāliyadamanaprakramatas tadvacanam aklamapramam eva manvānās tāṃ viśramayāmāsuḥ । kintu,

kiṃ svapnaḥ kim u jāgaraḥ? kim athavā mūrcchā kim unmāditā?
vety etat paricetum āpur asakṛd-buddhiṃ na tasmin janāḥ । kintūtkaṇṭhitatāvaguṇṭhita-hṛdāṃ teṣām abhūd vāg iyaṃ
hā hā śrī-vrajarāja hā bata hahā śrī-kṛṣṇa kutrāsi bhoḥ? ।। [śārdūla]

janī-catuṣṭaya-dhṛtā pluṣṭa-cittā vrajeśvarī ।
śvāsāstitā-tarka-pātraṃ hā hā mātraṃ jagāda sā ।। [anuṣṭubh]
atha tuṅgācala-jala-cita-suraṅgā-praveśataḥ pracetaḥ-sadana-gatasya tasya vraja-lakṣmī-dayitasya caritam anupacaritam avadhāryatām ।
yada tu te yādasāmpati-bhavanaṃ javataḥ śrī-vraja-rājam abhājayaṃs tadā sa ca tatra sacate sma । yathā ca,

snigdha-śyāma-rucy api krud-aruṇa-dyotād adṛśyaṃ vapur
dhvānta-dhvāṃsy api tīvratā-śavalanād dṛg-rodhanaṃ dṛg-dvayam ।
kaumalyādi-guṇāpi roṣa-rabhasād ugrā tathā tasya gīḥ
kalpāntābhra-taḍid-dhvani-bhrama-dharān vismāpayante sma tān ।।[śārdūlavikrīḍita]
tataś ca-bilaṃ valamānaḥ sa khalu jambukaḥ kva nu vartate? iti jalpa-kalanayā tasminn avajñā-vardhanasya śrīman-nanda-kula-samardhanasya bhṛśam ardidhiṣati dṛśam ardidiṣati ca tejasi bahula-kolāhala-pravāham avalambamānaḥ sva-gala-valayita-celatayā kṣmāmelita-bhālaḥ sarva-jala-pālaḥ śaṅkita-kaliḥ kalitāñjalir vidūra-bhū-gata evākhaṇḍa-daṇḍavat praṇanāma । tasya cedṛśāt kharva-garvatāvalokanāt sarva eva tan-nāthās tathā prathāñcakruḥ । tataś ca taruṇāruṇa-kamala-locanaḥ sarva-rocanaḥ karuṇayā puraḥ-saratām āsādya sadyas taṃ varuṇaṃ papraccha-te tu kutra parama-dharmācaraṇā madīya-pitṛ-caraṇāḥ? iti । varuṇas tu galita-dhairya-sañjanaḥ sāñjalitayā sāntvaṃ vaco vyānañja-puruṣottama! yatra khalu tatra-bhavāṃs, tatra param asāv asamaḥ parama-mahān sambhavati, nānyatra । kintu teṣām eṣāṃ kiṅkarāṇāṃ kiṃ karavāṇi śāsanam ātmanaś ceti tad anuśāsanam āśāse ।
kṛṣṇaḥ sa-śānta-svāntam āha-varākāṇām eṣāṃ daṇḍaḥ kevalaṃ daṇḍayituṃ pauruṣaṃ khaṇḍayati । avilamba-sparśam eva tu darśayatāt tāta-caraṇa-sarojātam । atha yathādiśanti dīrṇa-dīnādīnavās tatra-bhavantaḥ iti । vāri-rājaḥ śrī-vraja-rāja-virājamāna-sadana-paryantaṃ panthānaṃ tac-caraṇa-mūlataḥ parama-dukūlānukūlaṃ cakāra, tatra nināya ca gopa-kula-nāyaka-kula-nāyakam । uvāca ca-govinda nīyatām eṣa pitā te pitṛ-vatsala iti । idam ahaṃ jānāmy eva, tat katham anyathā carāmi? kathaṃ vā parād asya parābhavaḥ syāt? iti bhāvaḥ । tad evaṃ varuṇasya pāśād yad bhaya-pātrāyamāṇatvam, tasmād api sva-prabhāveṇa mocakasya tasya-

upalabhya ca saurabhyam alabhyasya sutasya saḥ ।
abhyāyayau bahir-vṛttiṃ sabhyānāṃ vismayaṃ vahan ।। [anuṣṭubh]

unmīlayāmāsa vilocane sa
śrīman mukhaṃ tasya ca sandadarśa ।
sandarśanād eva babhūva sāsraḥ
svapnāyitaṃ cāsravṛter amaṃsta ।। [indravajrā]
kṛṣṇas tu tac-caraṇa-yugala-tala-sparśa-pūrvakaṃ tam āliṅgan unnamitavān-tāta, so' ham āgato' smi, ity adhigatavāṃś ca । ] tatra dvayor api samagra-vyagratām āgacchator atha haris tu paritaḥ parīta-para-parīvāra-parīhāsa-śaṅkayā saṅkucita-cittas tatra cātmani ca bāṣpādi-vikāra-vyatiriktākāratām āsādayituṃ vyājahāra-tāta, paritaḥ samavadhīyatām । atha vraja-sūtrāmā paritaḥ samīkṣya ca kutrāvām āgatau? iti sa-vailakṣyaṃ putrānanam īkṣate sma । sa covāca-tāta, mā tanyatām anyathā-bhāvaḥ । yathāvrajanam eva sva-vrajaṃ vrajiṣyāvaḥ । tataḥ purataś caraṇa-kamalam avadhīyamānam ādhīyatām । tatra tu tathā kurvati vyākulatākula-kāku-pūrvaṃ varuṇa uvāca-

kṛpālus tvam aho kṛṣṇa dvayor ekataraṃ kuru ।
daṇḍaṃ vātha prasādaṃ vā nāparādhaṃ tu śeṣaya ।। [anuṣṭubh]
tad evaṃ kṛta-yātratayā sthitayor api kṣaṇa-mātram avasthitayos tayor mahopacārāṃś caraṇāgrataḥ samarpitān ācaran praṇāmam ācacāra, cacāla ca sa tābhyāṃ saha yāvad-vivarābhyāsam । āgamya ca tad-abhyāsaṃ tad-vartma-bhāga-sthita-nīraṃ vibhāgam āgamayya tābhyāṃ saha vrajaṃ prati prahita-jana-prahita-mahitālaṅkṛti-mukha-paribarha-sambhṛti-muhūrta-sukha-pūrtitaḥ kṛta-kṛtyaṃ-manyatayā nṛtyann iva nivavṛte ।

tadā tīra-sthānā vraja-jani-janāḥ prāṇa-rahita-
prabhās tad-vartmekṣā-sthita-śithila-jīva-sthiti-daśāḥ ।
pitā-putrau vārāmpati-cara-yutau nirvyathatayā
gatau dṛṣṭvā bhūyo' py ahaha sukha-tandrīm abhiyayuḥ ।। [śikhariṇī]
kevalas tu baladevas tāv abhijagāma, praṇanāma ca vraja-rājam । datta-sukha-samāje vraja-rāje tu, tam upagūhya vismṛta-bāhyatayā kiñcana cāsamūhya kṣaṇa-katipayaṃ viramati । punaś ca rāme punaḥ punar namati, rāmānujaḥ sahasā sahasā parikramya parama-ramya-nija-sparśāmṛta-sparśanataḥ prathamaṃ mātaram eva kātaraḥ punar jīva-lokam ālokayāmāsa, kramaśas tv anyam anyam api ।

samāgate pitari harer ubhāv amū
milanty api vraja-janatāmilan mithaḥ ।
tadā na sā paribubudhe paraṃ paraṃ
parantu tāv akhilam avait parāparam ।। [rucirā]

hambā-rāvair jana-kalakalaiḥ svargataḥ puṣpa-pātair
vādyair nṛtyaiḥ stava-rava-śatair utthite' nyo' nya-marde ।
śrīmān rāmaḥ paśu-samudayaṃ vārayan loka-vṛndaṃ
ślakṣṇālāpair api samucita-sthāna-niṣṭhaṃ cakāra ।। [śārdūla]

tatra ca-
svayaṃ dattvā śubhrāsanam iha mahā-gopa-pataye
yathā-yogyaṃ cānyān vidadhad upaviṣṭān atha balaḥ ।
upānta-prakrānta-sthitim anujam āpṛcchya paritaḥ
kathām etāṃ śṛṇvan paśupa-kulam aśrāvayad api ।। [śikhariṇī]
tatrātha datta-svātantryatayā viprān āmantrya paramānnādibhiḥ santarpya tad-abhīpsitāni vīpsayā samarpya, dvādaśyatikrama-bhiyā tat-pravaṇa-dhiyā vratam idam acchidra-pratham astv iti prārthya, gīrbhis tad-āśīrbhis tatra sāmarthyaṃ samartha-kṛtārthaṃ-manyās te dhanyā bahula-kutūhalataḥ sarva eva vrajam āvrajanti sma । yatra vrajādhyakṣaḥ svayam adhvānaṃ vrajan, madhye-suta-dvayam abhrājiṣṭa । atha kathakas tām etāṃ kathāṃ samāpayan śrī-vrajeśvaraṃ praty āha-

pāśi-pāśena sambandhas tvayy āsīn neti kā kathā ।
tad-bhayenāpi nāsīt tvat-putrasyāsya prabhāvataḥ ।।tad uktaṃ varuṇenāsya karuṇāṃ vīrya-bhīruṇā ।
govinda nīyatām eṣa pitā te pitṛ-vatsalaḥ ।। iti । [anuṣṭubh]
atha dināntare kṛṣṇam antareṇa sabhāntare niviṣṭā gopa-kula-śiṣṭā vraja-patiṃ prati tatratyaṃ citraṃ papracchuḥ । sa ca loka-pālasya tasya taṃ mahodayam aihika-lokānām āloka-pathātītam astokaṃ ślokayāmāsa । tatra ca-mitrāṇi, citraṃ śrūyatām iti tad-vāsināṃ kṛṣṇe bhaktim atiriktāṃ varṇayāmāsa । tad-varṇanāntaraṃ tu nija-nijam antaram anu vismitānāṃ tasminn īśvaratālambhaka-sambhāvanayā sarveṣām eva seyaṃ bhāvanā-yadi cānaśvara-pratipatti-vaśād ayam īśvaras, tathāpy autpattika-sneha-sampatti-viṣayāśrayatā-maya-nirāmaya-sukha-dāyīti tu sadā mukhya-vyatīta-sarva-tarṣaṃ samutkarṣaṃ draṣṭuṃ suṣṭhu muhur ullasaty eva naś ceto-vṛttiḥ । tac ca kim anena nirbādhaṃ sādhayiṣyate? iti । eṣa cāśeṣāṇām eṣāṃ svāpara-paryāya-jñātitayā svābhedena vijñāyamānānām etad abhijñāya, kāruṇya-jāta-yantraṇayā śīghratā-paratantratayā cintitavān- aho, ete ca te te mama parama-svajanā, mayi pāramaiśvaryaṃ paryālocya sarvato' py asambhavaṃ mad-vaibhavam anubhavitum icchanti, kintu nānubhavanti yata eva loka-pāla-vaibhava-mātraṃ camatkāra-pātraṃ kurvanti । tādṛśaṃ tad vaibhavaṃ punar eṣāṃ svagati-mayam eva । tat tu tan-mayam api yan nānubhavanti, tat khalv avidyā-kāma-karma-nirmitoccāvaca-gatimati jagati viracitam avatāram anu sarva-sādhāraṇaṃ-manyatayā buddhi-bādhāta eva । sā caiṣām,

iti nandādayo gopāḥ kṛṣṇa-rāma-kathāṃ mudā ।
kurvanto ramamāṇāś ca nāvindan bhava-vedanām ।।

kṛṣṇe' rpitātma-suhṛd-artha-kalatra-kāmāḥ iti । kṛṣṇe kamala-patrākṣe sannyastākhila-rādhasaḥ iti ।
tathā ca-

eṣāṃ ghoṣa-nivāsinām uta bhavān kiṃ devarāteti naś
ceto viśva-phalāt phalaṃ tvad-aparaṃ kutrāpy ayan muhyati ।
sad-veṣād iva pūtanāpi sa-kulā tvām eva devāpitā
yad-dhāmārtha-suhṛt-priyātma-tanaya-prāṇāśayās tvat-kṛte ।।

ity ādibhiḥ pramita-sarvopari-mad-vaśīkāri-prema-mahimnāṃ yadyapi nāvidyādi-mayī, tathāpy eṣām anya-sādhāraṇaṃ-manyatām asahamāno' haṃ madīya-prema-sandoha-maya-mohābhilāṣa-lālanā-jālataḥ sañjāyamānām apy etāṃ tan-mayīm eva manye । vastutas tu tādṛśa-premarṇenānādi-kalpata evānyebhyaḥ prattānavakāśām uttamarṇatāṃ gatānām apy eṣāṃ mayy arpita-sarvārthānāṃ gatir eva mama gatis, tad-anugatam eva ca mama paramaṃ vaibhavam, na punar ataḥ param api paraṃ sambhavati । tad evaṃ jalāvitur vaibhavād api pitur mama yaś camatkāraḥ, sa tu māṃ duḥkhākaroti । tasmād eteṣāṃ yathā mayi premāveśas tathā naiteṣu mameti tad-anusandhānavatā mayā tad etad eṣām eva vaibhavam eteṣām eva śubhānudhyāna-maya-yogamāyānubhavataḥ sāmpratam enān anubhāvayāni iti । tad etad vicintanānantaraṃ dinānantare punar ādi-varāha-purāṇa-vācaka-yācaka-vipra-dvārā-pura-dvārāsthānī-sthitika-vicitra-pitrādy-ābhīra-vīra-pariṣadaṃ prati-kārtika-varti-pūrṇimā-snānam akrūrābhīṣṭa-prade brahma-hrade tūrṇam eva pūrṇa-tat-phalatāṃ sādhayati ity avadhārayan, sāratayā dhārayaṃs tat-prātaḥ sarvāṃs tān dāyādādīn ādāya satrā tatrāgatavān । āgatya ca sarveṇa saha tatra nimajjya, tam utsṛjya, tīram āsajya, prakṛtitaḥ paratayā sac-cid-ānanda-ghanaṃ parama-svarūpa-rūpa-rasa-gandha-sparśa-śabdatayātmārāmāṇām apy alabhya-ghanaṃ gopānāṃ sva-niketam etaṃ golokam āvaraka-śaktim apākṛtya vyaktīkṛtavān ।
tiraskariṇīṃ nirākṛtya vicitraṃ divya-citram iva yaṃ khalv asya narākṛti-para-brahmaṇaḥ sva-lokatayā brahmaṇo loka ity ācakṣate । yatra kila sveṣām eva madhyam adhyāsitaṃ nija-kula-tilaka-kṛṣṇākāratayā paricitaṃ kṛta-janmādi-gokula-līlā-stuti-śruti-sākṣikatayātiniścitaṃ tam etaṃ sa-lokam ālokayan vraja-lokaḥ sarva-śokaṃ vyatītya, vismayānanda-sandohataḥ pratikṣaṇam eva sukha-saṃroham avāpa । tad evaṃ vyajya rajyan-manasas tān vraja-lokān golokataḥ sa daiteyārir daiteyapīḍanādi-krīḍāṃ pūrayituṃ punar vyavadhāpitavāṃś ca । atha kathakaḥ samāpanam āha-

īdṛg vrajeśa putras te jita-lokeśa-lokakaḥ ।
yas tvāṃ ca tava lokaṃ ca lokam etam alokayat ।। [anuṣṭubh]

adhi goloke gopāḥ svayam adhi gopeṣu golokaḥ ।
iti kalayan vanamālī yas taṃ vyānañja taṃ naumi ।।
tad evaṃ prātaḥ-kathāyāṃ prayātāyāṃ vibhāvarī-kathā vibhāti sma । yathā snigdhakaṇṭha uvāca-

yadā yātaḥ pitrā saha varuṇa-lokaṃ harir asau
tadā rādhādīnāṃ sthitir iha mṛṣā kā prathayitā ।
jaḍānāṃ jāḍyaṃ syād asukha-sukha-buddhis tu sudhiyāṃ
na śūnyasya prāptiṃ bhajati paritaḥ kāpi ca daśā ।। [śikhariṇī]

yadāyāsīt kṛṣṇaḥ kila varuṇa-lokaṃ pitṛ-kṛte
tadā śrī-rādhāyāḥ śvasitam amunā sārdham agamat ।
yadāyāsīt tasmād ayam atha tadā tatra sahasā
samāgād ity eṣā param iha kavīnāṃ sukavitā ।। [śikhariṇī]

kiṃ ca-
āyāte tu vraja-pati-sute pāśi-lokāt tadā kāpy
ekā rādhām anu tam anu ca snigdha-bhāvā vidagdhā ।
autsukyaṃ tad dvayam anu niśi śrāvayantī dvi-niṣṭhaṃ
ceto-vṛtter mukham iva tayor añjasā jāyate sma ।। [śārdūla]
tatra śrī-rādhā-niṣṭham, tad yathā-

yadi māṃ nayasi vidhātar
lokāntaram antarā sevām ।
naya māṃ tan-mukha-suṣamā-
sa-sukhāṃ virahān na duḥkhitāṃ tasya ।। [udgīti]
śrī-kṛṣṇa-niṣṭhaṃ yathā-

ānītāḥ pitṛ-caraṇā vāruṇa-lokāt prananditā lokāḥ ।
hā rādhā mama śokād bādhā-gīrṇā na jīrṇāsti ।। [āryā]
atra kākvā jīrṇāsty eveti sambhāvyate । tad evaṃ sā tasyāṃ tasminn api rahasi nivedya viśeṣataḥ śrīkṛṣṇam apy upālabdhavatī, yathā-

rāgaṃ vināsti hṛdayaṃ mādhava tava rocate ca tat tubhyam ।
iti niyataṃ kanakāṅgī pāṇḍū-bhavati sphuṭaṃ rādhā ।। [āryā]
tataś ca tasya sneha-vaśād deha-dravī-bhāvaṃ vyavasya punaḥ prahasya provāca-

bhavān guṇī mādhava rādhikāpi sā
yenātidūrād api suṣṭhu kṛṣyate ।
rādhāpi bāḍhaṃ sarasā nijālayād apy
evam ārdrīkriyate yayā bhavān ।। [upajāti ]
madhukaṇṭha uvāca-keyaṃ vṛddhā? yatas tatra nānya-janasya praveśaḥ sambhavatīti pūrvaṃ nirṇītam । snigdhakaṇṭhaḥ sahāsam āha-paurṇamāsy eva nānā-veśena tatra praveśatīti । atha tadārabhya-

niśīthaṃ niśīthaṃ tadāsau prakarṣād
agāsīn muralyeti tathyaṃ mṛṣā na ।
amūs tu pratīyuḥ sphuṭaṃ marma-bhedī
sa vā kaḥ śarair yaś chinatty āśu sarvam ।। [bhujaṅgaprayātā]

niveśe saṃveśe mathi pathi jane pāthasi vane
harir yady apy udyan pratiharitam eva sphuritavān ।
sphuṭaṃ draṣṭuṃ spraṣṭuṃ tadapi tad-alabdher vidhurajād
dadhe rādhā-bādhā tad-anadhigamād apy adhikatām ।।
atha samāpanam-

īdṛśas te patiḥ śyāme yat-kāntes tvaṃ parā gatiḥ ।
atrābhilāṣaḥ śobhā vā kāntir ity adhigamyatām ।। [anuṣṭubh]

iti śrī-śrī-gopāla-campūm anu
varuṇalokāloka-camatkāra-tiraskāraka-golokāvalokanaṃ nāma
viṃśaṃ pūraṇam
।।

athaikaviṃśaṃ pūraṇam

kumārī-vastra-haraṇa-sukumārī-samasta-karṣaṇam

tadānīṃ punaḥ snigdhakaṇṭha uvāca-

atha garga-kṛta-vraja-varga-bheda-maya-samayataḥ paścād udbhūtāḥ kāścid anyāś ca dhanyāḥ prabhūtā nānā-kula-prasūtā yā vraja-kumārikāḥ svabhāvataḥ kṛṣṇa-bhāvānusārikās tāsāṃ kaumāra-pāram ārabhya vāsanā varṇanīyā yathā,

kumārīṇāṃ tāsāṃ aghajiti patiḥ syād iti rucir
yadā jātā tarhi pratipadam upāyākṛta-dhiyām ।
vidhu-śrīṇāṃ śaśvad bata bahula-pakṣa-sthiti-juṣāṃ
tamaskṛd-viśvasminn ahaha kṛśatā nityam ajani ।। [śikhariṇī]

tataś ca tad-artham anurahasaṃ nānā-devatām arthayamānā vyartham iva bhramanti sma ।

prārthanā ceyaṃ-

vrajeśitroḥ sadma vāsaḥ paraṃ śvasuratānayoḥ ।
kṛṣṇa eva patir bhūyān mama janmani janmani ।। [anuṣṭubh]

tataś ca kadācit kālindīm anu parasparaṃ vindamānā babhūvuḥ ।

yuktaṃ ca tat, yataḥ-

ekaṃ padam uddeśyaṃ
bhavati samantād bahūnāṃ cet ।
vividha-bhuvām api teṣāṃ
milanaṃ ghaṭate yathā sa-tīrthānām ।। [udgīti]

militānāṃ tāsāṃ parasparaṃ hārdam api jātam । tathā hi-

diśi diśi jātāḥ snigdhā vyatimilitāḥ suṣṭhu bibhrati sneham ।
medura-mudira-samūhe muhur api yasmāt tathā dṛṣṭam ।। [āryā]

tatra jāte cāsauhārde hārdam api parasparaṃ vyaktam । yataḥ-

hnutam apy ekāśrayiṇāṃ
hṛdayaṃ vyaktiṃ mitho yāti ।
tat tu vyatimilitaṃ ced
vada tarhi syāt pidhānaṃ kim? ।। [upagīti]

tataś ca parasparaṃ hṛd-bāṣpam udgīrṇavatīnāṃ dṛg-bāṣpam api vikīrṇavatīnāṃ tāsāṃ daśānta-daśāvaśāṅgatayā sambhāvyamānānām anukṣaṇaṃ sukhā-kāṅkṣiṇī pārikāṅkṣiṇī-veśa-viśeṣaṃ vindamānā tatra vṛndā gatā ।
sā hy evaṃ purā cintitavatī-rāga eva khalv āsāṃ vrajanāgarasya tasya samāgamāya vāgagocaraśaktibhāg avasīyate ।

rāgaś ca loka-rīti-maya-praṇayata eva jāgarūkatayā garīyān varīvartīti devatāntarārādhanam eva sādhayitavyam, na tu tad-ārādhanam iti ।

athāgamya ca tat-kṛtābhivādana-sva-kṛtābhivadana-vidhau labdha-vidhau sābhidadhāti sma- aham atraiva vane vasantī bhavatīnāṃ bhāvavatīnām avasthāḥ paśyantī dayā-vidīrṇa-hṛdayā samāyātāsmi । tad iyaṃ mama siddhā vidyā sva-karṇānubiddhā vidhīyatām । nātiprayāsa-bhāvitatā ca bhavatīnāṃ bhavitā, kintu māsa-mātram atra śramābhāsaḥ । sā khalu mantra-mayī yogamāyā mayā dayāvatī sādhitāstīti ।

tad evaṃ tāsāṃ karṇa-vivaram anu mantra-varṇān nidhivan nidhāya tad-vidhim api sa-vidhim abhidhāya mudāntar-hitavatī sāntarhitavatī । tataś ca tās tad-upadeśa-lagnāḥ parama-sukha-magnā babhūvuḥ । yataḥ-

nityaṃ tāvad analpa-rāga-mahimā sarvaṃ sahāyīyati
prāpnoty eṣa tu yogya-kalpam atha ced dhatte sad-ullāsitām ।
tasmiṃs tādṛg abhūd guruḥ svayam asau śaktiḥ parā vaiṣṇavī
pūjyā mantra-varaś ca vāñchita-dharas tāsām itaḥ kiṃ sukham? ।। [śārdūla]

ataevāmūr viśramya mārgaśīrṣīya-śirṣāyāmāṇatā-labhya-pratipadam ārabhya saṃgatya vratam ārabdhavatyaḥ । yatrāruṇa-kṛtāruṇa-guṇa-prasaram avasaram anu parasparaṃ gṛha-visarataḥ samākāraṇāparā vyatibaddha-karā yamunā-gamana-tat-parā gāna-parāyaṇā babhūvuḥ; yatra paraspara-parīhāsa-prāyatayā nijābhiprāyaṃ vyañjayāmāsuḥ । yathā-

tvām upayantā sakhi vanamālī ।
sakala-śubhākara-vara-guṇa-śālī ।।
yatra vraja-patir ita-rucir ucitām
vārtāṃ cālayitā sukha-sacitām ।।

śrutvā tat tava mātara-pitarau
sukham ayitārau kṛta-dhana-vitarau ।
harir api mudam iha hṛdi gopayitā
sakhibhir narmaṇi yaḥ kopayitā ।।

gaṇaka-nidiṣṭa-tare sudināhe
veśaṃ dhāsyati sa nijavivāhe ।
nīla-rucī-cita-gaura-dukūlam
ghana-capalābhirucām iva mūlam ।।

antara-vasanaga-kañcuka-pītaṃ
citra-pracchada-ruci-parivītam ।
mukuṭa-kirīṭa-tirīṭa-virājam
alakāvali-maṇi-citraka-bhājam ।।

kuṇḍala-maṇḍita-gaṇḍa-vibhāgam
tāmbūla-cchavi-jid-adhara-surāgam ।
adharāvṛtaye kara-dhṛta-celam
graiveyakam anukṛta-maṇi-melam ।।

sāṅgada-kaṅkaṇa-mudrika-hastam
āvāpaka-dhṛti-valayita-śastam ।
hāravalita-hṛdi dhṛta-maṇi-rājam
vanamālādika-mālya-samājam ।।

maṇimaya-śṛṅkhala-lasad-avalagnam
caraṇa-vibhūṣaṇa-gaṇa-ruci-magnam ।
veṣe cāsminn etad apūrvam
yat tu na dṛṣṭaṃ kvacana ca pūrvam ।।

aṅgaṃ bhūṣaṇam api kila sarvam
sarvābharaṇaṃ svayam iti garvam ।
atha maṇi-śakaṭādhiṣṭhitam etam
kalayiṣyanti suhṛdbhir upetam ।।

taṃ janyānāṃ śakaṭa-parītam
kusumair varṣiṣyanti sagītam ।
śakaṭa-dhvani-yuta-vādya-śatena
mudam āpsyati sa svayam api tena ।।

tad-dhvani-kalanāt tava sakhi cittam
dhṛtam api yatnād bhavitā bhittam ।
sa yadā gantā dvāra-sadeśam
sakhi visṛjeḥ sukha-mūrcchā-veśam ।।

tam upavrajitā sā tava goṣṭhī strī
tatir api gāsyati bimboṣṭhī ।
upayānaṃ tad-vādya-vitānam
gāli-prāyaṃ tad api ca gānam ।।

sārātrika-nirmañchana-dṛṣṭiṃ
kartāras te sa-kusuma-vṛṣṭim ।
maṇḍapa-varam upanīte śyāme
sukha-sammardo bhavitā rāme ।।

gopendrādika-gaṇa-pūjām anu
narma-kutūhalam udayed varatanu ।
pūrvaṃ vidhim api kṛtvā sadvidhi
āneṣyanti tvām iha sahanidhi ।।

varapuratas tvāṃ śithilitagātrīm
sthāpayitāraḥ priyaratipātrīm ।
tātas tava karam atha dadhad abalam
grāhayitā varakaram anu sajalam ।।

tatra ca bhavatī sumukhi sukhena
kim bhaviteti jñātā kena? ।
kiṃ bahunā, tava karasaṃyamanam
kṛtam iva paśyāmy amunā kamanam ।। । [mātrāsamakā]

tad evaṃ yamunāṃ prāpya drutam eva gānaṃ samāpya velāyāṃ bālya-cāpalyena kalye projjhita-celā eva mithaḥ kṛta-melā velāyāṃ nimajjanti sma । nimajjya ca-kauṣeyatayā kṣālanāṃ vināpi na pariheyam iti tad eva celaṃ paridhāya sevyāyā devyāḥ saikatām arcām arcitāṃ vidhāya mantram anusandhāya dhāma samāyānti sma ।

tad evaṃ tāvan māsaṃ yāvad vidhāya tat-pūraka-dinaṃ vratasyāpi pūrakaṃ jātam iti paramānanda-pūraṇataḥ sūrajā-pūram anu dūranirjanatā-jāta-nirvrīḍatayā kṣaṇam akrīḍan ।

tad evaṃ pūrva-pūrvaṃ jānan vraja-rāja-nandanas tuṣṭa-manāḥ kumāra-catuṣṭayam anuvidhaṃ vidhāya tatra prasthāya guptam upta-cittatayā tāḥ paśyati sma ।

ye khalu dāma-sudāma-vasudāma-kiṅkiṇi-saṃjñās tasya prajñāhaṅkāra-citta-manasāṃ bahiḥ-prakāśatayā labdha-samajñās tantra-vijñātṛbhir vijñāyante, ta ete hi kumārā jāta-catuḥ-pañca-varṣāḥ paraspara-savayaskatā-dhṛta-harṣāḥ kṛṣṇād anudinam āsādita-prema-varṣāś calanārambhata eva-kutra yāmaḥ? iti pṛcchanta eva gacchantaḥ kṛta-tat-saṅgam āgacchanti sma । tad evaṃ-

saṅge vidhāya caturaś caturaḥ kumārān
āgamya tatra kara-vārita-tat-prahāsaḥ ।
namrībhavann alam alakṣitatāṃ prapadya
sadyas tad-aṃśuka-cayaṃ sa harir jahāra ।। [vasantatilakā]

hṛtvā sa satvara-kadamba-nagādhiroha-
pūrvaṃ sa-ḍimbha-nikaraḥ sphuṭam ujjahāsa ।
śrutvā prahāsam atha gopa-kumārikāṇāṃ
vargaḥ samaṃ sabhayam ūrdhvita-dṛṣṭir āsīt ।। [vasanta]

gambhīra-svara-saṅgataṃ tad-itarānudbhāvya-bhavya-śriyaṃ
hāsaṃ taṃ paricitya bālya-valitās tāḥ prekṣya cānyo' nyataḥ ।
vastrāṇy apy anabhīkṣya tatra vidhṛtāny uccaṃ tu vakṣaḥ-sthalaṃ
kṛtvā nīcam udakta-vaktram udake nyak-cakrire padminīḥ ।। [śārdūla-vikrīḍitam]

atalina-nalina-vanānāṃ bhramam iha cakrur mukhāni tāsāṃ na ।
hemante tad-ayogāt kintu nyak-kāram evātra ।। [āryā]

tataś ca,
kṣaṇam adhi jala-madhyaṃ tasthur ānamra-netrāḥ
punar udayati śīte' drākṣur etāḥ kadambam ।
api harir adhiśākhaṃ gupta-mūrtiḥ purāsīt
punar avṛtim ayāsīc cātma-lakṣāya tābhiḥ ।। [mālinī]

tāsāṃ jalastha-vapuṣāṃ vadaneṣu kṛṣṇa-
syārūḍha-nīpaka-taroḥ sahasā dṛg-antaḥ ।
padmeṣu padmapa-kalām adadhād amuṣmin
yāsāṃ ca nīrabhṛti cātakarītim āpa ।। [vasantatilakā]

tataś ca-
uccakair jahasur bālāś cukruśus tatra bālikāḥ ।
ūcuś cedaṃ tu vaḥ kṛtyaṃ vrajādṛtyaṃ bhaviṣyati ।। [anu]

atha kṛṣṇena muhur api śikṣitā bālāḥ procuḥ ।

tatra prathamaṃ, yathā-

kṛtyaṃ vā kim akṛtyaṃ vā na vidmo vayam aṇv api ।
śikṣārthaṃ kintu vaḥ prāptā vīkṣyājñāsiṣma tat punaḥ ।। [anuṣṭubh]
atha sarvāḥ salajjaṃ parasparam īkṣitvā punar ūcuḥ-

yaḥ kaścic chikṣakas tasmād bhavadbhiḥ suṣṭhu śikṣitam ।
abhyasyatha vraje tac ca sva-guror māna-vṛddhaye ।। [anuṣṭubh]

punas tac-chikṣitā ḍimbhāḥ procuḥ-

kimartho' yam upālambhas tan na vidmas tu kiñcana ।
bhavatyo jala-cāriṇyo vayaṃ vṛkṣāgra-gāminaḥ ।। [anu]

tā ūcuḥ-
vikrāntir luṇṭhatāṃ yogyā yad vaḥ śākhāgragāmitā ।
dīnatā luṇṭhitānāṃ syād yan naḥ salilagāhitā ।। [anu]

atha śrī-kṛṣṇaḥ svayam eva sa-kopa-vismayam iva vakti sma-kiṃ luṇṭhitaṃ bhavatīnām?

tā ūcuḥ-aho bata! katham asmākam asaṅkhyatayā duḥsaṃvaram ambaraṃ saṃvaraṇam āpadyate?

śrī-kṛṣṇa uvāca-bhavatīnām ambarāvaraṇatā vidyata eva, tad ambaraṃ vā katham apahāreṇa saṃvalanam avalambatām?

tā ūcuḥ-

ambaram apy ambaratām āsādayituṃ tavāsti sāmarthyam ।
iha dāmodara cauryaṃ kiyad iva śauryaṃ samarpayatu? ।। [āryā]

atha kṛṣṇaḥ sa-smayam āha sma-na nagnā etāḥ pāthasi magnāḥ । tad idaṃ tu mayā parihasitam eva । dṛṣṭaṃ bhavadbhir duṣṭhu-prakṛtīnām ākṛti-mātra-suṣṭhutā-yutānām āsām anuṣṭhitam; yan madīyāny eva śastāni vastrāṇi vihārataḥ samasta-vyastatayā yatra tatra visrastāni । tāny etā daridrāṇāṃ kanyāḥ sphuṭam anyāyatayā paricitya ca vicitya paridadhānā, mādṛśas tu dṛśaḥ sakāśād gopanaṃ kāmayamānā bāḍhaṃ jalam evāvagāḍhāḥ । yāni khalv atisvacchānāṃ tigma-cchavi-kanyā-jalānām antar apracchannāny eva lakṣyante, yāny eva cāsāṃ jala-magna-pratyaṅga-lagnāni svarṇa-savarṇa-varṇāni varṇā iva nirvarṇyante । tasmāt plavanta eva bhavantaḥ pratyekam etāḥ kara-gṛhīta-karāḥ samānayantām ।

tad etad avadhārya tīra-paryantam avatīrya sambhrama-pratīkṣitālpa-kālān kṛṣṇājñā-pālān bālān amūḥ pratyūcuḥ- kathaṃ stambham avalambadhve? niḥśaṅkam eva saṅkrāmata ।

sakhīḥ prati ca prāvocan-atraivānīya pānīya-vāsa-sukhaṃ luṇṭhākān etān ākuṇṭham āsādayata ।

atha tān prati ca-

āhara-vasanām āhara- vanitāṃ yasmāt kriyāṃ sadādhīdhve ।
kātyāyanī-prasādāt tam api vikarṣāma toyāntaḥ ।। [āryā]

atha tad etac chrutavanta eva drutavantaḥ skhalanta iva nīpa-tarv-antam āsadya sadyas tam eva tarum āruruhuḥ ।

kṛṣṇas tu sa-hāsaṃ spaṣṭam idam abhyacaṣṭe-aho, śubhaṃyūyamānānām āsām ahaṃyutā bhavatīnāṃ bhavatu, paśyāmas tatra-bhavatīṣu devatā-prabhāvam । yāvad eva tad etam udavāsam urīkṛtya bhavatyas tiṣṭhanti, tāvad vayam api dhṛta-niṣṭhās taror upariṣṭād eva nabho-vāsam urarīkṛtya tiṣṭhāma ।

atha tatra tad-uttaram urarī-kurvatyaḥ sarvāḥ saśleṣam ātma-hṛd-gatam udgamayāmāsuḥ-

na nādeya-bhayaṃ tasya tarau yasya bhavet sthitiḥ ।
pātra-sātkṛta-gātrāṇāṃ pṛcchyā nādeyatā punaḥ ।। [anuṣṭubh]

tataś ca tan-mukha-tuṣāra-karatas tuṣāra-kara-taraṅga-nikarataś ca kampamānāḥ sa-narmānukampam amūr ayam uvāca-

aho, hima-śratha-ślathāṅga-sandhayaḥ parama-durbalāḥ ! sarvābhir evārvāg āgamyatām ।

tās tu bhrū-bhaṅga-saṅgatam ūcuḥ-punaḥ kim artham āgamayitum arthayase?

kṛṣṇa uvāca-vanadevatayā hṛtaṃ mayā tu prasahya tasyāḥ samāhṛtaṃ vāsaḥ samāsādyatām ।

tā ūcuḥ-kim ataḥ śeṣam anveṣāmaḥ?

tad etad uktvāntar-vāriṇa eva prasārita-karāḥ kiñcid abhyānañcuḥ । kṛṣṇas tu sāṅguli-vyaṅgam uvāca-aye śata-patra-patra-netrāḥ ! savidhe' trāgamyatām ।

tā ūcuḥ-tavaitad ehīhaṃ karma katham iva?

kṛṣṇa uvāca-mama dṛṣṭir visṛṣṭiś ca viśiṣṭatām āpnoti' iti ।

tā ūcuḥ-tarhi kim arhitaṃ bhavet?

kṛṣṇa uvāca-grahaṇātivṛttir vastra-parivṛttiś ca na syāt ।

tāś ca parasparam ūcuḥ-aho mugdhāḥ! vañcayitum eveyaṃ prapañcanā ।

kṛṣṇas tu tāḥ sandarśya jihvāṃ sandaśya babhāṣe-satyam evedaṃ bravīmi, nāsatyam ।

tāḥ punaḥ pratyūham ūhamānā vyatyūcuḥ-aho, mūḍha-buddhayaḥ ! suvyaktāntar-nigūḍha-hāsaḥ parīhāsa evāyam asya ।

kṛṣṇas tu gūḍham api smitam agūḍha । samūḍha-priya-vadyatayāpy avādīt-hanta, nahi nahi, yasmād vrata-kṛśatayā bhṛśa-dayā-viṣayā eva yūyam, na tu dūyamānatām arhatha ।

tā ūcuḥ-

spṛhayāluś cānya-vastraṃ gṛhayāluś ca yaḥ sa tu ।
śītaluṣu dayāluś ced āścaryātiśayālutā ।। [anuṣṭubh]

bhavatu । visrabdhaṃ vadata, kadā satyaṃ vaktum ārabdhaṃ tatra-bhavadbhiḥ?

kṛṣṇa uvāca-kadāpi nānṛtaṃ vacasi kṛtavān asmi ।

tā ūcuḥ-kaḥ kathayati?

kṛṣṇa sa-hāsam uvāca-aho, kūṭakūṭaṃ ghaṭayamānāḥ! yady anyathā manyadhve, parama-dharma-parān etān eva sametān pṛcchata?

tā sahāsam ūcuḥ-satyam ete bhavataḥ prāpta-marmāṇaḥ sa-dharmāṇaś ca dṛśyante ।

kṛṣṇa uvāca-hanta, muṣṭi-sambadhya-madhyamāḥ, pratītim atītha cet pratyakṣata eva lakṣyatām । sarvābhir evāgamya na vā sarvān atirekayā kayācid ekayāpi ।

tataś ca-
tasya tat kṣvelitaṃ śrutvā
bālāḥ prema-pariplutāḥ ।
vrīḍitāḥ prekṣya cānyo' nyaṃ
jāta-hāsā na niryayuḥ ।। iti ।

tīre gantuṃ lajjā sthātuṃ
nīre ca śītam ity ubhayam ।
samajani jāḍyaṃ yugapat tad
imās tatraiva kiñcid abruvata ।। [anu]

vraja-nṛpa-kula-ratna tvaṃ vraja-prīti-śālī
vraja-jana-mahanīyaś cāsi yācāmahe tat ।
vayam atitara-śīta-vyagratā-grasta-cittā
vitara vitara vāsaś cānayaṃ mā ca kārṣīḥ ।। [mālinī]

kṛṣṇa uvāca-mamānayaṃ ko vā nayana-viṣayaḥ kṛtaḥ? pratyuta sat-kula-prabhavatīnāṃ bhavatīnāṃ vana-devatāhṛta-vastrāṇāṃ sāhāyyam eva kāryam iti tathā mayārabdham asti । na tu bhavatīnāṃ cela-cela-pracaye mādṛśām abhilāṣa-melaḥ sambhavati । tasmād asmat-paritoṣa-poṣaṇāya yadi kiñcid api dattha, tadā tan-madād eva devatā-virodham apy anurodha-viṣayī-kurmaḥ ।

atha tad etad evam avadhāritavatyaḥ kātyāyanī-vratavatyas tad etan manasi vicāritavyaḥ-hanta, yad asmābhir manasi rañjitaṃ, tad evāyaṃ vyañjitaṃ kartuṃ prayatate । tasmād asmākam ayam eva samayaḥ । kintu kim api lakṣyam evātra lakṣyam, tad api svata eva labdham yat pṛthu-śīta-bhītatādikam atra prakaṭam eva ghaṭate ।

atha taṃ prāhuḥ-hā, hā, drutam anena haimanena pavanena śīta-parītatayā jīvana-viparītatāṃ vayam āyātāḥ, tasmān marma-bhedakaṃ narma vṛthā mā kṛthāḥ, kintu vastram eva sevaya । yad vā vāñchasi, tat tu lāñchanam aṅgīkṛtyāpi kariṣyāmaḥ ।

kṛṣṇaḥ sa-smitam uvāca-hanta, yadi madiṣṭaṃ dāsyatha, tarhi dāsyam eva svīkuruta ।

atha tāś cintayāmāsuḥ-hanta, sahasā marma-sparśe karmaṭhatām eva labdhavān asau । bhavatu, vayam api narmāśritya tad eva śarmāṅgī-kurmaḥ ।

spaṣṭaṃ ca procuḥ-śyāmsundara te dāsyaḥ 

kṛṣṇaś ca sa-smitam āha sma-tatra ca yan mamoditam, tad anumoditaṃ purataḥ kuruta ।

atha tāḥ parasparam ālocana-pūrvaṃ nikocita-locanam ūcuḥ-bhavatu, karavāma tavoditam iti ।

tad evam api kṛṣṇe sa-tṛṣṇe' pi tuṣṇīm eva sthite punar ūcuḥ-dehi vāsāṃsi dharmajña iti ।

atra cānyathā nijāṅgīkāra-sabhaṅgī-bhāvād dharma eva marma-bādhāyāṃ nātmānaṃ saṃvarmayed iti bhāvaḥ ।

tathāpi tathā sthite tasmin kautuka-nigūḍha-smite punar ūcuḥ-no ced rājñe bruvāmahe' iti ।

atra ca bhaya-nirmuktam imaṃ tad-yukta-mātram ācaritum uktam idaṃ na tu vastutaḥ ।

tad eṣa vyāja-padena rāja-padena yaṃ viśeṣam abudhyate, tam eva budhyatāṃ nāma nikāmam ity abhiprāyaḥ ।

kṛṣṇaś ca tad-upayuktam uktavān-aho, kadā dāsyo bhaviṣyatha? kadā vā mayoditaṃ kariṣyatha? tat tu nopalabhāmahe । yadi vettham satyam eva, tadā gaty-antaram antarā, jalād utthāya sarva-sampad utthāya smitena sametam eva sameta, na tu sūkṣmayāpi rukṣatayā । na cen, mithyā-saṅkalpa-jalpānāṃ tata evādharma-marma-kalpānāṃ sāhāyyam asmābhiḥ kathaṃ vā prathanīyam?

tathāpi tāsām anutthānam uṭṭaṅkya kaṭhinatā-ghaṭitam ācaṣṭe-na vayaṃ vṛthā kṛtāśānāṃ kanyā-pāśānāṃ vaḥ sambandham anurundhmahe । kintu-

idaṃ ca me dayālutvam eva budhyadhvam añjasā ।
no cen nāhaṃ pradāsye kiṃ kruddho rājā kariṣyati? ।। [anuṣṭubh]

atra ca rāja-padaṃ vyājāya vyājahāra । tataś ca maunaṃ pratilabhya tāsāṃ bhayam upalabhya, tena karuṇa-sabhya-śiromaṇinā pratyayam ācarya, kathañcit pratyaye cācarite śītārtatā-nirvarti-vārtatām āhartuṃ vrīḍā-niviḍa-jaḍa-vapuṣo' pi jaḍād utterur iti vārtayanti । tad yadi tathā syāt tadā vastutas tu tat-kāraṇam idam astu-

।। MISSING!

prārthyaṃ cet phalati tadā bhajema
dehaṃ no cen no' ti samayasya yaiva sīmā ।
tāsāṃ sā yadi viphalā kva tarhi lajjā
nirvastrā gati-vidhaye himaṃ tu lakṣyam ।। [praharṣiṇī]

tad evaṃ kathañcid udakād uktāś ca tā na vyaktāvayavā jātāḥ । kintu-

hasta-pallava-kṛtāgra-vastrikāḥ
keśa-vistṛti-dhṛtāparāmbarāḥ ।
ādi-niṣṭhita-kaniṣṭha-dārikāḥ
kubjikāvad amilan kumārikāḥ ।। [rathoddhatā]

tataś ca-paśya kṛṣṇa, paśya sarvatas trastā etā loptrāṇi vastrāṇi pāthasy eva srastāni vidhāyāgatā iti saṃlapya prabala-hāsaṃ valgati bāla-varge, haris tv idaṃ bhāvitavān atīva dayām ayāmāsa । yathā-

śaśadhara-tanvā tulanām āhata-lakṣaṇatayā yayur yad api ।
tad api ca tāṃ sahasāmūr āhata-lakṣaṇatayā jigyuḥ ।। [āryā]

etāḥ sat-kula-sambhavā varam aho vāñchanti dehavyayam
na vrīḍākṣayam evam apy atha daśām etāṃ gatā mat-puraḥ ।
bījaṃ cātra parantu mad-vimukhatāśaṅkā tataḥ kuṇṭhatām
utkaṇṭhā kiratī viloṭhayati mām āsāṃ nijāśarmaṇi ।। [śārdūla]

tathāpy āsāṃ suṣṭhu tan-niṣṭhāṃ niṣṭaṅkayituṃ paṅka-darśinaṃ mano-ratha-sparśinaṃ parihāsam apy atīva spaṣṭayituṃ cittam idam utkaṇṭhate । yadā gatā api saṅkocāvagāhataḥ parasparam āhata-prakāśāvayavā eva tiṣṭhanti iti ।

prakāśayann uvāca-are re, capalāḥ, kathaṃ bhavanto hasanti? etāḥ khalu nagnikā eva kathaṃ nagnikā-bhāve doṣam arhanti?iti ।

atha punar vastra-kadambaṃ kadamba-skandha-sandhi-viśeṣe sa-pratyāhāraṃ tat-pratyakṣa-saṃvalitatayā sandhāya prema-bandhāya sa-smitaṃ tāḥ praty evam āha sma- dāsyāṅgīkāra-kāraṇāt pradāsyāmy eva tāny etāni vastrāṇi । kintu pūrvam aśakya-nirṇayaḥ, samprati tu nirvarṇya nirṇītaḥ, so' yaṃ sad-guruto yajata-namatāṃ prāptavatīnāṃ bhavatīnāṃ durnayaḥ sapadi māṃ vivarṇayan vartate । tad etad avadhāryatāṃ bhavatībhiḥ-

śambaraṃ praviviśe bimbādharaṃ
yat tad eva jaladevahelanam ।
chidram āvaritum atra tadvrate
śīrṣabhākkarayugaṃ sa namyatām ।। [rathoddhatā]

tās tu tatra sāpatrapa-cittāś ca parama-bhīti-bhittās tathākāryatayāvadhārya paśyata ke' pi śabdāyante iti bālānāṃ dṛṣṭīḥ pratārya patir eva devatā iti vicārya sa-parihāsa-vilāsa-vyājatas tam eva namaścakruḥ-svāmin, namas tubhyam iti ।

tataś ca kṛṣṇaḥ sa-kautuka-tṛṣṇayā tāsāṃ prati pratīkaṃ sandṛśya, snigdhatāṃ vidagdhatām api parāmṛśya, labdha-prasāda-melaḥ khelā-valitaṃ celāni yathāsvam arpayāmāsa । yatra ca-dṛṣṭi-patha-sevanād eva bhavatīnāṃ puṣṭi-dīrghatādikaṃ mama muṣṭi-gataṃ jātaṃ, katham anyathā samarpaṇaṃ kuryām? ity evaṃ tuṣṭiṃ dadānaḥ sva-vicakṣaṇatāṃ lakṣayāmāsa । kintu-

prātikūlya-vacanaṃ ca sauhṛdād
ānukūlyam abhigamya śarmadam ।
paśya vastra-haraṇādinā hariḥ
pratyuta pramadayām babhūva tāḥ ।। [rathoddhatā]

tataś ca vṛkṣād avatīrṇavati tasmin,

lajjā-saṃvaraṇārtham asaṃvara-madhur bālā bhṛśaṃ lajjitās
tarhi svāṅga-vṛtiṃ dadhur muhur aho vyaktāntaraṅgārati ।
kṛṣṇād alpa-vivṛtta-vaktra-kamalās tasthur dṛgantaḥ punas
tatrāgād vraja-subhruvām ahaha bhoḥ kāmasya vāmā gatiḥ ।। [śārdūla]

।। MISSING!

tataś ca-
bhṛṅga-śreṇya ivāmbhojaṃ rasa-pūrṇaṃ kumārikāḥ ।
bhartṛ-kāmās tadā kṛṣṇaṃ varītuṃ paritaḥ sthitāḥ ।। [anuṣṭubh]

atha teṣu cākarāleṣu bāleṣu-cala cala kiṃvā karaṇīyam atra? iti kara-dvayaṃ vasanādi-parikara-cayaṃ cākṛṣya hṛṣyatsu vitaraṇīyaṃ varam ambara-hāritāhārī hariḥ svam anusaṃhitavān । tataś ca-

tāsāṃ vijñāya gopālaḥ sva-kara-sparśa-kāmyayā ।
dhṛta-vratānāṃ saṅkalpaṃ kalpayāmāsa siddhidam ।। [anuṣṭubh]

yathā-
svasyārthaḥ sa tu yad vibhāti parataḥ svīyaṃ samārādhanaṃ
mayy āviṣṭa-manās tv anādaram athācaryātra mā bādhayati ।
tatrādye svayam asmi śaśvad upamā yūyaṃ dvitīye tataḥ
saṃkalpo nirupadhir eṣa bhavatīṣv evātisatyo mataḥ ।। [śārdūla]

sarpir-bhṛṣṭam āguḍa-kvathitatām āptāś ca dhānā yathā
vasyante svayam eva bījavad amūs tanvanti nānya-spṛhām ।
man-mātra-spṛhiṇāṃ madīya-bhajanaṃ no tadvad anya-spṛhaṃ
kintu syād rasanīyarūpam iti ced yuṣmākam āstāṃ kathā ।। [śārdūla]

tad evam ākarṇinīr vara-varṇinī sadya eva gāndharva-parva sampadyatām ity abhiprāyatayā sāpatrapa-nayanāḥ svīkṛta-maya-samayam apekṣamāṇāḥ prati samardhakatayā samardhakatāṃ gacchan punar accham uvāca, yathā-

mithaḥ svīkāraḥ syāt pariṇaya-vidhis tat-parikāraḥ
pare te te dharmāḥ sa punar udabodhi svayam iha ।
ato yūyaṃ siddhā vraja-gamanam evādya kuruta
kṣapāyāṃ kasyāñcit kila milanam apy āśu bhavitā ।। [śikhariṇī]

tad evaṃ tābhyaḥ pratiśrutavati tasminn adhikam eva tāsām āveśo jātaḥ । yathāha śrī-śukaḥ-

ity ādiṣṭā bhagavatā labdha-kāmāḥ kumārikāḥ ।
dhyāyatyas tat-padāmbhojaṃ kṛcchrān nirviviśur vrajam ।। iti ।

tathā hi-
akṣibhyāṃ vaktra-bimbād bhuja-yuga-rucibhāṅ madhya-bhāgān nitambād
ūrubhyāṃ jānu-yugmāt pada-sarasi-ruha-dvandvam āpur murāreḥ ।
vrīḍā-namrāḥ sva-dṛgbhyām ahaha mṛga-dṛśas tad-viyuktau tu tat tat paścād
dṛṣṭaṃ padaṃ tu pratipadam udabhūd antare lagnam āsām ।। [sragdharā]

dve cittavāsasī nītvā kumārīṇāṃ paraṃ dade ।
na pūrvaṃ tu nirākāraṃ gopanīyam atīva saḥ ।। [anuṣṭubh]
yat tarhy antima-ghasra-pūryam api tā devy-arcanaṃ san-madād
vismṛtya vrajam eva jagmur abhavaṃs tenaiva pūrṇa-kriyāḥ ।
premṇā yasya tu tac ca tac ca laṣitaṃ tasyātha sākṣāt-phalaṃ
kṛṣṇāṅgī-kṛti-śarma ced vavalire kiṃ śiṣṭam iṣṭaṃ param? ।। [śārdūla]

madhukaṇṭha uvāca-māsikam iṣṭam anu miṣṭaṃ miṣṭaṃ bhuktavatī devī katham iṣṭa-dānārtham āgamanaṃ muktavatī?

snigdhakaṇṭha uvāca-

rāga eva kila siddhi-kṛd āsāṃ
nāsmad arcanam iti pratipadya ।
nāgamad vara-vidhāv iha durgā
kintu rāga-viṣayaḥ svayam eva ।। [svāgatā]

madhukaṇṭha uvāca-nūnam etāś ca gargeṇaiva govindād apetāḥ kṛtāḥ ।
snigdhakaṇṭha uvāca-kṛtāḥ, kintu na sākṣāt ।

madhukaṇṭha uvāca-katham iva?

snigdhakaṇṭha uvāca-yadyapi sādhvī-śiromaṇi-ramaṇīnāṃ rādhādīnāṃ dīnāyamānānām ālocana-saṅkocatas tasya punar vrajāgamanam anu mano na jātaṃ, tathāpi tad-anusandhānaṃ vinā vrata-bandhādi-dvayaṃ na sandhātavyam iti śrī-vraja-pati-jampatyoḥ kṛta-nibandhatayā, rādhādīnāṃ vadhūnām ābhād utpanna-manaskāra-pratibandhatayā ca tāḥ parasparayā parākṛtāḥ ।

madhukaṇṭha uvāca-tarhi tāḥ kumārikāḥ katham āsan?

snigdhakaṇṭha uvāca-bahiḥ kaumāreṇa rahas tu śrī-hari-pariṇītatā-vyavahāreṇa ।

madhukaṇṭha uvāca-satyaṃ, bālyam eva khalu pūrvāsāṃ bodhasya virodhaṃ kurvāṇam āsīd iti viparīta-rītir jātā । katham iva jñānottarāṇām āsāṃ sā bhavet? iti ।

tad etat kathāṃ prathayitvā kathakaḥ śrī-rādhāṃ bodhayati sma-

evaṃ balānujātena yad vilambāvalambanam ।
tad balaṃ balavaj jātaṃ tava saṃvalanaṃ vinā ।। [anuṣṭubh]

yata eva pūrvaṃ stabdhā veṇu-śikṣā ena punar ārabdhā । yatra kathā-viśeṣa-prathanaṃ padya-dvayaṃ sāmprata-līlā-mayam api, śaradu-dāśaye sādhujāta ityādivat tāsāṃ vacasā rasāvahaṃ syād iti tad-dvārā śrī-parīkṣic-chikṣā-guruṇā nikṣiptaṃ, tad yathā-

yarhy ambujākṣa tava pāda-talaṃ ramāyā
datta-kṣaṇaṃ kvacid araṇya-jana-priyasya ।
asprākṣma tat-prabhṛti nānya-samakṣam añjaḥ
sthātuṃ tvayābhiramitā bata pārayāmaḥ ।।

iti tāsāṃ rāsa-rajany-ārambhe dainya-saṃvedanaṃ nivedanam ।

pūrṇāḥ pulindya urugāya-padābja-rāga-
śrī-kuṅkumena dayitā-stana-maṇḍitena ।
tad-darśana-smara-rujas tṛṇa-rūṣitena
limpantya ānana-kuceṣu juhus tad-ādhim ।।

iti pūrva-varṇita-veṇu-varṇana-mayam ।

tad idaṃ sparśa-dvitayaṃ kānta-yogaja-bhoga-viśeṣam ayaṃ na syāt, rāsa-rajanyāṃ vakṣyamāṇa-kṛṣṇa-pratyākhyānāyukteḥ । rāsārambha eva bhagavān api rantuṃ manaś cakre ity ukteś ca ।

tad evaṃ tvayābhiramitā ity asya tu tat-sparśānantaraṃ tvayā sarvato-bhāvena prayukta-raty-ākhya-bhāvā ity evārthaḥ saṅgacchate ।

tasmād athedaṃ vivriyate । tad evaṃ dīrgha-rātratayā mandatā-pātraṃ hemantārdhena sārdhaṃ śiśiraṃ niśi niśi vaṃśī-śaṃsitam abhyasyati tasmin vasanta āyātaḥ ।

sa ca sārvatrika-cārv-anubhavo' pi vṛndāvane vṛndārakatām avindata, yathā-

vasantati nidāgho' pi vasantasyātra kiṃ bruve ।
vasantaṃ yatra govindaṃ sarva-santaḥ sadā viduḥ ।। [anuṣṭubh]

tathāpi hemanta-śiśirāv api tāpad-āpad-āyatanatayā yasya yāsāṃ ca pratibhāsate sma । tathā ca tāsāṃ kṛṣṇa-kṛṣṇa-preyasīnāṃ pratyekaṃ bhāvanā,

samāgantā yarhi prathamam ṛtu-rājaḥ sakhi tadā
ṛtūnām anyāyaṃ bata kathayitāsmīti laṣitam ।
tad āstām eṣa prāk para-bhṛta-śilīvaktra-tatibhir
vitarjann evāsmān akṛta-vṛjinā dhik praviśati ।। [śikhariṇī]

dvirepho barbaraḥ proktaḥ para-puṣṭaś ca ceṭakaḥ ।
tau cāgraṇyau madhor dṛṣṭau yāpyatā kāpy ataḥ kim u? ।। [anuṣṭubh]

kiṃ ca-
prasūna-nikarāḥ smitaṃ sarasijāni netra-prathāṃ
pikāḥ parama-pañcamaṃ madhu-lihāṃ ganāś cumbanam ।
harer nigamayanti cet kva nu kutaḥ kathaṃ vā gatir
bhaved ahaha naḥ samaṃ sapadi mādhavīyair vṛtam ।। [pṛthvī]

ṛturājaḥ praṇāyyo' yaṃ nyāyyam atra na vidyati ।
prapalāyya kva vā yāmaḥ śyāmaṃ naḥ sa tu karṣati ।। [anuṣṭubh]

dhūmāḥ ṣaṭ-caraṇā visarpi-kharatā-sparśā mṛdu-sparśanāj
jvālāḥ kiṃśuka-sañcayā diśi vidiśy aṅgāra-sārāḥ pikāḥ ।
bhasmāny atra parāga-puṣpa-paṭalāny agnir madhuś chadmanā
hā hā kṛṣṇa-ghanaṃ vinā kathaya ko nistāra-vistārakaḥ? ।। [śārdūla]

atra śrī-kṛṣṇasyāpi bhāvaneyaṃ-

yadi na bhavati gopa-sundarīṇām
ayam atha melayiteti sampratītiḥ ।
kusuma-śara-śara-praṇetur asya
sphuṭam anayatvam ṛtoḥ sahate ko vā? ।। [puṣpitāgrā]

rādhā-mādhavayoś ca yathā-

rādhā rādhā-padaṃ māsi mādhave vidhutāṃ vidhuḥ ।
priyā-saṅga-kṛte labdhuṃ paurṇamāsīm avaikṣata ।। [anu]

punaḥ sarvāsām udvego yathā-

dvijānāṃ kākalī tatra viyoge yāga-sammite ।
ajani vrajatanvīnāṃ dhāyyevāgni-samindhanī ।। [anu]

atra vṛndayā śikṣitaḥ śukaḥ kaścic chrī-kṛṣṇa-purataḥ prajajalpa-

sahante śaśino jvālāṃ vāyoḥ kṣveḍaṃ pibanti ca ।
rādhādayo mahābādhā vaiyagryād vrajanāyaka ।। [anu]

atra ca kasyām api campakalatāyāṃ śrī-rādhayā sva-hastena likhitaṃ padyam idaṃ vṛndā śrī-govindaṃ darśayāmāsa, yathā-

vṛndāvane tamālas tvam ahaṃ campakavallikā ।
agayor nau mithaḥ saṅgo vṛndayaiva na cānyathā ।। [anu]

tac ca dṛṣṭvā muhur api nayanābhyāṃ spṛṣṭvā kṛṣṇaḥ sa-tṛṣṇam idam acintayat- hanta, bhadrāṃ padmāṃ nityam āgacchann api bhadrāṃ padmām adyāpi nāgacchann asmi । śyāmalābhā-madhuratām añcann api śyāmalābhilāṣa-vidhuratām añcann asmi । nakhara-vijita-candrāvalīkatām āpnuvann api candrāvalīṃ prati labdha-tṛṣṇatām āpnuvann asmi ।

hanta hanta, yadyapy evam evam, tathāpi krama-prāpta-sulalita-viśākhānvita-rādhatāṃ āvrajann apy alabdha-sulalita-viśākhānvita-rādhatāṃ yadāvrajāmi, tad idaṃ mām atiduḥkhākaroti । tasyā rādhāyā eva nūnam iyaṃ vidagdhatā-nidagdha-buddheḥ paṭīyasī paripāṭī iti ।

atha mādhava-pūrṇimām āsājya, sarvato virajya ca, pūrṇa-śikṣā-vilakṣaṇaṃ-manyamanā mādhavaḥ kiñcana durgamaṃ gahanam avagāhamānaḥ parama-muralī-dhamana-līlayā dhairyam ūnayann, amūḥ pradhūyanati sma; muhuḥ pradharṣayann ākarṣati sma ca, sādhāraṇatayā rādhāpi samāgamiṣyatīti ।

rādhā tu tatra dvitra-praharaṃ citravad evāsīn na punar ākṛṣṭatām avaliṣṭa pūrvam anyeṣām ākarṣaṇe tā iva ।

atha śrī-vanamāli-śāli vṛndāvanam indranīla-kāntibhir valitam iva dṛśā, yamunā-jala-paramāṇubhiḥ paricitam iva tvacā, mṛgamada-parāgaiḥ sa-rāgam iva nasā vicārya, tābhir viveśa । tataś ca-

ekā dvitrāś catasro yuta-viyutatayā pañcaṣāḥ sapta cāṣṭau
paṅktis tad-vṛddhi-saṅkhyā-miti-rahitatamās tatra yātāḥ samantāt ।
yasmād vyaktiḥ prapannā kalita-muralikāt karṣaṇī nāma vidyā
tac-chrī-vaktraṃ nirīkṣya pratihata-matayaḥ śarmalīnā babhūvuḥ ।।[sragdharā]

tataḥ sa-maryādāś ca tāḥ sahasā hareḥ samaryādaṃ sajjamānā lajjayā tatrāvahitthām apy avalambamānās tasya caraṇa-spṛṣṭi-prathamakaṃ dṛṣṭi-patham adhitiṣṭhanti sma । tatra ca-

yadyapi murahara-purataḥ kiñcana na vyañjitaṃ tābhiḥ ।
tad api vilakṣaṇam evāprathayad amūṣāṃ vilakṣaṇaṃ bhāvam ।। [udgīti]

tad evaṃ sa ca samātmane tiṣṭhamānā goṣṭha-ramaṇīr nirīkṣya kṣaṇa-katipayaṃ tal-lakṣmī-niṣṭha-manā āsīt ।

paścāt tu rādhikā-sāmānādhikaraṇyaṃ vinā nirjanāraṇyam api saṅgatās tā bhaṅgī-viśeṣād anaṅgī-kurvaṃś cārvaṅgīr āyatyām aṅgīkāra-kāraṇāvadhāraṇāñci kiñcid vyañjanayā rañjayann iva kañja-nayanaḥ punar akṛta-spṛhāya ca gṛhāya prahāpayāmāsa ।

tatra bhaṅgī-viśeṣo yathā-

mayā svabhāvān muralī nināditā
tasmād bhavatyaḥ kila saṅgatā iha ।
ataḥ parīyur bata cet pare janāḥ
śaṅke tataḥ suṣṭhv iti nātra tiṣṭhata ।। [upajāti ] iti ।

rañjanā yathā-

vrajata bata nivṛtya drāg-vrajaṃ nāpratītaṃ
kuruta mayi na kiṃ vaḥ prītim apy asmi vedmi ।
ahaha yadi na vedmi prāṇa-sakhyas tadā sā
bhavad-abhimata-siddhiṃ svena śīghraṃ dadhīta ।। [mālinī] iti ।

yatra tu tāsāṃ-

nātṛpat karuṇā-dṛṣṭir nātrāpsīt prāpitā śrutiḥ ।
nātārpsīt prārcchitā nāsā nātarpīd arpitaṃ manaḥ ।। [anu]

tad evaṃ gītaṃ, yarhy ambujākṣa ityādi ।

rādhāyāṃ tu tatra yāma-dvayaṃ cetanā-virāmataḥ prāpta-bādhāyāṃ bandhu-samavāye ca nivṛtta-sarvopāye, tūrṇam eva tad-abhyarṇaṃ pūrṇimā vṛndayā saha vindamānā babhūva । vindamānā ca kaṣṭa-bhāg atispaṣṭam ācaṣṭa-

yadi mad-uṭaja-kuṭajam etām ekākinīṃ yāma-mātrāyāmam avasaraṃ vāsayatha, tadā mayā nātivirāmayā pratikartavyam iti ।

tataś ca sarva-sammatyā katham api jātayā tasyās tatra saṅgatyā sphurad-atyāveśa-maṅgalā madhumaṅgalena śārṅgiṇam ānāyitavatī । ānāyya cāsanādinā sabhājya smita-sphurad-upālambhaṃ sambhāṣate sma-bhavatu, bhavatā yat kṛtaṃ tat kṛtam eva । samprati tatra sampratipattiṃ vidhehi ।

kṛṣṇaḥ sa-mandākṣamam uvāca-hanta, kīdṛśaṃ katham iva?

paurṇamāsī uvāca-ārtānām asmākaṃ bahu-vārtā na vārtatvāya vartate, kintu nija-mūrti-sparśatas tasyā mūrtim apasāraya ।

kṛṣṇa uvāca-kā sā?

madhumaṅgalaḥ sa-praṇaya-roṣam uvāca-

antare vasati yasya cañcalā
jñāyate na jaladena tena cet ।
vyaktim īṣad api tarhi saṅgatā
gopyate kim iti sā muhur muhuḥ? ।। [rathoddhatā]

paurṇamāsī tu smitvā tasya mukhaṃ paśyantī kṛṣṇa-mukhaṃ paśyati sma ।

śrī-kṛṣṇa uvāca-sa eṣa vātulatayā taralaḥ kāmaṃ jalpatu nāma, yad asabhyānām abhyākhyānam eva ca labhyam । bhavatīnām ājñā tu nāvajñātuṃ śakyate, kintu yuktam eva niyujyatām ।

vṛndāha-gokula-kula-pālaka sarva-gokula-kula-vilakṣaṇā lakṣmī-lakṣaṇā sā bhavat-sparśa-parāmarśata eva bahir darśaṃ prāpnoti cet, kā tava hāniḥ?

hanta, hanta-

kṛṣṇa ced bata rādhāyām udāsīno bhavān api ।
udāssva, kim ahaṃ tatra kaṭhora-hṛdayā bruve? ।। [anu]
kṣaṇaṃ vibhāvya punar uvāca-

sātiśrīr bhavatātyāji śrīvakṣā na bhavāṃs tayā ।
vayaṃ tu saralā yugme yugmaṃ roddhuṃ na śaknumaḥ ।। [anuṣṭubh]

kṛṣṇas tuṣṇīṃ sthitavān ।

paurṇamāsī uvāca-vraja-jana-vraja-jīvana! vācaṃ-yamatām ācaran katham iva giraṃ mama na saṅgirase?

śrī-kṛṣṇa uvāca-adharma evātra marma-bhedī bhavatīti ।

paurṇamāsī uvāca-adharmaḥ khalu mayā svīkṛta eva, dharmas tu tava vardhatām ।

śrī-kṛṣṇa uvāca-sparśanaṃ vinānyad anumanyatām ।

vṛndāha-darśanaṃ tāvat kriyatām । tan-mātreṇa siddha-yātre sati parama-guṇa-pātre bhavati katham anyad atha prārthayitāsmahe?

atha-

dehendriya-mano-buddhi prāṇādīnāṃ priyaṃ priye ।
tvad-anādara-bhājo me jātaṃ sarvam anādṛtam ।।

iti rādhāṃ prati cetasi cintayantaṃ kṛṣṇam antaḥ sa-tṛṣṇam api bahis tūṣṇīkatām eva puṣṇantaṃ, madhumaṅgalaḥ kara-sarasije gṛhītvā kuṭaja-kuñja-gṛham eva nītavān । nītvā ca tat-paryanta-bhuvi vṛndāṃ rakṣitvā bāhyam avagāhya, pūrṇimāṃ saṃvāhya tasminn ante-gurutayā tatrakīyaṃ vṛttaṃ citravad īkṣitavān ।

tatra śrī-vṛndā-vacanaṃ yathā-

indur indu-bhramaṃ yāti darpaṇaḥ pratibimbatām ।
mohaṃ padmālayā yatra kṛṣṇa tan-mukham īkṣyatām ।। [anuṣṭubh]

tataś ca samāvṛtājasra-pulakāsratayā sa ca tad āluloke, yathā cādyāpi sakhyo gāyanti-
tāṃ rahasi gatāṃ kisalaya-śayana-śayānām ।
harir ālokata nija-muralī-kalakalayā citrita-bhānām ।।
yā nija-vadanāmṛta-rucinā tan-mukha-ratnam ajasram ।
bahalam asisravad iha yad bhātaṃ pratipada-sampatad asram ।।
yasyā hṛdayaṃ svāntaram anu tat kāyaṃ bhaja dava-kalitam ।
bahir api taṃ pratibimba-vyājād vyānañjātmani valitam ।।
yasyāṃ doṣa-trayam iti matibhiḥ prattaṃ kuṅkuma-rāgam ।
mene muraripur atha sākṣād iva yātaṃ hṛd-gata-rāgam ।।
yāṃ paśyan sa tu sāttvika-bhāvaṃ dadhad api citta-vikāram ।
bheje yatra pratikṛti-kṛd api pratikṛtir iti ca vicāram ।।
sa yayā pratikṛtitābhramam āgād evaṃ bhāvana-śālī ।
bhāva-parīkṣaṇa-kṛn me kṛtako' py etām indraka-jālī ।।
tad api ca yatra spṛhayann atha yām enāṃ mene rādhām ।
vṛndā yācñāṃ pratyācaṣṭa ca dadhad api duḥkhād bādhām ।।
sa punar yasyā hetoḥ śocan vyājita-vṛndā-vananam ।
vidadhe yadd hṛdi nija-pada-pallavam abhito jīvana-jananam ।। ।

kramas tu yathā, tatra tasya ca durnivāraṃ vikāraṃ niśāmya kāmyamānam artham eva vṛndā prārthayāmāsa-śrī-vraja-yuvarāja ! parama-premavatī khalv asau, yataḥ-
hanta kṛṣṇa tava yauvana-sthitau
bhoga-tarṣam anumāya tan-mayam ।
duḥkham ātmani vikṛṣya santataṃ
svīya-śarma vijahāv iyaṃ ramā ।। [rathoddhatā]

tad etad avadhāya bhavān apy etad-arthaṃ veṇu-vādanādikaṃ kurvann evāste, tasmād avadhānaṃ sandhāya samādhīyatām ।

śrī-kṛṣṇaḥ sa-gadgadam uvāca-kiṃ kartavyam?

vṛndāha-hastam eva hṛdi vinyastaṃ kuru ।
śrī-kṛṣṇa uvāca-tad etad atyanucitam ।

vṛndāha-tarhi caraṇam eva tathācara ।

śrī-kṛṣṇas tuṣṇīṃ tasthau ।

vṛndā pādayoḥ patantī-hanta, mā vilambam avalambasva iti kāku-vyākulā tayor ekaṃ balad iva tasyā hṛdi saṃvalayāmāsa ।

kṛṣṇaś ca kampa-sampadā padāravindaṃ sandadhad eva vaivaśya-vaśyatāṃ vindati sma ।

tataś ca sañjīvanī-pallava-vinyāsavat tal-lava-sparśata eva cakṣuḥ-puṭa-yugam udghaṭayya tayā sa eva dṛṣṭaḥ ।

tadaiva ca-

subhruvo muraripoś ca dṛg-dvayaṃ
bimba-dambham aviśat parasparam ।
śobhayā vyativilobhataḥ sphuṭaṃ
tāv amuṣya parivṛttim aicchatām ।। [rathoddhatā]

tadaiva sa cātrakīyāpatrapātaḥ śirasi vasanāvaraṇaḥ sahasā nirgamya pūrṇimāṃ praṇamya ca calita evāsīt । kintu skhalann iva calan, karmaṇā narmaṇā ca madhumaṅgala-dattāvalambaḥ sakhi-kulaṃ saṃvalate sma ।

sā ca svapnam iva paśyantī vaivaśyata eva samuttiṣṭhantī, nirakṣara-sūkṣma-rodanaṃ cānutiṣṭhantī yadā vṛndayā sādaraṃ kṛtasāntvā, tadā darasāntvā pūrṇimāṃ natvā vṛndayā saha suhṛttamekṣita-tad-āgame tasminn aparāhnetame vrajaṃ gatvā, katham api samaya-katipayān gamayāmāsa ।

tad ārabhya tu sa khalu parasparaṃ sparśo' yaṃ sparśāyaiva paraṃ sañcakpe,

yataḥ sakṛt tādṛśaṃ sukham upalabhya kṣaṇāt tad-viyuktayā tayā katham iva prathamānaṃ duḥkhaṃ stabhyatām? tat tu sukhaṃ sva-saṃvedyam eva, na tu nivedyam । tathā hi-
tayor yāvasthāsīd vyatimilana-śarma prasajati kaviḥ
ko vā tāṃ syāt kavayitum iha svalpakam api ।
yayoḥ kāśmīraṃ tat patitam api pārasparikam apy
aho paulindīnām api tad iva śaśvad vyatanuta ।। [śikhariṇī]
tad evaṃ yadā hareḥ padāravindaṃ vindamānāni kuṅkuma-paṅkāni kṛta-tad-aṅkāni pulindī-jātālaṅkāratayā jātāni, tadānīm anyāsāṃ dhanyānāṃ pūrvavad pūrvānubhava-racana-pūrvakaṃ vacanam idam, pūrṇāḥ pulindyaḥ ityādi । 

atra cedaṃ vyañjitam-

āstāṃ sā dayitā yadīya-kuca-yuk śrī-kuṅkumaṃ tat-padaṃ
prāptaṃ tat-tṛṇam apy aho vijayatāṃ sākṣāt tu tat-saṅgi yat ।
asmattas tu pulinda-jāti-sudṛśāṃ bhāgyaṃ ca dūre sthitaṃ
yās tat prāpya nijāṅga-lepana-sukhād āsedire pūrṇatām ।। [śārdūla]

atha kathakaḥ samāpanam āha sma-

sa īdṛk-praṇayī labdhas tvayā rādhe purā tu yaḥ ।
nānā-manorathaṃ cakre rathavad bhavad-āptaye ।। [anu]

iti śrī-śrī-gopāla-campūm anu
kumārī-vastra-haraṇa-sukumārī-samasta-karṣaṇaṃ nāma
ekaviṃśaṃ pūraṇam
।।

atha dvāviṃśaṃ pūraṇam

yajña-bhāryā-sad-upacaryā-paryāptiḥ

atha prabhāta-kathāyāṃ prabhāta-prathāyāṃ madhukaṇṭhaḥ sphurad-utkaṇṭhas tal-līlāntaraṃ śaṃsan śaṃsad-upalabdhaṃ kartum ārabdhavān ।

tatra śrī-daśama-skandha-prabandha-saṅgamana-maṅgalācaraṇa-pūrvakaṃ tat-kathanam, yathā-

gatvā kāmyakam adri-dhātu-rucimuk kurvan vrajaṃ dakṣiṇaṃ
gharmartau dhavalānikhavraśatatṛḍ-nirjiṣṇu-kṛṣṇāṃ vrajan ।
vṛkṣān suṣṭhu pathi stuvan dhavalayā pītāṃ ca kṛṣṇāṃ piban
kṣud-vyājād adhiyajña-patni-karuṇā-kārī hariḥ pātu vaḥ ।।
tathā hi-
atha gopaiḥ parivṛto yaśodānanda-nandanaḥ ।
vṛndāvanād gato dūraṃ cārayan gāḥ sahāgrajaḥ ।।nidāghārkātape tigme cchāyābhiḥ svābhirātmanaḥ ।
ātapatrāyitān vīkṣya drumān mitrāṇy abhāṣata ।। 

tatra ca megha-nirghoṣa-nibha-gambhīratā-sambhṛta-madhura-svarata eva harṣam utkarṣayan mitra-mukhyān pratyekaṃ racitābhimukhyāṃś cakāra । yathā-

he stoka-kṛṣṇa he aṃśo śrīdāman subalārjuna ।
viśāla rṣabha tejasvin devaprastha varūthapa ।।

tata eva ca tān amṛta-kṛtābhiṣekān iva kṛtvā sa-kautukam uvāca-māṃ sukhayantu evābhimukhatas ete taravo virājante, tasmād bhavadbhir vilokya pṛthak pṛthag upaślokyantām ।

sarve vihasya procuḥ-bhavān evāsmāsu vismāyakatayā kavi-maṇḍalākhaṇḍala-gaṇḍa-maṇḍanam asti । tasmād ātmanaiva varṇayatu ।

kṛṣṇaḥ sa-smitam uvāca-śrūyatāṃ nāma-

etenāṅgata eva kintu guṇato' py addhā mahānto matā
yat tāpādi-nivāraṇaiḥ sva-vapuṣo jīvānavantaḥ sthitāḥ ।
eṣām eva ca janma yat tu phalavad dṛśyeta tac cettham apy
ūhadhvaṃ yad aśeṣa-jīvanatayā rājanty amī sarvataḥ ।।
kiṃ ca-
phalaiḥ puṣpaiś chāyā-cchadana-samid-ādyaiś ca taravaḥ
svabhāvād viśveṣām upakṛti-vidhā dhanya-tanavaḥ ।
narāḥ karhy apy eke vidhi-vaśatayā tat-kṛti-kṛtas
tato bhaktāḥ pūrve sukṛtam anu bhāktāḥ kila pare ।।
atra vṛndāvana-vāstavyatā punar eṣāṃ stavyatām apy atikrāmati iti gūḍham abhimatam ।

sarve sa-smitam ūcuḥ-kavi-cakra-cakravartinā bhavatā na kiṃ vā supraśastaṅkaraṃ bhavitā, tato yad eva yojayiṣyate, tad eva vijeṣyate । tathā hi-

vāco-yukti-paṭur yatra tvaṃ vadāvadatāṃ gataḥ ।
vācaspatiś ca tatra syān na vācaḥ-patir aṇv api ।।
kṛṣṇo' pi sa-smitam uvāca-bhavatu, kadācid etad apy anubhaviṣyatha iti nānā-sukha-vitarakara-puruha-bhūruhāṇāṃ vanyayā mihira-kanyā-tīram udanyayā mudā jagāma । tatra ca-

vyajjann aṅghripa-śaṃsana-svavacanaṃ yajñāṅganānugrahaṃ
cātmīyāgami bhojya-vartma sa yadā santyajya kṛṣṇāṃ gataḥ ।
tarhi svacchatarā himāḥ śubha-karāḥ svādūr apaḥ pītavān
aghnyānāṃ nikaras tataḥ svayam apur gopālakās tan-mukhāḥ ।।
tataś ca vidūraṃ samujjhitātalina-phalinatara-taru-vrajasya vraja-rājñī-prahita-mādhyāhnika-bhojya-sampatti-viyojyatā-bhāg-upasattikasya kṛṣṇasya tat-tṛṣṇatāṃ vitarkya tad-bhāva-bhāvitatayā svayam apy atīva tat-tṛṣṇā-bhājaḥ stokakṛṣṇādayas tad-abhāva-bhāvanā api praṇaya-maya-paryutsukatayā vyañjita-tat-kṛta-bhojana-vartma-vañcanāḥ karāñcala-cālana-pūrvakaṃ tad-yācñām akurvata-

rāma rāma mahā-bāho kṛṣṇa duṣṭa-nibarhaṇa ।
ito' vidūre su-mahad vanaṃ tālāli-saṅkulam ।।

kṛṣṇas tu sa-smitam uvāca-atrāloka-pathāśoka-vanikāyām anaśanīya-prasavāyām aśanāyantas te bhavantaḥ kutra vā psātavyaṃ lapsyante ?

ārtiś ced varivarti, tarhi nikaṭām api kuṭilayā sūratanayā-ghaṭanayā dūrāyamāṇām itas tu dakṣiṇāhi yā śūrasena-purī, tām uttareṇa niravajñaṃ yajña-śālā-mālām ālokayanta evānena samyag upatiṣṭhamānena pathā pratiṣṭhadhvam । gatvā ca tān kārmān karmaṭhācāryatamasya mama ca nāmnā yācadhvam । kintu bhikṣākāṇāṃ titikṣā-mātram ucitam iti śikṣā manasi kāryā ।

atha te' pi ke' pi saṃvalitāś calitāḥ । svayam ayaṃ tu tadīya-gatyāgati-dṛṣṭy-artham upanadaṃ mahā-kuṭṭimam adhitaṣṭhau । tataś ca-

saurabhyaṃ dhūma-dhārā yajur-anupaṭhanaṃ śubhra-śālā dvijānāṃ
gatyāgatyādi-ceṣṭāḥ śubha-yuta-hutabhug-vedi-bhāg-ṛtvijaś ca ।
gatvā natvāpy abhīkṣṇaṃ puṭita-karatayā nādare' py asthur ete
yasmād brahmaṇya-deva-svatulita-suhṛdaḥ kintv idaṃ māṃ dunoti ।।
tataś ca tān prakṛti-śleṣeṇa kenāpy ākṛti-viśleṣeṇa veṣeṇa ca gopān jñātvā vipratā-garva-parvatam ārūḍhās te tu vyūḍha-bahula-sthala-dṛṣṭayas tiṣṭhanti sma । tathāpi sakhāyas te kṛṣṇasya bubhukṣā-sukṣāmatāṃ sākṣād ivānubhūya dūyamāna-manasaḥ svayam eva nivedayāmāsuḥ । yataḥ-

huṃ phaṭ śrauṣaḍ-vauṣaḍ ity evam ādyāḥ
śabdāḥ yasmin na kvacit kṛṣṇa-mukhyāḥ ।
tasmiṃs teṣāṃ kiṃ ruciḥ syāt parantu
śrī-kṛṣṇārthaṃ kiṃ na te mānayanti ।।
atha nivedanaṃ cedambho bho bhūmi-devāḥ ! kiñcid evāvadhānaṃ vidhīyatām । rāma-rāmānujau khalu parama-prabhāva-yujau śrutavadbhir bhavadbhir avadhāritāv eva staḥ । tau cātra bhavad-vidhānāṃ sannidhānam eva dhenu-sevanānurodhād āgatavantau । kintv adya sadya evānavadya-krīḍā-maya-śūratā-kautuka-puratas tata itaḥ saṅgatyāsannāpi pratyāsannāpi śrī-gopādhibhū-sadana-bhūr vidūrāyamāṇāsmākaṃ bhāti sma । gṛha-lokena ca na tathālocayāmbabhūvimahe । tata eva sākṣāl-lakṣmī-pati-gṛhāyamāṇa-gṛhād bhojana-saṃyojanaṃ vinā krīḍā-yudhi ca kṣudhitāv abhūtām । tataś ca kula-paramparā-prāpta-vyavahāraṃ paryāyatayā pitṛ-paryāyatayā bhavatsu saṅkocam aparyālocamānau pitṛ-bhavanād iva bhavadīya-savanād annaṃ yācitam akurvātām iti ।

atha tathāpi manasy abhakti-rasikatā-vaśikatayā tad asat-kṛtya tuṣṇīm-bhuṣṇuṣu teṣv antar-vāṇiṃ-manyeṣu tādṛg-adhanyeṣu punar amī manasi mīmāṃsayāmāsuḥ- nūnam asmān ete mūḍhān matvā gūḍhānubhāsaṇā babhūvus tasmād gaty-antara-racana-niṣiddha-bhāvāya siddhāntataś cāmīṣāṃ suṣṭhu mauna-biddhāntastāṃ kurma iti । atha spaṣṭaṃ punar ūcuḥ-

dīkṣādy-agnīṣoma-paśvaṅga-homa-
prāntaṃ vijñair yājñikānnaṃ na bhojyam ।
sautrāmaṇyāṃ sarvadā neti viprās
tābhyām anyatrāsti tad grāhyam eva ।। iti ।

tatra-bhavad-bhavad-anuṣṭhāna-dṛṣṭita evāsmābhis tad-avasaraḥ sphuṭaṃ niṣṭaṅkita iti bhāvaḥ ।

tad evaṃ bhikṣā-niṣṭhānām iva tasminn upatiṣṭhamānānām api śāstrārthaṃ nayamānānāṃ tad avadhārya te vāryācāryā manasi paryālocayāmāsuḥ-hanta ! brāhmaṇā evāsmākam etān brahma-vicāram api viśiṣṭatayā lobhād anuśiṣṭavantaḥ santi । yena tatrāpi kṛta-mukhatayā mukharatām āpannāḥ । bhavatu, tathāpy ete paramebhyayopalabhyamānāḥ kiñcid dāna-rūpam avadānaṃ vinā pratyutādānāya param atrāgatāḥ । aho ! kali-praveśa-deśasya deśa-rūpam idam ।

kiṃ ca, kecic ca vipaścitas tayor īśvaratām āropayanti । tarhi bata garhitaṃ kṣudhādikaṃ katham etāvarhataḥ ?

tad etad vibhāvya durbhāva-bhāvatayā tathā sthiteṣu bahu-pacanatāyām api mitampaceṣu dvirjātatāyām api yathā-jāteṣu yājñika-kitavatāṃ yāteṣu teṣu yācñāyāṃ vadanānatā-kadanataḥ parasparam īkṣitvā mandaṃ mandaṃ mandākṣa-mandatayā śrī-govindam eva te vindate sma ।

govindaś ca tāṃs tathāvidhān netra-pathān vidhāya manohatān vijñāya ca hasati sma-ehi manyāmahe, yājñikebhyaḥ sva-labhyam abhyādadidhve yathā vṛkṣebhyaḥ iti ।

te' pi sa-smitam ūcuḥ-tat tu bhavanta eva jānanti, vayam api yat-preraṇa-samīraṇa-vikīrṇa-manaso jātāḥ ।

kṛṣṇas tv antar yajña-patnīnāṃ svāvaloka-prayatnānāṃ sañjānaṃs tatra cāvaśya-lābhaṃ pratijānānaḥ prahasya provāca-ā evaṃ manyadhve tarhi bhadram । mayā tu patriṇām eṣāṃ satriṇāṃ ca teṣāṃ tāratamyāvadhāraṇārtham eva tatra-bhavantaḥ prasthāpitāḥ । tataś ca-

amānināṃ yathā dharmaḥ sthitas tadvan na māninām ।
adyāpi cen na pratītha drāk tat-patnīḥ pratīta ca ।।
bhavanti ca bhavanta iva yajña-patnī-janā mat-prema-mātra-sayatna-dhanāḥ । ye khalu dhṛta-mada-nava-loka-dharmaṃ dvyaha-tarṣaṃ jalaṃ pibanti, try-ahātyāsaṃ dvitra-grāsaṃ bhuñjate ।

sarve sa-vailakṣyam ācakṣata-hanta satyam evedam ।

kṛṣṇa uvāca-bāḍham ।

sarve sāścaryam ūcuḥ-tarhi kutukam idaṃ vidāṅkarvāma ।

iti kṛṣṇodyam anu sodyamatayā tatra tan-nimeṣata eva jigamiṣatsu teṣu sa-praṇayavatsu kṛṣṇaḥ sa-tṛṣṇam uvāca-annaṃ ca tatra śrīmad-āryādi-sahita-mad-artham arthayadhvam ।

atha punar atīva kautuka-dravataḥ parasparam atītya dravanaḥ patnī-śālāyāṃ dvija-patnīr vilokayāmāsus tābhir vilokayāmāsire ca, kṛṣṇāt prati ca iti ca niśckyire ।

vilokanāt pūrva-kramas tu yathā-

sā kāpi dhvani-mādhurī-svara-kalā-rāga-valla-valgutā
varṇa-nyāsa-śubhaṃyutā kavi-jana-stavyārtha-citra-prathā ।
kaṃsārer guṇa-rūpa-keli-kalanā bāṣpādibhiḥ sārdratā
yajña-strī-kalitā kramād iha sakhīn ārdrān akārṣīn muhuḥ ।।
tataś ca tāḥ-

gavādhva-sambandha-nibandha-vastravān
praśasta-vetrān muralī-puraskṛtān ।
piñchāvataṃsān avataṃsa-sundarān
vilokya kṛṣṇāgam apy amaṃsata ।।
tataś ca yat kṛṣṇa-samāgamaṃ te
vyajijñapan vijña-varāḥ praṇamya ।
tās tad dviruktāyitam apy apūrvaṃ
pūrvaṃ ca matvā na viduḥ sma kṛtyam ।।
yasyājasra-didṛkṣayā vidalita-prāyāḥ sadāmūḥ sthitās
tasya prāṇa-suhṛd-varāḥ svayam amī tat-preraṇād āgatāḥ ।
tat-samprāptim avādiṣuḥ punar adaḥ prārthyaṃ ca kiñcit tad apy
annaṃ tatra kathaṃ kathaṃ kathaya tāḥ prāpsyanti dhairya-sthitim ।।
tataś ca-
yogyam atra kim ayogyam ity amū-
neyabhojya-vivṛtāv anirṇayāḥ ।
tat-tadīyam akhilaṃ ca bhājanaṃ
kṣipram ādadata vipra-subhruvaḥ ।।
atha puraskṛta-gopa-sutāyutā
vividha-bhojana-bhājana-mastakāḥ ।
pratipada-kramaṇaṃ kiyad agrataḥ
sa iti tarṣi-giraḥ paricakramuḥ ।।
āmodaḥ kānti-pūraḥ sukhadadapadatā garjad ūrjasvi-bhāṣā
vidyud vidyud-ghana-śrīḥ smita-vadana-vidhu-dyota-lakṣmī-pracāraḥ ।
āyāntv ity ukti-hasta-prathana-madhurimā yat-kramād āvirāsīt
kaṃsārātes tad āsāṃ pratipadam udabhūd bāḍham ākarṣaṇāya ।।
yāmune samam aśoka-kānane
gopakaiḥ sa viharan mudānvitaḥ ।
aikṣi bhūsura-vadhūbhir īkṣyatāṃ
dhyānam eva gatam ity amāni ca ।।
yatra bhūsura-bhāryās taṃ sura-bhāvya-padaṃ yayuḥ ।
aśoka-kānanaṃ tat tu babhūvāśoka-kānanam ।।
tataś ca tāḥ sapulaka-pulakatayā tam avalokayāmāsuḥ ।

tathā hi lokānāṃ gītam-

kṛṣṇam apaśyan pīta-dukūlam ।
bibhratam arcitatamam arcir nava-ghana-capalāruci-mūlam ।।
śirasi śikhaṇḍāvalim urasi srajam api dadhataṃ giri-dhātum ।
indradhanur yuga-madhya-madhuratara-sandhyāṃ dhurvam atiyātum ।।
udayad-aruṇa-dara-kiraṇaṃ tama iva viracita-ciratara-śobham ।
nava-kisalaya-dala-valitaṃ kaca-kulam anu kalitākhila-lobham ।।
bhālopari-milad-alaka-tatiṃ śruti-kumudam udañci kapolam ।
smita-mukham upamita-lakṣaṇa-tārā-yuga-dhara-śaśadara-golam ।।
kṛta-naṭa-veṣa-viśeṣa-vilakṣaṇa-lakṣaṇa-kṣaṇam upacita-rūpam ।
kartum ivāmṛta-vṛṣṭim uditam iha kañcana jaladhara-bhūpam ।।
citraṃ tatra ca mitra-skandhārpita-bandhāvara-hastam ।
nirmala-kamala-vidhūnana-dakṣiṇa-dakṣiṇa-kara-ruci-śastam ।। iti ।

śrutvā śaśvat sphuṭam ahaha yaṃ draṣṭum āśā nibaddhā
sa drāg aikṣi svayam iti gatas tat-kṛtas tāpa-vargaḥ ।
yaḥ kaścid vā vyavahitatayā tasya leśas tu śiṣṭaḥ
so' py āveśān milana-tulitāt tāsu na sphūrtim āpa ।।
atha bhojana-bhājanāni śirastaḥ-kṛtya sthitāsu tāsu sakala-bhāva-vicaksaṇaḥ smitāvaloka-lakṣaṇa-svamukha-mādhurya-dhuryaḥ suvicārya yasya kṛte prayasyanti sma, tās tad etad avadhārya tāsāṃ vāñchitaṃ kiñcid añcayan vañcayaṃś ca kāñcana-vasanaḥ kāñcana vācam uvāca-svāgataṃ vo mahābhāgāḥ iti prāyaś cāyamm asyābhiprāyaḥ-

aho bata mahābhāgā yuṣmākaṃ bhūri-bhāratā ।
jātā saṅkocayaty asmān pṛcchadhve svāgataṃ tataḥ ।। iti ।

tad evam ehi-svāgatāṃ kriyām ācarya tat-pratyuttara-saṅkathane tāsāṃ saṅkocaṃ vicārya punar uvāca āsyatām iti ।

asya cāyam abhiprāyaḥ-

svāgata-pṛcchādikam api
viśrama-kāryaṃ vilambitaṃ tanute ।
tasmāt tat-paripāṭīm
ajahāṃ bhavatībhir āsyatām eva ।। iti ।

tataś ca praṇaya-praṇeyatayā vikhyātaḥ so' yam āsām asaṅkocāya svayaṃ bhāram avatārayann eva samupaviśann eva ca tāḥ sadeśa eva samupaveśayāmāsa ।

punar uvāca ca-karavāma kiṃ iti ।

atra cedaṃ nivedanam iva vibhāvitavān-

asmān yam upakartuṃ vāñchati
tad-ṛte sa tu saṅkucann āste ।
iti saṅkucitātmānaḥ svayam
anujānantu tat tu bhū-devyaḥ ।।
atha tāsām ātma-darśana-mātra-vāñchā-vimarśana-pūrvam uvāca-yan no didṛkṣayā prāptā upapannam idaṃ hi vaḥ iti ।

atra cāyam arthaḥ-
asmad-darśana-mātraṃ yad vo' bhīṣṭaṃ tad eva yuktaṃ ca ।
tatra hi hetur yūyaṃ tādṛśa-suṣṭhu-svabhāvāḥ stha ।।
atha tasya svabhāvasya suṣṭhu-bhāvatvaṃ vibhāvayan punar uvāca-

mad-viṣayā vaḥ prītiḥ kauśalyād eva nānyataḥ sacate ।
yan mayi kuśalāḥ sarve vīkṣyante prīti-kartāraḥ ।।
tatra kuśalānāṃ kaimutyaṃ pratyāyann uvāca-

paśyāmy aham iha sarvaṃ
mat-premāṃśād aśeṣaga-prītim ।
nirupadhi yan mayi jantuḥ
prīṇāty anyatra sopādhi ।।
tad evaṃ sādhāraṇatāvadhāraṇaṃ tathā sannidhāna-sthiti-vidhānam upasīdat pratyācakṣāṇaḥ prāha sma-

sarvatra tu mat-sphūrtir na bhavati bata sarvadeti pūrtir naḥ ।
bhavatīr anu sā nityā yaiva ca mat-sannidhāna-rūpaiva ।।tasmāt pati-suta-valitaṃ nilayaṃ tvarayā prayāta tā yūyam ।
mama ca tataḥ sukham uccaiḥ sāmañjasyaṃ hi sarvato vaśmi ।।
tad evaṃ vrajadeva-kumārataḥ śrutaṃ sukumāram apīdaṃ vacanam āpāta-sampāta-hīnatayā duḥsaha-racanaṃ manyamānāḥ prativacanam āceruḥ-

etat-prakāram api nārhasi vaktum īśa
prāhur bhavān iva bhavān iti tat prasīda ।
satyaṃ kuruṣva karavāma kim evam aṅgī-
kāraṃ nijāṅghri-parivāra-daśāṃ diśasva ।।
vihāya suhṛdaḥ parān vraja-nareśa-geheśvarī-
padāmbujam upāśritāḥ paricarema taṃ tvā sadā ।
imāṃ vacana-cāturīṃ bata turīya-pūrtiṃ gatām
urīkuru puru-śravaḥ śravaṇa-maṅgala śrīpate ।।
atha vikacamāna-kamala-samāna-locanaḥ saṅkocam anayaṃ cālocamānaḥ savainayam uvāca-

yathā vo bāndhavā nābhyasūyeran na ca majjanāḥ ।
sureśāś cānumoderaṃs tathā kuruta nānyathā ।।yuṣmākaṃ vipra-bhāryāṇāṃ paricaryārtham āhṛtiḥ ।
kenāpi nānumodyeta pratīkṣya samayas tataḥ ।।
tad evaṃ locana-tṛṣṇāspadāya ca kṛṣṇāya tāś cira-sthiratāṃ pratyarocamānās tasya saṅkocam ālocamānās tatra nātivilambamānās tad-ājñām ālambamānāḥ patrāmatrādiṣu bhojyaṃ saṃyojya nija-kupya-pātrāṇy ādadamānās tena sādaraṃ visarjamānāḥ sakhibhir anuvrajyamānā muhuḥ parāvṛtya tam eva vilokamānā bhṛśaṃ saṃvardhi-kṛcchraṃ kalayamānāḥ kathaṃ katham api gṛha-gatiṃ prati sacamānāḥ sva-vaṃśa-prathamānāṃ yaśaḥ-prathāṃ prathayamānā veśmāntaḥ praviśanti sma । kintu-

yāṃ yām āśām ahaha vanitās tā dvijānām apaśyann
āśā-pūrtiṃ pratipada asāv ācarat tāsu śīghram ।
sā hi śyāmaṃ kanaka-vasanaṃ vīkṣitākāram āsāṃ
vāraṃ vāraṃ dṛśi vidadhatī citra-bhāvaṃ cakāra ।।
evaṃ cireṇa gṛhaṃ gṛhītavatīṣu tu tāsu-

anna-pātrāṇi pātrāṇi ratnānāṃ vīkṣya sakṣaṇāḥ ।
gṛhāṇi ca gṛhādhīśā na hīśāmāsur ūhitum ।।
anantaraṃ tu-

bālya-krīḍā-kṛīta-phalenānena maṇi-pūritān ।
sva-gṛhān vīkṣya te viprāḥ sva-patnī-matim anvayuḥ ।।
ūcire ca-

tasmai viśva-janīnāya yās tad-bhogīnam āharan ।
tā evāsann ātmanīnā dīnās tu bata mādṛśāḥ ।।
mā jīvan yasya kṛṣṇāya kramate cakṣur ādi na ।
mriyamāṇaś ca mā yasya tasmai tan na pravartate ।।
sa kiñjīvaḥ sa kubrahmaḥ suparva-hatakaś ca saḥ ।
rājīva-nayanaṃ yas tu nājīvanatayā bhajet ।।
atha kṛṣṇāya tṛṣṇāṃ te dadhur vṛṣṇi-pura-dvijāḥ ।
kintu dhṛṣṇak kaṃsa-bhiyā nājagmuḥ kṛṣṇam īkṣitum ।।
ekena kenacit pūrvaṃ bhāryāmāryātigam iva ।
nivārya vāryatālabdhā vāryatāyām iti śrutam ।।
tataś ca teṣām ucitam eva, yataḥ-

kṣaṇād uccaiḥ kṣaṇān nīcair gati-bhājāṃ kanīyasām ।
reṇūnām iva kārmāṇāṃ viṣamā rītir īkṣyate ।।
pūrvī kṛṣṇasya sevāyām iṣṭī vā tatra yaḥ sadā ।
adhītī vā bhāgavate bhakta-pūrvī sa taṃ bhajet ।।

tatra ca tair bhojya-madhurādibhir upayojyamānaḥ śrī-kṛṣṇaṃ madhumaṅgala uvāca-suṣṭhu miṣṭam idaṃ pākimatāpannam anna-jātaṃ yācita kam apy amṛtāyate । nedṛśam āpam ity akam amṛtaṃ vā । yat khalu bhūmi-skhalitaṃ sarajasaṃ kaṇam apy abhyavahartum īhāmahe । tasmād asmākam eva parṇaśālābhyarṇe tāḥ kuṭīr vidhāya tiṣṭhantu, tat-kṛta-madhura-paripāka-pāka-śāka-sūpa-pūpa-pūṭīs tu savayaso vayam eva yuṣmabhyam uṣṇāḥ koṣṇā eva samarpayiṣyāmaḥ । tatrāpy āha prāgraharatayā prāgrahara eva bhaviṣyāmīti sthite ko vāyaṃ doṣaḥ । kintu roṣa-bhiyā na vaktuṃ śaktāḥ sma ।

kṛṣṇa uvāca-ādyūna nūnam unmadiṣṇutayāpatra-piṣṇutām apy aticariṣṇur jāto' si ।

atha sarve' pi hasantaḥ procuḥ-priya-vayasya ! yady apy asau parānnatārocanam āpannas tarhi sa eṣa eva tundaparimṛja iva vipra-sundarīṇāṃ tāsām upāsanāṃ ghaṭayamānas tad-bāṭa-taṭagam uṭajam adhitiṣṭhan sambhavad āśitambhavān miṣṭam iṣṭa-vighasa-bhojanān nijam iṣṭaṃ racayatu ।

kṛṣṇa uvāca-sādhūktaṃ vyaktam idaṃ bhagavatī-viditaṃ vidhāsyāmaḥ ।

madhumaṅgalas tu sa-krodham ivovāca-yuvarāja ! gardhanatayā kukṣim-bharayas te eta eva muhur aśanāyāṃ smarayantaḥ sarvatra ca ghasmarā eva bhaṇyante, bhikṣāyām akṣāma-samudyamatayā sarvānnīnāś ca lakṣyante, na tu vayam ।

sarve' py ūcuḥ-vāvadūka ! vipratayā bhavān eva yāyajūkatāyāṃ jañjapūkatām āsīdan purobhāśānāṃ dandaśūkas tad-āsvādāya jāgarūkatām āsādayati । asmābhis tu bhavaj-jāter dvijāteḥ parīkṣaivācaritā iti ।

tad evaṃ hasatsu sakhi-sabhāsatsu svayam āśitambhavenodana-sambhāreṇa bhuktvā suhitaḥ sarva-hitaḥ śrāvita-veṇur dhenuḥ prāpya tat-tat-kathā-kautukatas tad-artham anugavam āsādita-dṛṣṭi-vrajaṃ śrīmad-vrajam avāpya nija-viraha-dahanaṃ nirvāpya svaka-rūpāmṛtenāpyāyayāmāsa ।

sakhāyas tu yājñikeṣu jagmivāṃso jakṣivāṃsaś ca vayam iti saṅkocena na kañcid apy ūcivāṃsaś ca ।

atha kathakaḥ kathā-samāpanam āha sma-

।। MISSING!

so' yaṃ śrī-gokulādhīśa kulādhīśas tavoditaḥ ।
ākarṣaṇād guṇā yasya sarvān anuguṇān vyadhuḥ ।।

iti śrī-śrī-gopāla-campūm anv
yajña-bhāryā-sad-upacaryā-paryāptir nāma
dvāviṃśaṃ pūraṇam
।।