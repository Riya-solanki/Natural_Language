Āśvalāyanagṛhyasūtra
uktāni vaitānikāni gṛhyāni vakṣyāmaḥ । 

trayaḥ pāka yajñāḥ hutā agnau hūyamānā anagnau prahutā brāhmaṇa bhojane brahmaṇi hutāḥ । 

atha apy ṛca udāharanti । yaḥ samidha ya āhutī yo vedena iti । 

samidham eva api śraddadhāna ādadhan manyeta yaja idam iti namas tasmai ya āhutyā yo vedena iti vidyayā eva apy asti prītis tad etat paśyann ṛṣir uvāca । 

ago rudhāya gaviṣe dyukṣāya dasmyam vacaḥ । ghṛtāt svādīyo madhunaś ca vocata iti । vaca eva ma idam ghṛtāc ca mahdunaś ca svādīyo asti prītiḥ svādīyo astv ity eva tad āha । 

ā te agna > ṛcā havirhṛdā taṣṭam bharāmasi । te te bhavantu ukṣaṇa ṛṣabhāso vaśā uta iti । eta eva ma ukṣāṇaś ca ṛṣabhāś ca vaśāś ca bhavanti ya imam svādhyāyam adhīyata iti । 

yo namasā svadhvara iti namas kāreṇa vai khalv api na vai devā namas kāramati yajño vai nama iti hi brāhmaṇam bhavati । 

atha sāyam prātaḥ siddhasya haviṣyasya juhuyāt । 

agnihotra devatebhyaḥ somāya vanaspataye agnīṣomābhyām inra agnibhyām dyāvā pṛthivībhyām dhanvantaraya indrāya viśvebhyo devebhyo brahmaṇe । 

svāhā ity atha bali haraṇam । 

etābhyaś ca eva devatābhyo adbhya oṣadhi vanaspatibhyo gṛhāya gṛha devatābhyo vāstu devatābhyaḥ । 

indrāya indra puruṣebhyo yamāya yama puruṣebhyo varuṇāya varuṇa puruṣebhyaḥ somāya soma puruṣebhya iti praditiśam । 

brahmaṇe brahma puruṣebhya iti madhye । 

viśvebhyo devebhyaḥ sarvebhyo bhūtebhyo divā cāribhya iti divā । 

naktam cāribhya iti naktam । 

rakṣobhya ity uttarataḥ । 

svadhā pitṛbhya iti prācīna āvītī śeṣam dakṣiṇā ninayet । 

atha khalu yatra kva ca hoṣyant syād iṣu mātra avaram sarvataḥ sthaṇḍilam upalipya ullikhya ṣaṭ lekhā udagāyatām paścāt prāg āyate nānā antayos tisro madhye tad abhyukṣya agnim pratiṣṭhāpya anvādhāya parisamuhya paristīrya purastād dakṣiṇataḥ paścād uttarata ity udak saṃstham tūṣṇīm paryukṣaṇam । 

pavitrābhyām ājyasya utpavanam । 

apracchinna agrāv anantar garbhau prādeśa mātrau kuśau nānā antayor gṛhītvā aṅguṣṭha upakaniṣṭhikābhyām uttānābhyām pāṇibhyām savituṣṭvā prasava utpunāmy achidreṇa pavitreṇa vasoḥ sūryasya raśmibhir iti prāg utpunāti sakṛn mantreṇa dvis tūṣṇīm । 

kṛta akṛtam ājya homeṣu paristaraṇam । 

tathā ājya bhāgau pāka yajñeṣu । 

brahmā ca dhanvantari yajña śūlagava varjam । 

amuṣmai svāhā iti juhuyāt । 

agnir indraḥ prajāpatir viśve devā brahmā ity anādeśe । 

eka barhir idhma ājya sviṣṭakṛtaḥ syus tulya kālāḥ । 

tad eṣā abhiyajña gāthā gīyate । pāka yajñānt samāsādya eka ājyān eka barhiṣaḥ । eka sviṣṭakṛtaḥ kuryān nānā api sati daivata iti । 

udag ayana āpūryamāṇa pakṣe kalyāṇe nakṣatre caula karma upanayana godāna vivāhāḥ । 

sārvakālam eke vivāham । 

teṣām purastāc catasra ājya āhutīr juhuyāt । 

agna āyūṃsi pavasa iti tisṛbhiḥ prajāpate na tvad etāny anya iti ca । 

vyāhṛtibhir vā । 

samuccayam eke । 

na eke kāṃcana । 

tvam aryamā bhavasi yat kanīnām iti vivāhe caturthīm । 

kulam agre parīkṣeta ye mātṛtaḥ pitṛtaś ca iti yathā uktam purastāt । 

buddhimate kanyām prayaccet । 

buddhi rūpa śīla lakṣaṇa sampannām arogām upayacchet । 

durvijñeyāni lakṣaṇāny aṣṭau piṇḍān kṛtva ṛtam agre prathamam jajña ṛte satyam pratiṣṭhitam । yad iyam kumāry abhijātā tad iyam iha pratipadyatām । yat satyam tad dṛśyatām iti piṇḍān abhimantrya kumārīm brūyād eṣām ekam gṛhāṇa iti । 

kṣetrāc ced ubhayataḥ sasyād gṛhṇīyād annavaty asyāḥ prajā bhaviṣyati iti vidyād goṣṭhāt paśumatī vedi purīṣād brahma varcasviny avidāsino hradāt sarva sampannā devanāt kitavī catuṣpathād dvipravrājinī iriṇād adhanyā śmaśānāt patighnī । 

alam kṛtya kanyām udaka pūrvām dadyād eṣa brāhmo vivāhas tasyām jāto dvādaśa avarān dvādaśa parān punāty ubhayataḥ । 

ṛtjije vitate karmaṇi dadyād alam kṛtya sa daivo daśa avarān daśa parān punāty ubhayataḥ । 

saha dharmam carata iti prājāpatyo aṣṭa avarān aṣṭa parān punāty ubhayataḥ । 

go mithunam dattvā upayaccheta sa ārṣaḥ sapta avarānt sapta parān punāty ubhayataḥ । 

mithaḥ samayam kṛtvā upayaccheta sa gāndharvaḥ । 

dhanena upatoṣya upayaccheta sa āsuraḥ । 

suptānām pramattānām vā apaharet sa paiśācaḥ । 

hatvā bhittvā ca śīrṣāṇi rudatīm rudadbhyo haret sa rākṣasaḥ । 

atha khalu ucca avacā jana pada dharmā grāma dharmāś ca tān vivāhe pratīyāt । 

yat tu samānam tad vakṣyāmaḥ । 

paścād agner dṛṣadam aśmānam pratiṣṭhāpya uttara purastād uda kumbham samanvārabdhāyām hutvā tiṣṭhan pratyan mukhaḥ prān mukhyā āsīnāya gṛbhṇāmi te saubhagatvāya hastam ity aṅguṣṭham eva gṛhṇīyād yadi kāmayīta pumāṃsa eva me putrā jāyerann iti । 

aṅgulīr eva strī kāmaḥ । 

roma ante hastam sāṅguṣṭham ubhaya kāmaḥ । 

pradakṣiṇam agnim uda kumbham ca triḥ pariṇayam japaty amo aham asmi sā tvam sā tvam asy amo aham । dyaur aham pṛthivī tvam sāma aham ṛk tvam । tāv ehi vivahāvahai prajām prajanayāvahai । sampriyau rociṣṇū sumanasyamānau jīveva śaradaḥ śatam iti । 

pariṇīya pariṇīya aśmānam ārohayanti imam aśmānam āroha aśmā iva tvam sthirā bhava । sahasva pṛtanāyato abhitiṣṭha pṛtanyata iti । 

vadhv añjalā upastīrya bhrātā bhrātṛ sthāno vā dvir lājān āvapati । 

trir jāmadagnyānām । 

pratyabhighārya haviḥ । 

avattam ca । 

eṣo avadāna dharmaḥ । 

aryamaṇam nu devam kanyā agnim ayakṣata । sa imām devo aryamā preto muñcātu na amutaḥ svāhā ।। varuṇam nu devam kanyā agnim ayakṣata । sa imām devo varuṇaḥ preto muñcātu na amutaḥ svāhā ।। pūṣaṇam nu devam kanyā agnim ayakṣata । sa imām devaḥ pūṣā preto muñcātu na amutaḥ svāhā ity avicchindaty añjalim srucā iva juhuyāt । 

apariṇīya śūrpa puṭena abhyātmam tūṣṇīm caturtham । 

opya opya ha eke lājān pariṇayanti tathā uttame āhutī na samnipatataḥ । 

atha asyai śikhe vimuñcati yadi kṛte bhavata ūrṇāstuke keśa pakṣayor baddhe bhavataḥ । 

pra tvā muñcāmi varuṇasya pāśād iti । 

uttarām uttarayā । 

atha enām aparājitāyām diśi sapta padāny abhyutkrāmayati iṣa eka pady ūrje dvipadī rāyas poṣāya tripadī māyobhavyāya catuṣpadī prajābhyaḥ pañcapady ṛtubhya ṣaṭpadī sakhā saptapadī bhava sā mām anuvratā bhava । putrān vindāvahai bahūṃs te santu jarad aṣṭaya iti । 

ubhayoḥ samnidhāya śirasī uda kumbhena avasicya । 

brāhmaṇyāś ca vṛddhāyā jīva patyā jīva prajāyā agāra etām rātrim vaset । 

dhruvam arundhatīm sapta ṛṣīn iti dṛṣṭvā vācam visṛjeta jīva patnī prajām vindeta iti । 

prayāṇa upapadyamāne pūṣā tvā ito nayatu hasta gṛhya iti yānam ārohayet । 

aśmanvatī rīyate saṃrabhadhvam iy ardharcena nāvam ārohayet । 

uttareṇa utkramet । 

jīvam rudanti iti rudatyām । 

vivāha agnim agrato ajasram nayanti । 

kalyāṇeṣu deśa vṛkṣa catuṣpatheṣu mā vidan paripanthina iti japet । 

vāse vāse sumaṅgalīr iyam vadhūr iti īkṣakān īkṣeta । 

iha priyam prajayā te samṛdhyatām iti gṛham praveśayet । 

vivāha agnim upasamādhāya paścād asya anaḍuham carma āstīrya prāg grīvam uttara loma tasminn upaviṣṭāyām mananvārabdhāyām ā naḥ prajām janayatu prajāpatir iti catasṛbhiḥ pratyṛcam hutvā sam añjantu viśve devā iti dadhnaḥ prāśya pratiprayacched ājya śeṣeṇa vā anakti hṛdaye । 

ata ūrdhvam akṣāra alavaṇa aśinau brahmacāriṇāv alam kurvāṇāv adhaḥ śāyinau syātām trirātram dvādaśa rātram । 

saṃvatsaram vā eka ṛṣir jāyata iti । 

carita vrataḥ sūryāvide vadhū vastram dadyāt । 

annam brāhmaṇebhyaḥ । 

atha svastyayanam vācayīta । 

pāṇi grahaṇa ādi gṛhyam paricaret svayam patny api vā putraḥ kumāry antevāsī vā । 

nitya anugṛhītaḥ syāt । 

yadi tu upaśāmyet patny upavased ity eke । 

tasya agnihotreṇa prāduṣ karaṇa homa kālau vyākhyātau । 

haumyam ca māṃsa varjam । 

kāmam tu vrīhi yava tilaiḥ । 

agnaye svāhā iti sāyam juhuyāt sūryāya svāhā iti prātas tūṣṇīm dvitīye ubhayatra । 

atha pārvaṇa sthālī pākaḥ । 

tasya darśa pūrṇa māsābhyām upavāsaḥ । 

idhmā barhiṣoś ca samnahanam । 

devatāś ca upāṃśu jāya indra mahā indra varjam । 

kāmyā itarāḥ । 

tasyai tasyai devatāyai caturaś caturo muṣṭīn nirvapati pavitre antardhāya amuṣmai tvā juṣṭam nirvapāmi iti । 

atha enān prokṣati yathā niruptam amuṣmai tvā juṣṭam prokṣāmi iti । 

avahatāṃs triḥ phalī kṛtān nānā śrapayet । 

samopya vā । 

yadi nānā śrapayed vibhajya taṇḍulān abhimṛśed idam amuṣmā idam amuṣmā iti । 

yady u vai samopya vyuddhāram juhuyāt । 

śṛtāni havīṃṣy bhighārya udag udvāsya barhiṣy āsādya idhmam abhighārya ayam ta idhma ātmā jāta vedas tena idhyasva vardhasva ca iddha vardhaya ca asmān prajayā paśubhir brahma varcasena anna adyena samedhaya svāhā iti । 

tūṣṇīm āghārāv āghārya ājya bhāgau juhuyād agnaye svāhā somāya svāhā iti । 

uttaram āgneyam dakṣiṇam saumyam । 

vijñāyate cakṣuṣī vā ete yajñasya yad ājya bhāgau । 

tasmāt puruṣasya pratyan mukhasya āsīnasya dakṣiṇam akṣy uttaram bhavaty uttaram dakṣiṇam । 

madhye havīṃṣi pratyaktaram vā prāk saṃsthāny udak saṃsthāni vā । 

uttara purastāt sauviṣṭakṛtam । 

madhyāt pūrva ardhāc ca haviṣo avadyati । 

madhyāt pūrva ardhāt paścārdhād iti pañca avattinām । 

uttara ardhāt sauviṣṭakṛtam । 

na atra havīṃṣi pratyabhighārayati । 

yad asya karmaṇo atyarīricam yad vā nyūnam iha akaram । agniṣ ṭat sviṣṭakṛd vidvāṃt sarvam sviṣṭam suhutam karotu me । agnaye sviṣṭakṛte suhutahute sarva prāyaś citta āhutīnām kāmānām samardhayitre sarva annaḥ kāmāṃt samardhaya svāhā iti । 

barhiṣi pūrṇa pātram ninayet । 

eṣo avabhṛthaḥ । 

pāka yajñānām etat tantram । 

havir ucchiṣṭam dakṣiṇā । 

atha paśu kalpaḥ । 

uttarato agneḥ śāmitrasya āyatanam kṛtvā pāyayitvā paśum āplāvya purastāt pratyan mukham avasthāpya agnim dūtam iti dvābhyām hutvā sapalāśśyā ārdra śākhayā paścād upaspṛśed amuṣmai tvā juṣṭam upākaromi iti । 

vrīhi yavamatībhir adbhiḥ purastāt prokṣaty amuṣmai tvā juṣṭam prokṣāmi iti । 

tāsām pāyayitvā dakṣiṇam anu bāhum śeṣam ninayet । 

āvṛtā eva paryagni kṛtvā udañcam nayanti । 

tasya purastād ulmukam haranti । 

śāmitra eṣa bhavati । 

vapā śrapaṇībhyām kartā paśum anvārabhate । 

kartāram yajamānaḥ । 

paścāt śāmitrasya prāk śirasam pratyak śirasam vā udak pādam saṃjñapya purā nābhes tṛṇam antardhāya vapām utkhidya vapām avadāya vapā śravaṇībhyām parigṛhya adbhir abhiṣicya śāmitre pratāpya agreṇa enam agnim hṛtvā dakṣiṇata āsīnaḥ śrapayitvā parītya juhuyāt । 

etasminn eva agnau sthālī pākam śrapayanti । 

ekādaśa paśor avadānāni sarva aṅgebhyo avadāya śāmitre śrapayitvā hṛdayam śūle pratāpya sthālī pākasya agrato juhuyāt । 

avadānair vā saha । 

eka ekasya avadānasya dvir dvir avadyati । 

āvṛtā eva hṛdaya śūlena caranti । 

caitya yajñe prāk sviṣṭakṛtaś caityāya balim haret । 

yady u vai videśastham palāśa dūtena । 

yatra vettha vanaspata ity etayā ṛcā dvau piṇḍau kṛtvā vīvadhe abhyādhāya dūtāya prayacced imam tasmai balim hara iti ca enam brūyāt । 

ayam tubhyam iti yo dūtāya । 

pratibhayam ced antarā śastram api kiṃcit । 

nāvyā cen nady antarā plava rūpam api kiṃcid anena taritavyam iti । 

dhanvantari yajñe brāhmaṇam agnim ca antarā purohitāya agne balim haret । 

upaniṣadi garbha lambhanam puṃsavanam anavalobhanam ca । 

yady na adhīyāt tṛtīye garbha māse tiṣyeṇa upoṣitāyāḥ sarūpa vatsāyā gor dadhani dvau dvau tu māṣau yavam ca dadhi prasṛtena prāśayet । 

kim pibasi kim pibasi iti pṛṣṭā puṃsavanam puṃsavanam iti triḥ pratijānīyāt । 

evam trīn prasṛtān । 

atha asyai maṇḍala agārac chāyāyām dakṣiṇasyām nāsikāyām ajītām oṣadhīm nastaḥ karoti । 

prājāvat jīva putrābhyām ha eke । 

prājāpatyasya yat te susīme hṛdaye hitam antaḥ prajāpatau । manye aham mām tad vidvāṃsam mā aham pautram agham niyām iti । 

caturthe garbha māse sīmanta unnayanam । 

āpūryamāṇa pakṣe yadā puṃsā nakṣatreṇa candramā yuktaḥ syāt । 

atha agnim upasamādhāya paścād asya anaḍuham carma āstīrya prāg grīvam uttara loma tasminn upaviṣṭāyām samanvārabdhāyām dhātā dadātu dāśuṣa iti dvābhyām rākām aham iti dvābhyām nejameṣa prajāpate na tvad etāny anya iti ca । 

atha asyai yugmena śalāṭu grapsena treṇyā ca śalalyā tribhiś ca kuśa piñjūlair ūrdhvam sīmantam vyūhati bhūr bhuvaḥ svar om iti triḥ । 

catur vā । 

vinā gāthinau saṃśāsti somam rājānam saṃgāyetām iti । 

somo no rājā avatu mānuṣīḥ prajā niviṣṭa cakra asāv iti yām nadīm upavasitā bhavanti । 

brāhmaṇyaś ca vṛddhā jīva patyo jīva prajā yad yad upadiśeyus tat tat kuryuḥ । 

ṛṣabho dakṣiṇā । 

kumāram jātam purā anyair ālambhāt sarpir madhunī hiraṇya nikāṣam hiraṇyena prāśayet pra te dadāmi madhuno ghṛtasya vedam savitrā prasūtam maghonām । āyuṣmān gupto devatābhiḥ śatam jīva śarado loke asann iti । 

karṇayor upanidhāya medhā jananam japati medhām te devaḥ savitā medhām devī sarasvatī । medhām te aśvinau devāv ādhattām puṣkara srajāv iti । 

aṃsāv abhimṛśaty aśmā bhava paraśur bhava hiraṇyam astṛtam bhava । vedo vai putra nāmā asi sa jīva śaradaḥ śatam iti indram śreṣṭhāni draviṇāni dhehy asme prayandhi maghavann ṛjīṣinn iti ca । 

nāma ca asmai dadyur ghoṣavad ādy antar antastham abhiniṣṭāna antam dvy akṣaram । 

catur akṣaram vā । 

dvy akṣaram pratiṣṭhā kāmaś catur akṣaram brahma varcasa kāmaḥ । 

yugmāni tv eva puṃsām ayujāni strīṇām । 

abhivādanīyam ca samīkṣeta tan mātā pitarau vidyātām ā upanayanāt । 

pravāsād etya putrasya śiraḥ parigṛhya japaty aṅgād aṅgāt sambhavasi hṛdayād adhi jāyase । ātmā vai putra nāmā asi sa jīva śaradaḥ śatam iti mūrdhani trir avaghrāya । 

āvṛtā eva kumāryai । 

ṣaṣṭhe māsy anna prāśanam । 

ājam anna adya kāmaḥ । 

taittiram brahma varcasa kāmaḥ । 

ghṛta odanam tejas kāmaḥ । 

dahdi madhu ghṛta miśram annam prāśayed anna pate annasya no dehy anamīvasya śuṣmiṇaḥ । pra pradātāram tāriṣa ūrjam no dhehi dvipade catuṣpada iti । 

āvṛtā eva kumāryai । 

tṛjīye varṣe caulam yathā kula dharmam vā । 

uttarato agner vrīhi yava māṣa tilānām pṛthak pūrṇa śarāvāṇi nidadhāti । 

paścāt kārayiṣyamāṇo mātur upastha ānaḍuham gomayam nave śarāve śamī parṇāni ca upanihitāni bhavanti । 

mātuḥ pitā dakṣiṇata ekaviṃśati kuśa piñjūlāny ādāya । 

brahmā vā etāni dhārayet । 

paścāt kārayiṣyamāṇasya avasthāya śīta uṣṇā apaḥ samanīya uṣṇena vāya udakena ihi iti । 

tāsām gṛhītvā nava nītam dadhi drapsān vā pradakṣiṇam śiras trir undaty aditiḥ keśān vapatv āpa undantu varcasa iti । 

dakṣiṇena keśa pakṣe trīṇi trīṇi kuśa piñjūlāny abhyātma agrāṇi nidadhāty oṣadhe trāyasva enam iti । 

svadhite mā enam hiṃsīr iti niṣpīḍya lauhena kṣureṇa । 

pracchinatti yena āvapat savitā kṣureṇa somasya rājño varuṇasya vidvān । tena brahmāṇo vapata idam asya āyṣmān jarad aṣṭir yathā asad iti । 

pracchidya pracchidya prāg agrām śamī parṇaiḥ saha mātre prayacchati tān ānaḍuhe gomaye nidadhāti । 

yena dhātā bṛhaspater agner indrasya ca āyuṣe avapat । tena ta āyuṣe vapāmi suślokyāya svastaya iti dvitīyam । 

yena bhūyaś ca rātryām jyok ca paśyāti sūryam ।tena ta āyuṣe vapāmi suślokyāya svastaya iti tṛtīyam । 

sarvair mantraiś caturtham । 

evam uttaratas triḥ । 

kṣura tejo nimṛjed yat kṣureṇa marcayatā supeśasā vaptā vapasi keśān । śuddhim śiro mā asya āyuḥ pramoṣīr iti । 

nāpitam śiṣyāt śīta uṣṇābhir adbhir ab artham kurvāṇo akṣaṇvan kuśalī kurv iti । 

yathā kula dharmam keśa veśān kārayet । 

āvṛtā eva kumāryai । 

etena go dānam । 

ṣoḍaśe varṣe । 

keśa śabde tu śmaśru śabdān kārayet । 

śmaśrūṇi iha undati । 

śuddhim śiro mukham mā asya āyuḥ pramoṣīr iti । 

keśa śmaśru loma nakhāny udak saṃsthāni kurv iti sampreṣyati । 

āplutya vāg yataḥ sthitvā ahaḥ śeṣam ācārya sakāśe vācam visṛjeta varam dadāmi iti । 

gomithunam dakṣiṇā । 

saṃvatsaram ādiśet । 

aṣṭame varṣe brāhmaṇam upanayet । 

garbha aṣṭame vā । 

ekādaśe kṣatriyam । 

dvādaśe vaiśyam । 

ā ṣoḍaśād brāhmaṇasya anatītaḥ kālaḥ । 

ā dvāviṃśāt kṣatriyasya । 

ā caturviṃśād vaiṣyasya । 

ata ūrdhvam patita sāvitrīkā bhavanti । 

na enān upanayen na adhyāpayen na yājayen na ebhi vyavahareyuḥ । 

alam kṛtam kumāram kuśalī kṛta śirasam ahatena vāsasā saṃvītam aiṇeyena vājinena brāhmaṇam rauraveṇa kṣatriyam ājena vaiśyam । 

yadi vāsāṃsi vasīran raktāni vasīran kāṣāyam brāhmaṇo māṃjiṣṭham kṣatriyo hāridram vaiśyaḥ । 

teṣām mekhalā mauñjī brāhmaṇasya dhanur jyā kṣatriyasya āvī vaiśyasya । 

teṣām daṇḍāḥ pālāśo brāhmaṇasya audumbaraḥ kṣatriyaḥ bailvo vaiśyasya । 

sarve vā sarveṣām । 

samanvārabdhe hutvā uttarato agneḥ prān mukha ācāryo avatiṣṭhate । 

purastāt pratyan mukha itaraḥ । 

apām añjalī pūrayitvā tat savitur vṛṇīmaha iti pūrṇena asya pūrṇam avakṣārayaty āsicya devasya tvā savituḥ prasave aśvinor bāhubhyām pūṣṇo hastābhyām hastam gṛhṇāmy asāv iti tasya pāṇinā pāṇim sāṅguṣṭham gṛhṇīyāt । 

savitā te hastam agrabhīd asāv iti dvitīyam । 

agnir ācāryas tava asāv iti tṛtīyam । 

ādityam īkṣayed deva savitar eṣa te brahma cārī tam gopāya sa mā mṛta ity ācāryaḥ । 

kasya brahma cāry asi prāṇasya brahma cāry asi kas tvā kam upanayate kāya tvā paridadāmi iti । 

yuvā suvāsāḥ parivīta āgād ity ardharcena enam pradakṣiṇam āvartayet । 

tasya adhyaṃsau pāṇī kṛtvā hṛdaya deśam ālabheta uttareṇa । 

agnim parisamuhya brahma cārī tūṣṇīm samidham ādadhyāt tūṣṇīm vai prājāpatyam prājāpatyo brahma cārī bhavati iti vijñāyate । 

mantreṇa ha eke agnaye samidham āhārṣam bṛhate jātavedase । tayā tvam agne vardhasva samidhā brahmaṇā vayam svāhā iti । 

samidham ādhāya agnim upaspṛśya mukham nimārṣṭi tris tejasā mā samanajmi iti । 

tejasā hy eva ātmānam samanakti iti vijñāyate । 

mayi medhām mayi prajām mayy agnis tejo dadhātu । mayi medhām may prajām mayi indra indriyam dadhātu । mayi medhām mayi prajām mayi sūryo bhrājo dadhātu । yat te agne tejas tena aham tejasvī bhūyāsam । yat te agne varcas tena aham varcasvī bhūyāsam । yat te agne haras tena aham harasvatī bhūyāsam ity upasthāya jānv ācya upasaṃgṛhya brūyād adhīhi bho sāvitrīm bho anubrūhi iti । 

tasya vāsasā pāṇibhyām ca pāṇī saṃgṛhya sāvitrīm anvāha paccho ardharcaśaḥ sarvām । 

yathā śakti vācayīta । 

hṛdaya deśe asya ūrdhva aṅgulim pāṇim upadadhāti mama vrate hṛdayam te dadhāmi mama cittam anu cittam te astu । mama vācam eka vrato juṣasva bṛhaspatiṣ ṭvā niyunaktu mahyam iti । 

mekhalām ābadhya daṇḍam pradāya brahmacaryam ādiśet । 

brahma cāry asy apo aśāna karma kuru divā mā svāpsīr ācārya adhīno vedam adhīṣva iti । 

dvādaśa varṣāṇi veda brahma caryam grahaṇa antam vā । 

sāyam prātar bhikṣeta । 

sāyam prātaḥ samidham ādadhyāt । 

apratyākhyāyinam agre bhikṣeta । 

apratyākhyāyinīm vā । 

bhavān bhikṣām dadātv iti । 

anupravacanīyam iti vā । 

tad ācāryāya vedayīta । 

tiṣṭhed ahaḥ śeṣam । 

astamite brahma odanam anupravacanīyam śrapayitvā ācāryāya vedayīta । 

ācāryaḥ samanvārabdhe juhuyāt sadasaspatim adbhutam iti । 

sāvitryā dvitīyam । 

yad yat kim ca ata ūrdhvam anūktam syāt । 

ṛṣibhyas tṛtīyam । 

sauviṣṭakṛtam caturtham । 

brāhmaṇān bhojayitvā veda samāptim vācayīta । 

ata ūrdhvam akṣāra alavaṇa āśī brahma cāry adaḥ śāyī trirātram dvādaśa rātram saṃvatsarma vā । 

carita vratāya medhā jananam karoti । 

aninditāyām diśy eka mūlam palāśam kuśa stambam vā palāśa apacāre pradakṣiṇam uda kumbhena triḥ pariṣiṃcantam vācayati suśravaḥ suśravā asi yathā tvam suśravaḥ suśravā asy evam mām suśravaḥ sauśravasam kuru । yathā tvam devānām yajñasya nidhipo asy evam aham manuṣyāṇama vedasya nidhipo bhūyāsam iti । 

etena vāpana ādi paridāna antam vrata ādeśanam vyākhyātam । 

ity anupeta pūrvasya । 

atha upeta pūrvasya । 

kṛta akṛtam keśa vapanam । 

medhā jananam ca । 

aniruktam paridānam । 

kālaś ca । 

tat savitur vṛṇīmaha iti sāvitrīm । 

ṛtvijo vṛṇīte anyūna anatirikta aṅgān ye mātṛtaḥ pitṛtaś ca it yathā uktam purastāt । 

yūna ṛtvijo vṛṇīta ity eke । 

brahmāṇam eva prathamam vṛṇīte atha hotāram atha adhvaryum atha udgātāram । 

sarvān vā ye ahīna ekāhair yājayanti । 

sadasyam saptadaśam kauṣītakinaḥ samāmananti sa karmaṇām upadraṣṭā bhavati iti । 

tad uktam ṛbhyām yam ṛtvijo bahudhā kalpayanta iti । 

hotāram eva prathamam vṛṇīte । 

agnir me hotā sa me hotā hotāram tvā amum vṛṇa iti hotāram । 

candramā me brahmā sa me brahmā brahmāṇam tvā amum vṛṇa iti brāhmaṇam । ādityo me adhvaryur ity adhvaryum । 

parjanyo ma udgātā ity udgātāram । 

āpo me hotra āśaṃsinya it hotrakān । 

raśmayo me camasa adhvaryava iti camasa adhvaryūn । 

ākāśo me sadasya iti sadasyam । 

sa vṛto japen mahan me avoco bhargo me avoco bhago me avoco yaśo me avocaḥ stomam me avocaḥ klṛptam me avoco bhuktim me avocas tṛptim me avocaḥ sarvam me avoca iti । 

japitvā agniṣ ṭe hotā sa te hotā hotā aham te mānuṣa iti hotā pratijānīte । 

candramās te brahmā sa te brahmā brahmā । 

evam itare yathā ādeśam । 

tan mām avatu tan mā āviśatu tena bhukṣiṣīya iti ca yājayiṣyan । 

nyastam ārtvijyam akāryam ahīnasya nīca dakṣiṇasya vyādhitasya āturasya yakṣma gṛhītasya anudeśy abhiśastasya kṣipta yonir iti ca eteṣām । 

soma pravākam paripṛcchet ko yajñaḥ ka ṛtvijaḥ kā dakṣiṇā iti । 

kalyāṇaiḥ saha samprayogaḥ । 

na māṃsam aśnīyur na striyam upeyu ā krator apavargāt । 

etena agne brahmaṇā vāvṛdhasva iti dakṣiṇa agnāv ājya āhutim hutvā yathā artham pravrajet । 

evam anāhita agnir gṛhya imām agne śaraṇim mīmṛṣo na ity etayā ṛcā । 

ṛtvijo vṛtvā madhu parkam āharet । 

snātakāya upasthitāya । 

rājñe ca । 

ācārya śvaśura pitṛvya mātulānām ca । 

dadhani madhv ānīya । 

sarpir vā madhv alābhe । 

viṣṭaraḥ pādyam arghyam ācamanīyam madhu parko gaur ity eteṣām tris trir eka ekam vedayante । 

aham varṣma sajātānām vidyutām iva sūryaḥ । idam tam adhitiṣṭhāmi yo mā kaśca abhidāsati ity udag agre viṣṭara upaviśet । 

ākramya vā । 

pādau prakṣālāpayīta । 

dakṣiṇam agre brahmaṇāya prayacchet । 

savyam śūdrāya । 

prakṣālita pādo arghyam añjalinā pratigṛhya atha ācamanīyena ācāmaty amṛta upastaraṇam asi iti । 

madhu parkam āhriyamāṇam īkṣate mitrasya tvā cakṣuṣā pratīkṣa iti । 

devasya tvā savituḥ prasave aśvinor bāhubhyām pūṣṇo hastābhyām pratigṛhṇāmi iti tad añjalinā pratigṛhya savye pāṇau kṛtvā madhu vātā ṛtāyata iti tṛcena avekṣya anāmikayā ca aṅguṣṭhena ca triḥ pradakṣiṇam āloḍya vasavas tvā gāyatreṇa chandasā bhakṣayantv iti purastān nimārṣṭi । 

rudrās tvā traiṣṭubhena chandasā bhakṣayantv iti dakṣiṇataḥ । 

ādityās tvā jāgatena chandasā bhakṣayantv iti paścāt । 

viśve tvā devā ānuṣṭubhena chandasā bhakṣayantv ity uttarataḥ । 

bhūtebhyas tvā iti madhyāt trir udgṛhya । 

virājo doho asi iti prathamam prāśnīyāt । 

virājo doham aśīya iti dvitīyam । 

mayi dohaḥ padyāyai virāja iti tṛtīyam । 

na sarvam । 

na tṛptim gacchet । 

brāhmaṇāya udan ucchiṣṭam prayacchet । 

alābhe apsu । 

sarvam vā । 

atha ācamanīyena anvācāmaty amṛta apidhānam asi iti । 

satyam yaśaḥ śrīr mayi śrīḥ śrayatām iti dvitīyam । 

ācānta udakāya gām vedayante । 

hato me pāpmā pāpmā me hata it japitvīm kṛruta iti kārayiṣyan । 

mātā rudrāṇām duhitā vasūnām iti japitvom utsṛjata ity utsrakṣyan । 

na amāṃso madhu parko bhavati bhavati । 

śrāvaṇyām paurṇamāsyām śravaṇā karma । 

akṣata saktūnām navam kalaśam pūrayitvā darvīm ca bali haraṇīm nave śikye nidadhāti । 

akṣata dhānāḥ kṛtvā sarpiṣa ardhā anakti । 

astamite sthālī pākam śrapayitvā eka kapālam ca puroḷāśam agne naya supathā rāye asmān iti catasṛbhiḥ pratyṛcam hutvā pāṇinā eka kapālam acyutāya bhaumāya svāhā iti । 

avaplutaḥ syād āviḥ pṛṣṭho vā । 

mā no agne avasṛjo aghāya ity enam āśayena abhijuhoti । 

śam no bhavantu vājino haviṣvā ity aktā dhānā añjalinā । 

amātyebhya itarā dadyāt । 

kalaśāt saktūnām darvīm pūrayitvā prāg upaniṣkramya śucau deśe apo avaninīya sarva deva janebhyaḥ svāhā iti hutvā namas karoti ye sarpāḥ pārthivā ye antarikṣyā ye divyā ye diśyās tebhya imam balim āhārṣam tebhya imam balim upākaromi iti । 

pradakṣiṇam parītya paścād baler upaviśya sarpo asi sarpatām sarpāṇām adhipatir asy annena manuṣyāṃs trāyase apūpena sarpān yajñena devāṃs tvayi mā santam tvayi santaḥ sarpā mā hiṃsiṣur dhruva amum te paridadāmi । 

dhruva amum te dhruva amum ta ity amātyān anupūrvam । 

dhruva mām te paridadāmi ity ātmānam antataḥ । 

na enam antarā vyaveyur ā paridānāt । 

sarpa deva janebhyaḥ svāhā iti sāyam prātar balim hared ā pratyavarohaṇāt । 

prasaṃkhyāya ha eke tāvato balīṃs tad ahar eva upaharanti । 

āśvayujyām āśvayujī karma । 

niveśanam alam kṛtya snātāḥ śuci vāsasaḥ paśu pataye sthālī pākam nirupya juhuyuḥ paśu pataye śivāya śaṃkarāya pṛṣātakāya svāhā iti । 

pṛṣātakam añjalinā juhuyād enam me pūryatām pūrṇam me mā upasadat pṛṣātakāya svāhā iti । 

sajūr ṛtubhiḥ sajūr vidhābhiḥ sajūr indra agnibhyām svāhā । sajūr ṛtubhiḥ sajūr vidhābhiḥ sajūr dyāvā pṛthivībhyām svāhā ity āhita agner āgrayaṇa sthālī pākaḥ । 

anāhita agner api śāla agnau । 

mārgaśīrṣyām pratyavarohaṇam caturdaśyām । 

paurṇamāsyām vā । 

niveśanam punar navī kṛtya lepana staraṇa upastaraṇair astamite pāyasasya juhuyur apa śveta padā jahi pūrveṇa ca apareṇa ca । sapta ca vāruṇīr imāḥ sarvāś ca rāja bāndhavīḥ svāhā ।। na vai śvetaś ca abhyāgāre ahir jaghāna kiṃcana । śvetāya vaidārvāya namaḥ svāhā iti । 

na atra sauviṣṭakṛt । 

abhayam naḥ prājāpatyebhyo bhūyād ity agnim īkṣamāṇo japati । 

śivo naḥ sumanā bhava iti hemantam manasā dhyāyāt । 

paścād agneḥ svastaraḥ svāstīrṇas tasminn upaviśya syonā pṛhivi bhava iti japitvā saṃviśet sāmātyaḥ prāk śirā udan mukhaḥ । 

yathā avakāśam itare । 

jyāyām jyāyān vā anantaraḥ । 

mantravido mantrān japeyuḥ । 

saṃhāya ato devā avantu na iti triḥ । 

etām dakṣiṇā mukhāḥ pratyan mukhā udan mukhāś caturtham। 

saṃhāya sauryāṇi svastyayanāni ca japitvā annam saṃskṛtya brāhmān bhojayitvā svastyayanam vācayīta । 

hemanta śiśirayoś caturṇām apara pakṣāṇām aṣṭamīṣv aṣṭakāḥ । 

ekasyām vā । 

pūrve dyuḥ pitṛbhyo dadyāt । 

odanam kṛsaram pāyasam । 

catuḥ śarāvasya vā apūpān । 

udīratām avara utparāsa ity aṣṭābhir hutvā yāvatībhir vā kāmayīta । 

atha śvo bhūte aṣṭakāḥ paśunā sthālī pākena ca । 

apy anaḍuho yavasam āharet । 

agninā vā kakṣam upoṣet । 

eṣā me aṣṭakā iti । 

na tv eva anaṣṭakaḥ syāt । 

tām ha eke vaiśvadevīm bruvata āgneyīm eke sauryām eke prājāpatyām eke rātri devatām eke nakṣatra devatām eka ṛtu devatām eke pitṛ devatām eke paśu devatām eke । 

paśu kalpena paśum saṃjñapya prokṣaṇa upākaraṇa varjam vapām utkhidya juhuyād vaha vapām jāta vedaḥ pitṛbhyo yatra etān vettha nihitān pakāre । medasaḥ kulyā upa enānt sravantu satyā etā āśiṣaḥ santu sarvāḥ svāhā iti । 

ataḥ avadānānām sthālī pākasya ca agne naya supathā rāye asmān iti dve । grīṣmo hemanta ṛtavaḥ śivā no varṣāḥ śivā abhavā śaran naḥ । saṃvatsaro adhipatiḥ prāṇado no ahorātre kṛṇutām dūrgham āyuḥ svāhā । śāntā pṛthivī śivam antarikṣam dyaur no devy abhayam no astu । śivā diśaḥ pradiśa uddiśo na āpo vidyutaḥ paripāntu sarvataḥ svāhā । āpo marīcīḥ pravahantu no dhiyo dhātā samudro avahantu pāpam । bhūtam bhaviṣyad abhayam viśvam astu me brahma adhig uptaḥ svāra akṣarāṇi svāhā ।viśva ādityā vasavaś ca devā rudrā goptāro marutaḥ saṃdantu । ūrjam prajām amṛtam pinvamānaḥ prajāpatir mayi parameṣṭhī dadhātu svāhā । prajāpate na tvad etāny anyaḥ । 

sauviṣṭakṛty aṣṭamī । 

brāhmaṇān bhojayed ity uktam । 

apare dyur anvaṣṭakyam । 

tasya eva māṃsasya prakalpya dakṣiṇā pravaṇe agnim upasamādhāya pariśritya uttarataḥ pariśritasya dvāram kṛtvā samūlam barhis trir apasalair avidhūnvan paristīrya havīṃṣy āsādayed odanam kṛsaram pāyasam dadhi manthān madhu manthāṃś ca । 

piṇḍa pitṛ yajña kalpena । 

hutvā madhu mantha varjam pitṛbhyo dadyāt । 

strībhyaś ca surā ca ācāmam ity adhikam । 

karṣūṣv eke dvayoḥ ṣaṭsu vā । 

pūrvāsu pitṛbhyo dadyāt । 

aparāsu strībhyaḥ । 

etena māghya āvarṣam proṣṭhapadyā apara pakṣe । 

māsi māsi ca evam pitṛbhyo ayukṣu pratiṣṭhāpayet । 

nava avarān bhojayet । 

ayujo vā । 

yugmān vṛddhir pūteṣu । 

ayugmān itareṣu । 

pradakṣiṇam upacāro yavais tila arthaḥ । 

ratham ārokṣyan nānā pāṇibhyām cakre abhimṛśed aham te pūrva pādāv ārabhe bṛhad rathantare te cakre । 

vāmadevyam akṣa ity akṣa adhiṣṭhāne । 

dakṣiṇa pūrvābhyām ārohed vāyoṣ tvā vīryeṇa ārohāmi indrasya ojasā ādhipatyena iti । 

raśmīṃt sammṛśed araśmikān vā daṇḍena brahmaṇo vas tejasā saṃgṛhṇāmi satyana vā saṃgṛhṇāmi iti । 

abhipravartamāneṣu japet sahasra sanim vājam abhivartasva ratha deva pravaha vanaspate vīḍvaṅgo hi bhūyā iti । 

etayā anyāny api vānaspatyāni । 

sthirau gāvau bhavatām vīḷu prakṣa iti ratha aṅgam abhimṛśet । 

sutrāmāṇam pṛthivīm dyām anehasam iti nāvam । 

nava rathena yaśasvinam vṛkṣam hradam vā avidāsinam pradakṣiṇam kṛtvā phalavatīḥ śākhā āharet । 

ayad vā kauṭumbam । 

saṃsadam upayāyāt । 

asmākam uttamam kṛthi ity ādityam īkṣamāṇo japitvā avarohet । 

ṛṣabham mā samānām ity abhikrāman । 

vayam adya indrasya proṣṭhā ity astam yāty āditye । 

tad vo divo duhitaro vibhātīr iti vyuṣṭhāyām । 

atha ato vāstu parīkṣā । 

anūkharam avivadiṣṇu bhūma । 

oṣadhi vanaspativat । 

yasmin kuśa vīriṇam prabhūtam । 

kaṇṭaki kṣīriṇas tu samūlān parikhāya udvāsayet । 

apāmārgaḥ śākas tilvakaḥ parivyādha iti ca etāni । 

yatra sarvata āpo madhye sametya pradakṣiṇam śayanīyam parītya prācyaḥ syanderann apravadatyas tat sarva samṛddham । 

samavasrave bhakta śaraṇam kārayte । 

bahv annam ha bhavati । 

prakṣiṇā pravaṇe sabhām māpayet sā adyūtā ha bhavati । 

yuvānas tasyām kitavāḥ kalahinaḥ pramāyukā bhavanti । 

yatra sarvatra āpaḥ prasyanderaṃt sā svastyayany adyūtā ca । 

atha etair vāstu parīkṣeta । 

jānu mātram gartam khātvā tair eva pāṃsubhiḥ pratipūrayet । 

adhike praśastam same vārttam nyūne garhitam । 

astamite apām pūrṇam parivāsayet । 

sodake praśastam ārdre vārttam śuṣke garhitam । 

śvetam madhura āsvādam sikata uttaram brāhmaṇasya । 

lohitam kṣatriyasya । 

pītam vaiśyasya । 

tat sahasra sītam kṛtvā yathā dik sama catur asram māpayet । 

āyata catur asram vā । 

tat śamī śākhayā udumbara śākhayā vā śaṃtātīyena triḥ pradakṣiṇam parivrajan prokṣati । 

avicchinnayā ca udaka dhārayā āpo hi ṣṭha mayobhuva iti tṛcena । 

vaṃśa antareṣu śaraṇāni kārayet । 

garteṣv avakām śīpālam ity avadhāpayen na ha asya dāhuko bhavati iti vijñāyate । 

madhyama sthūṇāyā garte avadhāya prāg agra udag agrān kuśān āstīrya vrīhi yavamatīr apa āsecayed acyutāya bhaumāya svāhā iti । 

atha enām ucchrīyamāṇām anumantrayeta iha eva tiṣṭha nimitā tilvakās tām irāvatīm । madhye poṣasva tiṣṭhanti imā tvā prāpann aghāyavaḥ ।। ā tvā kumāras taruṇa ā vatso jāyatām saha । ā tvā pariśritaḥ kumbha ā dadhnaḥ kalaśair ayann iti । 

vaṃśam ādhīyamānam । 

ṛtena sthūṇām adhiroha vaṃśa drāghīya āyuḥ prataram dadhāna iti । 

sarvāsu catasṛṣu śilāsu maṇikam pratiṣṭhāpayet pṛthivyā adhi sambhava iti । 

araṅgaro vāvadīti tredhā baddho varatrayā । irām u ha praśaṃsaty anirām apabādhatām iti vā । 

atha asminn apa āsecayed aitu rājā varuṇo revatībhir asmiṃt sthāne tiṣṭhatu modamānaḥ । irām vahanto ghṛtam ukṣamāṇā mitreṇa sākam saha saṃviśantv iti । 

atha enat śamayati । 

vrīhi yavamatībhir adbhir hiraṇyam avadhāya śaṃtāyīyena triḥ pradakṣiṇam parivrajan prokṣati । 

avicchinnayā ca udaka dhārayā āpo hi ṣṭha mayobhuva iti tṛcena । 

madhye agārasya sthālī pākam śrapayitvā vāstoṣpate pratijānīhy asmān iti catasṛbhiḥ pratyṛcam hutvā annam saṃskṛtya brāhmaṇān bhojayitvā śivam vāstu śivam vāstv iti vācayīta । 

uktam gṛha prapadanam । 

bījavato gṛhān prapadyeta । 

kṣetram prakarṣayed uttaraiḥ proṣṭhapadaiḥ phālgunībhī rohiṇyā vā । 

kṣetrasya anuvātam kṣetrasya patinā vayam iti pratyṛcam juhuyāj japed vā । 

gāḥ pratiṣṭhamānā anumantrayeta mayobhu vāto abhivātu usrā iti dvābhyām । 

āyatīr yāsām ūdhaś catur bilam madhoḥ pūrṇam ghṛtasya ca । tā naḥ santu payasvatīr bahvīr goṣṭhe ghṛtācyaḥ । upa mā etu mayobhuva ūrjam ca ojaś ca bibhratīḥ । duhānā akṣitam payo mayi goṣṭhe niviśadhvam yathā bhavāmy uttamaḥ । yā deveṣu tanvam airayanta iti ca sūkta śeṣam । ṛv 

āgāvīyam eke । ṛv 

gaṇānām upatiṣṭheta aguru gavīnām bhūtāḥ stha praśastāḥ stha śobhanāḥ priyāḥ priyo vo bhūyāsam śam mayi jānīdhvam śam mayi jānīdhvam । 

atha ataḥ pañca yajñāḥ । 

deva yajño bhūta yajñaḥ pitṛ yajño brahma yajño manuṣya yajña iti । 

tad yad agnau juhoti sa deva yajño yad balim karoti sa bhūta yajño yat pitṛbhyo dadāti sa pitṛ yajño yat svādhyāyam adhīte sa brahma yajño yan manuṣyebhyo dadāti sa manuṣya yajña iti । 

tān etān yajñān ahar ahaḥ kurvīta । 

atha svādhyāya vidhiḥ । 

prāg vā udag vā grāmān niṣkramya apa āplutya śucau deśe yajña upavīty ācamya aklinna vāsā darbhāṇām mahad upastīrya prāk kūlānām teṣu prān mukha upaviśya upastham kṛtvā dakṣiṇa uttarau pāṇī saṃdhāya pavitravantau । vijñāyate apām vā eṣa oṣadhīnām raso yad darbhāḥ sarasam eva tad brahma karoti । dyāvā pṛthivyoḥ saṃdhim īkṣamāṇaḥ sammīlya vā yathā vā yuktam ātmānam manyeta tathā yukto adhīyīta svādhyāyam । 

om pūrvā vyāhṛtayaḥ । 

sāvitrīm anvāha paccho ardharcaśaḥ sarvām iti tṛtīyam । 

atha svādhyāyam adhīyīta ṛco yajūṃṣi sāmāny atharva aṅgiraso brāhmaṇāni kalpān gāthā nārāśaṃsīr itihāsa purāṇāni iti । 

yad ṛco adhīte paya āhutibhir eva tad devatās tarpayati yad yajūṃṣi ghṛta āhutibhir yat sāmāni madhv āhutibhir yad atharva aṅgirasaḥ soma āhutibhir yad brāhmaṇāni kalpān gāthā nārāśaṃsīr itihāsa purāṇāni ity amṛta āhutibhiḥ । 

sa yāvan manyeta tāvad adhītya etayā paridadhāti namo brahmaṇe namo astv agnaye namaḥ pṛthivyai nama oṣadhībhyaḥ ।namo vāce namo vācas pataye namo viṣṇave mahate karomi iti । 

devatās tarpayati prajāpatir brahmā vedā devā ṛṣayaḥ sarvāṇi chandāṃsy om kāro vaṣaṭ kāro vyāhṛtayaḥ sāvitrī yajñā dyāvā pṛthivī antarikṣam aho rātrāṇi saṃkhyāḥ siddhāḥ samudrā nadyo girayaḥ kṣetra oṣadhi vanaspati gandharva apsaraso nāgā vayāṃsi gāvaḥ sādhyā viprā yakṣā rakṣāṃsi bhūtāny evam antāni । 

atha ṛṣayaḥ śatarcino mādhyamā gṛtsamado viśvāmitro vāmadevo atrir bhāradvājo vasiṣṭhaḥ pragāthāḥ pāvamānyaḥ kṣudra sūktā mahā sūktā iti । 

prācīna āvītī । 

sumantu jaimini vaiśampāyana paila sūtra bhāṣya bhārata mahā bhārata dharma ācāryā jānanti bāhavi gārgya gautama śākalya bābhravya māṇḍavya māṇḍūkeyā gargī vācaknavī vaḍavā prātītheyī sulabhā maitreyī kaholam kauṣītakam mahā kauṣiṣītakam paiṅgyam mahā paiṅgyam suyajñam śāṃkhāyanam aitareyam mahā aitareyam śākalam bāṣkalam sujāta vaktram audavāhim audavāhim mahā audavāhim saujāmim śaunakam āśvalāyanam ye ca anye ācāryās te sarve tṛpyantv iti । 

pratipuruṣam pitṝṃs tarpayitvā gṛhān etya yad dadāti sa dakṣiṇā । 

atha api vijñāyate sa yadi tiṣṭhan vrajann āsīnaḥ śayāno vā yam yam kratum adhīte tena tena ha asya kratunā iṣṭam bhavati । 

vijñāyate tasya dvāv anadhyāyau yad ātmā aśucir yad deśaḥ । 

atha ato adhyāya upākaraṇam । 

oṣadhīnām prādur bhāve śravaṇena śrāvaṇasya । 

pañcamyām hastena vā । 

ājya bhāgau hutvā ājya āhutīr juhuyāt sāvitrye brahmaṇe śraddhāyai medhāyai prajñāyai dhāraṇāyai sadasas pataye anumataye chandobhya ṛṣibhyaś ca iti । 

atha dadhi saktūn juhoti । 

agnim īḍe purohitam ity ekā । 

kuṣumbhakas tad abravīd āvadaṃs tvam śakune bhadram āvada gṛṇānā jamadagninā dhāmam te viśvam bhuvanam adhiśritam gantā no yajñam yajñiyāḥ suśami yo naḥ svo araṇaḥ praticakṣva vicakṣva agne yāhi marut sakhā yat te rājam śṛtam havir iti dvṛcāḥ । 

samānī va ākūtir ity ekā । 

tat śamyor āvṛṇīmaha ity ekā । 

adhyeṣyamāṇo adhyāpyair anvārabdha etābhyo devatābhyo hutvā sauviṣṭakṛtam hutvā dadhi saktūn prāśya tato mārjanam । 

apareṇa agnim prāk kūuleṣu darbheṣu upaviśya uda pātre darbhān kṛtvā brahma añjali kṛto japet । 

om pūrvā vyāhṛtayaḥ sāvitrīm ca trir abhyasya veda ādim ārabhet । 

tathā utsarge । 

ṣaṇ māsān adhīyīta । 

samāvṛtto brahma āri kalpena । 

yathā nyāyam itare । 

jāyā upeyā ity eke । 

prājāpatyam tat । 

vārṣikam ity etad ācakṣate । 

madhyama aṣṭakāyām etābhyo devatābhyo annena hutvā apo abhyavayanti । 

etā eva devatās tarpayanti । 

ācāryān ṛṣīn pitṝṃś ca । 

etad utsarjanam । 

atha kāmyānām sthāne kāmyāś caravaḥ । 

tān eva kāmān āpnoti । 

atha vyādhitasya āturasya yakṣma gṛhītasya vā ṣaḍ āhutiś caruḥ । 

muñcāmi tvā haviṣā jīvanāya kam ity etena । 

svapnam amanojñam dṛṣṭvā adyā no deva savitar iti dvābhyām yac ca goṣu duhṣvapnyam iti pañcabhir ādityam upatiṣṭheta । 

yo me rājan yujyo vā sakhā vā iti vā । 

kṣutvā jṛmbhitvā amanojñam dṛṣṭvā pāpakam gandham āghrāya akṣi spandane karṇa dhvanane ca sucakṣā aham akṣībhyām bhūyāsam suvarcā mukhena suśrut karṇābhyām mayi dakṣa kratū iti japet । 

agamanīyām gatvā ayājyam yājayitvā bhojyam bhuktvā apratigrāhyam pratigṛhya caityam yūpam ca upahatya punar mām aitv indriyam punar āyuḥ punar bhagaḥ । punar draviṇam aitu mām punar brāhmaṇam aitu mām svāhā । ime ye dhiṣṇyāso agnayo yathā sthānam iha kalpatām । vaiśvānaro vāvṛdhāno antar yacchatu me mano hṛdy antaram amṛtasya ketuḥ svāhā ity ājya āhutī juhuyāt । 

samidhau vā । 

japed vā । 

avyādhitam cet svapantam ādityo abhyastam iyād vāg yato anupaviśan rātri śeṣam bhūtvā yena sūrya jyotiṣā bādhase tama iti pañcabhir ādityam upatiṣṭhate । 

abhyudiyac ced akarma śrāntam anabhirūpeṇa karmaṇā vāg yata iti samānam uttarābhiś catasṛbhir upasthānam । 

yajña upavītī nitya udakaḥ saṃdhyām upāsīta vāg yataḥ । 

sāyam uttara apara abhimukho anvaṣṭama deśam sāvitrīm japed ardha astamite maṇḍala ā nakṣatra darśanāt । 

evam prātaḥ । 

prān mukhas tiṣṭhann ā maṇḍala darśanāt । 

kapotaś ced agāram upahanyād anupated vā devāḥ kapota iti pratyṛcam juhuyāj japed vā । 

vayam u tvā pathaspata ity artha caryām cariṣyan । 

sam pūṣan viduṣā iti naṣṭam adhijigamiṣan mūḷho vā । 

sam pūṣann adhvana iti mahāntam adhvānam eṣyan pratibhayam vā । 

atha etāny upakalpayīta samāvartamāno maṇim kuṇḍale vastra yugam chatram upānad yugam daṇḍam srajam unmardanam anulepanam āñjanam uṣṇīṣam ity ātmane ca ācāryāya ca । 

yady ubhayor na vindeta ācāryāya eva । 

samidham tv āhared aparājitāyām diśi yajñiyasya vṛkṣasya । 

ārdrām anna adya kāmaḥ puṣṭi kāmas tejas kāmo vā brahma varcasa kāma upavātām । 

ubhayīm ubhaya kāmaḥ । 

upari samidham kṛtvā gām annam ca brāhmaṇebhyaḥ pradāya gaudānikam karma kurvīta । 

ātmani mantrānt samnamayet । 

eka klītakena । 

śīta uṣṇābhir adbihḥ snātvā yuvam vastrāṇi pīvasā vasāthe ity ahate vāsasī ācchādya aśmanas tejo asi cakṣur me pāhi iti cakṣuṣī āñjayīta । 

aśmanas tejo asi śrotram me pāhi iti kuṇḍale ābadhnīta । 

anulepanena pāṇī pralipya mukham agre brāhmaṇo anulimpet । 

bāhū rājanyaḥ । 

udaram vaiśyaḥ । 

upastham strī । 

ūrū saraṇa jīvanaḥ । 

anārtā asy anārto aham bhūyāsam iti srajam apibadhnīta । 

na mālā uktām । 

mālā iti ced brūyuḥ srag ity abhidhāpayīta । 

devānām pratiṣṭhe sthaḥ sarvato mā pātam ity upānahāv āsthāya divaś chadmā asi iti chatram ādatte । 

veṇur asi vānaspatyo asi sarvato mā pāhi iti vaiṇavam daṇḍam । 

āyuṣyam it sūktena maṇim kaṇṭhe pratimucya uṣṇīṣam kṛtvā tiṣṭhant samidham ādadhyāt । 

smṛtam nindā ca vidyā ca śraddhā prajñā ca pañcamī । iṣṭam dattam adhītam ca kṛtam satyam śrutam vratam । yad agneḥ sa indrasya saprajāpatikasya saṛṣikasya saṛṣi rājanyasya sākāśasya sātīkāśasya sānukāśasya sapratīkāśasya sadeva manuṣyasya sagandharva apsaraskasya saha araṇyaiś ca paśubhir grāmyaiś ca yan ma ātmana ātmani vratam tan me sarva vratam idam aham agne sarva vrato bhavāmi svāhā iti । 

mama agne varca iti pratyṛcam samidho abhyādadhyāt । 

yatra enam pūjayiṣyanto bhavanti tatra etām rātrīm vaset । 

vidyā ante gurum arthena nimantrya kṛta anujñātasya vā snānam । 

tasya etāni vratāni bhavanti । 

na naktam snāyān na nagnaḥ snāyān na nagnaḥ śayīta na nagnām striyam īkṣeta anyatra maithunād varṣati na dhāven na vṛkṣam ārohen na kūpam avarohen na bāhubhyām nadīm taren na saṃśayam abhyāpadyeta mahad vai bhūtam snātako bhavati iti vijñāyate । 

gurave prasrakṣyamāṇo nāma prabruvīta । 

idam vatsyāmo bho iti । 

uccair ūrdhvam nāmnaḥ । 

prāṇa apānayor upāṃśu । 

ā mandrair indra haribhir iti ca । 

ato vṛddho japati prāṇa apānayor uruvyacāstayā prapadye devāya savitre paridadāmi ity ṛcam ca । 

samāpya om prāk svasti iti japitvā mahi trīṇām ity anumantrya । 

evam atiṣṛṣṭasya na kutaścid bhayam bhavati iti vijñāyate । 

vayasām amanojñā vācaḥ śrutvā kanidradaj januṣam prabruvāṇa iti sūkte japed devīm vācam ajanayanta devā iti ca । 

stuhi śrutam gartasadam yuvānam iti mṛgasya । 

yasyā diśo bibhīyād yasmād vā tām diśam ulmukam ubhayataḥ pradīptam pratyasyen mantham vā prasavyam āloḍya abhayam mitrāvaruṇā mahyam astv arciṣā śatrūn dahatam pratītya । mā jñātāram mā pratiṣṭhām vindantu mitho bhindānā upayantu mṛtyum iti । 

>।saṃsṛṣṭam dhanam ubhayam samākṛtam iti mantham nyañcam karoti । 

sarvato bhayād anājñātād aṣṭāv ājya āhutīr juhuyāt pṛthivī vṛtā sāgninā vṛtā tayā vṛtayā vartryā yasmād bhayād bibhemi tad vāraye svāhā । 

antarikṣam vṛtam tad vāyunā vṛtam tena vṛtena vartreṇa yasmād bhayād bibhemi tad vāraye svāhā । dyaur vṛtā sādityena vṛtā tayā vṛtayā vartryā yasmād bhayād bibhemi tad vāraye svāhā । 

āpo vṛtās tā varuṇena vṛtās tābhir vṛtābhir vartrībhir yasmād bhayād bibhemi tad vāraye svāhā । prajā vṛtās tāḥ prāṇena vṛtās tābhir vṛtābhir vartrībhir yasmād bhayād bibhemi tad vāraye svāhā । 

vedā vṛtā te chandobhir vṛtās tair vṛtair vartrair yasmād bibhemi tad vāraye svāhā । sarvam vṛtam tad brahmaṇā vṛtam tena vṛtena vartreṇa yasmād bhayād bibhemi tad vāraye svāhā iti । 

atha aparājitāyām diśy avasthāya svasty ātreyam japati yata indra bhayāmaha iti ca sūkta śeṣam । 

saṃgrāme samupoḷhe rājānam samnāhayet । 

ā tvā ahārṣam iti paścād rathasya avasthāya । 

jīmūtasya iva bhavati pratīkam iti kavacam prayacchet । 

uttarayā dhanuḥ । 

uttarām vācayet । 

svayam caturthīm japet । 

pañcamyā iṣudhim prayacchet । 

abhipravartamāne ṣaṣṭhīm । 

saptamyā aśvān । 

aṣṭamīm iṣūn avekṣamāṇam vācayati । 

ahir iva bhogaiḥ paryeti bāhum iti taḷam nahyamānam । 

atha enam sārayamāṇam upāruhya abhīvartam vācayati pra yo vām mitrā varuṇa iti ca dve ।ṛv 

atha enam anvīkṣeta apratirathe śāsa sauparṇaiḥ । 

pradhārayantu madhuno ghṛtasya ity etat sauparṇam । 

sarvā diśo anuparyāyāt । 

ādityam auśanasam vā avasthāya prayodhayet । 

upaśvāsaya pṛthivīm uta dyām iti tṛcena dundubhim abhimṛśet । 

avasṛṣṭā parāpata iti iṣūn visarjayet । 

yatra bāṇāḥ sampatanti iti yudhyamāneṣu japet । 

saṃśiṣyād vā saṃśiṣyād vā । 

āhita agnim ced upatapet prācyām udīcyām aparājitāyām vā diśy udavasyet । 

grāma kāmā agnaya ity udāharanti । 

āśaṃsanta enam grāmam ājigamiṣanto agadam kuryur iti ha vijñāyate । 

agadaḥ somena paśunā iṣṭyā iṣṭvā āvasyet । 

aniṣṭvā vā । 

saṃsthite bhūmi bhāgam khānayed dakṣiṇa pūrvasyām diśi dakṣiṇa aparasyām vā । 

dakṣiṇā pravaṇam prāg dakṣiṇā pravaṇam vā । 

pratyag dakṣiṇā pravaṇam ity eke । 

yāvān udbāhukaḥ puruṣas tāvad āyāmam । 

vyāma mātram tiryak । 

vitasty avāk । 

abhita ākāśam śmaśānam । 

bahula oṣadhikam । 

kaṇṭaki kṣīriṇas tv iti yathā uktam purastāt । 

yatra sarvata āpaḥ prasyanderann etad ādahanasya lakṣaṇam śmaśānasya । 

keśa śmaśru loma nakhāni vāpayanti ity uktam purastāt । 

vigulpham barhir ājyam ca । 

dadhany atra sarpir ānayanti । 

etat pitryam pṛṣad ājyam । 

atha etām diśam agnīn nayanti yajña pātrāṇi ca । 

anvañcam pretam ayujo amithunāḥ pravayasaḥ । 

pīṭha cakreṇa go yuktena ity eke । 

anustaraṇīm । 

gām । 

ajām vā eka varṇām । 

kṛṣṇām eke । 

savye bāhau baddhvā anusaṃkālayanti । 

anvañco amātyā adho nivītāḥ pravṛtta śikhā jyeṣṭha prathamāḥ kaniṣṭha jaghanyāḥ । 

prāpya evam bhūmi bhāgam kartā udakena śamī śākhayā triḥ prasavyam āyatanam parivrajan prokṣaty apeta vīta vi ca sarpatāta iti । 

dakṣiṇa pūrva uddhānta āhavanīyam nidadhāti । 

uttara paścime gārhapatyam । 

dakṣiṇa paścime dakṣiṇam । 

atha enam antar vedi idhma citim cinoti yo jānāti । 

tasmin barhir āstīrya kṛṣṇa ajinam ca uttara loma tasmin pretam saṃveśayanty uttareṇa gārhapatyam hṛtvā āhavanīyam abhiśirasam । 

uttarataḥ patnīm । 

dhanuś ca kṣatriyāya । 

tām utthāpayed devaraḥ pati sthānīyo antevāsī jarad dāso vā udīrṣva nāry abhi jīva lokam iti । 

kartā vṛṣale japet । 

dhanur hastād ādadāno mṛtasya iti dhanuḥ । 

uktam vṛṣale । 

adhijyam kṛtvā saṃcitim acitvā saṃśīrya anupraharet । 

atha etāni pātrāṇi yojayet । 

dakṣiṇe haste juhūm । 

savya upabhṛtam । 

dakṣiṇe pārśve sphyam savye agni hotra havaṇīm । 

urasi dhruvām śirasi kapālāni datsu grāvṇaḥ । 

nāsikayoḥ sruvau । 

bhittvā ca ekam । 

karṇayoḥ prāśitra haraṇe । 

bhittvā ca ekam । 

udare pātrīm । 

samavattadhānam ca camasam । 

upasthe śamyām । 

araṇī ūrvoḥ । 

ulūkhala musale jaṅghayoḥ । 

pādayoś śūrpe । 

chittvā ca ekam । 

āsecanavanti pṛṣad ājyasya pūrayanti । 

amā putro dṛṣad upale kurvīta । 

lauhāyasam ca kaulālam । 

anustaraṇyā vapām utkhidya śiro mukham pracchādayed agner varma pari gobhir vyayasva iti । 

vṛkkā uddhṛtya pāṇyor ādadhyād ati drava sārameyau śvānāv iti dakṣiṇe dakṣiṇam savye savyam । 

hṛdaye hṛdayam । 

piṇḍyau ca eke । 

vṛkka apacāra ity eke । 

sarvām yathā aṅgam vinikṣipya carmaṇā pracchādya imam agne camasam mā vijihvara iti praṇītā praṇayanam anumantrayate । 

savyam jān ācya dakṣiṇa agnāv ājya āhutīr juhuyād agnaye svāhā kāmāya svāhā lokāya svāhā anumataye svāhā iti । 

pañcamīm urasi pretasya asmād vai tvam ajāyathā ayam tvad adhi jāyatām asau svargāya lokāya svāhā iti । 

preṣyati yugapad agnīn prajvālayata iti । 

āhavanīyaś cet pūrvam prāpnuyāt svarga loka enam prāpad iti vidyād rātsyaty asāv amutra evam ayam asminn iti putraḥ । 

gārhapatyaś cet pūrvam prāpnuyād antarikṣa loka enam prāpad iti vidyād rātsyaty asāv amutra evam ayam asminn iti putraḥ । 

dakṣiṇa agniś cet pūrvam prāpnuyān manuṣya loka enam prāpad iti vidyād rātsyaty asāv amitra evam ayam asminn iti putraḥ । 

yugapat prāptau parām ṛddhim vadanti । 

tam dahyamānam anumantrayate prehi prehi pathibhiḥ pūrvebhir iti samānam । 

sa evaṃvidā dahyamānaḥ saha eva dhūmena svargam lokam eti iti ha vijñāyate । 

uttara purastād āhavanīyasya jānu mātram gartam khātvā avakām śīpālam ity avadhāpayet tato ha vā eṣa niṣkramya saha eva dhūmena svargam lokam eti iti ha vijñāyate । 

ime jīva vi mṛtair āvavṛtrann iti savya āvṛto vrajanty anavekṣamāṇāḥ । 

yatra udakam avahad bhavati tat prāpya sakṛd unmajjya eka añjalim utsṛjya tasya gotram nāma ca gṛhītvā uttīrya anyāni vāsāṃsi paridhāya sakṛd enāny āpīḍya udag daśāni visṛjya āsata ā nakṣatra darśanāt । 

ādityasya vā dṛśyamāne praviśeyuḥ । 

kaniṣṭha prathamā jyeṣṭha jaghanyāḥ । 

prāpya agāram aśmānam agnim gomayam akṣatāṃs tilān apa upaspṛśanti । 

na etasyām rātryām annam paceran । 

krīta utpannena vā varteran । 

trirātram akṣāra alavaṇa aśinaḥ syuḥ । 

dvādaśa rātram vā mahā guruṣu dāna adhyayane varjayeran । 

daśāham sapiṇḍeṣu । 

gurau ca asapiṇḍe । 

aprattāsu ca strīṣu । 

trirātram itareṣv ācāryeṣu । 

jñātau ca asapiṇḍe । 

prattāsu ca strīṣu । 

adanta jāte । 

aparijāte ca । 

ekāham sabrahmacāriṇi । 

samāna grāmīye ca śrotriye । 

saṃcayanam ūrdhvam daśamyāḥ kṛṣṇa pakṣasya ayujāsv eka nakṣatre । 

alakṣaṇe kumbhe pumāṃsam alakṣaṇāyām striyam । 

ayujo amithunāḥ pravayasaḥ । 

kṣīra udakena śamī śākhayā triḥ prasavyam parivrajan prokṣati śītike śītikāvatī iti । 

aṅguṣṭha upakaniṣṭhikābhyām eka ekam asthy asaṃhrādayanto avadadhyuḥ । 

pādau pūrvam śira uttaram । 

susaṃcitam saṃcitya pavanena sampūya yatra sarvatra āpo na abhisyanderann anyā varṣābhyas tatra garte avadadhyur upasarpa mātaram bhūmim etām iti । 

uttarayā pāṃsūn avakiret । 

avakīrta uttarām । 

ut te stabhnāmi iti kapālena apidhāya atha anavekṣam pratyāvrajya apa upaspṛśya śrāddham asmai dadyuḥ । 

guruṇā abhimṛtā anyato vā apakṣīyamāṇā amāvāsyāyām śānti karma kurvīran । 

purodayād agnim saha bhasmānam saha āyatanam dakṣiṇā hareyuḥ kravyādam agnim prahiṇomi dūram ity ardharcena । 

tam catuṣpathe nyupya yatra vā triḥ prasavyam pariyanti savyaiḥ pāṇibhiḥ savyān ūrūn āghnānāḥ । 

atha anavekṣam pratyāvrajya apa upaspṛśya keśa śmaśru loma nakhāni vāpayitvā upakalpayīran navān maṇikān kumbhān ācamanīyāṃś ca śamī sumano mālinaḥ śamīmayam idhmam śamīmayy āvaraṇī paridhīṃś ca anaḍuham gomayam carma ca nava nītam aśmānam ca yāvatyo yuvatayas tāvanti kuśa piñjūlāni । 

agni velāyām agnim janayed iha eva ayam itaro jāta vedā ity ardharcena । 

tam dīpayamānā āsata ā śānta rātrād āyuṣmatām kathāḥ kīrtayanto māṅgalyāni itihāsa purāṇāni ity ākhyāpayamānāḥ । 

uparateṣu śabdeṣu sampraviṣṭeṣu vā gṛham niveśanam vā dakṣiṇād dvāra pakṣāt prakramya avicchinām udaka dhārām haret tantum tanvan rajaso bhānum anvihi ity ā uttarasmāt । 

atha agnim upasamādhāya paścād asya anaḍuham carma āstīrya prāg grīvam uttara loma tasminn amātyān ārohayed ārohata āyur jarasam vṛṇānā iti । 

imam jīvebhyaḥ paridhim dadhāmi iti paridhim paridadhyāt । 

antar mṛtyum dadhatām parvatena ity uttarato aśmānam agneḥ kṛtvā param mṛtyo anu parehi panthām iti catasṛbhiḥ pratyṛcam hutvā yathā ahāny anupūrvam bhavanti ity amātyān īkṣeta । 

yuvatayaḥ pṛthak pāṇibhyām darbha taruṇakair nava nītena aṅguṣṭha upakaniṣṭhikābhyām akṣiṇī ājya parācyo visṛjeyuḥ । 

imā nārīr avidhavāḥ supatnīr ity añjānā īkṣeta । 

aśmanvatī rīyate saṃrabhadhvam ity aśmānam kartā prathamo abhimṛśet । 

piṅgalo anaḍvān pariṇeyaḥ syād ity udāharanti । 

atha upaviśanti yatra abhiraṃsyamānā bhavanty ahatena vāsasā pracchādya । 

āsate asvapanta ā udayāt । 

udita āditye sauryāṇi svastyayanāni ca japitvā annam saṃskṛtya apa naḥ śośucad agham iti pratyṛcam hutvā brāhmaṇān bhojayitvā svastyayanam vācayīta । 

gauḥ kaṃso ahatam vāsaś ca dakṣiṇā । 

atha ataḥ pārvaṇe śrāddhe kāmya ābhyudayika eka uddiṣṭe vā । 

brāhmaṇām śruta śīla vṛtta sampannān ekena vā kāle jñāpitān snātān kṛta pacchaucān ācāntān udan mukhān pitṛvad upaveśya eka ekam eka ekasya dvau dvau trīṃs trīn vā । 

vṛddhau phala bhūyastvam । 

na tv eva ekam sarveṣām । 

kāmam anādye । 

piṇḍair vyākhyātam । 

apaḥ pradāya । 

darbhān dvi guṇa bhugnān āsanam pradāya । 

apaḥ pradāya । 

taijasa aśmamaya mṛnmayeṣu triṣu pātreṣv eka dravyeṣu vā darbha antarhiteṣv apa āsicya । 

śam no devīr abhiṣṭaya ity anumantritāsu tilān āvapati tilo asi soma devatyo gosave deva nirmitaḥ । pratnavadbhiḥ prattaḥ svadhayā pitṝn imāṃl lokān prīṇayā hi naḥ svadhā nama iti । 

itara pāṇy aṅguṣṭha antareṇa upavītitvād dakṣiṇena vā savya upagṛhītena pitar idam te arghyam pitāmaha idam te arghyam prapitāmaha idam te arghyam ity apūrvam । 

tāḥ pratigrāhayiṣyaṃt sakṛt sakṛt svadhā arghyā iti । 

prasṛṣṭā anumantrayeta yā divyā āpaḥ pṛthivī sambabhūvur yā antarikṣyā uta pārthivīyāḥ । hiraṇya varṇā yajñiyās tā na āpaḥ śam syonā bhavantv iti saṃsravān samavanīya tābhir adbhiḥ putra kāmo mukham anakti । 

na uddharet prathamam pātram pitṝṇām arghya pātitam । āvṛtās tatra tiṣṭhanti pitaraḥ śaunako abravīt । 

etasmin kāle gandha mālya dhūpa dīpa ācchādanānām pradānam । 

uddhṛtya ghṛta aktam annam anujñāpayaty agnau kariṣye karavai karavāṇi iti vā । 

pratyabhyanujñā kriyatām kuruṣva kurv iti । 

atha agnau juhoti yathā uktam purastāt । 

abhyanujñāyām pāṇiṣv eva vā । 

agni mukhā vai devāḥ pāṇi mukhāḥ pitara iti ha brāhmaṇam । 

yadi pāṇiṣv ācānteṣv anyad annam anudiśati । 

annam anne । 

sṛṣṭam dattam ṛdhnukam iti । 

tṛptām jñātvā madhumatīḥ śrāvayed akṣann amīmadanta iti ca । 

sampannam iti pṛṣṭvā yad yad annam upayuktam tat tat sthālī pākena saha piṇḍa artham uddhṛtya śeṣam nivedayet । 

abhimate anumate vā bhuktavatsv anācānteṣu piṇḍān nidadhyāt । 

ācānteṣv eke । 

prakīrya annam upavīya om svadhā ucyatām iti visṛjet । 

astu svadhā iti vā । 

atha śūlagavaḥ । 

śaradi vasante vā ārdrayā । 

śreṣṭham svasya yūthasya । 

akuṣṭipṛṣat । 

kalmāṣam ity eke । 

kāmam kṛṣṇam ālohavāṃś cet । 

vrīhi yavamatībhir adbhir abhiṣicya । 

śirasta ā bhasataḥ । 

rudrāya mahā devāya juṣṭo vardhasva iti । 

tam vardhayet sampanna dantam ṛṣabham vā । 

yajñiyāyām diśi । 

asaṃdarśane grāmāt । 

ūrdhvam ardha rātrāt । 

udita ity eke । 

vaidyam caritravantam brahmāṇam upaveśya sapalāśām ārdra śākhām yūpam nikhāya vratatyau kuśa rajjū vā raśane anyatarayā yūpam parivīya anyatarayā ardha śirasi paśum baddhvā yūpe raśanāyām vā niyunakti yasmai namas tasmai tvā juṣṭam niyunajmi iti । 

prokṣaṇa ādi samānam paśunā । 

viśeṣān vakṣyāmaḥ । 

pātryā palāśena vā vapām juhuyād iti vijñāyate । 

harāya mṛdāya śarvāya śivāya bhavāya mahā devāya ugrāya bhīmāya paśu pataye rudrāya śaṃkarāya īśānāya svāhā iti । 

ṣaḍbhir vā uttaraiḥ । 

rudrāya svāhā iti vā । 

catasṛṣu catasṛṣu kuśa sūnāsu catasṛṣu dikṣu balim hared yās te rudra pūrvasyām diśi senās tābhya enan namas te astu māmā hiṃsīr ity evam pratidiśam tv ādeśanam । 

caturbhiḥ sūktaiś catasro diśa upatiṣṭheta kad rudrāya imā rudrāyā te pitaram ā rudrāya sthira dhanvana iti । 

tuṣān phalī karaṇāṃś ca puccham carma śiraḥ pādān ity agnāv anupraharet । 

bhogam carmaṇā kurvīta iti śāṃvatyaḥ । 

uttarato agner darbha vītāsu kuśa sūnāsu vā śoṇitam ninayet śvāsinīr ghoṣiṇīr vicinvatīḥ samaśnuvatīḥ sarpā yad vo atra tadd haradhvam iti । 

atha udann āvṛtya śvāsinīr ghoṣiṇīr vicinvatīḥ samaśnuvīḥ sarpā yad vo atra tadd haradhvam iti sarpebhyo yat tatra asṛg ūvadhyam vā avasrutam bhavati tadd haranti sarpāḥ । 

sarvāṇi ha vā asya nāma dheyāni sarvāḥ senāḥ sarvāṇy ucchrayaṇāni ity evaṃvid yajamānam prīṇāti । 

na asya bruvāṇam cana hinasti iti vijñāyate । 

na asya prāśnīyāt । 

na asya grāmam āhareyur abhimāruko ha eṣa devaḥ prajā bhavati iti । 

amātyān antataḥ pratiṣedhayet । 

niyogāt tu prāśnīyāt svastyayana iti । 

sa eṣa śūlagavo dhanyo lokyaḥ puṇyaḥ putryaḥ paśavya āyuṣyo yaśasyaḥ । 

iṣṭvā anyam utsṛjet । 

śaṃtātīyam japan gṛhān iyāt । 

paśūnām upatāpa etam eva devam madhye goṣṭhasya yajeta । 

sthālī pākam sarva hutam । 

barhir ājyam ca anuprahṛtya dhūmato gā ānayet । 

śaṃtātīyam japan paśūnām madhyam iyāt । 

namaḥ śaunakāya namaḥ śaunakāya । 