

।।mahāprasthānikaṃ parva।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

atha vṛṣṇikṣayaṃ śrutvā dharmasūnurdhanaṃjayāt ।
namaḥ kālāya baline niḥśvasannityabhāṣata ।।

sarvatyāgakṛto yogo viveśa bhrātṛbhiḥ saha ।
rājyaṃ dauryodhanaṃ dattvā guṇāhārya yuyutsave ।।

nije parikṣitaṃ rājye sthāpayitvābhimanyujam ।
tatpālane samādiśya subhadraṃ satyaśāsanaḥ ।।

prakṛtibhyo vinikṣipya taṃ dvijebhyaśca dharmavit ।
śrāddhaṃ vidhāya bandhubhyaḥ puṇyāmiṣṭiṃ ca naiṣṭhikīm ।।

agnīnutsṛjya salile paurānāśvāsya duḥkhitān ।
devīmāmantrya vasudhāṃ sānujo draupadīsakhaḥ ।
pratasthe sarvasaṃnyāsī yogayukto yudhiṣṭhiraḥ ।।

tataḥ sametya bhagavānsvayameva hutāśanaḥ ।
pārthājjagrāha gāṇḍīvaṃ tau cākṣayyau maheṣudhī ।।

śvā tānanuyayāveko vāryamāṇo api yatnataḥ ।
atha te śanakaiḥ prāpurdiśaṃ dakṣiṇapaścimām ।।

dṛṣṭvā tatra samudreṇa bhṛtāṃ dvāravatīṃ jalaiḥ ।
āśāmudīcīṃ prayayurbhuvaḥ kṛtvā pradakṣiṇam ।।

himācalamatikramya prāptāste vālukārṇavam ।
dadṛśurmerumuttuṅgaśṛṅgāliṅgitanandanam ।।

niragāre nirālambe tasminnadhvani dustare ।
śirīṣapelavatanuḥ papāta drupadātmajā ।।

tāṃ yātajīvitāṃ dṛṣṭvā bhīmaḥ prāha yudhiṣṭhiram ।
rājanpāñcālarājasya suteyaṃ patitā bhuvi ।।

cintayannapi paśyāmi nāsyāḥ kimapi kilbiṣam ।
kasmādeṣā tapoyegaṃ tyaktvā pañcatvamāgatā ।।

dharmasūnurniśamyaitadanāvṛttamukho avadat ।
babhuva pakṣapāto asyāḥ sarvadābhyadhikor'june ।।

ityukte bhūmipālena sahadevo apatadbhuvi ।
tasminnipatite pṛṣṭo bhīmenoce nṛpaḥ punaḥ ।।

eṣa prajñābhimānena jaḍaṃ jagadamanyata ।
iti dharmasutenokte papāta nakulaḥ kṣitau ।।

rājā pṛṣṭo atha bhīmena vrajannevābravītpunaḥ ।
rūpamānī smareṇāpi spardhāmeṣa na ca kṣamī ।।

ityukte vrajatā rājñā nipapāta dhanaṃjayaḥ ।
punaśca pṛṣṭo bhīmena jagāda jagatīpatiḥ ।।

śūramānī cacāraiṣa śithilaṃ samarāṅgane ।
iti bruvāṇo bhūpālo jagāmaivāviluptadhīḥ ।।

bhīmastato nipatitaḥ patito asmītyuvāca tam ।
so abravīdbaladarpo abhūdbhīma bahvaśanasya te ।।

tato abhūdeka evātha vrajannanugataḥ śunā ।
dadarśa sākṣādāyātaṃ rathenendraṃ yudhiṣṭhiraḥ ।।

rājanmatpuramehīti śakreṇokto jagāda saḥ ।
śunā virahitaḥ svargaṃ saśarīro na kāmaye ।।

tamabravītsurapatiḥ śunāṃ svarge kuto gatiḥ ।
dhiṣṇyamārohatu śveti tvadanyaḥ ko anubhāṣate ।।

tatastamūce nṛpatirbhaktatyāgaṃ kathaṃ sahe ।
bhaktavidveṣiṇaḥ svarge nṛśaṃsasya kuto gatiḥ ।।

yadyasti sukutaṃ kiṃcinmama tena sureśvara ।
yātu svargaṃ sadehaḥ svā nainaṃ tyaktuṃ samutsahe ।।

strīvadhenaiva sadṛśaṃ brahmasvaharaṇena ca ।
sarvapāpātmakaṃ santo bhaktatyāgaṃ pracakṣate ।।

ityukte dharmarājena dharmastyaktvā śvavigraham ।
tamūce putra tuṣṭo asmi sadvṛttena tavāmunā ।।

dṛṣṭo asi pāthaso hetoḥ purā dvaitavane mayā ।
svasti te vraja bhūpāla saśarīraḥ surālayam ।।

iti pitrā samādiṣṭo vimānaṃ vipulaprabham ।
āruhya puṇyasopānaṃ viveśa suramandiram ।।

pūjyamānaḥ suraiḥ sārdhaṃ munibhirnāradādibhiḥ ।
rājarṣitārakāmadhye sa rarājāṃśumāniva ।।

tataḥ sa śakramavadbhrātaro yatra me sthitāḥ ।
śyāmā ca yatra dayitā tatra vāso mamepsitaḥ ।।

tamabravītsahasrākṣo bhāvaṃ mā mānuṣaṃ gamaḥ ।
rājarṣibhiranāsādyāṃ prāpto asi gatimuttamām ।।

ityukto apyasakṛdyatnādvajriṇā dharmanandanaḥ ।
bhrātṝnavāptumicchāmītyabhāṣata punaḥ punaḥ ।।

iti śrīkṣemendraviracitāyāṃ bhāratamañjaryāṃ mahāprasthānikaṃ parva