

।।

nārāyaṇaṃ namaskṛtya naraṃ caiva narottamam ।
devīṃ sarasvatīṃ vyāsaṃ tato jayamudīrayet ।।

suravrataṃ hataṃ śrutvā dhṛtarāṣṭro atiduḥkhitaḥ ।
muhurmuhuryaśorāśiṃ tamaśocadariṃdamam ।।

punaḥ saṃgrāmamālokya samāyāto atha saṃjayaḥ ।
pṛṣṭo vaicitravīryeṇa vīrasaṃhāramabhyadhāt ।।

tato bhīṣmehate rājankuravo bhṛśaduḥkhitāḥ ।
abdhau bhagne pravahaṇe vaṇijaḥ patitā iva ।।

vāñchitaṃ samare śarma dadṛśuḥ karṇamāgatam ।
vikrītāḥ paradeśeṣu snigdhaṃ bandhumivāpadi ।।

tato duryodhanaḥ śokaṃ saṃstambhya dhṛtisāgaraḥ ।
karṇasyānumate cakre droṇaṃ senāsu nāyakam ।।

tenābhiṣikto vidhivadguruḥ sarvadhanuṣmatām ।
sa babhau śaktimānvīro mahāsena ivāparaḥ ।।

vṛddhasya svayaśaḥśubhraṃ chattraṃ tasya vyarocata ।
dugdhodadheriva śrīmaccandramaṇḍalamudyatam ।।

āmuktahemakavacaḥ sa dīptaḥ kiraṇairbabhau ।
upasthitaiḥ kṛtyakāle divyāstrairiva sevitaḥ ।।

praṇetā sarvavīrāṇāṃ sadṛśaḥ prājyatejasā ।
sākṣādiva dhanurvedaḥ saṃhārasyāgamāvadhiḥ ।।

reje rathena raukmena śoṇāśvena patākinā ।
saṃdhyājuṣā nirjhariṇā meruṇeva divākaraḥ ।।

virarāja rathe tasya śātakaumbhaḥ kamaṇḍaluḥ ।
śauryoṣmaṇā pratigataḥ pratāpa iva piṇḍitaḥ ।।

ākarṇapalitaḥ śyāmo dhaureyaḥ sarvadhanvinām ।
dadau varaṃ śriyā juṣṭaḥ sa rājñā svayamarthitaḥ ।।

jīvagrāhaṃ samādāya rājānaṃ te yudhiṣṭhiram ।
haterjune pradāsyāmi paśyatāṃ sarvabhubhujām ।।

etadguruvaco rājā pratigṛhya kṛtāñjaliḥ ।
viśrāvya nijasenāsu tūryanādotsavaṃ vyadhāt ।।

tacca dharmasuto jñātvā saha gāṇḍīvadhanvanā ।
krauñcavyūhaṃ samādhāya saṃnaddho yoddhumudyayau ।।

dromena śakaṭavyūhe nirmite bhṛśasaṃhate ।
avartata mahadyuddhaṃ vīrāṇāṃ dehaśātanam ।।

tataḥ sṛñjayapāñcālamatsyasenāsu duḥsahāḥ ।
śarīrahāriṇaḥ peturdreṇanāmāṅkitāḥ śarāḥ ।।

bhidyamāneṣu sainyeṣu nipatadgajavājiṣu ।
raktakallolinīvegairnīteṣu syandaneṣvapi ।।

yudhiṣṭhiramukhānvīrānkopāddroṇamabhidrutān ।
avārayansusaṃrabdhāndroṇikarṇakṛpādayaḥ ।।

abhimanyurathākṛṣya rathātkeśeṣu pauravam ।
apātayatkṛpāṇena paśyatāṃ sarvadhanvinām ।।

tatkopātkhaṅgamādāya jayadrathamupāgatam ।
śalyaṃ ca virathaṃ vīro vidadhe balināṃ varam ।।

tataḥ śalyo gadāpāṇiḥ padbhyāṃ saubhadramādravat ।
gadayā vīravārinyā bhīmaśca tamavārayat ।।

tayoḥ parasparāghātakīrṇavahnikaṇākulam ।
nṛṇāṃ vimohanaṃ ghoraṃ gadāyuddhamavartata ।।

maṇḍalāni carantau tau samadāviva kuñjarau ।
abhipatya padānyaṣṭau gadābhyāṃ jaghnaturmithaḥ ।।

gāḍhaprahārasaṃjātamūrchāvihvalamānasau ।
tau dṛṣṭvā patitau vīrāḥ saṃnipetuḥ prahāriṇaḥ ।।

nīte madrādhipe tūrṇaṃ rathena kṛtavarmaṇā ।
bhīmasenaḥ samādāya kurusenāmadārayat ।।

karṇasūnoratha śarairdṛṣasenasya pāṇḍavāḥ ।
ākīrṇāndraupadīputrānvilokya tamupādravan ।।

tato rukmaratho droṇaḥ svayaṃ pāñcālavāhinīm ।
praviśya bāṇairvidadhe viprakīrṇāṃ sahasradhā ।।

śikhaṇḍisātyakimukhānsa vidārya mahārathān ।
yudhiṣṭhiramabhiprekṣuḥ kurvannarapatikṣayam ।।

yugaṃdharaṃ vyāghradattaṃ sihasenaṃ ca pārthivam ।
nināya mṛtyusadana śarairaśanidāruṇaiḥ ।।

tiṣṭha sthito aha yuddhasva hato asīti muhurmuhuḥ ।
droṇāgre yudhyamānānāṃ bhūbhujāmabhavadraṇaḥ ।।

droṇena yudhyamānānāṃ niśamya śvetavāhanaḥ ।
kolāhalaṃ svasainyānāṃ tūrṇaṃ taṃ deśamāyayau ।।

sa nihatyāstrajālena vīraḥ kuruvarūthinīm ।
vidadhe raktataṭinīmāvartahṛtakuñjarām ।।

tato avahāraṃ sainyānāṃ pārthasāyakapīḍitāḥ ।
yāte astaṃ tigmakiraṇe cakrire kurupuṃgavāḥ ।।

droṇābhiṣekaḥ prathamo yuddhadivasaśca ।। 

niśāyāṃ saṃniviṣṭeṣu śibire sarvarājasu ।
lajjamāna ivācāryo duryodhanamabhāṣata ।।

uktameva mayā rājanrahitaṃ savyasācinā ।
yudhiṣṭhiraṃ grahīṣyāmi durjayo hi dhanaṃjayaḥ ।।

iti bruvāṇe vailakṣyādācārye rājasaṃnidhau ।
trigarvarājaḥ provāca kṛtavairaḥ kirīṭinā ।।

vayaṃ saṃśaptakagaṇairmālavaistuṇḍilaistathā ।
vīrairmadrakakāmbojalalitaiśca prahāribhiḥ ।।

rathāyutaistribhiḥ pārthamāhūya pṛthagāsthitaḥ ।
yotsyāmahe suprakṛtairiti satyaṃ śapāmahe ।।

ityukte śapathaṃ kṛtvā trigartā vahnisākṣiṇaḥ ।
pratyūṣe niryayurvīrāḥ suśarmapramukhā nṛpāḥ ।।

te turaṅgakharoddhūtadhūligrastanabhastalāḥ ।
cakrire phalguṇāhvānaṃ nādaiḥ pralayaśaṃsibhiḥ ।।

tānvyūhenārdhacandreṇa same deśe vyavasthitān ।
dṛṣṭvā pārthastadāhūto yudhiṣṭhiramabhāṣata ।।

anujānātu māmāryastrigartānāṃ vadhaṃ prati ।
ete māmabhivāñcanti yoddhuṃ saṃgharṣaśālinaḥ ।।

ayaṃ te satyajidvīraḥ pāñcālyaḥ pravaro rathaḥ ।
goptā droṇābhisaraṇe śakratulyaparākramaḥ ।।

ityuktvā caṇḍagāṇḍīvaghoṣaghaṇṭitadiktaṭaḥ ।
pralayāmbhodasaṃrabdhastānyayau kapiketanaḥ ।।

te api pāṇḍavamāyāntaṃ dṛṣṭvā pramadanirbharāḥ ।
phullasālamivādṛśyaṃ cakruḥ kṣipraṃ śilīmukhaiḥ ।।

tataḥ śauryāmbudheḥ phenamaṭṭahāsaṃ raṇaśriyaḥ ।
dadhmau dhanaṃjayaḥ śaṅkhaṃ kandaṃ nijayaśastaroḥ ।।

tasya śabdena mahatā tatsainyaṃ bhayakāriṇā ।
abhūnnivṛttamātaṅgaṃ stimitāṅgaturaṅgamam ।।

atha sāyakajālena jīvamatsyāpahāriṇā ।
trigartavāhinīṃ pārthaḥ samantātparyavārayat ।।

tataḥ saṃśaptakagaṇotsṛṣṭairavivaraiḥ śaraiḥ ।
pihite bhuvanābhoge babhūvākālaśarvarī ।।

tataḥ pravidadhe tvāṣṭraṃ mahāstraṃ vajrinandanaḥ ।
yenārjunasahasrāṇi dadṛśuste sasaṃbhramāḥ ।।

jahārākarṇakṛṣṭena bhallena ca mahaujasaḥ ।
sphuranmauliprabhājālaṃ śiraḥ kāyātsudhanvanaḥ ।।

tatpreṣitāṃ śastravṛṣṭiṃ pavanāstreṇa hāriṇā ।
vidhūya tacchiraḥpuñjairadṛśyāṃ vidadhe mahīm ।।

chinnacchattradhvajarathaṃ patadbhujabhaṭānanam ।
trigartakadanaṃ pārtho ghoramāyodhanaṃ vyadhāt ।।

saṃśaptakayuddham ।। 

asminkṣaṇe vainateyavyūhe droṇena nirmite ।
vyūhena nirmitārdhena pāṇḍuputrāḥ samudyayuḥ ।।

tataḥ pravṛtte saṃgrāme kṣaye caiva mahībhujām ।
dhṛṣṭadyumnaprabhṛtayo droṇamukhyānayodhayan ।।

rajobhiḥ pihite vyomni dikṣu ruddhāsu sāyakaiḥ ।
avibhāgamamaryādaṃ ghoraṃ yuddhamavartata ।।

abhidrute tato droṇe dharmarājajighṛkṣayā ।
ghoro halahalāśabdaḥ sainyānāmudabhūtkṣaṇam ।।

kālāgnitejasaṃ vīraṃ dhaureyaṃ sarvadhanvinām ।
avārayitumabhyetya satyajitsatyavikramaḥ ।।

yudhyamānaṃ tato hatvā vṛkaṃ rājasutaṃ guruḥ ।
śaraiḥ satyajitaṃ cakre kīrṇāṃśumiva bhāskaram ।।

hemanāmāṅkitairbāṇairmuhūrtādatha satyajit ।
dīptairapūrayaddroṇaṃ khadyotairiva pādapam ।।

tataḥ satyajitaḥ kāyādācāryaḥ śauryaśālinaḥ ।
śiro jahāra bhallena caṇḍatāṇḍavakuṇḍalam ।।

nipātite satyajiti pravare sarvadhanvinām ।
vidrute dharmatanaye vyadīryate varūthinī ।।

satyajidvadhaḥ ।। 

hṛtvānujaṃ virāṭasya śatānīkaṃ prahāriṇam ।
dṛḍhasenaṃ kṣatradevaṃ vasudānaṃ ca pārthivam ।।

nighnanrukmarathaścedimatsyapāñcālasṛñjayān ।
vidadhe rudhirāvartaiḥ kṛtāntodyānavāhinīm ।।

vidrute pāṇḍavabale pīḍite droṇasāyakaiḥ ।
karṇaduryodhanamukhā bhāradvājamapūjayan ।।

punarāvartite sainye bhīmena bhujaśālinā ।
saṃhatāḥ pṛthivīpālāḥ kopāddroṇamupādravan ।।

ṛṣyavarṇairhayairbhīmaḥ sātyakiḥ sphāṭikaprabhaiḥ ।
pārāvataprabhaiścāśvairdhṛṣṭadyumnaścamūpatiḥ ।।

nakulaḥ sahadevaśca śukatittirisaprabhaiḥ ।
abhimanyuḥ piśaṅgābhaiḥ pāṇḍyaiśca tuhinaprabhaiḥ ।
dantaprabhaiḥ kṛṣṇavālaiḥ svayaṃ rājā yudhiṣṭhiraḥ ।।

anye tu vividhacchāyaiścitravarmāmbaradhvajaiḥ ।
parivārya raṇe droṇaṃ cakrurbāṇamayaṃ jagat ।।

mṛdaṅganādakau rājño dhvajo nandopanandakau ।
divyayantreṇa vihitau babhaturdharmajanmanaḥ ।।

dharmānilendrāśvināṃ ca pratimā draupadībhuvām ।

tumule yudhyamānānāṃ rejire kāñcanojjvalāḥ ।।

āvṛtaṃ droṇamālokya rājabhiḥ krūrayā dhiyā ।
duryodhanādayo vīrānbhīmamukhyānsamāpatan ।।

teṣu śalyapradhāneṣu yudhiṣṭhirapurogamaiḥ ।
dvandvaddhaniṣakteṣu samarotsavarājiṣu ।।

kṛtabāhau subāhau ca hate vīre yuyutsunā ।
vaṅgarāje samātaṅge bhīmasenena pātite ।।

vidrute kauravabale nihateṣvabhimāniṣu ।
nirālokeṣu lokeṣu rajastimiramaṇḍalaiḥ ।।

prerito bhagadattena saṃvartakaghanaprabhaḥ ।
supratīko madoddāmaḥ pāṇḍusenāṃ vyagāhata ।।

daityasaṃgrāmasāhāyye jambhāribhavanasthitaḥ ।
airāvaṇaghaṭābandhaḥ pramāṇaṃ yasya varṣmamaḥ ।।

śaśiśubhrairnakhairudyādekapātsa kṣaṇaṃ babhau ।
svamahīpīḍanaruṣā daṣṭaḥ seṣaśatairiva ।।

itaścandrārkamukhyānāṃ prabhavaḥ sarvatejasām ।
iti nakṣatramālābhirudayādririvāśritaḥ ।।

digvāraṇaraṇāvāptiṃ vinā vyarthamidaṃ balam ।
itīva pṛthuśūtkārairniḥśaśvāsa madālasaḥ ।।

etā āyāntu vaiklavyaṃ matpratāpoṣmaṇā diśaḥ ।
itīva karṇatālābhyāṃ muhurmuhuravījayat ।।

caṇḍīśaḍamaroccaṇḍaḍiṇḍimadhvānaniḥsvanaiḥ ।
helayonmīlayankiṃcillocane pracacāla saḥ ।।

bhagadattāstraniṣkṛttavīravaktrāñcitāṃ mahīm ।
gatvā pade pade paśyansasmāra kamalākarān ।।

sa vāhinīṃ pāṇḍavānāṃ praviśya nibiḍaṃ gajaḥ ।
gajavājiratānpiṃṣanvasākardaminīṃ vyadhāt ।।

mṛdyamānāḥ karīndreṇa tāḥ senāḥ kauravadviṣām ।
saṃkocamāpuḥ sahasā darpeṇeva vibhūtayaḥ ।।

tena mandaratulyena gajenānīkavāridheḥ ।
samākrāntasya nistriṃśakālakūṭacchaṭā babhuḥ ।।

kuṇḍalīkṛtaśuṇḍāgraḥ so abhyadhāvadvṛkodaram ।
ākṛṣṭaṃ pāśahastena yena taṃ menire janāḥ ।।

saṃśaye patitaṃ bhīmaṃ dṛṣṭvā tūrṇaṃ yudhiṣṭhiraḥ ।
saha sarvairmahīpālairbhagadattaṃ samabhyadhāt ।।

sa taiḥ parivṛto vīrairhatvā dāśārṇabhūpatim ।
unmamātha rathaṃ vegātsupratīkena sātyake ।।

tasya śīkariṇā ghoraśītkṛtenātha dantinaḥ ।
bhīmasenamukhā dūraṃ jahrustrastāsturaṅgamān ।।

sā senā bhagadattena kuñjarasthena pīḍitā ।
janatā kṛnṛpeṇeva na lebhe śaraṇaṃ kvacit ।।

gajānāṃ patyamānānāṃ rathānāṃ sphuṭatāmapi ।
hāhākāraiśca bhītānāṃ niḥsvanastumulo abhavat ।।

sveṣāmākrandamākarṇya vajrāstreṇendranandanaḥ ।
trigartānsānugānhatvā bhagadattamathāpatat ।।

dṛṣṭvā gāṇḍīvadhanvānaṃ tārkṣyavattarṇamāgatam ।
prerito bhagadattena kruddho adāvaddvipādhipaḥ ।।

tamantakamivāyāntamapasavyena keśavaḥ ।
rathena moghasaṃrambhaṃ kṛtvā punarabhūtpuraḥ ।।

viddhvā śarasahasreṇa pārthaṃ prāgjyotiṣeśvaraḥ ।
nārāyaṇāstramasṛjattacca jagrāha keśavaḥ ।।

arjunaṃ rakṣatastūrṇaṃ tadastraṃ kaiṭabhadviṣaḥ ।
niṣaktaṃ vakṣasi prāpa hemasragdāmavibhramam ।।

tasminviphalatāṃ yāte mahāstre dīptatejasi ।
vailakṣyādarjunaḥ kṛṣṇamuvācāsphālayandhanuḥ ।।

nūnaṃ yuddheṣvayogyo ahaṃ yenāstraṃ dhṛtavānasi ।
śrutvaitadavadatpārthaṃ mānayangaruḍadhvajaḥ ।।

caturmūrtimṛtā pūrvaṃ pṛthivīvacasā mayā ।
vitīrṇaṃ narakāyaitannijāstraṃ bhūmisūnave ।।

amoghamāptavāṃstasmāddetyātso asau narādhipaḥ ।
gṛhītaṃ tanmayā divyaṃ jahyenamadhunā nṛpam ।।

ukte janārdaneneti savyasācī sakuñjaram ।
ūrdhvavaktraiḥ śaraiḥ kṣipraṃ bhagadattamapūrayat ।।

girivarṣma gajārūḍho bāṇaiḥ prāgjyotiṣeśvaraḥ ।
adūravidrutāmartyavimānamakaronnabhaḥ ।।

tataḥ karṇāntakṛṣṭena kumbhayoḥ kuñjareśvaram ।
āpucchagāminā pārtho nārācenākulaṃ vyadhāt ।।

sa phalguṇeṣunirbhinnaḥ patindviradabhūdharaḥ ।
jaghāna mahītaṃ senāṃ patitāḥ pātayanti yat ।।

kruddhastator'dhacandreṇa hṛdi viddhaḥ kirīṭinā ।
muktāṅkuśadhanurbāṇo bhagadatto abhavadvyasuḥ ।।

bhagadattavadhaḥ ।। 

tasminnipatite vīre kakude sarvabhūbhujām ।
vijaye kurusenānāmāśābandhaḥ ślatho abhavat ।।

vidrute kauravānīke saubalau vṛṣakācalau ।
gāndhārau dhanvināṃ dhuryai dhanaṃjayamayudhyatām ।।

tau bāṇavarṣiṇau pārthaśareṇaikena saṃhatau ।
syūtāvapātayatprītyā yāto bhāruṇḍatāmiva ।।

vṛṣabhakācalavadhaḥ ।। 

anujau nihatau dṛṣṭvā śakuniḥ kopakampitaḥ ।
kalpayanvipulāṃ māyāṃ savyasācināmādravat ।।

astraiśca krūrasatvaiśca tamobhiścabhito vṛtaḥ ।
nākampata raṇe pārthastasya māyāśatairapi ।।

saureṇāstreṇa tanmāyāṃ chittvā kātaramohinīm ।
prāhiṇotsāyakānyena śakuniḥ prayayau bhayāt ।।

yāter'junamayaṃ lokaṃ manyamāne atha saubale ।
na lebhe śaraṇaṃ trāsādvidrutā kuruvāhinī ।।

tato droṇaḥ sahānīkairyudhiṣṭhirajighṛkṣayā ।
haranvaktrāṇi vīrāṇāṃ pāñcālānsamupādravat ।।

vadhyamāneṣvanīkeṣu śoṇāśvena sahasraśaḥ ।
raktāsavamadeneva cakampe vasudhāvadhūḥ ।।

tūrṇaṃ praharata droṇaṃ tūrṇaṃ rakṣata saṃgare ।
pāṇḍavānāṃ pareṣāṃ ca babhūveti mahādhvaniḥ ।।

pāñcāleṣvatha bhagneṣu sṛñjayeṣu ca sarvataḥ ।
ayodhayatkurucamūṃ nīlo māhiṣmatīpatiḥ ।।

taṃ dahantamanīkāni divyāstrairvahnitejasam ।
pratyudyayau dhairyanidhirdraiṇireko dhanurdharaḥ ।।

ācāryasūnustasyātha vajrasāreṣuvarṣiṇaḥ ।
chattraṃ dhvajaṃ kārmukaṃ ca bhallaiściccheda nirvyathaḥ ।।

avaruhya rathāttūrṇaṃ nīlaścitraparākramaḥ ।
kṛpāṇena śiro hartuṃ drauṇeḥ śyena ivāpatat ।।

bhāradvājasutastasya bhallenojjvalakuṇḍalam ।
kāntaṃ śiro aharattārāyugayuktamivoḍupam ।।

nīlavadhaḥ ।। 

nīle hate pāṇḍavānāṃ bhagne subhaṭamaṇḍale ।
hatvā saṃśaptakānpārtho javārtāṃ bhuvamāyayau ।।

bhīmaphalguṇasaubhadramatsyacaidyamukhaistataḥ ।
bhidyamāne parānīke niḥsvanastumulo abhavat ।।

tataḥ karṇaprabhṛtibhisteṣāṃ samaraśālinām ।
ghoro babhūta saṃmardaḥ sarvalokabhayaṃkaraḥ ।।

nirmaryāde raṇe tasminrūdhirāvartadustare ।
bhinnāṃ kurucamūṃ dṛṣṭvā karṇaḥ pārthamayodhayat ।।

sor'junaṃ pāvakāstreṇa sātyakipramukhāṃstathā ।
cakāra ghoradigdāhapiṅgalāniva bhūdharān ।।

tato dhanaṃjayamukhā hatvāstrairastramutkaṭam ।
karṇaṃ śaraśataiścakrurghanavetravanopamam ।।

śatruṃjayaṃ vipāṭaṃ ca vīraṃ cāvarajaṃ śaraiḥ ।
karṇānujānyamapuraṃ prāhiṇotkapiketanaḥ ।।

karṇānujavadhaḥ ।। 

atha droṇamukhāḥ sarve kauravāṇāṃ mahārathāḥ ।
karṇapārśvaṃ samājagmurdīptāstragrāmaduḥsahāḥ ।।

te sātyakiprabhṛtibhiḥ saṃsaktā dhanvināṃ varāḥ ।
cakrire samaraṃ ghoraṃ gajavājirathakṣayam ।।

tator'junaśarāsārairbhinneṣu bhujaśāliṣu ।
vāsarānte nyavartanta pārthivā bhṛśapīḍitāḥ ।।

dvītīyo yuddhadivasaḥ ।। 

tataḥ prātaḥ samabhyetya guruṃ duryodhano abravīt ।
karṇayanbhṛśasaṃtaptaḥ pāṇḍavānāṃ parākramam ।।

aho nu puṇyahīnasya bhavatāpi pratiśrutaḥ ।
vīro niṣphalatāṃ yāto dharmajagrahaṇe mama ।।

śaktimanta- praṇayināmabhijātā yaśasvinaḥ ।
vṛthā manorathaṃ kartuṃ śikṣitā na bhavadvidhāḥ ।।

śrutvā suyodhanenoktaṃ jagāda kalaśodbhavaḥ ।
durgrahyaḥ pāṇḍavo rājangupto gāṇḍīvadhanvanā ।।

tathāpyadya karomyeṣa yathāśakti hitaṃ tava ।
saṃśaptakāḥ punaryāntu ratādākṛṣya phalguṇam ।।

ācāryeṇeti gadite saṃśaptakagaṇāḥ punaḥ ।
samāhūyārjunaṃ ninyurdakṣiṇāśāṃ yuyutsavaḥ ।।

rāmaśiṣyastato droṇaḥ kṣatriyakṣayadīkṣitaḥ ।
saṃsāracakradurbhedyaṃ cakravyūhaṃ vinirmame ।।

arīṇāmayute tasminrājaputrāyutaṃ babhau ।
vyomanirjhariṇīsvacchapatākālaṃkṛtairbhujaiḥ ।।

nābhimanye svaya śrīmānrājā tasthau suyodhanaḥ ।
gajānīkena mahatā vṛtaḥ sarvairmahārathaiḥ ।।

jayadrathena sahito droṇo vyūhamukho abhavat ।
triṃśatā tridaśākaraistathā duryodhanānujaiḥ ।।

tadapāraṃ balaṃ dṛṣṭvā vyūhaṃ vikramaśālibhiḥ ।
droṇanirdāritānīkaḥ pradadhyau dharmanandanaḥ ।।

sa saubhadraṃ raṇe matvā kaṃsārisamavikramam ।
babhāṣe saṃnidhau rājñāṃ trailokyavijayakṣamam ।।

abhimanyo tava pitā yātaḥ saṃśaptakānprati ।
tadvoḍhurmahasi dhuraṃ tvamimāṃ tadguṇādhikaḥ ।।

kṛṣṇor'juno raukmiṇeyastvaṃ vā vajriparākramaḥ ।
pragalbhaḥ pañcamo nāsti cakravyūhavibhedine ।।

śrutvaitadūce saubhadraḥ praharṣotphullalocanaḥ ।
eṣa vyūhaṃ vidāryādya praviśāmi tvadājñayā ।।

nirgantumanabhijñaṃ māmanuyāntu mahārathāḥ ।
ukter'junasuteneti yudhiṣṭhiramukhairnṛpaiḥ ।।

tathetyabhihite sūtaṃ saubhadraḥ samacodayat ।
sa muktaśaiśvo vīraḥ kesarīva trihāyanaḥ ।।

manyamāno raṇamukhe varākaṃ sarvarājakam ।
kāntaḥ kankasaṃnāho baddhasvaṅgo vibhūṣitaḥ ।।

kautukātkṣmāmivāyāto vīraḥ surakumārakaḥ ।
akaṭhoratarākāro vīro jaraṭhavikramaḥ ।।

droṇānīkaṃ śaraiścakre kṣubhitāmbhodhivibhramam ।
tataḥ pravṛtte samare mahatāmapi mohane ।।

vidārya vyūhamaviśatsaubhadrastīkṣṇavikramaḥ ।
lāghave sauṣṭhave citre yātamekamanekatām ।।

dṛṣṭvā praviṣṭaṃ taṃ sarve kuruvīrāḥ samādravan ।
ayaṃ gṛhīto yāto ayaṃ hato ayaṃ hantyayaṃ bahūn ।।

iti rājñāṃ ninādo abūdabhimanyurathaṃ prati ।
saratnamukuṭaiḥ śīrṣaiḥ saprāsāsiśaraiḥ karaiḥ ।।

sahemakavacaiḥ kāyaiḥ sakeyūrāṅgadairbhujaiḥ ।
turaṅgaiḥ kṛttasāraṅgairbhinnakumbhaiśca kumbhibhiḥ ।।

nipatadbhiraviśrāntaśchannāṃ cakre sa medinīm ।
vadhyamānaṃ balaṃ dṛṣṭvā saubhadreṇa prahāriṇā ।।

tamādravansasaṃrabdhāḥ drauṇikarṇakṛpādayaḥ ।
tānbāṇavarṣiṇo vīrānvidhāya vimukhāñśaraiḥ ।।

śiro jahāra bhallena saubhadro aśmakabhūpateḥ ।
bhagne tato kurubale droṇakarṇakṛpāḥ punaḥ ।।

drauṇihārdikyagāndhāraśaraśalyabṛhadbalāḥ ।
bhūribhūriśravaścitraduḥśāsanasuyodhanāḥ ।।

anye cābhyetya bhūpālāḥ sāyakaistamavākiran ।
kṣipraiḥ śilīmukhaisteṣāṃ saṃcchannor'junanandanaḥ ।।

vasantasamaye kāntaḥ karṇikāra ivābabhau ।
tasya pārthakumārasya kumārasyeva dānavāḥ ।।

śaktyā śaktimato yuddhe nirjitāste pradudruvuḥ ।
madrarājānujaṃ hatvā sa tūrṇaṃ bhīmavikramam ।।

karṇasya bhrātaraṃ śūraṃ jaghāna ghanagarjitam ।
krameṇaikaikaśo jitvā saṃhatāṃśca punaḥ punaḥ ।।

karṇaduḥśāsanamukhānsa cakre bhūbhujāṃ kṣayam ।
parasainyāntarasthasya dikṣu sarvāsu bhūmipāḥ ।।

hemacāpasahasrāṇi dadṛśustasya lāghavāt ।
gajavājirathānīke dārite tena pattribhiḥ ।।

cāmaroṣṇīṣahāsāṅkā prasasarpāsravāhinī ।
utthiteṣu kabandheṣu bhagne subhaṭamaṇḍale ।।

dadhmau pārthasutaḥ śaṅkhaṃ diśaḥ śakalayanniva ।
atrāntare pāṇḍusutānpraveṣṭuṃ vyūhamudyatān ।।

avārayadbhargavarāddṛpto rājā jayadrathaḥ ।
sa kṛṣṇāharaṇe pūrvaṃ vijitastairmaheśvarāt ।।

varaṃ tapaḥ kṛśo lebhe tajjayaṃ phalgumaṃ vinā ।
sa babhau pāṇḍutanayānvārayansapadānugān ।।

velācala ivoddhūtānvārivegānmahodadheḥ ।
haimaṃ varāhaṃ bibhrāṇo dhvaje vaiśvānaraprabham ।।

dadāha pāṇḍavacamūṃ saindhavo rudratejasā ।
tenaikena niruddheṣu prasabhaṃ pāṇḍusūnuṣu ।।

abhimanyurviśanrājñāmuccakarta śirovanam ।
vṛṣasenaṃ sa vidrāvya vīro vaikartanātmajam ।।

jahāra lulitoṣṇīṣaṃ kāmbojanṛpateḥ śiraḥ ।
tasminvimarde tumule dikṣu ruddhāsu pāṃsubhiḥ ।।

asūcyanta mahīpālā ratnābharaṇaraśimabhiḥ ।
tato vijayadāyādaḥ kesarīva madadvipam ।।

jagrāha satyaśravasaṃ rājānamatulaujasam ।
abhimanyorvaśaṃ yāte tasminbhūmibhṛtāṃ vare ।।

śalyātmajo rukmarathastaṃ garjansamupādravat ।
sa teṣāṃ bhrukuṭīdhūmalakṣyakopāgnisaṃpadām ।।

gāndharvāstreṇa sahasā vidadhe kīrtiśeṣatām ।
tena tulyavayoveśe rājaputraśate hate ।।

rambhākāṇḍavane bhagne prabhinneneva dantinā ।
vidrute bhūbhujāṃ cakre bhagnāmānaḥ suyodhanaḥ ।।

niḥśaśvāsa hriyā namraḥ saubhadraśaradāritaḥ ।
tato duryodhanasuto lakṣmaṇo lakṣmaṇopamaḥ ।।

abhimanyuṃ samabhyetya prāhiṇodviśikhāvalīm ।
lakṣmīlatākisalayaṃ saṃbhogatarukandaram ।।

taṃ rājaputraṃ saubhadraḥ kṣaṇaṃ tulyamayodhayat ।
tasya muktāvalītārāpaṅktisevitamānanam ।।

śaśāṅkamiva bhallena kaṇṭhamūlājjahāra saḥ ।
kauravendrastataḥ kruddhaḥ priye putre nipātite ।।

saubhadramādravadvīraḥ saha sarvairmahārathaiḥ ।
nṛpavaikartandroṇadrauṇihārdikyagautamān ।।

śarairvidrāvya tarasā vṛndārakamapātayat ।
kopādāpatataḥ so atha kosalādhipateḥ śiraḥ ।।

bṛhadbalasya ciccheda bhallenākulakuṇḍalam ।
tataḥ karṇamabhidrutya śarairaśanidāruṇaiḥ ।।

nināya saṃśayatulāṃ mṛtyudaṃṣṭrāṅkurairiva ।
nipātya karṇasacivānrājaputrānprahāriṇaḥ ।।

jaghāna mārtikaṃ bhojaṃ tathā kuñjarekatanam ।
dauḥśāsaniṃ tataḥ kṛtvā pṛṣatkena parāṅbhukham ।।

vidhāya virathaṃ śalyaṃ śarajālairamohayat ।
śatruṃjayaṃ meghavegaṃ candraketuṃ suvarcasam ।।

sūryabhāsaṃ ca hatvaitāngāndhārāṇāṃ kṣayaṃ vyadhāt ।
vidrāvya bhinnasarvāṅgaṃ śakuniṃ kṣatajokṣitam ।।

śiraḥphaloccayaṃ cakre rājacūtavaneṣu saḥ ।
hemapuṅkheṣujālena janakaspardhayeva saḥ ।।

cakāra kauravānīkaṃ jvalatsvāṇḍavavibhramam ।
sa babhau bimbito rājñāṃ svaṅgeṣu kavaceṣu ca ।।

eko viśvakṣayāyeva prayāto viśvarūpatām ।
taṃ dahantamanekāni dṛṣṭvā śaraśatārciṣam ।।

ācāryametya rādheyo gāḍhaviddhaḥ samabhyadhāt ।
bālo apyabālacaritaḥ kākutsthamavikramaḥ ।।

aśeṣaṃ kṣapayatyeṣa sainyaṃ vajrisutātmajaḥ ।
vidhīyatāmatra nītirdurjayo ayamupekṣitaḥ ।।

tvadadhīnā hi yuddhe asminkauravāṇāṃ jayaśriyaḥ ।
śrutvaitatsasmito droṇaḥ sūtaputramabhāṣata ।।

satyaṃ hinasti pṛtanāṃ muhurtenārjunātmajaḥ ।
asya dhairyamamaryādaṃ dṛṣṭvā prauḍhaṃ ca vikramam ।।

romāñjakañcukaḥ kāyaḥ kasya nāma na jāyate ।
sakārmuko na śakyo ayaṃ sakhaṅgarathakaṅkaṭaḥ ।।

sacakro vā raṇe jetuṃ bhāsvaraistridaśairapi ।
tadasya kriyatāṃ yatnaḥ sarvāyudhavināśane ।।

paracakrāntarasthasya yuṣmābhiryadi śakyate ।
tato droṇaḥ samābhāṣya karṇena sahito yayau ।।

saubhadraṃ drāvitānīkaṃ saha sarvairmahārathaiḥ ।
sa tānāpatato vīrānmaṇḍalīkṛtakārmukaḥ ।।

śaraiścakāra vimukhānnadīvegānivācalaḥ ।
tataściccheda pārśvena karṇastasyānataṃ dhanuḥ ।।

rathaṃ jaghāna hārdikyaḥ sārathiṃ tasya gautamaḥ ।
virathaṃ chinnadhanvānaṃ droṇamukhyāstamādravan ।।

sa dīptaṃ svaṅgamādāya carma cānekatārakam ।
maṇḍalāni caranvīro durlakṣyaḥ samapadyata ।।

carantaṃ vyomni bāhulyātsahasrāṃśumivābhitaḥ ।
patitaṃ menire mūrdhni tulyaṃ sarve mahārathāḥ ।।

prahāriṇaḥ kṣurapreṇa droṇastasyākaroddvidhā ।
khaṅgaṃ bhinnebhakumbhāgrasaktamauktikadanturam ।।

chinnakhaṅgaḥ samādāya cakraṃ vikramalācchanaḥ ।
sa cakre rājacakrāṇāṃ kṣayaṃ cakrāyudhabhramam ।।

tataste saṃhatāḥ sarve droṇamukhyā mahārathāḥ ।
taccakraṃ tilaśaścakruḥ śaraiḥ saṃhāraśaṅkitāḥ ।।

hemāṅgadagadāpāṇiḥ so atha bhīma ivāparaḥ ।
subalasyātmajaṃ vīraṃ kālikeyaṃ jaghāna saḥ ।।

gāndhārarājaputrāṇāṃ sa hatvā saptasaptatim ।
nṛpānbrahmavasātīyāngadayāpātayaddaśa ।।

niṣpiṣṭakekayaratho gajānīkaṃ cakāra saḥ ।
vajrapātavinirbhinnaśailamaṇḍalasaṃnibham ।।

rathaṃ dauḥśāsaneḥ sāśvaṃ sa niṣpiṣya sasārathim ।
gadayā gajaghātinyā gadāpāṇiṃ tamādravat ।।

maṇḍalāni carantau tāvanyonyamabhijaghnatuḥ ।
gadābhyaṃ bhīṣaṇāghātajātavahnikaṇākulau ।।

guruprahārābhihatau petatustau mahābhujau ।
saubhadraṃ patitaṃ dūrādbāṇairjaghnurmahārathāḥ ।।

sāyakāñcitasarvāṅgaṃ vikīrṇākulakuntalam ।
dauḥśāsanistamutthāna gadayā mūrdhnyatāḍayat ।।

tasminnipatite vīre vālacūta ivānilaiḥ ।
vītaśobhamabhūtsarvaṃ jagadudyānamākulam ।।

praśāntamapi taṃ dṛṣṭvā kṣatraveṇuvanānalam ।
punaruttiṣṭhatītyāsīdbhūbhujāṃ hṛdayabhramaḥ ।।

taṃ dṛṣṭvā candravadanaṃ kumāraṃ bhūmipātitam ।
vyomagā mumucurbāṣpaṃ suravidyādharāṅganāḥ ।।

bālo lūnadhanuṣsvaṇḍaḥ śrānto vihatavāhanaḥ ।
hato mahārathaiḥ sarvairityabhūddivi niḥśvanaḥ ।।

tataḥ prahṛṣṭaiḥ kurubhirlabdhalakṣyaiḥ samantataḥ ।
garjadbhirnirjitāḥ senā dudruvurdharmanandanam ।।

tṛtīye dine abhimanyuvadhaḥ ।। 

sahasrapattranayane saubhadre yudhi pātite ।
śokārta iva raktāṃśuḥ papātāstādrikandarāt ।।

tato yudhiṣṭhiramukhāḥ saṃmukhaṃ hatamāhave ।
aśocyaṃ śuśucuḥ snehājjambhāritanayātmajam ।।

samāyayau tato jiṣṇuḥ śibiraṃ vimanā iva ।
prāyaḥ pūrvaṃ manāṃsyeva kathayanti śubhāśubham ।।

sa nijaṃ sainyamālokya dhvastacchāyamadhomukham ।
bhrātṝṃśca viṣanārācanirbhinnāniva marmasu ।।

divasaproṣitaṃ putraṃ draṣṭumutkaṇṭhitāśayaḥ ।
mūkībhūtāniva śucā tānapṛcchatsasaṃbhramaḥ ।।

kaccinna droṇavihitaṃ cakravyūhaṃ mamātmajaḥ ।
praviṣṭo nidhanaṃ nītaḥ kurubhiḥ kūṭayodhibhiḥ ।।

praveśaṃ śikṣito vyūhe mayā bālo na nirgamam ।
dhruvaṃ sa nihataḥ pāpaurvīro rājīvalocanaḥ ।।

uktveti śokadanakvāthyamāno dhanaṃjayaḥ ।
śrutvā tanayavṛttāntaṃ mohātsthāṇurivābhavat ।
yaśomayīṃ praviṣṭo asau vīraḥ kalpasthirāṃ tanum ।।

ityucyamānaḥ kṛṣṇena labdhasaṃjño jagāda saḥ ।
aho nu nābhavatkaścinmatputraṃ yo arimadhyagam ।।

rarakṣa madhye yuṣmākaṃ mithyāśastraparigrahaḥ ।
taṃ samagraguṇārāmaṃ tanayaṃ rāmavikramam ।।

drakṣyāmi kva punaḥ kāntaṃ svapnalabdhamivepsitam ।
vyaktaṃ ripubhirākīrṇaḥ patansasmāra māṃ sutaḥ ।।

svasrīyaḥ keśava tvāṃ vā luptadhairyo athavā na saḥ ।
hatā subhadrā rahitā putreṇāmṛtavarṣiṇā ।।

sarvātiśayalāvaṇyaguṇavikramaśālinā ।
manye taṃ manyate kāntaṃ tārāpatinibhānanam ।।

navaṃ manmathamāyātaṃ divi devavadhūjanaḥ ।
pariṣvajasva hā putra kva yāto asi vihāya mām ।।

ityuktvā mūlanirlūno bhuvi tāla ivāpatat ।
pratilabhya punaḥ saṃjñāṃ śrutvā hetuṃ jayadratham ।।

sutakṣayaprakopāgnipītaśokārṇavo avadat ।
hantāhaṃ saindhavaṃ pāpaṃ tridaśairapi rakṣitam ।।

anastano tigmakare paśyatāṃ sarvabhūjām ।
ye caranti gurudrohaṃ sādhūnparivadanti ye ।।

viśvastānghnanti ye svairaṃ nikṣepaṃ bhakṣayanti ye ।
nindanti ye striyaṃ bhuktvā ye ca śāstrārthavarjitāḥ ।।

ācaranti niṣiddhaṃ ye vihitaṃ ca tyajanti ye ।
lokanvrajeyaṃ tattulyānhanyā yadi na taṃ yudhi ।।

asamāpte ahni nikhile na hataścejjayadrathaḥ ।
tatpravekṣyāmi dahanaṃ hūṣaṇānṛtaśāntaye ।।

bhuvi vā diva pātāle merumandarakandare ।
api sthitaṃ taṃ madbāṇā dārayiṣyantyavāritāḥ ।।

ityuktvā kopatāmrākṣaḥ samaṃ kāliyavidviṣā ।
dadhmau śaṅkhaṃ mahī yena cakampe sakulācalā ।।

arjunapratijñā ।। 

asminnavasare cārairvijñāyārjunabhāṣitam ।
bhīto duryodhanāyaitya saindhavastannyavedayat ।।

kauravastaṃ samādāya dromamabhyetya sānugaḥ ।
pratijñāmavadaddhorāṃ saindhave savyasācinaḥ ।।

jayadratho vadatyeṣa dinamekamalakṣitaḥ ।
gacchāmi pārthivāḥ sarve māṃ vā rakṣantu saṃhatāḥ ।।

iti duryodhanenokte bhāradvājastamabravīt ।

śvaḥ kartāsmi mahāvyūhaṃ durbhedyaṃ tridaśairapi ।।

ahaṃ dhanaṃjayaṃ vīraṃ vārayiṣyāmi sāyakaiḥ ।
saindhavārthinamāyāntaṃ velaśaila ivodadhim ।।

ukte śoṇahayeneti prahṛṣṭāḥ kurupuṃgavāḥ ।
hataṃ pārthamamanyanta pratijñābhaṅgavahninā ।।

adhunaivākhilāṃ senāmekaḥ kruddho vināśayet ।
rātrāvityarjunabhayātkuravastasthurutthitāḥ ।।

atrāntare putraśokavyathātāpralāpinīm ।
subhadrāṃ yājñasenīṃ ca śauriḥ sāntvayituṃ yayau ।।

āśvāsitā keśavena subhadrā bāṣpagadgadam ।
vilalāpa muhuḥ kaṇṭhe snuṣāmālambya mūrcchitām ।।

hā putra nayanānanda mandirāmṛtadīdhite ।
kva nu te padmapattrākṣaṃ drakṣyāmi vadanaṃ punaḥ ।।

iyaṃ te matsyaduhitā navoḍhā mahiṣī priyā ।
martumāhitasaṃkalpā rakṣyate garbhagauravāt ।।

nāthe pitari kṛṣṇe ca bhīme ca balināṃ vare ।
raṇe reṇubhirakīrṇaḥ śeṣe kathamanāthavat ।।

brahmaṇyānāṃ vadānyānāṃ yajvanāṃ puṇyakarmiṇām ।
sadācāravratajuṣāṃ gatimāpnuhi putraka ।।

iti pralāpamukharāṃ tāṃ samāśvāsya mādhavaḥ ।
tūrṇaṃ gāṇḍīvadhanvānaṃ vītanidramupāyayau ।।

kṛṣṇājñayā japaparo vidhivatparikalpite ।
pavitre śayane nidrāṃ lebhe śakrasutastataḥ ।।

so apasyadvyomagaḥ svapne viṣṇunā saha saṃyutaḥ ।
divyaparvatamārūḍho devaṃ candrārdhasekharam ।।

taṃ govindasakho dṛṣṭvā praṇamya racitāñjaliḥ ।
bhaktyā tuṣṭāva varadaṃ vareṇyaṃ harṣanirbharaḥ ।।

namo bhavāya bhuvanaprabhavāpyāyakāriṇe ।
namaḥ śarvāya niḥśeṣaduṣkarmaviṣahāriṇe ।।

namo rudrāya daityendradrāvitendrabhayacchide ।
namaḥ śivāya bhīmāya śrīkaṇṭhāya kapāline ।।

ugrāya śreyasāṃ dhāmne vāmārdhāyordhvaretase ।
vyālākulāya sevyāya niṣkalāya kalābhṛte ।।

triguṇāya trinetrāya tryambakāya trimūrtaye ।
saṃkalpakalpavṛkṣāya namastubhyaṃ triśūline ।।

iti rudraḥ stutaḥ svapne mahābhujagavigraham ।
dhanurastraṃ ca pārthāya sasthānakamadarśayat ।।

pūrvalabdhaṃ mahāstraṃ taddṛṣṭvā pāśupataṃ jayaḥ ।
manttraṃ ca prāpya caṇḍīśātkṛtakṛtyo vyabudhyata ।।

tataḥ prabhāte kṛṣṇāya tannivedya dhanaṃjayaḥ ।
pratijñābhāramakhilaṃ hṛṣṭaḥ svalpamamanyata ।।

atha snātāḥ kṛtāvaśyakaraṇīyā hutāgnayaḥ ।
raṇāṅgaṇaṃ mahotsāhā niryayuḥ kurupāṇḍavāḥ ।।

tato vyūhaṃ vyadhāddroṇaḥ pṛthucakrapariṣkṛtam ।
śakaṭaṃ vikaṭāṭopaṃ guptaṃ subhaṭakoṭibhiḥ ।।

mahādalaṃ ca tanmadhye padmaṃ nṛpatikesaram ।
turaṅgarathamātaṅgasahasrāyutakarṇikam ।।

kṛtavarmamukhaiḥ kṛtvā sūcivyūhaṃ tadantare ।
jayadrathaṃ vṛtaṃ vīraiḥ sūcīpāśe nyavedayat ।।

evaṃ vyūḍheṣvanīkeṣu guruṇādbhutakāriṇā ।
gāṇḍīvadhanvā senāgre dīptaketuradṛśyata ।।

tasya caṇḍakarasyeva śararaśmisahasriṇaḥ ।
sehire na mahīpālā draṣṭuṃ tejo mahaujasaḥ ।।

ākampite atha bhuvane durnimittaśatākule ।
śvetāśve syandane kṛṣṇau śubhrau śaṅkhau pradadhmatuḥ ।।

tayoḥ śabdena pavanaskandasaṃghaṭṭakāriṇā ।
akāṇḍapralayārambhasarvabhūtāni menire ।।

tato militayostūrṇaṃ mithaḥ senāsamudrayoḥ ।
vyālanīlavalatasvaṅgātaraṅgaḥ saṃgaro abhavat ।।

śirobhiratha śūrāṇāṃ bāhubhiśca sabhūṣaṇaiḥ ।
mahīmācchādayanpārtho droṇānīkamathāviśat ।।

sa praṇamya guruṃ vṛddhamanumānya prasādya ca ।
pūrvotsṛṣṭaśaraṃ dīptaiḥ śarajālairavākirat ।।

tato jayadrathākāṅkṣī tūrṇamacyutasārathiḥ ।
droṇaṃ pradakṣiṇīkṛtya praviśyānilaraṃhasā ।।

lāghavāddroṇamṛtsṛjya praviṣṭe śvetavāhane ।
cakrarakṣau viviśaturyudhāmanyūttamaujasau ।।

tato mandarasaṃrabdhakṣubhitāmbhodhivibhramaḥ ।
vyūhasyādīryamāṇasya nirghoṣastumulo abhavat ।।

prasaktaṃ vrajatastasya puraḥ kuñjarabhedinaḥ ।
babhuḥ padmavanānīva patitairbhūbhujāṃ mukhaiḥ ।।

vṛto gato hato labdho hantyeṣa patitā vayam ।
ityabhūddārumaḥ śabdo yatra yatra dhanaṃjayaḥ ।।

tūrṇaṃ praviśatastasya sindhurājavadhepsayā ।
pralayāmbudharadhvānadhīro abhūtasyandansvanaḥ ।।

ajayyaṃ samare droṇaṃ tyaktvā dhīmati phalguṇe ।
praviṣṭe śaravarṣābhre cakampe kurukānanam ।।

kṛtavarmamukhānvīrāṃstatastūrṇamabhidrutān ।
jitvā yavanakāmbojaṃ jaghāna śatamanyujaḥ ।।

droṇaḥ paścādathābhyetya brahmāstreṇa dhanaṃjayam ।
rundhānaḥ samare cakre jvālājālajaṭaṃ nabhaḥ ।।

brahmāstreṇaiva sahasā hatvāstraṃ śakranandanaḥ ।
parivarjya guruṃ prāyādbhojānīkaṃ manojavaḥ ।।

vidhāya vimukhaṃ bhojaṃ prayāntaṃ savyasācinam ।
abhyudyayau vāripateḥ suto rājā śrutāyudhaḥ ।।

śaraistenāyutotsṛṣṭairviddho dhairyamahodadhiḥ ।
rathaṃ hatvāsya vidadhe pārthaḥ sarvāyudhakṣayam ।।

varuṇena purā pitrā sa dattāmādade gadām ।
ayodhe pātitā mohāttamevaitya nihanti yā ।।

sa tayā keśavaṃ mūḍho mṛtyudūtyeva ghorayā ।
atāḍayanmahāvegī vicacāla na cācyutaḥ ।।

tayā pratīpamabhyetya sa niṣpiṣṭo nareśvaraḥ ।
papāta bhagnakaṭako vajreṇeva kulācalaḥ ।।

saritastanaye vīre varṇamāyāḥ śrutāyudhe ।
hate pārtharathasyābhūdabhagnapraṇayā gatiḥ ।।

śrutāyudhavadhaḥ ।। 

jayoddhūtapatākāgraṃ vrajantaṃ vānaradhvajam ।
vegadīrghīkṛtasmerakirīṭābharaṇaprabham ।।

taḍitāṃ maṇḍaleneva piṅgaṃ gāṇḍīvatejasā ।
rājā sudakṣiṇo abhyāyātkāmbojaḥ kurudakṣiṇaḥ ।।

tasyāstravarṣiṇastūrṇaṃ chitvā kārmukamarjunaḥ ।
cakarta śaktiṃ tanmuktāṃ ghanaghaṇṭāvirāviṇīm ।।

so atha pārthaśarāsāraviśarārutanurnṛpaḥ ।
papāta hemamālāṅko vidyādhara ivāmbarāt ।।

sudakṣimavadhaḥ ।। 

kāmboje nihate vīre bhajyamāne balārṇave ।
sahācyutāyuṣā rājñā śrutāyuḥ pārthamādravat ।।

śrutāyuṣā tomarema śūlenānyena cāhataḥ ।
tulyaṃ bāṇasahasraiśca mumoha kapiketanaḥ ।।

labdhasaṃjño atha śakrāsraṃ samudīrya dhanaṃjayaḥ ।
sāśvasūtau supatrau ca kathāśeṣau cakāra tau ।।

śrutāyurvadhaḥ ।। 

aṅgānvaṅgānkaliṅgāṃśca dākṣiṇātyāṃśca pāṇḍavaḥ ।
hatvā jaghāna vipulaṃ kuñjarānīkamāśugaiḥ ।।

daratturaṣkacīnānāṃ mlecchānāṃ ca varūthinīm ।
śarairnipātya vidadhe ghorāṃ raktataraṅgiṇīm ।।

ambaṣṭhādhipateśchitvā mauliratnojjavalaṃ śiraḥ ।
avāritagatirvīro viveśācyutasārathiḥ ।।

atha droṇaṃ samabhyetya babhāṣe kauraveśvaraḥ ।
ācārya paśya pārthena bhūbhujāṃ kadanaṃ kṛtam ।।

kathaṃ nu laṅghayedvīra varākastvāṃ pṛthāsutaḥ ।
śiṣyānurodho yadi te na syātsaralacetasaḥ ।।

dattābhayo adya bhavatā helayaiva jayadrathaḥ ।
praveśitaḥ svayaṃ kālakarālavadanodare ।।

ko hi gāṇḍīvadhanvānaṃ tvayāpi samupekṣitam ।
carantaṃ mama sainyeṣu sāmānyo vārayiṣyati ।।

ityukte kururājena bhāradvājo jagāda tam ।
tārkṣyavego yuvā pārtho vṛddhamullaṅghya cāgataḥ ।।

vyūhadvāre mayā ruddhā bhīmasātyakipārṣatāḥ ।

praviśantyeṣa bībhātsuṃ vrajāmi yadi pṛṣṭhataḥ ।।

idaṃ tu te karomyadya hitaṃ lokeṣu duṣkaram ।
bhaviṣyasi raṇe yena devānāmapi durjayaḥ ।।

ghore vṛtraraṇe rudraḥ surendrāya dadau purā ।
divyaṃ mantramayaṃ varma durbhedyo yena so abhavat ।।

tadetanmantrasaṃyuktaṃ prāptaṃ gurumukhānmayā ।
badhnāmi brahmasūtreṇa tava śatrunibarhaṇam ।।

ityuktvā tasya mantreṇa bhāsvatkanakakaṅkaṭam ।
prasthitasyārjunaṃ jetuṃ babandha kurubhūpateḥ ।।

āmuktadivyakavaco guruṇā kauraveśvaraḥ ।
gajavājirathānīkaiḥ prayayau pārthamojasā ।।

asminnavasare yuddhe vyūhasya pramukhe abhavan ।
droṇaśalyaśalādīnāṃ dhṛṣṭadyumnapurogamāḥ ।।

pāṇḍavā draupadeyāśca rākṣasaśca ghaṭotkacaḥ ।
sātyakirdrupado matsyaḥ kuntibhojasca kekayāḥ ।।

vīrāścānye mahīpālāḥ samabhidrutya saṃhatāḥ ।
divyāstravittamā vīrā jalasandhaṃ narādhipam ।।

duḥśāsanaṃ vikarṇaṃ ca citrasenaṃ viviṃśatim ।
alāyudhaṃ rākṣasendramalambumamalambusam ।।

bāhlikaṃ śakuniṃ droṇiṃ vṛṣasenaṃ ca gautamam ।
muhurmuhārathāṃścanyānvyūhagarbhavinirgatān ।।

avākiranhemapuṅkhairnijanāmāṅkitaiḥ śaraiḥ ।
mitho rathāgre kurvāṇā rudhirāvartadurgamam ।।

te cakrurvikramodārā ghorābhiḥ śastravṛṣṭibhiḥ ।
kabandhatāṇḍavoccaṇḍasaṃrambhalalitā diśaḥ ।।

atrāntare śvetahayaḥ praviśankuruvāhinīm ।
cakāra nipatacchatrurājahaṃsāvalīsitām ।।

śarāṇāmarjunabhujotsṛṣṭānāmāśugāminām ।
krośadvayaṃ yayāvagre sa kṛṣṇaprerito rathaḥ ।।

te hayā hemasaṃnāhā gāhamānā ivāmbaram ।
javadīrghaiḥ prabhājālaiścakruḥ pallavitā diśaḥ ।।

hato gajo rathaśchinnaḥ patito ayaṃ narādhipaḥ ।
ityabhūnniḥsvanastatra ceruryatrārjuneṣavaḥ ।।

vindānuvindāvāvantyāvabhidrutyātha pāṇḍavam ।
adṛśyaṃ cakraturnānāśastravarṣaiḥ sakeśavam ।।

tayoḥ pārtho rathau hatvā chitvā ca dhanuṣī śaraiḥ ।
jahāra śirasī yābhyāṃ dvicandrevābhavanmahī ।।

vindānuvindavadhaḥ ।। 

sasainyo rājaputrau tau hatvā vipulavikramau ।
nijāśvānvyathitānvīkṣya babhāṣe kṛṣṇamarjunaḥ ।।

kṛṣṇārtānvājinaḥ klāntāndasyuśastraśarakṣatān ।
pāyayoddhṛtaśalyāṃstvaṃ muktvaitānsalilaṃ vibho ।।

uktveti so avatīryaśu pādacārī nareśvarān ।
idamantaramityāptānekaḥ sarvānayodhayat ।।

tataḥ pārthāstrajālānāṃ tadastrāṇāṃ ca saṃghaśaḥ ।
nigharṣaniḥsṛtajvālākarālamabhavannabhaḥ ।।

arjunena kṛte kṣipraṃ śarapañaajaramandiram ।
tadastrabhinnavasudhāsaṃjātavimalodake ।।

parivṛttānsamākṛṣṭaśalyānāghrātabhūtalān ।
pāyayitvā hayānkṛṣṇo hṛṣṭānpunarayojayat ।।

te kṛṣṇāvavahanvāhā jātadviguṇaraṃhasaḥ ।
āruhanta ivākāśaṃ śakrāśvivijigīṣayā ।।

atha svalpāvaśeṣe ahni tūrṇaṃ saindhavakāṅkṣiṇaḥ ।
cakampe kauravacamūḥ sāyakaiḥ savyasācinaḥ ।।

vidruteṣu narendreṣu bhagne gajaghaṭāvane ।
droṇānubaddhakavacaḥ kauravendraḥ samāyayau ।।

vilokya vipulānīkaṃ tamāyāntaṃ mahaujasam ।
uvāca kaiṭabhārātirnivātakavacāntakam ।।

ayaṃ sa kartā darpāndho nikārāṇāṃ sthavīyasām ।
prāpto mūlamanarthānāṃ jahyenaṃ kulakaṇṭakam ।।

ityukte puṣkarākṣeṇa vīrau jiṣṇusuyodhanau ।
kṣaṇaṃ vilokya cakrāte surendranamuciprabham ।।

preritā kururājena śubhrapakṣā kirīṭinam ।
krauñcādrimiva haṃsālī viveśa viśikhāvalī ।।

gāṇḍīvadhanvano bāṇānvandhyāndṛṣṭvā suyodhane ।
kimetaditi govindo jagāda pṛthuvismayaḥ ।।

dhanaṃjayastamavadatsmitadhautādharadyutiḥ ।
jñātaṃ kṛṣṇa mayā yena pāpo ayaṃ pratibhāṃ śritaḥ ।।

varmāsya guruṇā baddhaṃ vidyayā vajrasaṃnibham ।
pratiyogaṃ ca jāne ahaṃ kṛtsnametadvināśane ।।

ityuktvāstraṃ mahaddivyaṃ kavacocchittaye vyadhāt ।
tacca dūrānmahāstreṇa droṇaputro vyadārayat ।।

dviṣprayojyaṃ na divyāstramityuktvā pāṇḍunandanaḥ ।
cakre suyodhanaṃ chinnarathasārathikārmukam ।।

hastayośca śarairasya cakārāprāptavarmaṇoḥ ।
lakṣyābhyāsamivāsaktaṃ yenāsau vimukho abhavat ।।

tato drauṇiprabhṛtayaḥ pārthaṃ sarve mahārathāḥ ।
abhyādravansusaṃrabdhā vicitrakavacadhvajāḥ ।।

śikhidhvajaḥ karṇasutaḥ sīrāṅko madrabhūpatiḥ ।
maṇināgadhvajaḥ śrīmānsvayaṃ rājā suyodhanaḥ ।।

bhūriśravā yūpaketurante ca vividhadhvajāḥ ।
hemadīptāyudhadharā ghoraṃ yuyudhire nṛpāḥ ।।

teṣāmāpatatāṃ tūrṇaṃ laghuhasto dhanaṃjayaḥ ।
ciccheda bāṇairmarmāṇi chattrāṇi ca dhanūṃṣi ca ।।

śarairvivarmaṇāṃ teṣāṃ padmagarbhanibhāni saḥ ।
bālātapāruṇānīva vapūṃṣi rudhirairvyadhāt ।।

vadhyamāneṣu vīreṣu jiṣṇunā sarvarājasu ।
valatsvaṅgabhujaḥ kālo nanarteva nijotsave ।।

atrāntare dharmasutaṃ droṇo vyūhamukhe sthitaḥ ।
mahārathaiḥ parivṛtaṃ jighṛkṣustūrṇamādravat ।।

sa kṛtvā matsyapāñcālacedisṛñjayakekayān ।
alpāvaśeṣānrājānaṃ cakāra virathaṃ śaraiḥ ।।

hatāśvaṃ kṛttacāpaṃ ca dṛṣṭvā sarve yudhiṣṭhiram ।
hṛto hṛto nṛpa iti sphāratāraṃ pracukruśuḥ ।।

tataḥ pāṇḍusutaḥ śaktiṃ prāhiṇotprāṇahāriṇīm ।
brahmastreṇa ca tāṃ droṇo bhasmasādakarotkṣaṇāt ।।

chinnasarvāyudho viddhaḥ śaraiḥ kuliśadāruṇaiḥ ।
saha devarathenāśu muktvā droṇaṃ yayau nṛpaḥ ।।

vidrute dharmatanaye bhāradvājo ruṣā jvalan ।
dadāha pāṇḍavacamūṃ śaraśreṇīśikāśataiḥ ।।

kekayo atha bṛhatkṣatraḥ pāṇḍavānīkanāyakaḥ ।
droṇānugaṃ kṣemadhūtiṃ mahīpālamapātayat ।।

traigartaṃ vīradhanvānaṃ dhṛṣṭaketuṃ mahāratham ।
vidhāya cchinnamūrdhānaṃ kabandhaṃ vidadhe kṣaṇam ।।

nirapatyaṃ hātamitraṃ sahadevo avadhīdyudhi ।
sātyakirvyāghradattaṃ ca rājaputramapātayat ।।

vidhyamānaṃ balaṃ dṛṣṭvā bhāradvājasutaḥ paraiḥ ।
śiraḥkūṭāvaseṣāṇi pāṇḍusainyānyakalpayat ।।

rākṣaso atha bakabhrātā bhīmasenamalambusaḥ ।
yodhayitvā śaraśataistatsenāṃ māyayāvadhīt ।।

pravartitāṃ rākṣasena bhīmo dṛṣṭvāsṛgāpagām ।
tvāṣṭreṇāstreṇa tanmāyāṃ chitvāramajayatkṛtī ।।

vadhāya bhīmasenasya rakṣastatpunarāgamat ।
avārayanmahākāyaṃ mahākāyo ghaṭotkacaḥ ।।

sa rathādrathamutsṛjya kālaḥ kāla ivonnadan ।
ākṛṣyālambusaṃ vegānniṣpiṣya vidadhe vyasum ।।

alambusavadhaḥ ।। 

ghaṭotkacena nihate rākṣase jambhavikrame ।
bhayamāvirabhūddhoraṃ samare sarvabhūbhujām ।।

atrāntare dharmasuto dūrasthasya kirīṭinaḥ ।
aśṛṇvañśaṅkhanirghoṣaṃ kimapyāśaṅkito abhavat ।।

bhīto abhimanyuvṛktāntādviṣaṇṇo bhrātṛvatsalaḥ ।
uvāca sātyakiṃ matvā sa dhuryaṃ sarvadhanvinām ।।

sātyake paśya bandhūnāṃ gurūṇāṃ suhṛdāṃ tathā ।
dordarpasya ca saṃprāptaḥ kālo ayamucitastava ।।

sa te guruḥ sakhā bandhuḥ kirīṭi śatrumadhyagaḥ ।
na jñāyate praṇaṣṭe atra śaṅkhaśabde kathaṃ sthitaḥ ।।

ṛte tvāmujjvalācāraṃ pravaraṃ śauryaśālinām ।
bhāraḥ kasminnasahyo ayaṃ dhuraṃdhara nidhīyatām ।।

pātre vitaratāṃ pṛthvīṃ rakṣatāṃ śaraṇāgatam ।
mittrārthe tyajatāṃ prāṇānsamānaṃ śrūyate phalam ।।

dhanyā bhavadvidhā eva kriyate yaiḥ sthiraṃ yaśaḥ ।
pavanākampikadalīdalālolairnijāsubhiḥ ।।

tvayi yāter'junaṃ draṣṭuṃ droṇagrahaṇajaṃ bhayam ।
bhīmapārṣataguptasya satyaṃ me na bhaviṣyati ।।

ukta yudhiṣṭhireṇeti sātyakiḥ satvasāgaraḥ ।
sajjo abhavattathetyuktvā parānīkabibhitsayā ।।

sa hemakavacaḥ sragvī śubhrāśvaṃ rathamāsthitaḥ ।
dīptasaṃhadhvajaḥ śrīmānghananirghoṣakārmukaḥ ।।

dātā hutānalo hṛṣṭo nṛpamāntrya sānujam ।
bhīme rakṣāṃ nidhāyāsya maṅgalālaṃkṛto yayau ।।

sa bhāradvājamāsādya vainateya ivāśugaḥ ।
cakre rājabhujaṅgānāṃ kṣaṇamākampavibhramam ।।

tato yuddhamabhūddhoramācāryayuyudhānayoḥ ।
mohanaṃ sarvalokānāṃ skandatārakayoriva ।।

droṇaṃ sa durjayaṃ matvā dhīmānsātyakirabravīt ।
guro śiṣyaṃ tavānveṣṭuṃ phalguṇaṃ prasthitasya me ।
asminnalpāvaśeṣe ahni na vighnaṃ kartumarhasi ।।

śrutvaitaccāpamākṛṣya babhāṣe kumbhasaṃbhavaḥ ।
na praveṣṭuṃ tvayā śakyaṃ mayi jīvati sātyake ।।

iti bruvāṇaṃ śaineyo mano mārutaraṃhasā ।
rathena vañcayitvā taṃ parāhūtaṃ samāviśat ।।

sa vrajandurjayāñjitvā kṛtavarmamukhānraṇe ।
ghorānmlecchānkirātāṃśca kāmbojāṃśca nyapātayat ।।

sānugānpāṇḍutanayānbhettuṃ vyūhāgramudyatān ।
nirgatyāvārayansarvānkṛtavarmā dhanurdhanaḥ ।।

javena praviśantaṃ ca sātyakiṃ subhaṭāśanim ।
bhindānaṃ kuñjaraghaṭā rundhānaṃ sāyakairdiśaḥ ।।

śastravṛṣṭiṃ tadutsṛṣṭāṃ śarairvikṣipya sātyakiḥ ।
ciccheda jalasaṃdhasya śakrāyudhanibhaṃ dhanuḥ ।।

kupitaśchinnacāpāstraḥ kṛtvā sarvāyudhavyayam ।
sāvegaṃ preritagajaḥ so atha sātyakimādravat ।।

javādāpatatastasya śaineyaścandanokṣitau ।
chitvā bhujau jahārāśu saratnamukuṭaṃ śiraḥ ।।

tasminhate sa nāgendro yuyudhānaśarārditaḥ ।
vidrutaḥ kauravacamūṃ pipeṣālambi kaṅkaṭaḥ ।।

jalasaṃdhavadhaḥ ।। 

vidārya māgadhānīkaṃ praviśanvṛṣṇipuṃgavaḥ ।
duryodhanamukhānvīrānayodhayadasaṃbhramaḥ ।।

parāṅmukhīkṛtāśeṣasubhaṭaḥ so atha māninaḥ ।
sudarśanasya nṛpateścakarta ruciraṃ śiraḥ ।।

śabarānyavanānbhojānbarbarāṃstāmraliptikān ।
śakānmuṇḍānkuvindāṃśca harandūrānmataṅgajān ।।

dasyusaṃghāṃśca vividhānsa hatvā krūravikramān ।
cakre karabhakuṭṭākaḥ kṣitaṃ mastiṣkakardamām ।।

duḥśāsano atha niśitairviddhaḥ sātyakinā śaraiḥ ।
vihāya samaraṃ tūrṇaṃ bhāradvājāntikaṃ yayau ।।

taṃ dṛṣṭvā vihvalaṃ droṇo babhāṣe pārśvartinam ।
ko ayaṃ te saṃbhramo vīra gatvā rakṣa yajadratham ।।

aho na sātyakiśarairbhinnāṃ dṛṣṭvā varūthinīm ।
kṛtavairaśca mānī ca yoddhavye vidruto asi kim ।।

etattāvatkṛtaṃ karma śaineyenātimānuṣam ।
ato bahuguṇaṃ vīrau bhīmapārthau kariṣyataḥ ।।

naiṣā sabhā sā pāñcālī yatra tvaṃ kṛṣṭavānasi ।
imāḥ prāṇapaṇaprāpyā yaśovikramabhūmayaḥ ।।

adyāpi rocatāṃ saṃdhiryuṣmākaṃ pāṇḍunandanaiḥ ।
antaṃ na yātā vīrāṇāṃ saṃpratyarjunasāyakāḥ ।।

yudhyasva tūrṇamathavā śātravairaparāṅmukhaḥ ।
bhagnapradhānā hi camūrvāryamāṇāpi dīryate ।।

iti rukmarathenokto vailabhyātkṣmāṃ vilokayan ।
nighnansāhāyyakaṃ cakre mṛtyoriva jagatkṣate ।।

vīraketuṃ sudhanvānaṃ citraketuṃ ca pārthivam ।
tathā citrarthaṃ vīraṃ pāñcālānavadhīdyudhi ।।

dhṛṣṭadyumnastataḥ kruddhaḥ sarvābharaṇabhedibhiḥ ।
viddhvā droṇamasaṃbhrāntaḥ śaraiḥ senāmadārayat ।।

ācāryaṃ bhṛśamākīrṇaṃ śarairmūrchāmupāgatam ।
khaḍgapāṇirabhidrāvya pārṣato hantumudyayau ।।

labdhasaṃjñastato droṇaḥ śarairāsannapātibhiḥ ।
kiṣkupramāṇairvaitastairvaṃśotthaistamapūrayat ।।

vṛścikairiva tairvyāpto dhṛṣṭadyumnaḥ parāṅmukhaḥ ।
prayayau guruṇā paścāddāritaḥ pṛthusāyakaiḥ ।।

tataḥ śoṇahayaḥ kruddhaḥ pāṇḍavānāmanīkinīm ।
dārayanbhūmipālānāṃ śirobhiḥ kṣmāmapūrayat ।।

duḥśāsanamathāyāntaṃ sātyakiḥ śaravarṣiṇam ।
cakāra cchinnavarmāṇaṃ virathadhvajasāyakam ।।

saṃtyaktaṃ vidrutairmlecchaiḥ prahāraśakalīkṛtaiḥ ।
rakṣanpratijñāṃ bhīmasya vimukhaṃ nāvadhīdgatam ।।

atrāntare rukmaratho viśanpāñcālavāhinīm ।
droṇāya prāhiṇoddīptāṃ śiśupālasuto balī ।।

tasya tūrṇaṃ śitairbāṇairguruḥ kṛtvā yudhi kṣayam ।
cakāra mauliratnāṃśucchuritoṣṇīṣamānanam ।।

dhṛṣṭaketau vinihate jalasaṃdhasuto balī ।
bāṇavarṣī kṣaṇātprāpa droṇānalapataṅgatām ।।

kekayadhṛṣṭaketuvadhaḥ ।। 

dhṛṣṭadyumnasutaṃ hatvā kṛtavarmāṇamāśugaiḥ ।
droṇo jaghāna pāñcālānhehayāniva bhārgavaḥ ।।

bhagnāsu pāṇḍusenāsu ghore tasminmahāhave ।
nininda krūravarmāṇamācāryaṃ vyathito janaḥ ।।

sātyakipraveśaḥ ।। 

cirapraviṣṭe śeneye śaṅkito dharmajaḥ punaḥ ।
lambamāne ravau bhīmaṃ samabhyetyābhyabhāṣata ।।

yathā na śrūyate bhīma śaṅkhaśabdaḥ kirīṭinaḥ ।
tathā manye kimapyasya kṛtaṃ sarvairmahārathaiḥ ।।

taṃ vīramamarārātitamovidhvaṃsabhāskaram ।
vinā tavānujaṃ bhīma kathaṃ jīvitumutsahe ।।

nirghoṣaḥ śrūyate ghoraḥ pāñcajanyasya duḥsahaḥ ।
jāner'junavadhakrodhānmādhavo yoddhumudyataḥ ।।

tadgatvā vīra jānīhi vṛttāntaṃ savyasācinaḥ ।
paśyāmi timirākrāntāḥ kaśmalābhihato diśaḥ ।।

ukte yudhiṣṭhireṇeti taṃ jagāda vṛkodaraḥ ।
rājandhanaṃjaye śaṅkāṃ na mithyā kartumarhasi ।।

ko nāma vibudhārātivadhūvaidhavyadāyinaḥ ।
pragalbhate dhuraṃ dhatte yudhi gāṇḍīvadhanvanaḥ ।।

tathāpyadya gṛhītvāhaṃ śirasā tava śāsanam ।
carāmi padavīṃ jiṣṇordārayankuruvāhinīm ।।

ityuktvā mārutasutaḥ syandanenābhranādinā ।
hemacitratanutrāṇaḥ pattrirāja ivādravat ।।

sa rukmarathamāruhya rukmapuṅkhaiḥ śilīmukhaiḥ ।
apūrayatkuruvanaṃ ratnadīptairivāhibhiḥ ।।

praveṣṭukāmamācāryastamabhyetyābravīttataḥ ।
māmanirjitya kaunteya bhettuṃ śakyā na vāhinī ।।

tvadvidhaiḥ kururājasya saṃrambhaṃ mā kṛthā vṛthā ।
ityuktvā pāṇḍavaṃ droṇaḥ śaravarṣairavākirat ।।

tadbāṇajālanirbhinno babhāṣe ca vṛkodaraḥ ।
yathā tvaṃ manyase droṇa nedānīṃ no gururbhavān ।।

pūjayatyarjuno mānyānbhīmo ahaṃ paśya māmiti ।
ityuktvā prāhiṇottasmai gadāmaśanigauravām ।।

tayā droṇaparityakto rathaḥ śakalatāṃ yayau ।
apakrānte kṣaṇaṃ droṇe sānujaṃ kauraveśvaram ।।

śarairapūrayadbhīmo bhīmasāyakavarṣiṇam ।
kṣuraprotkṛttavadanānsa jaghānātha kauravān ।।

vṛndārakaṃ dīrghanetraṃ suṣeṇaṃ durvimocanam ।
raudrakarmāṇamabhayaṃ citrakāntiṃ sudarśanam ।।

nipātyaitāngadābhinnasainyaścakre talasvanam ।
vidrutaṃ svabalaṃ dṛṣṭvā taṃ dromaḥ punarādravat ।।

rathenākālajaladadhvanigambhīranādinā ।
saṃprahārastataḥ kṣipraṃ dāruṇo droṇabhīmayoḥ ।।

yayau bhārgavakākutstharaṇasmaraṇahetutām ।
syandanādavaruhyātha krūrakarmā vṛkodaraḥ ।।

cikṣepa dorbhyāmutkṣipya dūradūre rathaṃ guroḥ ।
bhagnacakradhvajahayādvikīrṇayugakūbarāt ।।

avaplutya yayau tasmāddroṇo garuḍavikramaḥ ।
athāntaraṃ samāsādya dārayanvaravāraṇān ।।

pothayanraṇasaṃghātānviveśa pavanātmajaḥ ।
pātayanrājavaktrāṇi punaḥ sasmāra mārutiḥ ।।

nirlūnanālanalināṃ kuberanalinīṃ muhuḥ ।
sa vrajanbojakāmbojānvijitya vijayāgrajaḥ ।।

viveśākulitaṃ tūrṇaṃ karṇānīkamanākulaḥ ।
tasya nādaṃ parijñāya dūrātkṛṣṇadhanaṃjayau ।।

ākarṇya kārmukaravaṃ nanāda pramadākulaḥ ।
tasya nādaṃ parijñāya dūrātkṛṣṇadhanaṃjayau ।।

mandaroddhūtadugdhābdhighoṣau saṅkhau pradadhmatuḥ ।
tena diktaṭasaṃghaṭṭapaṭṭaṭāṅkāraśālinā ।।

śabdena sādhvasakṛtā bhuvanāni cakampire ।
ākarṇya kṛṣṇayostulyaṃ śaṅkhanādaṃ yudhiṣṭhiraḥ ।।

hṛṣṭo mene samuttīrṇamarjunaṃ ripusāgarāt ।
bhajyamānaṃ balaṃ dṛṣṭvā bhīmena bhujaśālinā ।।

kopādabhyāyayau karṇaḥ kurvanbāṇamayaṃ jagat ।
tamāyāntaṃ śarairviddhvā nadatpavananandanaḥ ।।

cakāra vimukhaṃ kṛttadhvajasyandanakārmukam ।
bhagne samiti rādheye dhaureye dhairyaśālinām ।।

uvāca droṇamāgatya mlānamānaḥ suyodhanaḥ ।
arjunaste priyaḥ śiṣyastvāmullaṅghya gato yadi ।।

tatkiṃ praviṣṭau prasabhaṃ yuyudhānavṛkodarau ।
kimanyadvidhivaimukhyaṃ satyamasmāsu jṛmbhate ।।

yatra velāmatikrānto bhavānvīryamahodadhiḥ ।
ityuktaḥ kururājena babhāṣe kumbhasaṃbhavaḥ ।।

sainyaṃ puraśca paścācca gṛhītaṃ dhāryate katham ।
rakṣyamāṇamito yatnātpurataḥ pravidīryate ।।

avāritā viśantyeva sarve pāñcālasṛñjayāḥ ।
sainyadvāramito yatnādrakṣyaṃ sarvātmanā mayā ।।

bhavānkarṇamukhaiḥ sārdhamebhiḥ sarvairmahārathaiḥ ।
pārthasātyakibhīmānāṃ paryāptaḥ kiṃ na vāraṇe ।।

asminmuhūrtaśeṣe ahni gatvā rakṣa jayadratham ।
adhunā tatpaṇāveva raṇadyūte jayājayau ।।

ityukto guruṇā rājā gatvā pāñcālanandanau ।
sarvaiścakāra virathau cakrarakṣau kirīṭinaḥ ।।

atrāntare punaḥ karṇaḥ samāgatya vṛkodaram ।
hemupuṅkhaiḥ śaraiścakre jvalitānalasaṃnibham ।।

tato bhīmabhujotsṛṣṭaiḥ pattribhirgiribhedibhiḥ ।
viddhaśchinnāyudharatho raṇaṃ tatyāja sūtajaḥ ।।

tato bhagne kurubale nadantaṃ vāyunandanam ।
karṇo mānī samāśvasya rathena punarādravat ।।

ghore pravṛtte samare suciraṃ karṇabhīmayoḥ ।
babhūva viśikhavrātairnaranāgarathakṣayaḥ ।।

bhīmo atha sūtaputrasya cchitvā tālopamaṃ dhanuḥ ।
jaghāna ghananirghoṣaṃ rathaṃ saha manorathaiḥ ।।

virathaṃ karṇamālokya yudhyamānaṃ prayatnataḥ ।
ādiṣṭaḥ kururājena durjayastamupādravat ।।

duryodhanānujaṃ vīramāyāntaṃ śaravarṣiṇam ।
taṃ hatvā vinadanbhīmaḥ śaraiḥ karṇamapūrayat ।।

punaḥ syandanamāsthāya sūtapūtro vṛkodaram ।
abhyadhāvatpṛthuśarajvālājaṭilakārmukam ।।

tadbāṇadāritatanuḥ pāvaniḥ kopakampitaḥ ।
gurvī gadāṃ visṛjyāsya niṣpipeṣa rathaṃ javāt ।।

bhuvi sthitaṃ śarairbhinnaṃ karṇaṃ dṛṣṭvā suyodhanaḥ ।
ādideśānujaṃ kopāddurmukhaṃ karṇaguptaye ।।

vegātkauravamāyāntaṃ taṃ śastrāśaniduḥsaham ।
rathādapātayadbhīmo nirbhinnahṛdayaṃ śaraiḥ ।।

āruhya durmukharathaṃ karṇo duḥkhānalākulaḥ ।
bhīmāya prāhiṇodbāṇāñjvalitāniva duḥsahān ।।

tato bhīmabhujotsṛṣṭāḥ saniḥśvāsā ivoragāḥ ।
aṅgarājaṃ vinirbhidya śarāḥ pātālamāviśan ।।

sa gāḍhaviddho dudrāva javavyālolaketunā ।
rathena kurusenānāṃ dhṛtimunmūlayanniva ।।

abhyadhāvaṃstato bhīmaṃ pañca duryodhanānujāḥ ।
jagaduḥ śalyadurgrāhyāḥ sadurdarśanaduṣprabhāḥ ।।

yudhyamānānsa tānbāṇairmahārhābharaṇojjvalān ।
apātayanmahāvāta iva sendrāyudhānghanān ।।

hateṣu teṣu rādheyo dhunāno vipulaṃ dhanuḥ ।

ayodhayatpunarbhīmaṃ mahākāle apyasaṃbhramaḥ ।।

tasya bhīmo dhanuśchitvā rathaṃ ca guruvikramaḥ ।
nardankare abhyo vīrāṇāmāyudhāni nyapātayat ।।

viṣame vartamānasya rādheyasya suyodhanaḥ ।
saptānujānsahāyārthaṃ preṣayāmāsa satvaram ।।

citrākṣaścitravarmā ca citrabāṇaḥ śarāsanaḥ ।
upacitraḥ sacitraśca cārucitraśca te samam ।।

āyānta eva vimukhāstulyābharaṇavāsasaḥ ।
śaraibharmibhujotsṛṣṭaiḥ pretāḥ peturmahītale ।।

tānvīkṣya patitānvīrānkṣīṇapuṇyāniva grahān ।
karṇo asrupūrṇanayano rathamanyaṃ samādade ।।

krodhādadhikasaṃrambo yudhyamāno vṛkodaraḥ ।
taṃ nirvikāro viśikhairvajravegairapūrayat ।।

karṇamācchāditaṃ dṛṣṭvā bhīmacāpacyutaiḥ śaraiḥ ।
vyādideśānujānsapta tadguptyai kauraveśvaraḥ ।।

citrāyudhaḥ śatrusahaḥ śatruḥ śatruṃjayastathā ।
citrāsuścitrasenaśca vikeśaśceti tāndrutam ।।

vīrānabhimukhānbāṇaviddhānpavananandanaḥ ।
unmamātha ratāgrebhyaḥ śailebhyaḥ pādapāniva ।।

hateṣu rājaputreṣu teṣu vikramaśāliṣu ।
bhīmakarṇaśaraiḥ kṣipraṃ babhūva janasaṃkṣayaḥ ।।

bhīmabāṇavinirbhinnaḥ saṃstambhyādhirathirvyathām ।
maṇḍalīkṛtakodaṇḍaścakre bāṇamayaṃ nabhaḥ ।।

tataḥ karṇaśarāścakrurvyaśvasūtadhanurdhvajam ।
ekībhūtā iva javādbhīmaṃ vismayakāriṇaḥ ।।

sarvāyudhāni saṃrabdho virathasyopasarpataḥ ।
vaikartanaścakartāsya saṃvartaka ivonnadan ।।

kṣīṇāyudho atha dviradānhayāṃśca pavanātmajaḥ ।
prāhiṇotsūtaputrāya śaraiściccheda tāṃśca saḥ ।।

viṣamasthaṃ raṇe karṇo na jaghāna vṛkodaram ।
vīraḥ kuntīvacaḥ smṛtvā satyaśīlā hi sādhavaḥ ।।

taṃ spṛśanniva cāpena provāca vinadannṛpaḥ ।
mahadbhirmūḍhamā yuddhamakṛtāstraḥ punaḥ kṛthāḥ ।।

haṃho bahubhujo neyamucitā tava yuddhabhūḥ ।
māṃsāstikūṭakuṭṭāka sūdaśālāsu śobhase ।।

athavā bhārayogyasya śarīrasyāsya te paśoḥ ।
yuktāstūvarakāḥ sphītāḥ kānane labdhavṛttayaḥ ।।

iti bruvāṇe rādheye bhīmaṃ kṛcchradaśāśritam ।
vilokya dūrātkaṃsāriḥ phlaguṇāya nyavedayat ।।

tato muhūrtagaṇane hemarekhānukāriṇī ।
tūrṇaṃ bāṇāvalī karṇaṃ gāṇḍīvapatitāviśat ।।

khāṇḍavānalasaṃkrāntaśikhayeva bhṛto bhṛśam ।
vyāpto dudrāva rādheyo jayoddhūtadhvajāṃśukaḥ ।।

bhīmasenapraveśaḥ ।।

ārūḍhe sātyakirathaṃ kopatapte vṛkodare ।
karṇāya prāhiṇotpārtho nārācaṃ vyomavartmanā ।।

vajratulyaṃ tamāyāntaṃ dāruṇaṃ sarvabhūbhujām ।
dūrādalakṣito drauṇiścicchedāśu patatribhiḥ ।।

athārjuno bāṇaśatairdreṇātmajamapūrayat ।
so api tatsāyakairbhinnaḥ senāsaṃgaramāviśat ।।

tataḥ kanakapṛṣṭhānāṃ śarāṇāṃ dhanuṣāṃ tathā ।
raśmibhiḥ koparacanā raṭantamiva rājakam ।।

vidārayannāsasāda sūcivyūhaṃ dhanaṃjayaḥ ।
āste mahārathairgupto yatra pāpo jayadrathaḥ ।।

atrāntare śarajvālīñakṣitipakānanam ।
alambiṣo ghanadhvāno garjansātyakimādravat ।।

taṃ rājavaramāyāntaṃ pūrayantaṃ śarairdiśaḥ ।
avārayanmahānīkaṃ sātyakiḥ satyapauruṣaḥ ।।

tayoḥ kāñcanapuṅkhābhiḥ śaramālābhirāvṛtāḥ ।
siktā vīraraseneva diśaḥ pallavitā babhuḥ ।।

tataścakarta bhallena śirastasyāśu sātyakiḥ ।
mauliśoṇamaṇicchāyācchuritena samāharan ।।

nihatyālambipaṃ vīraṃ pravarāṇāṃ prahāriṇām ।
śatāni rājaputrāṇāṃ nyavadhītpañca sātyakiḥ ।।

kṣapayantaṃ kurucamūṃ taṃ raṇe dīptavikramam ।
abhyadhāvadvīraketurvīro bhūriśravāḥ svayam ।।

tayorvicitradhanuṣoḥ śaradurdinameghayoḥ ।
garjitaṃ cakitāḥ sarve rājahaṃsā na sehire ।।

tau mithaḥ śarasaṃpātanirgharṣaṇasamutthitaiḥ ।
virejatuḥ sphuliṅgaughaiḥ kīṭaratnaurivācalau ।।

chitvā parasparaṃ cāpaṃ syandanaṃ saṃpramathya ca ।
khaṅgacarmadharau vīrau yuyudhāte cirāya tau ।।

javādalakṣyavapuṣościtramaṇḍalacāriṇoḥ ।
tayoḥ sthagitasaṃgrāmā vīrāḥ prekṣakatāṃ yayuḥ ।।

tataḥ sātyakimākṛṣya mālyavadbhiḥ śiroruhaiḥ ।
hatvā vakṣasi pādena saumadattirapātayat ।।

khaḍgena sātyakiśiraśchettuṃ dṛṣṭvā tamudyatam ।
uvāca sahasā pārthaṃ saṃbhrāntaḥ kaiṭabhāntakaḥ ।।

preṣitaṃ dharmarājena tvadarthaṃ vṛṣṇipuṃgavam ।
paśya śatruvaśaṃ yātaṃ śrāntaṃ sātyakimāhave ।।

anityau sarvathā nūnaṃ subhaṭānāṃ jayājayau ।
yadimāṃ sātyakirapi prāptaḥ klībocitāṃ daśām ।।

eṣa bhūriśravāstūrṇaṃ khaḍgenākhaṇḍavikramaḥ ।
samudyataḥ śiro hartuṃ śiṣyasya tava sātyakeḥ ।।

ukte janārdaneneti prahārābhimukhaṃ bhujam ।
bhallena bhūriśravaso jahāra kapiketanaḥ ।।

kṛtte dūrādadṛśyena bhujastambhe kirīṭinā ।
kālavaktrānnipatitaṃ sātyakiṃ menire janāḥ ।।

patansa bhuvi dordaṇḍaḥ kaṅkaṇāvaliniḥsvanaḥ ।
ninādairiva kaunteyaṃ tāratārairatarjayat ।।

tasmiñjayadvipālāne viśrāntisadane kṣiteḥ ।
pratāpamandirastambhe bhuje bhuvi nipātite ।।

tyaktvā vāmakarākṛṣṭāṃ sātyakermūrdhajāvalīm ।
uvācānalpasaṃkalpo yūpaketurdhanaṃjayam ।।

aho vīravrataṃ pārtha kīdṛśaṃ darśinaṃ tvayā ।
yenānyaraṇasaktasya cchadmanā me hato bhujaḥ ।।

ucitaṃ vā tavaivaitanmantrī yasya janārdanaḥ ।
jātā hṛdyārthalobhena kūṭayuddhavigdhatā ।।

ityuktvā vāmahastena śaraśayyāṃ vidhāya saḥ ।
upaviśya viśannantaḥ sahitaḥ svarśavṛttibhiḥ ।।

hutvā prāṇānalaṃ bāṇairbhrumadhye nihitekṣaṇaḥ ।
tejaḥ pravidadhe mūrdhni śaśisūryānalottaram ।।

tato bībhatsuravadannindāmukharitānnṛpān ।
vihvalo viṣamātmā ca rakṣitaḥ sātyakirmayā ।।

hantā śiṣyasya sakhyuśca kṛttahastaḥ kṛto yadi ।
tatra kiṃ nāma manyadhvaṃ nirdeṣā yūyamāhave ।।

eko abhimanyurnihataḥ samāyaiḥ sarvapārthivaiḥ ।
śrāntaśchinnadhanuḥkhaḍgastatkiṃ nāma vadanti naḥ ।।

ityuktavati kaunteye labdhasaṃjño atha sātyakiḥ ।
yayāce praṇataḥ pūrvaṃ raṇaṃ prāyajuṣo ripoḥ ।।

khaḍgena yajñaśīlasya vīrasya yaśasāṃ nidheḥ ।
vaktraṃ muktāvalībhābhirjātahāsamivāharat ।।

sa kṛṣṇena ca bhūpālairvāryamāṇena saṃbhramāt ।
krodhādajñātavṛttena tasminsātyakinā hate ।।

dhikśabdaḥ sarvavīrāṇāmuttasthau sthagitāmbaraḥ ।
saumadatteśca caritaṃ praśaśaṃsuḥ surā divi ।।

bhūriśravaso vadhaḥ ।। 

sa tena nirjitaḥ pūrvaṃ somadatto atimanyunā ।
ārādhya tapasā devaṃ rūdraṃ tripuradāraṇam ।।

lebhe sātyakijetāraṃ bhūriśravasamātmajam ।
śekharaṃ sarvavīrāṇāṃ vadānyaṃ bahuyājinam ।।

tasminnipatite vīre jayadrathavadhotsukaḥ ।
tūrṇaṃ viveśa śvetāśvo nibiḍaṃ rājamaṇḍalam ।।

astādricūḍāmaṇitāṃ gantumicchati bhāskare ।
dadarśa saindhavaṃ pārtho guptaṃ sarvairmahārathaiḥ ।।

ākarṇāñcitagāṇḍīvastaṃ dūrādduḥsahāgamam ।
dṛśaiva kopāruṇayā tasya dāhamivākarot ।।

tato vilulite sainye parāvṛtta ivāmbudhau ।
hato hataḥ sindhurājo babhūveti mahāsvanaḥ ।।

atha karṇakṛpadrauṇiduḥśāsanasuyodhanāḥ ।
saha sarvairmahīpālairdhanaṃjayamayodhayat ।।

tānvidhāya śaraistūrṇaṃ dvastavarmarathadhvajān ।
pātayanrājavaktrāṇi jiṣṇuḥ saindhavamādravat ।।

jayadratho api vijayaṃ vilokyācyutasārathim ।
sa niṣkṛṣyāsakṛttaistaiḥ sāyakaistamapūrayat ।।

tato abravīnmadhuripurdinānte savyasācinam ।
chindhi sindhupateḥ kṣipraṃ śiro divyena patriṇā ।।

vṛddhakṣattraḥ pitā prādādvaramasya kṣitau śiraḥ ।
pātayiṣyati yastulyaṃ tasyāpi nipatiṣyati ।।

samantapañcakābhyarṇe pitāsya tapasi sthitaḥ ।
tadaṅke pātaya ripoḥ sirastasmātprayātu gām ।।

ityukte śauriṇā jiṣṇuśchittvā sindhuśiro javāt ।
śareṇa saṃdhyādhyānasthajanakāṅke nyapātayat ।।

aṅkādajñāsavṛttasya kṣipatastacchiraḥ kṣitau ।
vṛddhakṣattrasya sahasā papātāgre nijaṃ śiraḥ ।।

jayadrathavadhaḥ ।।

tasminnipatite vīre trailokyāścaryakāriṇā ।
gāṇḍīvadhanvanā kṛṣṇo nanādāsphoṭayandiśaḥ ।।

tato vighaṭite vyūhe kururājavarūthinī ।
naurivābdhermahāvātairbabhrāmāvartanartitā ।।

bhīmo nanarda taṃ nādaṃ hataṃ matvā jayadratham ।
prahṛṣṭaḥ pratijagrāha nānāvādyaṃ yudhiṣṭhiraḥ ।।

akṣauhiṇīḥ sapta hatvā hataḥ pārthena saindhavaḥ ।
nūnaṃ na durgaṃ daivasya kiṃcidityūcire janāḥ ।।

nirvibhāge tato yuddhe pravṛtte nṛpatikṣaye ।
droṇaṃ kṛpaṃ ca vidadhe śarairjiṣṇuḥ parāṅmukham ।।

bhīmasāyakanirbhinnajihvākarṇaṃ ca sātyakiḥ ।
āruroha rathaṃ vīro vitīrṇa hariṇā nijam ।।

māruteravamānaṃ ca kalayañśatamanyujaḥ ।
punaḥ pratijñāṃ karṇasya vṛṣasenavadhe vyadhāt ।।

tato yudhiṣṭhiraṃ prāpya tau ca sātyakiphalguṇau ।
mithaḥ śaśaṃsuḥ pramadādabhinandya parākramam ।।

kṛṣṇāvatha pariṣvajya mānandaṃ dharmanandanaḥ ।
tuṣṭāva jagatāṃ nāthaṃ viṣṇuṃ vijayakāraṇam ।।

bāṣpākulastato rājā droṇametya suyodhanaḥ ।
ūce tvayā kṛtāśvāso nihataḥ sa jayadrathaḥ ।।

śrutvaitadavadaddroṇo nidhanāyaiva dīkṣitaḥ ।
tyakṣyāmi kavacaṃ rājannāhatvā tava vairiṇaḥ ।।

ācāryeṇetyabhihite sarve duryodhanānugāḥ ।
prāṇahavye raṇamakhe tasthurābaddhaniścayāḥ ।।

athāṃśumati yāte astaṃ dinakṛtkamalatviṣi ।
śoṇacchatra ivākṛṣṭe saṃdhyāraktasaritplavaiḥ ।।

nakṣatraistārataralaiḥ kopakampajuṣāṃ raṇe ।
hatānāṃ bhūbhunāṃ jīvairiva vyāpte nabhastale ।।

tamobhirāvṛte vyomni kṛpāṇavanameckaiḥ ।
divyāstradagdhairmātaṅgairiva tridivagāmibhiḥ ।।

visphuranmaulikeyūrahemasāyakakārmukāḥ ।
cakrire samaraṃ ghoraṃ duryodhanamukhāḥ paraiḥ ।।

arjunadhvānagarjābhiḥ siṃhanādaiśca māruteḥ ।
droṇakārmukanirghoṣaiḥ pṛthivī samakampata ।।

aśrāntaṃ yudhyamānānāṃ kurupāṇḍavabhūbhujām ।
babhau sākṣādivāyātā kālarātrirvibhāvarī ।।

prāpustamāṃsi vaipulyaṃ khaḍgeṣu dviradeṣu ca ।
prāpustamāṃsi dāridryaṃ chattreṣu vyajaneṣu ca ।।

gṛdhrabhūtotsave tasminvikarālā vasuṃdharā ।
avartamānamānena tamaseva vidāritā ।।

dattavetālatālo abhūdakāṇḍadhṛtikhaṇḍanaḥ ।
kabandhoddaṇḍadordaṇḍatāṇḍavāḍambarotsavaḥ ।।

śirastrakaṅkaṭāpātiśastrajvālājaṭā babhuḥ ।
tamaḥpiśācasaṃghānāṃ piṅgāḥ śmaśrusaṭā iva ।।

tatra droṇo mahāstraughaiḥ kṣapayanrājamaṇḍalam ।
ādīptaratnamukuṭaṃ proccakarta śineḥ śiraḥ ।।

bhīmaseno api kāliṅgaṃ rājaputraṃ tarasvinam ।
rathādrathamabhiplutya nijaghānāśu muṣṭinā ।।

tasya muṣṭihatasyājau peturasthīni bhūtale ।
phalgunyaśmahatasyeva cirapakvasya śākhinaḥ ।।

kaliṅgakulasaṃhāraṃ kṛtvā tūrṇaṃ vṛkodaraḥ ।
dhruvaṃ ca jaladhāraṃ ca rājaputrāvadārayat ।।

vidhāya vimukhaṃ karṇaṃ bhīmo duryodhanānujam ।
niṣpipeṣa padā hatvā vīro duṣkaradurmadaḥ ।।

somadattasya tanayaṃ śalaṃ hatvātha sātyakiḥ ।
taṃ putraśokavidhuraṃ cakāra vimukhaṃ śaraiḥ ।।

dārayantaṃ kurucamūṃ sātyakiṃ śaravarṣiṇam ।
diśaḥ saṃpūrayanbāṇairaśvatthāmā samādravat ।।

kṣapayantamanīkāni dṛṣṭvā rudramivāparam ।
niśīthe dviguṇotsāhastamadhāvaddhaṭotkacaḥ ।।

tasya nādena mahatā diśaḥ samabhipūritāḥ ।
sphuṭitā yatra dalaśastadāścaryamivābhavat ।।

aśvatthāmni prabhādhāmni bāṇograkiraṇe raṇe ।
kurvanghaṭotkaco reje rāhujṛmbhāvijṛmbhitam ।।

śarāṇāṃ drauṇimuktānāṃ divyānāṃ samare rucaḥ ।
na kūṇitāni netrāṇi rātrau bhūtāni sehire ।।

akṣauhiṇīṃ rākṣasānāṃ haiḍambavaśavartinām ।
taṭāyudhāni dalayanneko drauṇirayodhayat ।।

chittvā ghaṭotkaṭo hṛṣṭaṃ cakraṃ kālānalaprabham ।
jaghānāñjanaparvāṇaṃ tatputraṃ ghoravikramam ।।

tato vimohanīṃ māyāṃ drauṇiḥ kruddhasya rakṣasaḥ ।
chittvā jaghāna visikhairdhṛmnānujānraṇe ।।

kuntibhojasutānhatvā sahasrāṇi prahāriṇām ।
jaghāna rājaputrāṇāṃ drauṇiḥ kāla ivākulaḥ ।।

atrāntare bhīmaseno bāhlikādhipateḥ śiraḥ ।
gadayā vīraghātinyā niṣpipeṣāśu maulinaḥ ।।

tato jaghāna saṃrabdhāndaśa duryodhanānujān ।
vīrabāhuṃ dṛḍharathaṃ nāgadantamayobhujam ।।

pramāthinaṃ virajasaṃ suhastaṃ sudṛḍhaṃ tathā ।
hatvaitānsapta gāndhārānavadhītsubalātmajān ।।

nighnantaṃ kauravacamūṃ svayaṃ yudhi yudhiṣṭhiram ।
aindravāruṇavāyavyairastrairdreṇo apyayodhayat ।।

tataḥ prayuktaṃ brahmāstraṃ guruṇā tajjihīrṣayā ।
avārayadasaṃrambho brahmāstreṇaiva dharmajaḥ ।।

sānugaiḥ pāṇḍutanayairgajairiva sarojinīm ।
mṛdyamānāṃ camūṃ dṛṣṭvā karṇamūce suyodhanaḥ ।।

karṇākarṇaya saṃgrāme jayibhiḥ pāṇḍusūnubhiḥ ।
virāvaṃ vadhyamānānāṃ sainyānāṃ ca tarasvinām ।।

tumule asminnirāloke viṣame samupasthite ।
tejasāmāśrayaḥ śūra tvamevaikaḥ parāyaṇam ।।

praṇayāditi rādheyo bhūbhujā svayamarthitaḥ ।
uvāca pāṇḍusenāsu kṣipanniva śaravalīḥ ।।

vīraśayyāsthite bhīṣme śekhare sarvadhanvinām ।
rājanbhāraḥ kramāyāto mamaivāyaṃ kimucyate ।।

adya vīravrataharaṃ harasyāpi kirīṭinam ।
pātayāmyeṣa samare śaktyā vāsavadattayā ।।

ityukte sūtaputreṇa provāca prahasankṛpaḥ ।
loke sūtyamavīre asminnekastvaṃ vīratāṃ gataḥ ।।

aho nu mithyā rādheya kathitena tāvamunā ।
satataṃ sarvavīrāṇāṃ śravaṇau badhirīkṛtau ।।

kutastvamaśrutodanta ivāyātaḥ parākramī ।
yadā hataḥ sindhupatiḥ kṛtavānna bhavāṃstadā ।।

dṛṣṭasārā vayaṃ sarve tava pāṇḍusutasya ca ।
balānusāraṃ yudhyasva vṛthā ślāghāṃ tu mā kṛtāḥ ।।

iti śāradvatenokte kopādvaikartano abravīt ।
garjanti saphalaṃ vīrāḥ prāvṛṣeṇyā ivāmbudāḥ ।।

tvaṃ tu vṛddha nirācāro mohādevaṃ prabhāṣase ।
anyapakṣāśrayaḥ ko hi bandīvānyānpraśaṃsati ।।

brahmabandho punardveṣādyadyevamabhidhāsyati ।
chetasyāmi jihvāṃ kaṭukāṃ tadanenāsinā tava ।।

iti karṇena saṃrambhātkopitaṃ vīkṣya mātulam ।
karavālamathākṛṣya krudhyaṃstaṃ drauṇirādravat ।।

rudratulyaṃ tamāyāntaṃ trijagatpralayakṣamam ।
nyavārayatsvayaṃ rājā nayavāgbhiḥ sagautamam ।।

droṇikarṇau prasādyātha kururāje raṇonmukhaḥ ।
viveśa pāṇḍavacamūṃ saha sarvairmahārathaiḥ ।।

ākarṇāñcitakodaṇḍamuktaiḥ karṇaśaraistathā ।
abhūdyaudhiṣṭhiraṃ sainyaṃ viprakīrṇaṃ samantataḥ ।।

śaratvālākarālaṃ taṃ karṇapāvakamutkaṭam ।
abhyetya pārthajalado bāṇadhārābhirāvṛṇot ।।

kṣaṇādathārjunaśaracchinnacāparathadhvajaḥ ।
karṇaḥ kṛpasyāruhoha rathaṃ bhagnamanorathaḥ ।।

dṛṣṭvā duryodhanaṃ vīraṃ yudhyamānamarātibhiḥ ।
jaghāna pāñcālacamūṃ drauṇirāhavadurmadaḥ ।।

sahasraśo vadhyamānāḥ kṣatrakānanavahninā ।
pāñcālā droṇaputreṇa hataśeṣā diśo yayuḥ ।।

dhṛṣṭadyumnaṃ tato jitvā vīraṃ hatvāsya cānugān ।
drauṇirāyodhanaṃ cakre kṛtāntodyānavibhramam ।।

bhīmārjunābhyāṃ sahitaḥ svayaṃ rājā yudhiṣṭhiraḥ ।
vidrāvya kauravīṃ senāṃ droṇaśeṣāmivākarot ।।

somadattamathāyāntaṃ sātyakiḥ pṛthuvikramam ।
ayodhavadasaṃbhrāntaḥ kumāra iva tārakam ।।

tadbāṇaśatanirbhinno vyathāṃ saṃstambya sātyakiḥ ।
śareṇāśanitulyena vidārya tamapātayat ।।

tato droṇārjunaraṇe divyāstragrāmaduḥsahe ।
babhau raktāmbaravatī kālarātrīva śarvarī ।।

tataḥ kirīṭipramukhairdraiṇikṛperitaiḥ ।
sainyānāṃ bhajyamānānāṃ babhūva bhayado ravaḥ ।।

tato duryodhanādeśādgāḍhe tamasi saṃtataiḥ ।
dīpairyuyudhire vīrā gajāśvetsaṅgasaṅgibhiḥ ।।

te sene dīpanikarairabhito babhatuḥ kṣaṇāt ।
hatānāṃ kaṇaśo yātaistejobhiriva bhūbhujām ।।

virejustānyanīkāni dīpaiḥ khaḍgeṣu bimbitaiḥ ।
jvalitāni vanānīva naktamoṣadhimaṇḍalaiḥ ।।

dīpadīptā narendrāṇāṃ ratnābharaṇarociṣaḥ ।
tamaḥkaṣaṇapāṣāṇe hemalekhā ivābabhuḥ ।।

tato vimardanaṣṭeṣu teṣu dīpeṣu saṃgare ।
niśītho yauvanaṃ prāpa vairāṇyapanayairiva ।।

nirvibhāge tato yuddhe pravṛtte śauryaśālini ।
svayaṃ jite dharmajena sānuge kauraveśvare ।।

mṛtyuvīthīmapi prāptaṃ sahadevamavārayat ।
na jaghāna raṇe karṇaḥ smarankuntīvaco muhuḥ ।।

tataḥ karṇasuto vīro vṛṣaseno arivāhinīm ।
viveśāstrāvalījvālālīḍhakṣattriyakānanaḥ ।।

vidrāviteṣu vīreṣu vṛṣasenena sāyakaiḥ ।
kupito draupado roṣātkurusainyaṃ vyadārayat ।।

vartamāne raṇe ghore bhāradvājasya paśyataḥ ।
dhṛṣṭadyumno avadhīdvīraṃ drumasenaṃ narādhipam ।।

tato duryodhanagirā droṇakarṇau mahībhujām ।
kṛttaiḥ śirobhiścakrāte bhuvi padmākarāniva ।।

dhṛṣṭadyumnamukhāñjitvā kṣapitānīkanāyakaḥ ।
vidrāvya pāṇḍavacamūṃ karṇaścakre nṛpakṣayam ।।

taṃ karṇaṃ sāyakānena kirantaṃ tejasāṃ nidhim ।
na sehire pare draṣṭuṃ raṇe tapanasaṃbhavam ।।

bhajyamāneṣvanīkeṣu karṇena raṇaśālinā ।
jayāśā pāṇḍuputrāṇāṃ sakalā tanutāṃ yayau ।।

atha kṛṣṇasya vacanātkṛṣṇarātrau ghaṭotkacaḥ ।
avadhīttvaritaṃ karṇaṃ kṛṣṇākopa ivāpatan ।।

tasminnabhyudgate dīptaśmaśrujihvāvilocane ।
vāhinyaḥ śatadhā jagmuḥ pratāpapatitā iva ।।

sa tadā jaladacchāyo bhrukuṭī vidyudutkaṭaḥ ।
sphārābhiḥ śatadhārābhiḥ pārthaḥ karṇamapūrayat ।।

āsthitastaptahemāṅgaṃ caturhastaśataṃ ratham ।
sarvākārasya lagnāgnernīlādrerupamākṣamam ।।

daśahastaparīṇāhaṃ dadhāno bhāsuraṃ dhanuḥ ।
dāvānalaprajvalitaṃ mahāsālamivānalaḥ ।।

visphuratsphāramukuṭo dīptajāmbūnadāṅgadaḥ ।
tamaḥśailaśikhāsajjo babhau vighaṭayanniva ।।

aṭṭahāsapaṭurnādastasyābhūttamasāmiva ।
taṃ dṛṣṭvā vikaṭājvālaṃ pāṭitānāṃ vyathāravaḥ ।।

vidruteṣvarisainyeṣu saṃbhogārheṣu rājasu ।
rādheyagirirevāsya jagrāha śaradurdinam ।।

athāṅgarājarakṣāyai jaṭāsurasuto balī ।
kauraveśvaramāmantrya samabhyāyādalambusaḥ ।।

tatastasyābhavaddhoraḥ saṃprahāraḥ prahāriṇā ।
ghaṭotkacena saśtrāstraśilāpāvakavarṣiṇaḥ ।।

tayormāyāmayāścaryakūṭaprakaṭayodhinoḥ ।
ūrjitaiḥ śataśo yodhā garjitairvyasavo abhavat ।।

rathādrathamabhidrutya tato bhaimiralambusam ।
dorbhyāṃ mittramivāliṅgya gāḍhagāḍhamapīḍayat ।।

tasya niṣpīḍyamānasya niryayuḥ srotasāṃ mukhaiḥ ।
sadhūmāḥ sānalajvālāḥ saśabdaṃ śoṇitacchaṭāḥ ।।

tato bhuvi viniṣpiṣya rāviṇaṃ taṃ ghaṭotkacaḥ ।
uddhṛtya tacchiro vegādduryodhanamathāyayau ।।

tamuvāca hato ayaṃ te mayā bandhurniśācaraḥ ।
priyasya pātaya śiraḥ punareva nṛpādham ।।

uktvaitatkarṇamabhyāyādvinadanrajanīcaraḥ ।
caṇḍānilasamuddhūtaḥ kālameva ivākulaḥ ।।

alambusavadhaḥ ।। 

tataḥ pravṛtte samare ghore rādheyarakṣasoḥ ।
rāmarāvaṇasaṃgrāmamasmaranvibudhā divi ।।

stambhapramāṇairviśakhairjvalitairulmukairiva ।
viddho api rakṣasā karṇo na cacāla mahāśayaḥ ।।

atha krodhavinirmuktairvipulaiḥ karṇasāyakaiḥ ।
nirbhinno rākṣasaścakraṃ prāhiṇotkarṇapāvakam ।।

prekṣya cāyatsahasrāraṃ tejaḥpiñjaritāmbaram ।
cakāra khaṇḍaśaścakraṃ karṇaḥ sāvegamāśugaiḥ ।।

tato ghaṭotkacaḥ kopānmāyāṃ kṛtvā vimohanīm ।
piṣṭvā sūtadhjarathaṃ viśālamaviśannabhaḥ ।।

śāntatejomaye vahnau tārā tārāsthisaṃkule ।
vyoma śmaśāne tasyāsanmattavetālakoṭayaḥ ।।

muhurgajo muhuḥ siṃhaḥ kṣaṇaṃ meghaḥ kṣaṇaṃ giriḥ ।
sarvabhūtamahākāyo varṣansa vipulāḥ śilāḥ ।।

bhuvo vahniṃ divaḥ śastraṃ digbhyo rākṣasamaṇḍalam ।
visṛjankurusenāsu vaikartanamayodhayat ।।

tato vidhūya tāṃ māyāṃ karṇo divyāstratejasā ।
nirdahanpāṇḍavacamūṃ rakṣo vivyādha sāyakaiḥ ।।

heḍihanpāṇḍava yātudhānānsahasraśaḥ ।
karṇo dhanuṣmatāṃ dhuryo vibabhau rāmavikramaḥ ।।

aṣṭāṣṭacakrāmaśaniṃ kālajihvavibhīṣaṇām ।
bhaimaḥ sasarja karṇāya svayaṃ rudreṇa nirmitām ।।

visṛṣṭā rākṣasendreṇa śailasaṃghapramāthinī ।
sā bhasmasānmahāghoṣā rathamādhirathervyadhāt ।।

tato aparaṃ samāsthāya syandanaṃ sūtanandanaḥ ।
piśācavadanānanyāñjaghāna piśitāśinaḥ ।।

virathaḥ kopahutabhugjvālāvalayitekṣaṇaḥ ।
ghaṭotkaco mahāmāyaḥ punarantaradhīyata ।।

atrāntare rākṣasendro bakasya dayitaḥ sakhā ।
suyodhanābhyanujñāto bīmamāyādalāyudhaḥ ।।

hayānāṃ hastikarṇānāṃ piśācamukhavarcasām ।
yukte śatena gambhīranirghoṣe syāndane sthitam ।।

taṃ bhīmaḥ pratijagrāha saṃrambhagurugarjitam ।
siddhamantra ivākampo vīro vetālamutthitam ।।

ākīryamāṇo ghoreṇa śilaśastrastravarṣiṇā ।
rākṣasena gadāṃ bhīmaḥ prāhiṇottadvadhāśayā ।।

tāṃ gadāṃ gadayā rakṣo hatvā jāmbūnadāṅgadām ।
nadannakālajaladadhvānadhīraḥ khamāviśat ।।

alāyudhena saṃsaktaṃ rajanyāṃ kūṭayodhinā ।
bhīmaṃ dṛṣṭvā kṣaṇaṃ kṛṣṇaḥ saṃdehākulito abhavat ।।

tataḥ śaurergirā vīraḥ pravaro raudrakarmaṇām ।
alāyudhaṃ samabhyāyāttyaktvā karṇaṃ ghaṭotkacaḥ ।।

tayoḥ saṃrabdhayorvyomni saṃnipāto ghanasvanaḥ ।
abhūdbhṛśaṃ śilāśastranirgharṣoddhūtapāvakaḥ ।।

citāgnipaṅgalaśmaśrujaṭābhīṣaṇayostayoḥ ।
dantaniṣpeṣasaṃjātāḥ sphuliṅgā iva babhramuḥ ।।

agnikuṇḍopamānābhyāṃ kuṇḍalābhyāṃ virājitam ।
alāyudhasyāśu śiraściccheda ca ghaṭotkacaḥ ।।

alāyudhavadhaḥ ।। 

taṃ hatvā vinadanghoraṃ haiḍimbo ghoravikramaḥ ।
drutaṃ karṇaṃ samabhyetya śilavarṣairatāḍayat ।।

vaikartano api pārthānāṃ kṣapayitvā varūthinīm ।
ghaṭotkacasaṃbhrāntaḥ śarajālairapūrayat ।।

athāstreṇa rathaṃ hatvā karṇasya rajanīcaraḥ ।
trijaganmohanīṃ māyāṃ samādāyāviśannabhaḥ ।।

ulmukairāyudhairvṛkṣaiḥ śilābhiḥ parvataistathā ।
sa jaghāna mahāghoṣaḥ kauravāṇāmanīkinīm ।।

niśīthe sarvavīreṣu yudhyamāneṣu rakṣasā ।
dudruvuḥ pṛthivīpālā bhagnasyandanakuñjarāḥ ।।

saṃhāre sarvayodhānāṃ tasminnatibhayaṃkare ।
niṣkampaḥ samare karṇaḥ sāyakaiḥ khamapūrayat ।।

gagane vidhyamānānāṃ śilānāṃ karṇamārgaṇaiḥ ।
jvālājālajaṭālānāmabhūccaṭacaṭāravaḥ ।।

tataḥ parighanistriṃśaśataghniprāsamudgarāḥ ।
satriśūlagadācakrabhusuṇḍiśaratomarāḥ ।।

karṇānane rākṣasena prāsta viṣamayodhinā ।
cakrire kauravānīkaṃ hataṃ kālaśatairiva ।।

vidrute ca tathā sainye raktakulyāvarohini ।
vidyamāne nirādhāre rādheye dhairyaśālini ।।

svastītyuktvā prayāteṣu vyomnaḥ siddhasurarṣiṣu ।
akampata jagatsarvaṃ rākṣasendrasya māyayā ।।

yudhyamānaṃ tato vīraṃ karṇamabhyetya kauravaḥ ।
avadatsarvasaṃhārasaṃtrāsāyāsakātaraḥ ।।

tvayārjunavadhe śaktirdhāryate kimanarthakā ।
asminniśīthe ko hyasmānmucyate yaḥ punarjayet ।।

etadākarṇya rādheyaḥ śakradattāṃ mahāprabhām ।
ekavīravadhāyattāṃ suciraṃ parirakṣitām ।।

dāraṇīṃ daityasaṅghānāmutsasarja nabhastale ।
yasyā jvālāvalīdhāmnā sīmantitamivābhavat ।।

tejasvino rākṣasasya dṛḍhaṃ vakṣo vidārya sā ।
jagāma tridivaṃ dīptā prāṇaśaktirivāparā ।।

dagdhamāyastadā kṣipraṃ haiḍimbo mandarākṛtiḥ ।
patannirbhinnahṛdayaḥ pipeṣa kuruvāhinīm ।।

rātriyuddhe ghaṭotkacavadhaḥ ।। 

hate ghaṭotkace vīre daśakaṇṭhaparākrame ।
prahṛṣṭāḥ kuravaḥ karṇaṃ rāmopamamapūjayan ।।

śaktihīne tataḥ karṇe nadatkāliyasūdanaḥ ।
viṣṇo pāṇḍavānīke nanartānandanirbharaḥ ।।

valatpītāṃśukāstasya nṛtyato vibabhurbhujāḥ ।
sphūrjatikañjalkapaṭalā vātalolā iva drumāḥ ।।

tamūce nindayanpārtho haiḍimbavadhaduḥkhitaḥ ।
ko ayaṃ viṣādasamaye praharṣaste janārdana ।।

śrutvaitadabravītkṛṣṇo jitaḥ karṇo adhunā sakhe ।
haiḍimbavapuṣaḥ prāṇaścintācapalacetasaḥ ।।

śaktiśca karṇadordaṇḍātsamaṃ yātā jayāya vaḥ ।
ekalavyajarāsaṃdhaśiśupālādayo mayā ।।

purā yuddhamidaṃ jñātvā durjayāḥ śaktibhirhatāḥ ।
evameva raṇe karṇo na jeyastridaśairapi ।।

kiṃ punarghorayā pārtha śaktyā vāsavadattayā ।
tvayi notsṛṣṭavāñśaktiṃ satataṃ mohito mayā ।
karṇa pratiniśaṃ pāpaiḥ preryamāṇo api kauravaiḥ ।।

ityuktavati dāśārhe siddhavīravadhārditāḥ ।
nirvibhāgaṃ yuyudhire krodhāndhāḥ kurupāṇḍavāḥ ।।

haiḍimbe nihate rājā śokatapto yudhiṣṭhiraḥ ।
āśvāsitaḥ keśavena kupittaḥ karṇamādravat ।।

nṛpairanugataḥ sarvaiḥ praviṣṭaḥ kuruvāhinīm ।
abhyetya bhagavānvyāso dharmarājamabhāṣata ।।

diṣṭyā nādhiratheḥ śaktyā kṛtaṃ jagadanarjunam ।
adhunā vīra yudhyasva niḥsaṃrambhamanākulaḥ ।।

itaścaturbhirdivasairna bhaviṣyanti bhūmipāḥ ।
dharmavīra tjaja krodhaṃ sadā dharmānugo jayaḥ ।।

ityuktvāntarhite vyāse bhīmārjunayudhiṣṭhirāḥ ।
cakrire samaraṃ ghoraṃ droṇakarṇakṛpādibhiḥ ।।

sā kālarātriḥ śūrāṇāmutsavo yakṣarakṣasām ।
sahasrayāmatāṃ yātā triyāmābūnmahībhujām ।।

tato nidrākule sainye śānte śastrakṛtakṣate ।
dṛṣṭvā jagāda kāruṇyācchvetāśvo yaśasāṃ nidhiḥ ।।

muhurte asminnirāloke khinnāḥ sarve mahārathāḥ ।
kṣaṇaṃ bhajantu viśrāntiṃ nidrāmukulitekṣaṇāḥ ।।

ityukte sainikāḥ sarve praśaṃsanto dhanaṃjayam ।
kṣaṇaṃ gajarathaskandaniṣṇṇāstatyajuḥ śramam ।।

niḥsyandanāgaturagā niscalacchatracāmarāḥ ।
aṅkanyastāyudhabhāṭāstāḥ senā niścalā bhabhuḥ ।।

athodyayau vyomakṛpāṇapaṭṭadantatsaruḥ kāntisarinmarālaḥ ।
candro jagatkuñjarakarṇaśaṅkho digaṅganāmaṇḍanadarpaṇaśrīḥ ।।

tataḥ samastavīrāṇāṃ saṃmukhāhavapātinām ।
yaśobhiriva śītāṃśuraṃśubhirdyāmapūrayat ।।

tuṣārahararuciraiḥ kiraṇairamṛtatviṣaḥ ।
cāmarairiva bhūpālā vījyamānāḥ kṣaṇaṃ babhuḥ ।।

śareṣvaṅkuritaścandraḥ sāndraṃ pallavitomiṃṣu ।
hareṣu phullito rājñāṃ śaṅkheṣu phalito abhavat ।।

pratibimbagato raktataṭinīṣu niśākaraḥ ।
babhau saṃdhyāsaveneva ghūrṇamānāruṇacchaviḥ ।।

tataḥ kṣīṇe kṣapākāle dhvajinī rājayakṣmaṇi ।
udyayau śoṇitātāmro bhagavānvāsareśvaraḥ ।।

caturthadivase rātriyuddham ।। 

duryodhanena vākyalyairarditaḥ kumbhasaṃbhavaḥ ।
tato dadāha divyāstrairanastrajñānapi krudhā ।।

punaḥ pravṛtte samare nirmaryāde jagatkṣaye ।
droṇena vadhyamānānāmānandastumulo abhavat ।।

tasminnakālakalpānte rudraḥ kiṃ vāpuṣāmunā ।
saṃhartumudyato lokānityūcurvyomacāriṇaḥ ।।

cedisomakapāñcālamatsyakekayasṛñjayāḥ ।
na śarma lebhire vīrāḥ pīḍitā droṇasāyakaiḥ ।।

tato virāṭadrupadau bhāradvājaṃ śitaiḥ śaraiḥ ।

saṃcchādya cakratuḥ kṣipraṃ vismayaṃ tava dhanvinām ।।

droṇo atha pārṣatasutānhatvā vipulavikramān ।
kaṇṭhāñjahāra bhallābhyāṃ virāṭadrupadau samam ।।

virāṭadrupadavadhaḥ ।। 

matsyapāñcālasenāsu bhagnāsu pavanātmajaḥ ।
dhṛṣṭadyumnamukhaiḥ sārdhaṃ droṇānīkamupādravat ।।

karṇasaubalahārdikyaduḥśāsanamukhāstataḥ ।
bhīmapārṣatasaineyaphalgunādyānayodhayan ।।

saṃghaṭṭaḥ sarvavīrāṇāṃ tumule saṃprahāriṇi ।
āyātsollolakīlālakulyā kallolamālinī ।।

pāñcālacedimatsyānāṃ kurvāṇāṃ kadanaṃ raṇe ।
droṇaṃ vilokya kaṃsārirbabhāṣe pāṇḍunandanam ।।

jāmadagnyasya śiṣyo ayaṃ pravṛddhaḥ kṣatriyānalaḥ ।
divyāstraduḥsahaśikhaḥ soḍhuṃ naḥ kena pāryate ।।

sarvātmanā yudhyamāno durjayaḥ sāyudho guruḥ ।
udyataḥ kartumadyaiva jāne niṣpāṇḍavaṃ jagat ।।

putraṃ tu nihataṃ śrutvā dhruvameṣa na yotsyate ।
tasmādyuktimupāśritya jaye nītirvidhīyatām ।।

śrutvaitadarjune karṇau pidhāyādhomukhasthite ।
kathaṃcidabhyupagamānmūke pāṇḍavabhūpatau ।।

aśvatthāmābhidhaṃ hatvā gadayā madakuñjaram ।
uccaiḥ putravadhaṃ bhīmo droṇamaśrāvayatpuraḥ ।।

lajjamānena bhīmena vyāhṛtaṃ bhṛśamapriyam ।
durjayaṃ tanayaṃ matvā droṇo mene na tattathā ।।

sa praviśyātha pāñcālāndhṛṣṭadyumnajighāṃsayā ।
jaghāna vīrayodhānāṃ rathānāmayutāni ṣaṭ ।।

cedipāñcālamatsyānāṃ brahmastreṇogravikramaḥ ।
prayutānyadahatkruddho droṇo rudra ivāparaḥ ।।

nighnanprabhadrakānvīrānsomakāśca prahāriṇaḥ ।
caturvarṣaśato darpādyuveva vicacāra saḥ ।।

ṛṣayo atha samabhyetya taṃ krūratarakāriṇam ।
tasmādavārayanghorāllokasaṃhāravaiśasāt ।।

munisaṃghe gate vyomnā droṇo bhīmavacaḥ smaran ।
yudhiṣṭhiraṃ śaṅkitadhīrapṛcchatsatyavikramam ।।

govindenārthito yatnāllokasaṃhāraśāntaye ।
yudhiṣṭhirastadevoktvā svairaṃ hastītyabhāṣata ।।

aspṛśanto hayā bhūmimavahanye yudhiṣṭhiram ।
te nīcagāminastūrṇamasatyaguravo abhavan ।।

tataḥ saviṣanārācairnirbhinna iva marmasu ।
niścityātmavadhaṃ droṇaścitrārpita ivābhavat ।।

taṃ jihvādīptaviśikho dhṛṣṭadyumno avadaddrutam ।
aho tanu brāhmaṇo bhūtvā piśitāśīva niṣkṛpaḥ ।
karoṣi kaluṣaṃ karma nihate api priye sute ।।

tacchrutvā sahasā droṇastyaktvā cāpaṃ saha krudhā ।
dattvā sarvābhayaṃ maunī dadarśa jyotirāntaram ।।

tasya ṣaṭkośasaṃghasya saṃpuṭatrayapātanāt ।
brahmarandhraviniṣkrāntaṃ jyotirvyoma samāviśat ।।

atrāntare samākṛṣya dhṛṣṭadyumnaḥ śiroruhaiḥ ।
krodhāndhaḥ pāṇḍutanayairvāryamāṇo api saṃbhramam ।।

gurorakṛṣṭaśastrasya dhāmni saṃkrāntatejasaḥ ।
śiro jahāra khaḍgena dhikkṛtaḥ sravarājabhiḥ ।।

droṇavadhaḥ ।। 

hate rukmarathe vīre gurau sarvadhanuṣmatām ।
saṃbhrāntā dudruvuḥ sarve kauravāṇāṃ mahārathāḥ ।।

bhagnaṃ kurubalaṃ dṛṣṭvā śaṅkito droṇanandanaḥ ।
kimetaditi papraccha sāśrunetraṃ suyodhanam ।।

tasminnadhomukhe duḥkhāddhoraṃ vaktumanīśvare ।
tatpreritaḥ pitṛvadhaṃ gautamo asmau nyavedayat ।।

śrutvā sa vaiśasaṃ ghoraṃ chadmanā vihitaṃ gurau ।
pāñcālyena nṛśaṃsena jajvāla krodhavahninā ।।

tasya niḥśvasataḥ kopātkālasyeva didhakṣataḥ ।
saṃrambhaḥ sarvabhūtānāṃ babhūvātibhayaṃkaraḥ ।।

niṣpiṣyapāṇinā pāṇiṃ so abravītsāśrulocanaḥ ।
aho mamāpi janakaḥ keśagrahaṇamāptavān ।।

ghātayitvā mṛṣāvādī guruṃ rājā bakavrataḥ ।
mayi jīvati kaunteyaḥ kathaṃ prāpsyati medinīm ।।

adya matkopanirdagdhe pāṇḍuputre sarājake ।
bhārgavasya smariṣyanti vīrāḥ kṣattrakulacchidaḥ ।।

kṛtvādya pārṣatapaśuṃ krodhāgnerupahāratām ।
akṛṣṇapārthāṃ pṛthivīmeṣo ahaṃ kartumudyataḥ ।।

purā mahyaṃ pitā prādādastraṃ nārāyaṇoditam ।
tenādya saṃhṛtāṃllokānmayā paśyantu khecarāḥ ।।

ityuktvā saṃdadhe dhīptaṃ tadastraṃ niyataḥ śuciḥ ।
yenāśvatthadalālolā vicacālajagattrayī ।।

tato nanāda manthādrikṣubhitāmbhodhiniḥsvanam ।
drauṇiryena diśaḥ sarvā yayuḥ śakalatāmiva ।।

tato vyathitamālokya svasainyaṃ śvetavāhanaḥ ।
jagāda dharmatanayaṃ śvasannanuśayākulaḥ ।
vyājādvibhavalubdhena śiṣyeṇa nihato guruḥ ।।

iti pralāpamukhare surarājasute guroḥ ।
kopādātāmranayanaḥ provāca pavanātmajaḥ ।।

na nāma munivatpārtha kṣattriyo vaktumarhasi ।
ghorāpakāre kaḥ śatrau raṇe nyāyamupekṣate ।।

asminmama bhuje vīre gadāpraṇayini sthite ।
tvayi kṛṣṇe ca kiṃ nāma drauṇiślāghābhinandyate ।।

ityukte bhīmasenena pārṣator'junamabravīt ।
lokāntako vikarmastho brahmabandhurhato mayā ।।

brahmāstreṇa hato yena muktavarmā pṛthagjanaḥ ।
sarvopāyaiḥ sa hantavyo asuravadviśvakaṇṭakaḥ ।।

tvayā hataḥ kathaṃ bhīṣmaḥ sa ca prāgjyotiṣeśvaraḥ ।
pituḥ sakhā kimetena gahanā vīravṛttayaḥ ।।

dhṛṣṭadyumnavacaḥ śrutvā tiryagjihmīkṛtekṣaṇaḥ ।
niḥśvasya kopasaṃtapto dhigdhigityarjuno abravīt ।।

lajjānate dharmasute mūkībhūteṣu rājasu ।
sātyakiḥ kopasaṃtapto dhṛṣṭadyumnamabhāṣata ।।

bata pāpa vayaṃ sarve ye gurughnaṃ puraḥ sthitam ।
svastivatpratibhāṣante hantavyaṃ tvāṃ prayatnataḥ ।।

ityuktavati śaineye jagāda drupadātmajaḥ ।
aho nu paradoṣajño nirdeṣa iva bhāṣase ।।

bhūriśravāḥ prāyagataḥ kṛttabāhuḥ kirīṭinā ।
nṛśaṃsa patitācāra kenānyena nipātitaḥ ।।

naitadvācyaṃ tvayā bhūpo bāṇaistvāmanyathā śitaiḥ ।
karomi śikṣāgurubhirvinayāvanivartinam ।।

iti bruvāṇau saṃrambhāttau mitho hantumudyatau ।
ni vārayatkṛṣṇagirā bhīmasenaḥ sahānujaiḥ ।।

tataḥ kṣaṇātsamāvṛtte kururājabalārṇave ।
droṇātmajāstrapihitā nālakṣyanta diśo daśa ।।

nārāyaṇāstraniḥsṛtaiḥ pradīptāyudhamaṇḍalaiḥ ।
badhyamānālpaśeṣābhūtpāṇḍavānāmanīkinī ।।

tasminnāyudhasaṃgharṣajātajvālāśatākule ।
ghore subhaṭasaṃhāre trasto rājā yudhiṣṭhiraḥ ।।

uvāca pārṣatamukhānvīkṣamāṇaḥ kirīṭinam ।
palāyantāmitaḥ sarve mahadbhayamupasthitam ।।

mādhyasthyamāsthito jiṣṇuḥ kopito nidhanādguroḥ ।
yenābhimanyurvṛddhena vyājādbālo nipātitaḥ ।।

satyajitpramukhā yena hatāste te mahārathāḥ ।
durbhedyaṃ kavacaṃ prādāddivyaṃ duryodhanāya yaḥ ।।

kriyatāṃ nādhunā yuddhaṃ svasti pārthāya dhīmate ।
evaṃ vahniṃ pravekṣyāmi drauṇiṃ kālaṃ saheta kaḥ ।।

ityukte dharmarājena bhujāvutkṣipya keśavaḥ ।
uccairuvāca bhūpālāñjvalitānstratejasā ।।

bho bhoḥ śastraṃ parityajya rathebhyo vrajata kṣitim ।
astreṇānena hanyante na viśastrā bhuvi sthitāḥ ।।

iti bruvāṇe saṃrambhātsāvegaṃ kaiṭabhadviṣi ।
bhīmo babhāṣe bhūpālānabhayaṃ kartumarhatha ।।

eṣo ahaṃ samayaprakhyāṃ gadāmādāya daṃśitaḥ ।
drauṇimabhyudyato hantuṃ paśyantu kurupāṇḍavāḥ ।।

iti garjantamāyāntaṃ pāvaniṃ droṇanandanaḥ ।
hasanmūḍho ayamityuktvā śarajālairapūrayat ।।

tato nārāyaṇāstreṇa dahyamānāḥ samantataḥ ।
avātaranvāhanebhya śastrāṇyutsṛjya bhūmipāḥ ।।

rathe sthitaṃ yudhyamānaṃ bhīmasenamasaṃbhramāt ।
astrajvālāvalīcakramekībhūtaṃ samāpatat ।।

prajavāgniśikhākūṭasaṃghaṭṭantaritaṃ kṣaṇāt ।
arjuno bhīmamālokya varuṇāstramavāsṝjat ।।

nārāyaṇāstradahanaistadastramabhito hatam ।
modhīkṛtaṃ kṣaṇenābhūdaprayuktamivāmbare ।।

mahāstrasaṃkaṭe ghore vartamānaṃ vṛkodaram ।
avaruhya rathātkṛṣṇau drāgbhujābhyāṃ vikṛṣya tam ।।

śastraṃ hṛtvā balādvīraṃ nītvāśu syandanādbhuvam ।
vīrau citrojjvalau hṛṣṭau tasthātuḥ kṛṣṇapāṇḍavau ।।

astre tataḥ svayaṃ śānte prasanne bhuvanatraye ।
ūce duryodhano drauṇiṃ punarastraṃ prayujyatām ।।

dviṣprayojyaṃ na divyāstramityuktvā drauṇirākulaḥ ।
śaraiśvakāra pāñcālamatsyakekayasaṃkṣayam ।।

sa sātyakiṃ pārṣataṃ ca jitvā vidrāvya vāhinīm ।
jaghāna pauravaṃ vīraṃ rājānaṃ ca sudarśanam ।।

pāṇḍusainyeṣu bhagneṣu drauṇiṃ paścādabhidrutam ।
avārayatsvayaṃ kruddho bāṇavarṣairdhanaṃjayaḥ ।।

prāduścakre tato ghoraṃ jvālāvalayitāmbaram ।
āgneyamastraṃ lokānāṃ kṣayāya drauṇirudyataḥ ।।

atha kāñcanasaṃnāhauriva sarve samāvṛtāḥ ।
mahāstratejasā vyāptāḥ peturbhūmibhṛtāṃ varāḥ ।।

astreṇākṣauhiṇīṃ dagdhāṃ vahnivyāpto dhanaṃjayaḥ ।
dṛṣṭvā prāduścakārograṃ brahmāstraṃ tatpraśāntaye ।।

astre tirohite tasminvimuktau keśavārjunau ।
dṛṣṭvā droṇasutaḥ kruddho dhigastrāṇītyabhāṣata ।।

atrāntare jñānasahasraraśmirapāravedāmṛtasindhusetuḥ ।
sarasvatīmānasarājahaṃsaḥ kṛṣṇo apyakṛṣṇo munirājagāma ।।

rathaṃ samutsṛjya tamugrakarmā praṇamya papraccha gurostanūjaḥ ।
astrāṇi divyānyaphalāni kasmātpārthe sakṛṣṇe bhagavangatāni ।।

pṛṣṭaḥ kopākuleneti tamuvāca munīśvaraḥ ।
vīrau kṛṣṇārjunāvetau naranārāyaṇāvṛṣī ।।

ṣaṣṭiṃ varṣasahasrāṇi tapaḥ kṛtvā pinākinam ।
nārāyaṇastoṣayitvā lebhe tattulyatāṃ purā ।।

sa eṣa durjayaḥ kṛṣṇaḥ svayaṃ liṅgārcanavrataḥ ।
drauṇe tvamapi rudrāṃśastasmānmā vikriyāṃ gamaḥ ।।
etadvyāsavacaḥ śrutvā śāntamanyurguroḥ sutaḥ ।
dhiyā rudraṃ namaskṛtya devau kṛṣṇāvamanyata ।।

tato avahāre sainyānāṃ vihite kurupāṇḍavaiḥ ।
nivṛttaḥ samarātpārthaḥ pathi vyāsaṃ vyalokayat ।।

taṃ namaskṛtya papraccha bhagavansamare puraḥ ।
dṛṣṭo mayā śūlahastaḥ puruṣo dahanadyutiḥ ।।

tacchūlinaḥsṛtairdīptairasaṃkhyaiḥ śūlamaṇḍalaiḥ ।
kurusenā mayā dṛṣṭā dahyamānā samantataḥ ।।

krośārdhaspṛṣṭavasudho raudro rudra ivāparaḥ ।
pṛṣṭo dhanaṃjayeneti hṛṣye dvaipāyano abravīt।।

sa devastripurārātirgajāsuravimardanaḥ ।
rudraḥ kṛtāntadahanastrijagatpralayakṣamaḥ ।।

yaṃ namaskṛtya varadaṃ rājante divi devatāḥ ।
astambhayadbujastambhaṃ jambhārāteḥ smitānanaḥ ।।

smaraharamasurāriṃ taṃ smara smerakāntiṃ haramajaramajayyaṃ śāśvataṃ viśvarūpam ।
viṣamadṛśamanīśaṃ śāntamīsānamīśaṃ taruṇataraṇimālāsphāratejaḥprakāram ।।

kṣapitadinakarākṣaṃ dakṣadīkṣāvighātaṃ bhavamabhavamabhedaṃ svacchabhāvopalabhyam ।
śivamacalamacintyaṃ bālacandrāvataṃsaṃ giriparivṛḍhaputrīdyūtagoṣṭhīgariṣṭham ।।

hatyāgrahātparamamāgrahamindrasūnoḥ prītyā vidhāya munimaulimaṇau prayāte ।
bhūpāḥ praviśya śibirāṇi dināvasāne cakruḥ kathāḥ pravaravīrakathānubaddhāḥ ।।

iti kṣemendraviracitāyāṃ bhāratamañjaryāṃ droṇaparva