Vasubandhu Abhidharmakośa
abhidharmakośabhāṣyam

prathamaṃ kośasthānam

om namo buddhāya

yaḥ sarvathāsarvahatāndhakāraḥ saṃsārapaṅkājjagadujjahāra ।
tasmai namaskṛtya yathārthaśāstre śāstraṃ pravakṣyāmyabhidharmakośam ।।

prajñāmalā sānucarābhidharmaḥ tatprāptaye yāpi ca yacca śāstram ।
tasyārthato asmin samanupraveśāt sa cā śrayo asyetyabhidharmakośam ।।

dharmāṇāṃ pravicayamantareṇa nāsti kleśānāṃ yata upaśāntaye abhyupāyaḥ ।
kleśaiśca bhramati bhavārṇave atra lokastaddhetorata uditaḥ kilaiṣa śāstrā ।।

sāsravānāsravā dharmāḥ saṃskṛtā mārgavarjitāḥ ।
sāsravāḥ āsravāsteṣu yasmātsamanuśerate ।।

anāsravā mārgasatyaṃ trividhaṃ cāpyasaṃskṛtam ।
ākāśaṃ dvau nirodhau ca tatrākāśamanāvṛtiḥ ।।

pratisaṃkhyānirodho yo visaṃyogaḥ pṛthak pṛthak ।
utpādātyantavighno anyo nirodho apratisaṃkhyayā ।।

te punaḥ saṃskṛtā dharmā rūpādiskandhapañcakam ।
sa evādhvā kathāvastu saniḥsārāḥ savastukāḥ ।।

ye sāsravā upādānaskandhāste saraṇā api ।
duḥkhaṃ samudayo loko dṛṣṭisthānaṃ bhavaśca te ।।

rūpaṃ pañcendriyāṇyarthāḥ pañcāvijñaptireva ca ।
tadvijñānāśrayā rūpaprasādāścakṣurādayaḥ ।।

rūpaṃ dvidhā viṃśatidhā śabdastvaṣṭavidhaḥ rasaḥ ।
ṣoḍhā caturvidho gandhaḥ spṛśyamekādaśātmakam ।।

vikṣiptācittakasyāpi yo anubandhaḥ śubhāśubhaḥ ।
mahābhūtānyupādāya sa hyavijñaptirucyate ।।

bhūtāni pṛthividhāturaptejovāyudhātavaḥ ।
dhṛtyādikarmasaṃsiddhā kharasnehoṣṇateraṇāḥ ।।

pṛthivī varṇasaṃsthānamucyate lokasaṃjñayā ।
āpastejaśca vāyustu dhātureva tathāpi ca ।।

indriyārthāsta eveṣṭā daśāyatanadhātavaḥ ।
vedanānubhavaḥ saṃjñā nimittodgrahaṇātmikā ।।

caturbhyo anye tu saṃskāraskandhaḥ ete punastrayaḥ ।
dharmāyatanadhātvākhyāḥ sahāvijñaptyasaṃskṛtai ।।

vijñānaṃ prativijñaptiḥ mana āyatanaṃ ca tat ।
dhātavaḥ sapta ca matāḥ ṣaḍ vijñānānyatho mahaḥ ।।

ṣaṇṇāmanantarātītaṃ vijñānaṃ yaddhi tanmanaḥ ।
ṣaṣṭhāśrayaprasiddhayarthaṃ dhatavo aṣṭādaśa smṛtāḥ ।।

sarvasaṃgraha ekena skandhenāyatanena ca ।
dhātunā ca svabhāvena parabhāvaviyogataḥ ।।

jātigocaravijñānasāmānyādekadhātutā ।
dvitve api cakṣurādīnāṃ śobhārtha tu dvayodbhavaḥ ।।

rāśyāyadvāragotrārthāḥ skandhāyatanadhātavaḥ ।
mohendriyarūcitraidhāttistraḥ skandhādideśanāḥ ।।

vivādamūlasaṃsārahetutvāt kramakāraṇāt ।
caittebhyo vedanāsaṃjñe pṛthakskandhau niveśitau ।।

skandheṣva saṃskṛtaṃ noktamarthāyogāt kramaḥ punaḥ ।
yathaudārikasaṃklesabhājanādyarthadhātutaḥ ।।

prāk pañca vārttamānārthyāt bhautikārthyāccatuṣṭayam ।
dūrāśutaravṛttyānyat yathāsthānaṃ kramo athavā ।।

viśeṣaṇārthaṃ prādhānyabdahudharmāgrasaṃgrahāt ।
ekamāyatanaṃ rūpamekaṃ dharmākhyamucyate ।।

dharmaskandhasahasrāṇi yānyaśītiṃ jagau muniḥ ।
tāni vāṅnāma vetyeṣāṃ rūpasaṃskārasaṃgrahaḥ ।।

śāstrapramāṇā ityeke skandhādīnāṃ kathaikaśaḥ ।
caritapratipakṣastu dharmaskandho anuvarṇitaḥ ।।

tathānye api yathāyogaṃ skandhāyatanadhātavaḥ ।
pratipādyā yathokteṣu saṃpradhārya svalakṣaṇam ।।

chidramākāśadhātvākhyam ālokatamasī kila ।
vijñānadhāturvijñānaṃ sāsravaṃ janmaniśrayāḥ ।।

sanidarśana eko atra rūpaṃ sapratighā daśa ।
rūpiṇaḥ avyākṛtā aṣṭau ta evārūpaśabdakāḥ ।।

tridhānye kāmadhātvāptāḥ sarve rūpe caturdaśa ।
vinā gandharasaghrāṇajivhāvijñānadhātubhiḥ ।।

ārūpyāptā manodharmamanovijñānadhātavaḥ ।
sāsravānāsravā ete trayaḥ śeṣāstu sāsravāḥ ।।

savitarkavicārā hi pañca vijñānadhātavaḥ ।
antyāstrayastriprakārāḥ śeṣā ubhayavarjitāḥ ।।

nirūpaṇānusmaraṇavikalpenāvikalpakāḥ ।
tau prajñāmānasī vyagrā smṛtiḥ sarvaiva mānasī ।।

sapta sālambanāścittadhātavaḥ ardhaṃ ca dharmataḥ ।
navānupāttā te cāṣṭau śabdaśca anye nava dvidhā ।।

spraṣṭavyaṃ dvividhaṃ śeṣā rūpiṇo nava bhautikāḥ ।
dharmadhātvekadeśaśca saṃcitā daśa rūpiṇaḥ ।।

chinatti chidyate caiva bāhyaṃ dhātu catuṣṭayam ।
dahyate tulayatyevaṃ vivādo dagdhṛtulyayoḥ ।।

vipākajaupacayikāḥ pañcādhyātmaṃ vipākajaḥ ।
na śabdaḥ apratighā aṣṭau naiḥṣyandika vipākajāḥ ।।

tridhānye dravyavānekaḥ kṣaṇikāḥ paścimāstrayaḥ ।
cakṣurvijñānadhātvoḥ syāt pṛthak lābhaḥ sahāpi ca ।।

dvādaśādhyātmikāḥ hitvā rūpādīn dharmasaṃjñakaḥ ।
sabhāgaḥ tatsabhāgāśca śeṣāḥ yo na svakarmakṛt ।।

daśa bhāvanayā heyāḥ pañca ca antyāstrayastridhā ।
na dṛṣṭiheyamakliṣṭaṃ na rūpaṃ nāpyaṣaṣṭhajam ।।

cakṣuśca dharmadhātośca pradeśau dṛṣṭiḥ aṣṭadhā ।
pañcavijñānasahajā dhīrna dṛṣṭiratīraṇāt ।।

cakṣuḥ paśyati rūpāṇi sabhāgaṃ na tadāśritam ।
vijñānaṃ dṛśyate rūpaṃ na kilāntaritaṃ yataḥ ।।

ubhābhyāmapi cakṣurbhyāṃ paśyati vyaktadarśanāt ।
cakṣuḥśrotramano aprāptaviṣayaṃ trayamanyathā ।।

tribhirghrāṇādibhistulyaviṣayagrahaṇaṃ matam ।
caramasyāśrayo atītaḥ pañcānāṃ sahajaśca taiḥ ।।

tadvikāravikāritvādāśrayāścakṣurādayaḥ ।
ato asādhāraṇatvāddhi vijñānaṃ tairnirucyate ।।

na kāyasyādharaṃ cakṣuḥ ūrdhvaṃ rūpaṃ na cakṣuṣaḥ ।
vijñānaṃ ca asya rūpaṃ tu kāyasyobhe ca sarvataḥ ।।

tathā śrotraṃ trayāṇāṃ tu sarvameva svabhūmikam ।
kāyavijñānamadharasvabhūmi aniyataṃ manaḥ ।।

pañca bāhyā divijñeyāḥ nityā dharmā asaṃskṛtāḥ ।
dharmārdhamindriyaṃ ye ca dvādaśādhyātmikāḥ smṛtāḥ ।।

abhidharmakośabhāṣye dhātunirdeśo nāma prathamaṃ kośasthānaṃ samāptamiti ।

ye dharmā hetuprabhavā hetusteṣāṃ tathāgato hyavadat ।
teṣāṃ ca yo nirodha evaṃvādī mahāśramaṇaḥ ।।

likhāpitamidaṃ śrīlāmāvākeneti ।

dvitīyaṃ kośasthānam

caturṣvartheṣu pañcānāmādhipatyaṃ dvayoḥ kila ।
caturṇṇāṃ pañcakāṣṭānāṃ saṃkleśavyavadānayoḥ ।।

svārthopalabdhyādhipatyāt sarvasya ca ṣaḍindriyam ।
strītvapuṃstvādhipatyāttu kāyāt strīpuruṣendriye ।।

nikāyasthitisaṃkleśavyavadānādhipatyataḥ ।
jīvitaṃ vedanāḥ pañca śraddhādyāścendriyaṃ matāḥ ।।

ājñāsyāmyākhyamājñākhyamājñātāvīndriyaṃ tathā ।
uttarottarasaṃprāptinirvāṇādyādhipatyataḥ ।।

cittāśrayastadvikalpaḥ sthitiḥ saṃkleśa eva ca ।
saṃbhāro vyavadānaṃ ca yāvatā tāvadindriyam ।।

pravṛtterāśrayotpattisthitipratyupabhogataḥ ।
caturdaśa tathānyāni nivṛtterindriyāṇi vā ।।

duḥkhendriyamaśātā yā kāyikī vedanā sukham ।
śātā dhyāne tṛtīye tu caitasī sā sukhendriyam ।।

anyatra sā saumanasyaṃ aśātā caitasī punaḥ ।
daurmanasyamupekṣā tu madhyā ubhayī avikalpanāt ।।

dṛgbhāvanāśaikṣapathe nava trīṇi amalaṃ trayam ।
rūpīṇi jīvitaṃ duḥkhe sāsravāṇi dvidhā nava ।।

vipāko jīvitaṃ dvedhā dvādaśa antyāṣṭakādṛte ।
daurmanasyācca tattvekaṃ savipākaṃ daśa dvidhā ।।

mano anyavittiśraddhādīni aṣṭakaṃ kuśalaṃ dvidhā ।
daurmanasyaṃ mano anyā ca vittistredhā anyadekadhā ।।

kāmāptamamalaṃ hitvā rūpāptaṃ strīpumindriye ।
duḥkhe ca hitvā ārūpyāptaṃ sukhe cāpohya rūpi ca ।।

manovittitrayaṃ tredhā dviheyā durmanaskatā ।
nava bhavanayā pañca tvaheyānyapi na trayam ।।

kāmeṣvādau vipāko dve labhyate nopapādukaiḥ ।
teḥ ṣaḍ vā sapta vā aṣṭau vā ṣaḍ rūpeṣu ekamuttare ।।

nirodhayatyuparamānnārūpye jīvitaṃ manaḥ ।
upekṣāṃ caiva rūpe aṣṭau kāme daśa navāṣṭau vā ।।

kramamṛtyau tu catvāri śubhe sarvatra pañca ca ।
navāptirantyaphalayoḥ saptāṣṭanavabhirdvayoḥ ।।

ekādaśabhirarhattvamuktaṃ tvekasya saṃbhavāt ।
upekṣajīvitamanoyukto avaśyaṃ trayānvitaḥ ।।

caturbhiḥ sukhakāyābhyāṃ pañcabhiścakṣurādimān ।
saumanasyī ca duḥkhī tu saptabhiḥ strīndriyādimān ।।

aṣṭābhiḥ ekādaśabhistvājñājñāte ndriyānvitaḥ ।
ājñāsyāmīndriyopetastrayodaśabhiranvitaḥ ।।

sarvālpairniḥśubho aṣṭābhirvinmanaḥkāyajīvitaiḥ ।
yuktaḥ bālastathārūpye upekṣāyurmanaḥśubhaiḥ ।।

bahubhiryukta ekānnaviṃśatyāmalavarjitaiḥ ।
dviliṅgaḥ āryo rāgī ekaliṅgadvayamalavarjitaiḥ ।।

kāme aṣṭadravyako aśabdaḥ paramāṇuranindriyaḥ ।
kāyendriyī navadravyaḥ daśadravyo aparendriyaḥ ।।

cittaṃ caittāḥ sahāvaśyaṃ sarva saṃskṛtalakṣaṇaiḥ ।
prāptyā vā pañcadhā caittā mahābhūmyādibhedataḥ ।।

vedanā cetanā saṃjñā cchandaḥ sparśo matiḥ smṛtiḥ ।
manaskāro adhimokṣaśca samādhiḥ sarvacetasi ।।

śraddhāpramādaḥ praśrabdhirupekṣā hrīrapatrapā ।
mūladvayamahiṃsā ca vīryaṃ ca kuśale sadā ।।

mohaḥ pramādaḥ kauśīdyamāśraddhayaṃ styānamuddhavaḥ ।
kliṣṭe sadaiva akuśale tvāhrīkyamanapatrapā ।।

krodhopanāhaśāṭhyerṣyāpradāsamrakṣamatsarāḥ ।
māyāmadavihiṃsāśca parīttakleśabhūmikāḥ ।।

savitarkavicāratvāt kuśale kāmacetasi ।
dvāṃviṃśatiścaitasikāḥ kaukṛtyamadhikaṃ kvacit ।।

āveṇike tvakuśale dṛṣṭiyukte ca viṃśatiḥ ।
kleśaiścaturbhiḥ krodhādyaiḥ kaukṛtyenaikaviṃśatiḥ ।।

nivṛte aṣṭādaśa anyatra dvādaśāvyākṛte matāḥ ।
middhaṃ sarvāvirodhitvādyatra syādadhikaṃ hi tat ।।

kaukṛtyamiddhākuśalānyādye dhyāne na santyataḥ ।
dhyānāntare vitarkaśca vicāraścāpyataḥ param ।।

ahrīragurutā avadye bhayādarśitva matrapā ।
prema śraddhā gurutvaṃ hrīḥ te punaḥ kāmarūpayoḥ ।।

vitarkacārā vaudāryasūkṣmate māna unnatiḥ ।
madaḥ svadharme raktasya paryādānaṃ tu cetasaḥ ।।

cittaṃ mano atha vijñānamekārthaṃ cittacaitasāḥ ।
sāśrayā lambanākārāḥ saṃprayuktāśca pañcadhā ।।

viprayuktāstu saṃskārāḥ prāptyaprāptī sabhāgatā ।
āsaṃjñikaṃ samāpattī jīvitaṃ lakṣaṇāni ca ।।

nāmakāyādayaśceti prāptirlābhaḥ samanvayaḥ ।
prāptyaprāptī svasaṃtāna patitānāṃ nirodhayoḥ ।।

traiyadhvikānāṃ trividhā śubhādīnāṃ śubhādikā ।
svadhātukā tadāptānāṃ anāptānāṃ caturvidhā ।।

tridhā naśaikṣāśaikṣāṇāṃ aheyānāṃ dvidhā matā ।
avyākṛtāptiḥ sahajā abhijñānairmāṇikādṛte ।।

nivṛtasya ca rūpasya kāme rūpasya nāgrajā ।
akliṣṭāvyākṛtāprāptiḥ sātītājātayostridhā ।।

kāmādyāptāmalānāṃ ca mārgasyāprāptiriṣyate ।
pṛthagjanatvam tatprāptibhūsaṃcārād vihīyate ।।

sabhāgatā sattvasāmyaṃ āsaṃjñikamasaṃjñiṣu ।
nirodhaścittacaittānāṃ vipākaḥ te bṛhatphalāḥ ।।

tathāsaṃjñisamāpattiḥ dhyāne antye niḥsṛtīcchayā ।
śubhā upapadyavedyaiva nāryasya ekādhvikāpyate ।।

nirodhākhyā tathaiveyaṃ vihārārthaṃ bhavāgrajā ।
śubhā dvivedyāniyatā ca āryasya āpyā prayogataḥ ।।

bodhilabhyā muneḥ na prāk catustriṃśatkṣaṇāptitaḥ ।
kāmarūpāśraye bhūte nirodhākhyādito nṛṣu ।।

āyurjīvitam ādhāra ūṣmavijñāyorhi yaḥ ।
lakṣaṇāni punarjātirjarā sthitiranityatā ।।

jātijātyādayasteṣāṃ te aṣṭadharmaikavṛttayaḥ ।
janyasya janikā jātirna hetupratyayairvinā ।।

nāmakāyādayaḥ saṃjñāvākyākṣarasamuktayaḥ ।
kāmarūpāptasattvākhyā niḥṣyandāvyākṛtāḥ tathā ।।

sabhāgatā sā tu punarvipāko api āptayo dvidhā ।
lakṣaṇāni ca niḥṣyandāḥ samāpattya samanvayāḥ ।।

kāraṇaṃ sahabhūścaiva sabhāgaḥ saṃprayuktakaḥ ।
sarvatrago vipākākhyaḥ ṣaḍvidho heturiṣyate ।।

svato anye kāraṇaṃ hetuḥ sahabhūrye mithaḥphalāḥ ।
bhūtavaccittacittānuvartilakṣaṇalakṣyavat ।।

caittā dvau saṃvarau teṣāṃ cetaso lakṣaṇāni ca ।
cittānuvarttinaḥ kālaphalādiśubhatādibhiḥ ।।

sabhāgahetuḥ sadṛśāḥ svanikāyabhuvaḥ agrajāḥ ।
anyo anyaṃ navabhūmistu mārgaḥ samaviśiṣṭayoḥ ।।

prayogajāstayoreva śrutacintāmayādikāḥ ।
saṃprayuktakahetustu cittacaittāḥ samāśrayāḥ ।।

sarvatragākhyaḥ kliṣṭānāṃ svabhūmau pūrvasarvagāḥ ।
vipākaheturaśubhāḥ kuśalāścaiva sāsravāḥ ।।

sarvatragaḥ sabhāgaśca dvayadhvagau tryadhvagāstrayaḥ ।
saṃskṛtaṃ savisaṃyoga phalaṃ nāsaṃskṛtasya te ।।

vipākaphalamantyasya pūrvasyādhipataṃ phalam ।
sabhāga sarvatragayorniṣyandaḥ pauruṣaṃ dvayoḥ ।।

vipāko avyākṛto dharmaḥ sattvākhyaḥ vyākṛtodbhavaḥ ।
niḥṣyando hetusadṛśaḥ visaṃyogaḥ kṣayo dhiyā ।।

yadvalājjāyate yattatphalaṃ puruṣakārajam ।
apūrvaḥ saṃskṛtasyaiva saṃskṛto adhipateḥ phalam ।।

varttamānāḥ phalaṃ pañca gṛṇhanti dvau prayacchataḥ ।
varttamānābhyatītau dvau eko atītaḥ prayacchati ।।

kliṣṭā vipākajāḥ śeṣāḥ prathamāryā yathākramam ।
vipākaṃ sarvagaṃ hitvā tau sabhāgaṃ ca śeṣajāḥ ।।

cittacaitāḥ tathānye api saṃprayuktakavarjitāḥ ।
catvāraḥ pratyayā uktāḥ hetvākhyaḥ pañca hetavaḥ ।।

cittacaittā acaramā utpannāḥ samanantaraḥ ।
ālambanaṃ sarvadharmāḥ kāraṇākhyo adhipaḥ smṛtaḥ ।।

nirudhyamāne kāritraṃ dvau hetū kurutaḥ trayaḥ ।
jāyamāne tato anyau tu pratyayau tadviparyayāt ।।

caturbhiścattacaittā hi samāpattidvayaṃ tribhiḥ ।
dvābhyāmanye tu jāyante neśvarādeḥ kramādibhiḥ ।।

dvidhā bhūtāni taddhetuḥ bhautikasya tu pañcadhā ।
tridhā bhautikamanyonyaṃ bhūtānāmekadhaiva tat ।।

kuśalākuśalaṃ kāme nivṛtānivṛtaṃ manaḥ ।
rūpārūpyeṣvakuśalādanyatra anāsravaṃ dvidhā ।।

kāme nava śubhāccittāccittāni aṣṭābhya eva tat ।
daśabhyo akuśalaṃ tasmāccatvāri nivṛtaṃ tathā ।।

pañcabhyo anivṛtaṃ tasmātsapta cittānyanantaram ।
rūpe daśaikaṃ ca śubhāt navabhyastadanantaram ।।

aṣṭābhyo nivṛtaṃ tasmāt ṣaṭ tribhyo anivṛtaṃ punaḥ ।
tasmāt ṣaṭ evāmārūpye tasya nītiḥ śubhātpunaḥ ।।

nava cittāni tat ṣaṇṇāṃ nivṛtātsapta tattathā ।
caturbhyaḥ śaikṣam asmāttu pañca aśaikṣaṃ tu pañcakāt ।।

tasmāccatvāri cittāni dvādaśaitāni viṃśatiḥ ।
prāyogikopapattyāptaṃ śubhaṃ bhittvā triṣu dvidhā ।।

vipākajairyāpathikaśailpasthānikanairmitam ।
caturdhāvyākṛtaṃ kāme rūpe śilpavivarjitam ।।

kliṣṭe traidhātuke lābhaḥ ṣaṇṇāṃ ṣaṇṇāṃ dvayoḥ śubhe ।
trayāṇāṃ rūpaje śaikṣe caturṇāṃ tasya śeṣite ।।

abhidharmakośe indriyanirddeśo nāma dvitīyaṃ kośasthānaṃ samāptamiti । śrīlāmāvākasya

tṛtīyaṃ kośasthānam

oṃ namo buddhāya ।

narakapretatiryañco manuṣyāḥ ṣaḍ divaukasaḥ ।
kāmadhātuḥ sa narakadvīpabhedena viṃśatiḥ ।।

ūrdhvaṃ saptadaśasthāno rūpadhātuḥ pṛthak pṛthak ।
dhyānaṃ tribhūmikaṃ tatra caturthaṃ tvaṣṭabhūmikam ।।

ārūpyadhāturasthānaḥ upapattyā caturvidhaḥ ।
nikāyaṃ jīvitaṃ cātra niśritā cittasantatiḥ ।।

narakādisvanāmoktā gatayaḥ pañca teṣu tāḥ ।
akliṣṭāvyākṛtā eva sattvākhyā nāntarābhavaḥ ।।

nānātvakāyasaṃjñāśca nānākāyaikasaṃjñinaḥ ।
viparyayāccaikakāyasaṃjñāścārūpiṇasrayaḥ ।।

vijñānasthitayaḥ sapta śeṣaṃ tatparibhedavat ।
bhavāgrāsaṃjñisattvāśca sattvāvāsā nava smṛtāḥ ।।

anicchāvasanānnānye catasraḥ sthitayaḥ punaḥ ।
catvāraḥ sāsravāḥ skandhāḥ svabhūmāveva kevalam ।।

vijñānaṃ na sthitiḥ proktaṃ catuṣkoṭi tu saṃgrahe ।
catasro yonayastatra sattvānāmaṇḍajādayaḥ ।।

caturdhā nara tiryañcaḥ nārakā upapādukāḥ ।
antarābhavadevāśca pretā api jarāyujāḥ ।।

mṛtyupapattibhavayorantarā bhavatīha yaḥ ।
gamyadeśānupetatvānnopapanno antarābhavaḥ ।।

vrīhisantānasādharmyādavicchinnabhavodbhavaḥ ।
pratibimbamasiddhatvādasāmyāccānidarśanam ।।

sahaikatra dvayābhāvāt asantānād dvayodayāt ।
kaṇṭhokteścāsti gandharvāt pañcokteḥ gatisūtrataḥ ।।

ekākṣepādasāvaiṣyatpūrvakālabhavākṛtiḥ ।
sa punarmaraṇātpūrva upapattikṣaṇātparaḥ ।।

sajātiśuddhadivyākṣidṛśyaḥ karmarddhivegavān ।
sakalākṣaḥ apratighavān anivartyaḥ sa gandhabhuk ।।

viparyastamatiryāti gatideśaṃ riraṃsayā ।
gandhasthānābhikāmo anyaḥ ūrdhvapādastu nārakaḥ ।।

saṃprajānan viśatyekaḥ tiṣṭhatyapyaparaḥ aparaḥ ।
niṣkrāmatyapi sarvāṇi mūḍho anyaḥ nityamaṇḍajaḥ ।।

garbhāvakrāntayastisraścakravarttisvayaṃbhuvām ।
karmajñānobhayeṣāṃ vā viśadatvād yathākramam ।।

nātmāsti skandhamātraṃ tu kleśakarmābhisaṃskṛtam ।
antarābhavasaṃtatyā kukṣimeti pradīpavat ।।

yathākṣepaṃ kramādvṛddhaḥ santānaḥ kleśakarmabhiḥ ।
paralokaṃ punaryāti ityanādibhavacakrakam ।।

sa pratītyasamutpādo dvādaśāṅgastrikāṇḍakaḥ ।
pūrvāparāntayordve dve madhye aṣṭau paripūriṇaḥ ।।

pūrvakleśā daśāvidyā saṃskārāḥ pūrvakarmaṇaḥ ।
saṃdhiskandhāstu vijñānaṃ nāmarūpamataḥ param ।।

prāk ṣaḍāyatanotpādāt tatpūrvaṃ trikasaṃgamāt ।
sparśaḥ prāksukhaduḥkhādikāraṇajñānaśaktitaḥ ।।

vittiḥ prāk maithunāt tṛṣṇā bhogamaithunarāgiṇaḥ ।
upādānaṃ tu bhogānāṃ prāptaye paridhāvataḥ ।।

sa bhaviṣyat bhavaphalaṃ kurute karma tat bhavaḥ ।
pratisaṃdhiḥ punarjātiḥ jarāmaraṇamā vidaḥ ।।

āvasthikaḥ kileṣṭo ayaṃ prādhānyā ttvaṅgakīrtanam ।
pūrvāparāntamadhyeṣu saṃmohavinivṛttaye ।।

kleśāstrīṇi dvayaṃ karma sapta vastu phalaṃ tathā ।
phalahetvabhisaṃkṣepo dvayormadhyānumānataḥ ।।

kleśāt kleśaḥ kriyā caiva tato vastu tataḥ punaḥ ।
vastu kleśāśca jāyante bhavāṅgānāmayaṃ nayaḥ ।।

heturatra samutpādaḥ samutpannaḥ phalaṃ matam ।
vidyāvipakṣo dharmo anyo avidyāmitrānṛtādivat ।।

saṃyojanādivacanāt kuprajñā cenna darśanāt ।
dṛṣṭestatsaṃprayuktatvāt prajñopakleśadeśanāt ।।

nāma tvarūpiṇaḥ skandhāḥ sparśāḥ ṣaṭ saṃnipātajāḥ ।
pañcapratighasaṃsparśaḥ ṣaṣṭho adhivacanāvhaya ।।

vidyāvidyetarasparśāḥ amalakliṣṭaśeṣitāḥ ।
vyāpādānunayasparśau sukhavedyādayastrayaḥ ।।

tajjāḥ ṣaḍvedanāḥ pañca kāyikī caitasī parā ।
punaścāṣṭādaśavidhā sā manopavicārataḥ ।।

kāme svālambanāḥ sarve rūpī dvādaśagocaraḥ ।
trayāṇāmuttaraḥ dhyānadvaye dvādaśa kāmagāḥ ।।

svo aṣṭālambanam ārūpyo dvayoḥ dhyānadvaye tu ṣaṭ ।
kāmāḥ ṣaṇṇāṃ caturṇā svaḥ ekasyālambanaṃ paraḥ ।।

catvāro arūpisāmante rūpagāḥ eka ūrdhvagaḥ ।
eko maule svaviṣayaḥ sarve aṣṭādaśa sāsravāḥ ।।

uktaṃ ca vakṣyate cānyat atra tu kleśā iṣyate ।
bījavannāgavanmūlavṛkṣavattuṣavattathā ।।

tuṣitaṇḍulavat karma tathaivauṣadhi puṣpavat ।
siddhānnapānavadvastu tasmin bhavacatuṣṭaye ।।

upapattibhavaḥ kliṣṭaḥ sarvakleśaiḥ svabhūmikaiḥ ।
tridhānye traya ārūpye āhārasthitikaṃ jagat ।।

kavaḍīkāra āhāraḥ kāme tryāyatanātmakaḥ ।
na rūpāyatanaṃ tena svākṣamuktānanugrahāt ।।

sparśaṃcetanāvijñā āhārāḥ sāsravāstriṣu ।
manomayaḥ saṃbhavaiṣī gandharvaścāntarābhavaḥ ।।

nirvṛttiśca iha puṣṭyarthamāśrayāśritayordvayam ।
dvayamanyabhavākṣepanivṛttyartha yathākramam ।।

chedasaṃdhāna vairāgyahānicyutyupapattayaḥ ।
manovijñāna eveṣṭāḥ upekṣāyāṃ cyutodbhavau ।।

naikāgrācittayoretau nirvātyavyākṛtadvaye ।
kramacyutau pādanābhihṛdayeṣu manaścyutiḥ ।।

adhonṛsuragājānāṃ marmacchedastvabādibhiḥ ।
samyaṅ mithyātvaniyatā āryānantaryakāriṇaḥ ।।

tatra bhājanalokasya saṃniveśamuśantyadhaḥ ।
lakṣaṣoḍaśakodvedhamasaṃkhyaṃ vāyumaṇḍalam ।।

apāmekādaśodvedhaṃ sahasrāṇi ca viṃśatiḥ ।
aṣṭalakṣaucchrayaṃ paścāccheṣaṃ bhavati kāñcanam ।।

tiryak trīṇi sahasrāṇi sārdhaṃ śatacatuṣṭayam ।
lakṣadvādaśakaṃ caiva jalakāñcanamaṇḍalam ।।

samantatastu triguṇaṃ tatra merūryugandharaḥ ।
īśādhāraḥ khadirakaḥ sudarśanagiristathā ।।

aśvakarṇo vinitako nimindharagiriḥ tataḥ ।
dvīpāḥ bahiścakravāḍaḥ sapta haimāḥ sa āyasaḥ ।।

catūratnamayo meruḥ jale aśītisahasrake ।
magnāḥ ūrdhva jalāt merurbhūyo aśītisahasrakaḥ ।।

ardhārdhahāniraṣṭāsu samocchrāyaghanāśca te ।
śītāḥ saptāntarāṇyeṣāṃ ādyāśītisahasrikā ।।

ābhyantaraḥ samudro asau triguṇaḥ sa tu pārśvataḥ ।
ardhārdhenāparāḥ śītāḥ śeṣaṃ bāhyo mahodadheḥ ।।

lakṣatrayaṃ sahasrāṇi viṃśatirdve ca tatra tu ।
jambūdvīpo dvisāhasrastripārśvaḥ śakaṭākṛtiḥ ।।

sārdhatriyojanaṃ tvekaṃ prāgvideho ardhacandravat ।
pārśvatrayaṃ tathāsya ekaṃ sārdhaṃ triśatayojanam ।।

godānīyaḥ sahasrāṇi sapta sārdhāni maṇḍalaḥ ।
sārdhe dve madhyamasya aṣṭau caturasraḥ kuruḥ samaḥ ।।

dehā videhāḥ kuravaḥ kauravāścāmarāvarāḥ ।
aṣṭau tadantaradvīpā gāṭhā uttaramantriṇaḥ ।।

ihottareṇa kīṭādri navakāddhimavān tataḥ ।
pañcāśadvistṛtāyāmaṃ saro arvāggandhamādanāt ।।

adhaḥ sahasrairviśatyā tanmātro avīcirasya hi ।
tadūrdhvaṃ sapta narakāḥ sarve aṣṭau ṣoḍaśotsadāḥ ।।

kukūlaṃ kuṇapaṃ cātha kṣuramārgādikaṃ nadī ।
teṣāṃ caturdiśaṃ śītā anye aṣṭāvarvudādayaḥ ।।

ardhena meroścandrārkau pañcāśatsaikayojanau ।
ardharātro astaṃgamanaṃ madhyānha udayaḥ sakṛta ।।

prāvṛṇmāse dvitīye antyanavamyāṃ vardhate niśā ।
hemantānāṃ caturthe tu hīyate aharviparyayāt ।।

lavaśo rātryaharvṛddhī dakṣiṇottarage ravau ।
svacchāyayārkasāmīpyādvikalendusamīkṣaṇam ।।

pariṣaṇḍāścatasro asya daśasāhasrikāntarāḥ ।
ṣoḍaśāṣṭau sahasrāṇi catvāri dve ca nirgatāḥ ।।

karoṭapāṇayastāsu mālādhārāssadāmadāḥ ।
mahārājikadevāśca parvateṣvapi saptasu ।।

merumūrdhni trayastriṃśāḥ sa cāśītisahasradik ।
vidikṣu kūṭāścatvāra uṣitā vajrapāṇibhiḥ ।।

madhye sārdhadvisāhasrapārśvamadhyardhayojanam ।
puraṃ sudarśanaṃ nāma haimaṃ citratalaṃ mṛdu ।।

sārdhadviśatapārśvo atra vaijayantaḥ bahiḥ punaḥ ।
taccaitrarathapāruṣyamiśranandanabhūṣitam ।।

viṃśatyantaritānyeṣāṃ subhūmīni caturdiśam ।
pūrvottare pārijātaḥ sudharmā dakṣiṇāvare ।।

tata ūrdhva vimāneṣu devāḥ kāmabhujastu ṣaṭ ।
dvaṃdvāliṃṅganapāṇyāptivasitekṣitamaithunāḥ ।।

pañcavarṣopamo yāvat daśavarṣopamaḥ śiśuḥ ।
saṃbhavatyeṣu saṃpūrṇāḥ savastrāścaiva rūpiṇaḥ ।।

kāmopapattayastistraḥ kāmadevāḥ samānuṣāḥ ।
sukhopapattayastistro navatridhyānabhūmayaḥ ।।

sthānāt sthānadadho yāvattāvadūrdhvaṃ tatastataḥ ।
nordhva darśanamastyeṣāmanyatrarddhiparāśrayāt ।।

caturdvīpakacandrārkamerukāmadivaukasām ।
brahmalokasahasraṃ ca sāhasraścūḍiko mataḥ ।।

tatsahasraṃ dvisāhasro lokadhātustu madhyamaḥ ।
tatsahasraṃ trisāhasraḥ samasaṃvartasaṃbhavaḥ ।।

jāmbūdvīpāḥ pramāṇena catuḥsārdhatrihastakāḥ ।
dviguṇottaravṛddhayā tu purvagodottarāvhayāḥ ।।

pādabṛddhayā tanuryāva tsārdhakrośo divaukasām ।
kāmināṃ rūpiṇāṃ tvādau yojanārdhaṃ tataḥ param ।।

ardhārdhavṛddhi ūrdhva tu parīttābhebhya āśrayaḥ ।
dviguṇadviguṇā hitvānabhrakebhya striyojanam ।।

sahasrāmāyuḥ kuruṣu dvayorardhārdhavarjitam ।
ihāniyatam ante tu daśābdāḥ ādito amitam ।।

nṛṇāṃ varṣāṇi pañcāśadahorātro divaukasām ।
kāme adharāṇāṃ tenāyuḥ pañcavarṣaśatāni tu ।।

dviguṇottaramurdhvānāmubhayaṃ rūpiṇāṃ punaḥ ।
nāstyahorātramāyustu kalpaiḥ svāśrayasaṃmitaiḥ ।।

ārūpye viṃśatiḥ kalpasahasrāṇya dhikādhikam ।
mahākalpaḥ parīttābhāt prabhṛtyadharmadhastataḥ ।।

kāmedevāyuṣā tulyā ahorātrā yathākramam ।
saṃjīvādiṣu ṣaṭsu āyustaisteṣāṃ kāmadevavat ।।

ardhaṃ pratāpane avīcāvantaḥkalpaṃ paraṃ punaḥ ।
kalpaṃ tiraścāṃ pretānāṃ māsānhā śatapañcakam ।।

vāhādvarṣaśatenaikatiloddhārakṣayāyuṣaḥ ।
arvudā dviṃśatiguṇaprativṛddhayāyuṣaḥ pare ।।

kurubāhyo antarāmṛtyuḥ paramāṇvakṣarakṣaṇāḥ ।
rūpanāmādhvaparyantāḥ paramāṇuraṇustathā ।।

lohāpśaśā vigocchidrarajolikṣāstadudbhavāḥ ।
yavastathāṅgulīparva jñeyaṃ saptaguṇottaram ।।

caturviśatiraṅgulyo hasto hastacatuṣṭayam ।
dhanuḥ pañcaśatānyeṣāṃ krośo raṇyaṃ ca tanmatam ।।

te aṣṭau yojanamityāhuḥ viṃśaṃ kṣaṇaśataṃ punaḥ ।
tatkṣaṇaḥ te punaḥ ṣaṣṭirlavaḥ triṃśad guṇottarāḥ ।।

trayo muhūrttāhorātramāsāḥ dvādaśamāsakaḥ ।
saṃvatsaraḥ sonarātraḥ kalpo bahuvidhaḥ smṛtaḥ ।।

saṃvarttakalpo narakasaṃbhavāt bhājanakṣayaḥ ।
vivartakalpaḥ prāgvāyoryāvannaraka saṃbhavaḥ ।।

antaḥ kalpo amitāt yavaddaśavarṣāyuṣaḥ tataḥ ।
utkarṣā apakarṣāśca kalpā aṣṭā daśāpare ।।

utkarṣa ekaḥ te aśītisahasrādyāvadāyuṣaḥ ।
iti loko vivṛtto ayaṃ kalpāṃstiṣṭhati viṃśatim ।।

vivartate atha saṃvṛtta āste saṃvartate samam ।
te hyaśītirmahākalpaḥ tadasaṃkhyatrayodbhavam ।।

buddhatvam apakarṣe hi śatādyāvattadudbhavaḥ ।
dvayoḥ pratyekabuddhānāṃ khaḍgaḥ kalpaśatānvayaḥ ।।

cakravartisamutpattirnādho aśītisahasrakāt ।
suvarṇarūpyatāmrāyaścakriṇaḥ te adharakramāt ।।

ekadvitricaturdvīpāḥ na ca dvau saha buddhavat ।
pratyudyānasvayaṃyāna kalahāstrajitaḥ avadhāḥ ।।

deśasthottaptapūrṇatvairlakṣaṇātiśayo muneḥ ।
prāgāsan rūpivat sattvāḥ rasarāgāttataḥ śanaiḥ ।।

ālasyātsaṃnidhiṃ kṛtvā sāgrahaiḥ kṣetrapo bhṛtaḥ ।
tataḥ karmapathādhikyādapahrāse daśāyuṣaḥ ।।

kalpasya śastrarogābhyāṃ durbhikṣeṇa ca nirgamaḥ ।
divasān sapta māsāṃśca varṣāṇi ca yathākramam ।।

saṃvartanyaḥ punastistro bhavantyagnyambuvāyubhiḥ ।
dhyānatrayaṃ dvitīyādi śīrṣa tāsāṃ yathākramam ।।

tadapakṣālasādharmyāt na caturthe astyaniñjanāt ।
na nityaṃ saha sattvena tadvimānodayavyayāt ।।

saptāgninā adbhirekā evaṃ gate adbhiḥ saptake punaḥ ।
tejasā saptakaḥ paścādvāyusaṃvartanī tataḥ ।।

abhidharmakośabhāṣye lokanirdeśo nāma tṛtīyaṃ kośasthānam samāptamiti ।

śrīlāmāvākasya yadatra puṇyam ।

caturthaṃ kośasthānam

oṃ namo buddhāya ।

karmajaṃ lokavaicitryaṃ cetanā tatkṛtaṃ ca tat ।
cetanā mānasaṃ karma tajjaṃ vākkāyakarmaṇī ।।

te tu vijñaptyavijñaptī kāyavijñaptiriṣyate ।
saṃsthānaṃ na gatiryasmātsaṃskṛtaṃ kṣaṇikaṃ vyayāt ।।

na kasyacidahetoḥ syāt hetuḥ syācca vināśakaḥ ।
dvigrāhyaṃ syāt na cāṇau tat vāgvijñaptistu vāgdhvaniḥ ।।

trividhāmalarūpoktivṛddhayakurvatpathādibhiḥ ।
kṣaṇādūrdhvamavijñaptiḥ kāmāptātītabhūtajā ।।

svāni bhūtānyupādāya kāyavākkarma sāsravam ।
anāsravaṃ yatra jātaḥ avijñaptiranupāttikā ।।

naiḥṣyandikī ca sattvākhyā niṣyandopāttabhūtajā ।
samādhijau pacayikānupāttābhinnabhūtajā ।।

nāvyākṛtāstyavijñaptiḥ tridhānvyat aśubhaṃ punaḥ ।
kāme rūpe apyavijñaptiḥ vijñaptiḥ savicārayoḥ ।।

kāme api nivṛtā nāsti samutthānamasadyataḥ ।
paramārthaśubho mokṣaḥ svato mūlahyrapatrapāḥ ।।

saṃprayogeṇa tadyuktāḥ samutthā nāt kriyādayaḥ ।
viparyayeṇākuśalaṃ paramāvyākṛte dhruve ।।

samutthānaṃ dvidhā hetutatkṣaṇotthānasaṃjñitam ।
pravartakaṃ tayorādyaṃ dvitīyamanuvartakam ।।

pravartakaṃ dṛṣṭiheyaṃ vijñānam ubhayaṃ punaḥ ।
mānasaṃ bhāvanāheyaṃ pañcakaṃ tvanuvartakam ।।

pravartake śubhādau hi syāttridhāpyanuvartakam ।
tulyaṃ muneḥ śubhaṃ yāvat nobhayaṃ tu vipākajam ।।

avijñaptistridhā jñeyā saṃvarāsaṃvaretarā ।
saṃvaraḥ prātimokṣākhyo dhyānajo anāsravastathā ।।

aṣṭadhā prātimokṣākhyaḥ dravyatastu caturvidhaḥ ।
liṅgato nāmasaṃcārāt pṛthak te cāvirodhinaḥ ।।

pañcāṣṭadaśasarvebhyo varjyebhyo viratigrahāt ।
upāsakopavāsasthaśramaṇoddeśabhikṣutā ।।

śīlaṃ sucaritaṃ karma saṃvaraścocyate punaḥ ।
ādye vijñaptyavijñapto prātimokṣakriyāpathaḥ ।।

prātimokṣānvitā aṣṭau dhyānajena tadanvitaḥ ।
anāsraveṇāryasattvāḥ antyau cittānuvartinau ।।

anāgamye prahāṇākhyau tāvānantaryamārgajau ।
saṃprajñānasmṛtī dve tu manaindriyasaṃvarau ।।

prātimokṣasthito nityamatyāgā dvartamānayā ।
avijñaptyānvitaḥ pūrvāt kṣaṇādūrdhvamatītayā ।।

tathaivāsaṃvarastho api dhyānasaṃvaravān sadā ।
atītājātayā āryastu prathame nābhyatītayā ।।

samāhītāryamārgasthau tau yuktau vartamānayā ।
madhyasthasyāsti cedādau madhyayā ūrdhvaṃ dvikālayā ।।

asaṃvarasthaḥ śubhayāśubhayā saṃvare sthitaḥ ।
avijñaptyānvito yāvat prasādakleśavegavān ।।

vijñaptyā tu punaḥ sarve kurvanto madhyayānvitāḥ ।
atītayā kṣaṇādūrdhvamātyāgāt nāstyajātayā ।।

nivṛtānivṛtābhyāṃ ca nātītābhyāṃ samanvitaḥ ।
asaṃvaro duścaritaṃ dauḥśīlyaṃ karma tatpathaḥ ।।

vijñaptyaivānvitaḥ kurvanmadhyastho mṛducetanaḥ ।
tyaktānutpannavijñaptiravijñaptyāryapudgalaḥ ।।

dhyānajo dhyānabhūmyaiva labhyate anāsravastayā ।
āryayā prātimokṣākhyaḥ paravijñapanādibhiḥ ।।

yāvajjīvaṃ samādānamahorātraṃ ca saṃvṛteḥ ।
nāsaṃvaro astyahorātraṃ na kilaivaṃ pragṛhyate ।।

kālyaṃ grāhyo anyato nīcaiḥ sthitenoktānuvāditā ।
upavāsaḥ samagrāṅgo nirbhūṣeṇāniśākṣayāt ।।

śīlāṅgānyapramādāṅgaṃ vratāṅgāni yathākramam ।
catvāryekaṃ tathā trīṇi smṛtināśo madaśca taiḥ ।।

anyasyāpyupavāso asti śaraṇaṃ tvagatasya na ।
upāsakatvopagamātsaṃvṛt uktistu bhikṣuvat ।।

sarve cet saṃvṛtā ekadeśakāryādayaḥ katham ।
tatpalanāt kila proktāḥ mṛdvāditvaṃ yathā manaḥ ।।

buddhasaṃghakarāndharmānaśaikṣānubhayāṃśca saḥ ।
nirvāṇaṃ ceti śaraṇaṃ yo yāti śaraṇatrayam ।।

mithyācārātigarhyatvātsaukaryādākriyāptitaḥ ।
yathābhyupagamaṃ lābhaḥ saṃvarasya na saṃtate ।।

mṛṣāvādaprasaṅgācca sarvaśikṣāvyatikrame ।
pratikṣepaṇasāvadyānmadyādeva anyuguptaye ।।

sarvobhayebhyaḥ kāmāpto vartamānebhya āpyate ।
maulebhyaḥ sarvakālebhyo dhyānānāsrava saṃvarau ।।

saṃvaraḥ sarvasattvebhyo vibhāṣā tvaṅgakāraṇaiḥ ।
asaṃvarastu sarvebhyaḥ sarvāṅgebhyo na kāraṇaiḥ ।।

asaṃvarasya kriyayā lābho abhyupagamena vā ।
śeṣāvijñaptilābhastu kṣetrādānādarehanāt ।।

prātimokṣadamatyāgaḥ śikṣānikṣepaṇāccyuteḥ ।
ubhayavyañjanotpattermūlacchedānniśātyayāt ।।

patanīyena cetyeke saddharmāntadhito apare ।
dhanarṇavattu kāśmīrairāpannasyeṣyate dvayam ।।

bhūmisaṃcārahānibhyāṃ dhyānāptaṃ tyajyate śubham ।
tathārūpyāptamāryaṃ tu phalāptyuttaptihānibhiḥ ।।

asaṃvaraḥ saṃvarāptimṛtyudvivyañjanodayaiḥ ।
vegādānakriyārthāyurmūlacchedaistu madhyamā ।।

kāmāptaṃ kuśalārūpaṃ mūlacchedordhvajanmataḥ ।
pratipakṣodayāt kliṣṭamarūpaṃ tu vihīyate ।।

nṛṇāmasaṃvaro hitvā śaṇḍha paṇḍadvidhākṛtīn ।
kurūṃśca saṃvaro apyevaṃ devānāṃ ca nṛṇāṃ trayaḥ ।।

kāmarūpajadevānāṃ dhyānajaḥ anāsravaḥ punaḥ ।
dhyānāntarāsaṃjñisattvavarjyānāmapyarūpiṇām ।।

kṣemākṣemetaratkarma kuśalākuśaletarat ।
puṇyāpuṇyamaniñjaṃ ca sukhevedyādi ca trayam ।।

kāmadhātau śubhaṃ karma puṇyamāneñjamūrdhvajam ।
tadbhūmiṣu yataḥ karmavipākaṃ prati neñjati ।।

sukhavedyaṃ śubhaṃ dhyānādātṛtīyāt ataḥ param ।
aduḥkhāsukhavedyaṃ tu duḥkhavedyamihāśubham ।।

adho api madhyamastyeke dhyānāntaravipākataḥ ।
apūrvācaramaḥ pākastrayāṇāṃ ceṣyate yataḥ ।।

svabhāvasaṃprayogābhyāmālambanavipākataḥ ।
saṃmukhībhāvataśceti pañcadhā vedanīyatā ।।

niyatāniyataṃ tacca niyataṃ trividhaṃ punaḥ ।
dṛṣṭadharmādivedyatvāt pañcadhā karma kecana ।।

catuṣkoṭikamityanye nikāyākṣepaṇaṃ tribhiḥ ।
sarvatra caturākṣepaḥ śubhasya narake tridhā ।।

yadviraktaḥ sthiro bālastatra notpadyavedyakṛt ।
nānyavedyakṛdapyāryaḥ kāme agre vāsthiro api na ।।

dvāviṃśatividhaṃ kāmeṣvākṣipatyantarābhavaḥ ।
dṛṣṭadharmaphalaṃ tacca nikāyo hyeka eva saḥ ।।

tīvrakleśaprasādena sātatyena ca yatkṛtam ।
guṇakṣetre ca niyataṃ tatpitrorghātakaṃ ca yat ।।

dṛṣṭadharmaphalaṃ karma kṣetrāśayaviśeṣataḥ ।
tadbhūmyatyantavairāgyāt vipāke niyataṃ hi yat ।।

ye nirodhāraṇāmaitrīdarśanārhatphalotthitāḥ ।
teṣu kārāpakārāsya phalaṃ sadyo anubhūyate ।।

kuśalasyāvitarkasya karmaṇo vedanā matā ।
vipākaścaitasikyeva kāyikyevāśubhasya tu ।।

cittakṣepo manaścitte sa ca karmavipākajaḥ ।
bhayopaghātavaiṣamyaśokaiśca akurukāminām ।।

vaṅkadoṣakaṣāyoktiḥ śāṭhyadveṣajarāgaje ।
kṛṣṇaśuklādibhedena punaḥ karma caturvidham ।।

aśubhaṃ rūpakāmāptaṃ śubhaṃ caiva yathākramam ।
kṛṣṇaśuklobhayaṃ karma tatkṣayāya nirāsravam ।।

dharmakṣāntiṣu vairāgye cānantaryapathāṣṭake ।
yā cetanā dvādaśadhā karma kṛṣṇakṣayāya tat ।।

navame cetanā yā sā kṛṣṇaśuklakṣayāya ca ।
śuklasya dhyānavairāgyeṣvantyānantaryamārgajā ।।

anye narakavedyānyakāmavedyaṃ dvayaṃ viduḥ ।
dṛgdheyaṃ kṛṣṇamanye anyatkṛṣṇaśuklaṃ tu kāmajam ।।

aśaikṣaṃ kāyavākkarma manaścaiva yathākramam ।
maunatrayam tridhā śaucaṃ sarva sucaritatrayam ।।

aśubhaṃ kāyakarmādi mataṃ duścarita trayam ।
akarmāpi tvabhidhyādimanoduścaritaṃ tridhā ।।

viparyayātsucaritam tadaudārikasaṃgrahāt ।
daśa karmapathā uktā yathāyogaṃ śubhāśubhāḥ ।।

aśubhāḥ ṣaḍavijñaptiḥ dvidhaikaḥ te api kurvataḥ ।
dvividhāḥ sapta kuśalāḥ avijñaptiḥ samādhijāḥ ।।

sāmantakāstu vijñaptiḥ avijñaptirbhavenna vā ।
viparyayeṇa pṛṣṭhāni prayogastu trimūlajaḥ ।।

tadanantarasaṃbhūterabhidhyādyāstrimūlajāḥ ।
kuśalāḥ saprayogāntā alobhadveṣamohajāḥ ।।

vadhavyāpādapāruṣyaniṣṭhā dveṣeṇa lobhataḥ ।
parastrīgamanābhidhyādattādānasamāpanam ।।

mithyādṛṣṭestu mohena śeṣāṇāṃ tribhiriṣyate ।
sattvabhogāvadhiṣṭhānaṃ nāmarūpaṃ ca nāma ca ।।

samaṃ prāk ca mṛtasyāsti na maulaḥ anyāśrayodayāt ।
senādiṣvekakāryatvāt sarve karttṛvadanvitāḥ ।।

prāṇātipātaḥ saṃcintya parasyābhrāntimāraṇam ।
adattādānamanyasvasvīkriyā balacauryataḥ ।।

agamyagamanaṃ kāmamithyācāraścaturvidhaḥ ।
anyathāsaṃjñino vākyamarthābhijñe mṛṣāvacaḥ ।।

cakṣuḥ śrotamanaścittairanubhūtaṃ tribhiśca yat ।
taddaṣṭaśrutavijñātaṃ mataṃ coktaṃ yathākramam ।।

paiśunyaṃ kliṣṭacittasya vacanaṃ parabhedane ।
pārūṣyamapriyaṃ sarva kliṣṭaṃ bhinna pralāpitā ।।

ato anyat kliṣṭamityanye lapanāgītanāṭyavat ।
kuśāstavacca abhidhyā tu parasvaviṣamaspṛhā ।।

vyāpādaḥ sattvavidveṣaḥ nāstidṛṣṭiḥ śubhāśubhe ।
mithyādṛṣṭiḥ trayo hyatra panthānaḥ sapta karma ca ।।

mūlacchedastvasaddṛṣṭayā kāmāptotpattilābhinām ।
phalahetvapavādinyā sarvathā kramaśaḥ nṛṣu ।।

chinatti strī pumān dṛṣṭicaritaḥ so asamanvayaḥ ।
saṃdhiḥ kāṅkṣāstidṛṣṭibhyāṃ nehānantaryakāriṇaḥ ।।

yugapadyāvadaṣṭābhiraśubhaiḥ saha vartate ।
cetanā daśabhiryāvacchubhaiḥ naikāṣṭapañcabhiḥ ।।

bhinnapralāpapārūṣyavyāpādā narake dvidhā ।
samanvāgamato abhidhyāmithyādṛṣṭī kurau trayaḥ ।।

saptamaḥ svayamapyatra kāme anyatra daśāśubhāḥ ।
śubhāstrayastu sarvatra saṃmukhībhāvalābhataḥ ।।

ārūpyāsaṃjñisattveṣu lābhataḥ sapta śeṣite ।
saṃmukhībhāvataścāpi hitvā sanarakān kurūn ।।

sarve adhipatiniṣyandavipākaphaladā matāḥ ।
duḥkhanānmāraṇādojonāśanāttrividhaṃ phalam ।।

lobhajaṃ kāyavākkarma mithyājīvaḥ pṛthak kṛtaḥ ।
duḥśodhatvāt pariṣkāralobhotthaṃ cet na sūtrataḥ ।।

prahāṇamārge samale saphalaṃ karma pañcabhiḥ ।
caturbhiramale anyacca sāsravaṃ yacchubhāśubham ।।

anāsravaṃ punaḥ śeṣaṃ tribhiravyākṛtaṃ ca yat ।
catvāri dve tathā trīṇi kuśalasya śubhādayaḥ ।।

aśubhasya śubhādyā dve trīṇi catvāryanukramam ।
avyākṛtasya dve trīṇi trīṇī caite śubhādayaḥ ।।

sarve atītasya catvāri madhyamasyāpyanāgatāḥ ।
madhyamā dve ajātasya phalāni trīṇyanāgatāḥ ।।

svabhūmidharmāścatvāri trīṇi dve vānyabhūmikāḥ ।
śaikṣasya trīṇi śaikṣādyāḥ aśaikṣasya tu karmaṇaḥ ।।

dharmāḥ śaikṣādikā ekaṃ phalaṃ trīṇyapi ca dvayam ।
tābhyāmanyasya śaikṣādyā dve dve pañca phalāni ca ।।

trīṇi catvāri caikaṃ ca dṛggheyasya tadādayaḥ ।
te dve catvāryatha trīṇi bhāvanāheyakarmaṇaḥ ।।

apraheyasya te tvekaṃ dve catvāri yathākramam ।
ayogavihitaṃ kliṣṭaṃ vidhibhraṣṭaṃ ca kecana ।।

ekaṃ janmākṣipatyekam anekaṃ paripūrakam ।
nākṣepike samāpattī acitte prāptayo na ca ।।

ānantaryāṇi karmāṇi tīvrakleśo atha durgatiḥ ।
kauravāsaṃjñittvāśca matamāvaraṇatrayam ।।

triṣu dvipeṣvānantarya śaṇḍhā dīnāṃ tu neṣyate ।
alpopakārālajjitvāt śeṣe gatiṣu pañcasu ।।

saṃghabhedastvasāmagrīsvabhāvo viprayuktakaḥ ।
akliṣṭāvyākṛto dharmaḥ saṃghastena samanvitaḥ ।।

tadavadya mṛṣāvādastena bhettā samanvitaḥ ।
avīcau pacyate kalpam adhikairadhikā rujaḥ ।।

bhikṣurdṛk carito vṛttī bhinatti anyatra bāliśān ।
śāstṛmārgāntarakṣāntau bhinnaḥ na vivasatyasau ।।

cakrabhedaḥ sa ca mataḥ jambūdvīpe navādibhiḥ ।
karmabhedastriṣu dvipeṣu aṣṭabhiradhikaiśca saḥ ।।

ādāvante arbudāt pūrvaṃ yugāccoparate munau ।
sīmāyāṃ cāpyabaddhāyāṃ cakrabhedo na jāyate ।।

upakāriguṇakṣetranirākṛtivipādanāt ।
vyañjanāntarito api syāt mātā yacchoṇitodbhavaḥ ।।

buddhe na tāḍanecchasya prahārānnordhvamarhati ।
nānantaryaprayuktasya vairāgyaphalasaṃbhavaḥ ।।

saṃghabhede mṛṣāvādo mahāvadyatamo mataḥ ।
bhavāgracetanā loke mahāphalatamā śubhe ।।

dūṣaṇaṃ māturarhantyā niyatisthasya māraṇam ।
bodhisattvasya śaikṣasya saṃghāyadvārahārikā ।।

ānantaryasabhāgāni pañcamaṃ stūpabhedanam ।
kṣāntyanāgāmitārhattvaprāptau karmātivighnakṛt ।।

bodhisattvaḥ kuto yāvat yato lakṣaṇa karmakṛt ।
sugatiḥ kulajo avyakṣaḥ pumān jātismaro anivṛt ।।

jambūdvīpe pumāneva saṃmukhaṃ buddhacetanaḥ ।
cintāmayaṃ kalpaśate śeṣa ākṣipate hi tat ।।

ekaikaṃ puṇyaśatajam asaṃkhyeyatrayāntyajāḥ ।
vipaśyī dīpakṛdatnaśikhī śākyamuniḥ purā ।।

sarvatra sarva dadataḥ kārūṇyāddānapūraṇam ।
aṅgacchede apyakopāttu rāgiṇaḥ kṣāntiśīlayoḥ ।।

tiṣyastotreṇa vīryasya dhīsamādhyoranantaram ।
puṇyaṃ kriyātha tadvastu trayaṃ karmapathā yathā ।।

dīyate yena taddānaṃ pūjānugrahakāmyayā ।
kāyavākkarma sotthānaṃ mahābhogyaphalaṃ ca tat ।।

svaparārthobhayārthāya nobhayārthāya dīyate ।
tadviśeṣaḥ punardātṛvastukṣetraviśeṣataḥ ।।

dātā viśiṣṭaḥ śraddhādyaiḥ satkṛtyādi dadāti ataḥ ।
satkārodārarucitā kālānācchedyalābhitā ।।

varṇādisampadā vastu surūpatvaṃ yaśasvi vā ।
priyatā sukumārartusukhasparśāṅgatā tataḥ ।।

gatiduḥkhopakāritvaguṇaiḥ kṣetraṃ viśiṣyate ।
agraṃ muktasya muktāya bodhisattvasya ca aṣṭamam ।।

mātṛpitṛglānadhārmakathikebhyo antyajanmane ।
bodhisattvāya cāmeyā anāryebhyo api dakṣiṇā ।।

pṛṣṭhaṃ kṣetramadhiṣṭhānaṃ prayogaścetanāśayaḥ ।
eṣāṃ mṛdvadhimātratvāt karmamṛdvadhimātratā ।।

saṃcetanasamāptibhyāṃ niṣkraukṛtya vipakṣataḥ ।
parivārādvipākācca karmopacittamucyate ।।

caitye tyāgānvayaṃ puṇyaṃ maitryādivadagṛṇhati ।
kukṣetre apīṣṭaphalatā phalabījāviparyayāt ।।

dauḥśīlyamaśubhaṃ rūpaṃ śīlaṃ tadviratiḥ dvidhā ।
pratikṣiptācca buddhena viśuddhaṃ tu caturguṇam ।।

dauḥśīlyataddhetvahataṃ tadvipakṣaśamāśritam ।
samāhitaṃ tu kuśalaṃ bhāvanā cittavāsanāt ।।

svargāya śīlaṃ prādhānyāt visaṃyogāya bhāvanā ।
caturṇāṃ brāhmapuṇyatvaṃ kalpaṃ svargeṣu modanāt ।।

dharmadānaṃ yathābhūta sūtrādyakliṣṭadeśanā ।
puṇyanirvāṇanirvedhabhāgīyaṃ kuśalaṃ tridhā ।।

yogapravartitaṃ karma sasamutthāpakaṃ tridhā ।
lipimudre sagaṇanaṃ kāvyaṃ saṃkhyā yathākramam ।।

sāvadyā nivṛtā hīnāḥ kliṣṭāḥ dharmāḥ śubhāmalāḥ ।
praṇītāḥ saṃskṛtaśubhā sevyāḥ mokṣastvanuttaraḥ ।।

abhidharmakośe karmanirddeśo nāma caturtha kośasthānamiti ।।

pañcamaṃ kośasthānam

om namo buddhāya

mūlaṃ bhavasyānuśayāḥ ṣaḍrāgaḥ pratighastathā ।
māno avidyā ca dṛṣṭiśca vicikitsā ca te punaḥ ।।

ṣaḍrāgabhedātsaptoktāḥ bhavarāgo dvidhātujaḥ ।
antarmukhatvāttanmokṣasaṃjñāvyāvṛttaye kṛtaḥ ।।

dṛṣṭayaḥ pañca satkāyamithyāntagrahadṛṣṭayaḥ ।
dṛṣṭiśīlavrataparāmarśāviti punardaśaḥ ।।

daśaite saptāsaptāṣṭau tridvidṛṣṭivivarjitāḥ ।
yathākramaṃ prahīyante kāme duḥkhādidarśanaiḥ ।।

catvāro bhāvanāheyāḥ ta evāpratighāḥ punaḥ ।
rūpadhātau tathārūpye ityaṣṭānavatirmatāḥ ।।

bhavāgrajāḥ kṣāntivadhya dṛggheyā eva śeṣajāḥ ।
dṛgbhāvanābhyām akṣāntivadhyā bhāvanayaiva tu ।।

ātmātmīyadhruvocchedanāstihīnā gradṝṣṭayaḥ ।
ahetvamārge taddṛṣṭiretāstāḥ pañca dṛṣṭayaḥ ।।

īśvarādiṣu nityātmaviparyāsāt pravartate ।
kāraṇābhiniveśo ato dūḥkhadṛggheya eva saḥ ।।

dṛṣṭitrayādviparyāsacatuṣkaṃ viparītataḥ ।
nitīraṇāt samāropāt saṃjñācitte tu tadvaśāt ।।

sapta mānāḥ navavidhāstribhyaḥ dṛgbhāvanākṣayāḥ ।
vadhādiparyavasthānaṃ heyaṃ bhāvanayā tathā ।।

vibhavecchā na cāryasya saṃbhavanti vidhādayaḥ ।
nāsmitā dṛṣṭipuṣṭatvāt kaukṛtyaṃ nāpi cāśubham ।।

sarvatragā duḥkhahetudṛggheyā dṛṣṭayastathā ।
vimatiḥ saha tābhiśca yāvidyāveṇikī ca yā ।।

navordhvālambanā eṣāṃ dṛṣṭidvayavivarjitāḥ ।
prāptivarjyāḥ sahabhuvo ye apyebhiste api sarvagāḥ ।।

mithyādṛgvimatī tābhyāṃ yuktāvidyātha kevalā ।
nirodhamārgadṛggheyāḥ ṣaḍanāsravagocarāḥ ।।

svabhūmyuparamo mārgaḥ ṣaḍbhūminavabhūmikaḥ ।
tadgocarāṇāṃ viṣayo mārgo hyanyo anyahetukaḥ ।।

na rāgastasya varjyatvāt na dveṣo anapakārataḥ ।
na māno na parāmarśau śāntaśuddhyagrabhāvataḥ ।।

sarvatragā anuśayāḥ sakalāmanuśerate ।
svabhūmimālambanataḥ svanikāyamasarvagāḥ ।।

nānāsravordhvaviṣayāḥ asvīkārādvipakṣataḥ ।
yena yaḥ saṃprayuktastu sa tasmin saṃprayogataḥ ।।

ūrdhvamavyākṛtāḥ sarve kāme satkāyadarśanam ।
antagrāhaḥ sahābhyāṃ ca mohaḥ śeṣāstvihāśubhāḥ ।।

kāme akuśalamūlāni rāgapratighamūḍhayaḥ ।
trīṇyakuśalamūlāni tṛṣṇāvidyā matiśca sā ।।

dvidhordhvavṛtternāto anyau catvāryeveti bāhyakāḥ ।
tṛṣṇādṛṅmānamohāste dhyāyitritvādavidyayā ।।

ekāṃśato vyākaraṇaṃ vibhajya paripṛcchya ca ।
sthāpyaṃ ca maraṇotpatti viśiṣṭātmānyatādivat ।।

rāgapratighamānaiḥ syadatītapratyupasthitaiḥ ।
yatrotpannāprahīṇāste tasmin vastuni saṃyutaḥ ।।

sarvatrānāgatairebhirmānasaiḥ svādhvike paraiḥ ।
ajaiḥ sarvatra śeṣaistu sarvaiḥ sarvatra saṃyutaḥ ।।

sarvakālāstitā uktatvāt dvayāt sadviṣayāt phalāt ।
tadastivādāt sarvāstivādā iṣṭāḥ caturvidhāḥ ।।

te bhāvalakṣaṇāvasthānyathānyathikasaṃjñitāḥ ।
tṛtīyaḥ śobhanaḥ adhvānaḥ kāritreṇa vyavasthitāḥ ।।

kiṃ vighnaṃ tatkathaṃ nānyat adhvāyogaḥ tathā sataḥ ।
ajātanaṣṭatā kena gambhīrā khalu dharmatā ।।

prahīṇe duḥkhadṛggheye saṃyuktaḥ śeṣasarvagaiḥ ।
prāk prahīṇe prakare ca śeṣaistadviṣayairmalaiḥ ।।

duḥkhahetudṛgabhyāsapraheyāḥ kāmadhātujāḥ ।
svakatrayaikarūpāptāmalavijñānagocarāḥ ।।

svakādharatrayordhvaikāmalānāṃ rūpadhātujāḥ ।
ārūpyajāstridhātvātpatrayānāsravagocarāḥ ।।

nirodhamārgadṛggheyāḥ sarve svādhikagocarāḥ ।
anāsravāstridhātvantyatrayānāsravagocarāḥ ।।

dvidhā sānuśayaṃ kliṣṭamakliṣṭamanuśāyakaiḥ ।
mohākāṅkṣā tato mithyādṛṣṭiḥ satkāyadṛktataḥ ।।

tato antagrahaṇaṃ tasmācchīlāmarśaḥ tato dṛśaḥ ।
rāgaḥ svadṛṣṭau mānaśca dveṣo anyatra ityanukramaḥ ।।

aprahīṇādanuśayādviṣayāt pratyupasthitāt ।
ayoniśo manaskārāt kleśaḥ saṃpūrṇakāraṇaḥ ।।

kāme saparyavasthānāḥ kleśāḥ kāmasravo vinā ।
mohena anuśayā eva rūpārūpye bhavāsravaḥ ।।

avyākṛtāntarmukhā hi te samāhitabhūmikāḥ ।
ata ekīkṛtāḥ mūlamavidyetyāsravaḥ pṛthak ।।

tathaughayogā dṛṣṭīnāṃ pṛthagbhāvastu pāṭavāt ।
nāsraveṣvasahāyānāṃ na kilāsyānukūlatā ।।

yathoktā eva sāvidyā dvidhā dṛṣṭivivecanāt ।
upādānāni avidyā tu grāhikā ne ti miśritā ।।

aṇavo anugatāścaite dvidhā cāpyanuśerate ।
anubadhnanti yasmācca tasmādanuśayāḥ smṛtāḥ ।।

āsayantyāsravantyete haranti śleṣayantyatha ।
upagṛhṇanti cetyeṣāmāsravādiniruktayaḥ ।।

saṃyojanādibhedena punaste pañcadhoditāḥ ।
dravyāmarśana sāmānyaddṛṣṭī saṃyojanāntaram ।।

ekāntākuśalaṃ yasmāt svatantraṃ cobhayaṃ yataḥ ।
īrṣyāmātsaryameṣūktaṃ pṛthak saṃyojanadvayam ।।

pañcadhāvarabhāgīyaṃ dvābhyāṃ kāmānatikramaḥ ।
tribhistu punarāvṛttiḥ mukhamūlagrahāttrayam ।।

agantukāmatāmārgavibhramo mārgasaṃśayaḥ ।
ityantarāyā mokṣasya gamane atastrideśanā ।।

pañcadhaivordhvabhāgīyaṃ dvau rāgau rūpyarūpijau ।
auddhatyamānamohāśca vidvaśād bandhanatrayam ।।

ye apyanye caitasāḥ kliṣṭāḥ saṃskāraskandhasaṃjñitāḥ ।
kleśebhyaste apyupakleśāste tu na kleśasaṃjñitāḥ ।।

āhrīkyamanapatrapyamīrṣyāmātsaryamuddhavaḥ ।
kaukṛtyaṃ styānamiddhaṃ ca paryavasthānamaṣṭadhā ।।

krodhamrakṣau ca rāgotthā āhrīkyauddhatyamatsarāḥ ।
mrakṣe vivādaḥ avidyātaḥ styānamiddhānapatrapāḥ ।।

kaukṛtyaṃ vicikitsātaḥ kodherṣye pratighānvaye ।
anye ca ṣaṭkleśamalāḥ māyā śāṭhyaṃ madastathā ।।

pradāśa upanāhaśca vihiṃsā ceti rāgajau ।
māyāmadau pratighaje upanāhavihiṃsane ।।

dṛṣṭyāmarśāt pradāśastu śāṭhyaṃ dṛṣṭisamutthitam ।
tatrāhrīkyānapatrāpyastyānāmiddhoddhavā dvidhā ।।

tadanye bhāvanāheyāḥ svatantrāśca tathā malāḥ ।
kāme aśubhāḥ trayo dvidhā pareṇāvyākṛtāstataḥ ।।

māyā śāṭhyaṃ ca kāmādyadhyānayoḥ brahmavañcanāt ।
styānauddhatyamadā dhātutraye anye kāmadhātujāḥ ।।

samānasiddhā dṛggheyā manovijñānabhūmikāḥ ।
upakleśāḥ svatantrāśca ṣaḍ vijñānāśrayāḥ pare ।।

sukhābhyāṃ saṃprayukto hi rāgaḥ dveṣo viparyayāt ।
mohaḥ sarvaiḥ asaddṛṣṭirmanoduḥkhasukhena tu ।।

daurmanasyena kāṅkṣā anye saumanasyena kāmajāḥ ।
sarve apyupekṣayā svaiḥ svairyathābhūmyūrdhvabhūmikāḥ ।।

daurmanasyena kaukṛtyamīrṣyā krodho vihiṃsanam ।
upanāhaḥ pradāśaśca mātsaryaṃ tu viparyayāt ।।

māyā śāṭhyamatho mrakṣo middhaṃ cobhayathā madaḥ ।
sukhābhyām sarvagopekṣā catvāryanyāni pañcabhiḥ ।।

kāme nivaraṇāni ekavipakṣāhārakṛtyataḥ ।
dvayaketā pañcatā skandhavighātavicikitsanāt ।।

ālambanaparijñānāttadālambanasaṃkṣayāt ।
ālambanaprahāṇācca pratipakṣodayāt kṣayaḥ ।।

prahāṇādhārabhūtattva dūṣaṇākhyaścaturvidhaḥ ।
pratipakṣaḥ prahātavyaḥ kleśa ālambanāt mataḥ ।।

vailakṣaṇyādvipakṣatvāddeśavicchedakālataḥ ।
bhūtaśīlapradeśādhvadvayānāmiva dūratā ।।

sakṛt kṣayaḥ visaṃyogalābhasteṣāṃ punaḥ pūnaḥ ।
pratipakṣodayaphalaprāptīndriyavivṛddhiṣu ।।

parijñā nava kāmādyaprakāradvayasaṃkṣayaḥ ।
ekā dvayoḥ kṣaye dve te tathordhvaṃ tisra eva tāḥ ।।

anyā avarabhāgīyarūpasarvāsravakṣayāḥ ।
tisraḥ parijñāḥ ṣaṭ kṣāntiphalaṃ jñānasya śeṣitāḥ ।।

anāgamyaphalaṃ sarvā dhyānānāṃ pañca vāthavā ।
aṣṭau sāmantakasyaikā maulārūpyatrayasya ca ।।

āryamārgasya sarvāḥ dve laukikasya anvayasya ca ।
dharmajñānasya tisrastu ṣaṭ tatpakṣasya pañca ca ।।

anāsravaviyogāpterbhavāgravikalīkṛteḥ ।
hetudvayasamudghātāt parijñā dhātvatikramāt ।।

naikayā pañcabhiryāvaddarśanasthaḥ samanvitaḥ ।
bhāvanāsthaḥ punaḥ ṣaḍibharekayā vā dvayena vā ।।

tāsāṃ saṃkalanaṃ dhātuvairāgyaphalalābhataḥ ।
ekāṃ dve pañca ṣaṭ kaścijjahātyāpnoti pañca na ।।

samāptaḥ parijñāprasaṅgaḥ ।।

abhidharmakośe anuśayanirddeśo nāma pañcamaṃ kośasthānaṃ samāptamiti ।।

śrīlāmāvākasya yadatra puṇyam ।

ṣaṣṭhaṃ kośasthānam

om namo buddhāya ।।

kleśaprahāṇāmākhyātaṃ satyadarśanabhāvanāt ।
dvividho bhāvanāmārgo darśanākhyastvanāsravaḥ ।।

satyānyuktāni catvāri duḥkhaṃ samudayastathā ।
nirodhamārga iti eṣāṃ yathābhisamayaṃ kramaḥ ।।

duḥkhā stridūḥkhatāyogādyathāyogamaśeṣataḥ ।
manāpā amanāpāśca tadanye caiva sāsravāḥ ।।

yatra bhinnena tadbuddhiranyāpohe dhiyā ca tat ।
ghaṭārthavatsaṃvṛtisat paramārthasadanyathā ।।

vṛttasthaḥ śrutacintāvānbhāvanāyāṃ prayujyate ।
nāmobhayārthaviṣayā śrutamayyādikā dhiyaḥ ।।

vyapakarṣadvayavataḥ nāsaṃtuṣṭamahecchayoḥ ।
labdhe bhūyaḥspṛhātuṣṭiralabdhecchā mahecchatā ।।

viparyāsāttadvipakṣau tridhātvāptāmalau ca tau ।
alobhaḥ āryavaṃśāśca teṣāṃ tuṣṭayātmakāstrayaḥ ।।

karmāntena tribhirvṛttiḥ tṛṣṇotpādavipakṣataḥ ।
mamāha kāravastvicchātatkālātyantaśāntaye ।।

tatrāvatāro aśubhayā cānāpānasmṛtena ca ।
adhirāgavitarkāṇām śaṃkalā sarvārāgiṇām ।।

āsamudrāsthivistārasaṃkṣepādādikarmikaḥ ।
pādāsthna ākapālārdhatyāgāt kṛtajayaḥ smṛtaḥ ।।

atikrāntamanaskāro bhrūmadhye cittadhāraṇāt ।
alobho daśabhūḥ kāmadṛśyālambā nṛjāśubhā ।।

ānāpānasmṛtiḥ prajñā pañcabhūrvāyurgīcarā ।
kāmāśrayā na bāhyānām ṣaḍ vidhā gaṇanādibhiḥ ।।

ānāpānau yataḥ kāyaḥ sattvākhyau anupāttakau ।
naiḥṣyandikau nādhareṇa lakṣyete manasā ca tau ।।

niṣprannaśamathaḥ kuryāt smṛtyupasthānabhāvanām ।
kāyaviccittadharmāṇāṃ dvilakṣaṇaparīkṣaṇāt ।।

prajñā śrutādimayī anye saṃsargālambanāḥ kramaḥ ।
yathotpatti catuṣkaṃ tu viparyāsavipakṣataḥ ।।

sa dharmasmṛtyupasthāne samastālambane sthitaḥ ।
ānityaduḥkhataḥ śūnyānātmatastānvipaśyati ।।

tata ūṣmagatotpattiḥ taccatuḥsatyagocaram ।
ṣoḍaśākāram ūṣmabhyo mūrdhānaḥ te api tādṛśāḥ ।।

ubhayākaraṇaṃ dharmeṇa anyairapi tu vardhanam ।
tebhyaḥ kṣāntiḥ dvidhā tadvat kṣāntyā dharmeṇa vardhanam ।।

kāmāptaduḥkhaviṣayā tvadhimātrā kṣaṇaṃ ca sā ।
tathāgradharmāḥ sarve tu pañcaskandhāḥ vināptibhiḥ ।।

iti nirvedhabhāgīyaṃ caturdhā bhāvanāmayam ।
anāgamyā ntaradhyānabhūmikam dve tvadho api vā ।।

kāmāśrayāṇi agradharmān dvayāśrayān labhate aṅganā ।
bhūmityāgāttyajatyāryastāni anāryastu mṛtyunā ।।

ādye dve parihāṇyā ca maulestatraiva satyadṛk ।
apūrvāptirvihīneṣu hānī dve asamanvitiḥ ।।

mūrdhalābhī na mūlacchit kṣāntilābhyanapāyagaḥ ।
śiṣyagotrā nnivartya dve buddhaḥ syāt trīṇyapītaraḥ ।।

ābodheḥ sarvamekatra dhyānāntye śāstṛkhaḍgayoḥ ।
prāktebhyo mokṣabhāgīyaṃ kṣipraṃ mokṣastribhirbhavaiḥ ।।

śrutacintāmayaṃ trīṇi karmāṇi ākṣipyate nṛṣu ।
laukikebhyo agradharmebhyo dharmakṣāntiranāsravā ।।

kāmaduḥkhe tato atraiva dharmajñānaṃ tathā punaḥ ।
śeṣe duḥkhe anvayakṣāntijñāne satyatraye tathā ।।

iti ṣoḍaśacitto ayaṃ satyābhisamayaḥ tridhā ।
darśanālambakāryākhyaḥ so agradharmaikabhūmikaḥ ।।

kṣāntijñānānyanantarya muktimārgā yathākramam ।
adṛṣṭadṛṣṭerdṛṅgmārgastatra pañcadaśa kṣaṇāḥ ।।

mṛdutīkṣṇendriyau teṣu śraddhādharmānusāriṇau ।
ahīnabhāvanāheyau phalādyuapratipannakau ।।

yāvat pañcaprakāraghnau dvītīye arvāṅnavakṣayāt ।
kāmādviraktāvūrdhvaṃ vā tṛtīyapratipannakau ।।

ṣoḍaśe tu phalasthau tau yatra yaḥ pratipannakaḥ ।
śraddhādhimuktadṛṣṭyāptau mṛdutīkṣṇendriyau tadā ।।

phale phalaviśiṣṭasya lābho mārgasya nāstyataḥ ।
nāprayukto viśeṣāya phalasthaḥ pratipannakaḥ ।।

navaprakārā doṣā hi bhūmau bhūmau tathā guṇāḥ ।
mṛdumadhyādhimātrāṇāṃ punarmṛdvādibhedataḥ ।।

akṣīṇabhāvanāheyaḥ phalasthaḥ saptakṛtparaḥ ।
tricaturvidhamuktastu dvitrijanmā kulaṃkulaḥ ।।

āpañcamaprakāraghno dvitīyapratipannakaḥ ।
kṣīṇaṣaṣṭhaprakārastu sakṛdāgāmyasau punaḥ ।।

kṣīṇasaptāṣṭadoṣāṃśa ekajanmaikavīcikaḥ ।
tṛtīyapratipannaśca so anāgāmi navakṣayāt ।।

so antarotpannasaṃskārāsaṃskāraparinirvṛtiḥ ।
ūrdhvastrotāśca sa dhyāne vyavakīrṇo akaniṣṭhagaḥ ।।

sa pluto ardhaplutaḥ sarvacyutaśca anyo bhavāgragaḥ ।
ārūpyagaścaturdhānyaḥ iha nirvāpako aparaḥ ।।

punastrīṃstrividhān kṛtvā nava rūpopagāḥ smṛtāḥ ।
tadviśeṣaḥ punaḥ karmakleśendriyaviśeṣataḥ ।।

ūrdhvastroturabhedena sapta sadgatayo matāḥ ।
sadasadvṛttyavṛttibhyāṃ gatāpratyāgateśca tāḥ ।।

na parāvṛttajanmāryaḥ kāme dhātvantaropagaḥ ।
sa cordhvajaśca naivākṣasaṃcāraparihāṇibhāk ।।

ākīryate caturtha prāk niṣpatti kṣaṇamiśraṇāt ।
upapattivihārārtha kleśabhīrutayāpi ca ।।

tatpāñcavidhyātpañcaiva śuddhāvāsopapattayaḥ ।
nirodhalābhyanāgāmī kāyasākṣī punarmataḥ ।।

ābhavāgrāṣṭabhāgakṣidarhattve pratipannakaḥ ।
navamasyāpyānantaryapathe vajropamaśca saḥ ।।

tatkṣayāptyā kṣayajñānaṃ āśaikṣo arhannasau tadā ।
lokottareṇa vairāgyaṃ bhavāgrāt anyato dvidhā ।।

laukikenāryavairāgye visaṃyogāptayo dvidhā ।
lokottareṇa cetyeke tyakte kleśāsamanvayāt ।।

bhavāgrādhavimuktordhvajātavattvasamanvayaḥ ।
anāsraveṇa vairāgyamanāgāmyena sarvataḥ ।।

dhyānātsāmantakādvāntyo mukti mārgastribhūjaye ।
nordhvaṃ sāmantakāt āryairaṣṭābhiḥ svordhvabhūjayaḥ ।।

vimuktyānantaryapathā laukikāstu yathākramam ।
śāntādyudārādyākārāḥ uttarādharagocarāḥ ।।

yadyakopyaḥ kṣayajñānādanutpādamatiḥ na cet ।
kṣayajñānamaśaikṣo vā dṛṣṭiḥ sarvasya sārhataḥ ।।

śrāmaṇyamamalo mārgaḥ saṃskṛtāsaṃskṛtaṃ phalam ।
ekānnavatistāni muktimārgāḥ saha kṣayaiḥ ।।

catuṣphalavyavasthā tu pañcakāraṇasaṃbhavāt ।
pūrvatyāgo anyamārgāptiḥ kṣayasaṃkalanaṃ phale ।।

jñānāṣṭakasya lābho atha ṣoḍaśākārabhāvanā ।
laukikāptaṃ tu miśratvānāsravāptiḥ dhṛteḥ phalam ।।

brāhmaṇyaṃ brahmacakraṃ ca tadeva brahmavartanāt ।
dharmacakraṃ tu dṛṅmārgaḥ āśugatvādyarādibhiḥ ।।

kāme trayāptiḥ antyasya triṣu nordhva hi dṛkpathaḥ ।
asaṃvegādiha vidhā tatra niṣṭheti cāgamāt ।।

ṣaḍarhanto matāḥ teṣāṃ pañca śraddhādhimuktijāḥ ।
vimuktiḥ sāmayikyeṣām akopyākopyadharmaṇaḥ ।।

ato asamayamukto asau dṛṣṭiprāptānvayaśca saḥ ।
tadgotrā āditaḥ kecitkeciduttāpanāgatāḥ ।।

gotrāccaturṇāṃ pañcānāṃ phalāddhāniḥ na pūrvakāt ।
śaikṣānāryāśca ṣaḍgotrāḥ saṃcāro nāsti darśane ।।

parihāṇistridhā jñeyā prāptāprāptopabhogataḥ ।
antyā śāsturakopyasya madhyā cānyasya tu tridhā ।।

mriyate na phalabhraṣṭaḥ tadakārya karoti na ।
vimuktyānantaryapathā navākopye atisevanāt ।।

dṛṣṭayāptatāyāmekaikaḥ anāsravāḥ nṛṣu vardhanam ।
aśaikṣo nava niśritya bhūmīḥ śaikṣastu ṣaṭ yataḥ ।।

saviśeṣaṃ phalaṃ tyaktvā phalamāpnoti vardhayan ।
dvau buddhau śrāvakāḥ sapta navaite navadhendriyāḥ ।।

prayogākṣasamāpattivimuktyubhayataḥ kṛtāḥ ।
pudgalāḥ sapta ṣaṭ tvete dvau dvau mārgatraye yataḥ ।।

nirodhalābhyubhayatovimuktaḥ prajñayetaraḥ ।
samāpattīndriyaphalaiḥ pūrṇaḥ śaikṣo abhidhīyate ।।

aśaikṣaparipūrṇatvaṃ dvābhyām mārgaḥ samāsataḥ ।
viśeṣamuktyānantaryaprayogākhya ścaturvidhaḥ ।।

dhyāneṣu mārgaḥ pratipatsukhā duḥkhānyabhūmiṣu ।
dhanyābhijñā mṛdumateḥ kṣiprābhijñetarasya tu ।।

anutpādakṣayajñāne bodhiḥ tādanulomyataḥ ।
saptatriṃśattu tatpakṣyāḥ nāmato dravyato daśa ।।

śraddhā vīryaṃ smṛtiḥ prajñā samādhiḥ prītyupekṣaṇe ।
praśrabdhiśīlasaṃkalpāḥ prajñā hi smṛtyupasthitiḥ ।।

vīryaṃ samyakprahāṇākhyamṛddhipādāḥ samādhayaḥ ।
pradhānagrahaṇaṃ sarve guṇāḥ prāyogikāstu te ।।

ādikarmikanirvedhabhāgīyeṣu prabhāvitāḥ ।
bhāvane darśane caiva sapta vargā yathākramam ।।

anāsravāṇi bodhyaṅgamārgāṅgāni dvidhetare ।
sakalāḥ prathame dhyāne anāgamye prītivarjitāḥ ।।

dvitīye anyatra saṃkalpāt dvayostaddvayavarjitāḥ ।
dhyānāntare ca śīlāṅgaistābhyāṃ ca triṣvarūpiṣu ।।

kāmadhātau bhavāgre ca bodhimārgāṅgavarjitāḥ ।
trisatyadarśane śīladharmāvetyaprasādayoḥ ।।

lābho mārgābhisamaye buddhatatsaṃghayorapi ।
dharmaḥ satyatrayaṃ bodhisattvapratyekabuddhayoḥ ।।

mārgaśca dravyatastu dve śraddhā śīlaṃ ca nirmalāḥ ।
noktā vimuktiḥ śaikṣāṅgaṃ baddhatvāt sā punardvidhā ।।

asaṃskṛtā kleśahānamadhimuktastu saṃskṛtā ।
sāṅgaḥ saiva vimuktī dve jñānaṃ bodhiryathoditā ।।

vimucyate jāyamānasaśaikṣaṃ cittamāvṛteḥ ।
nirudhyamāno mārgastu prajahāti tadāvṛtim ।।

asaṃskṛtaiva dhātvākhyā virāgo rāgasaṃkṣayaḥ ।
prahāṇadhāturanyeṣāṃ nirodhākhyastu vastunaḥ ।।

nirvidyate duḥkhahetukṣāntijñānaiḥ virajyate ।
sarvairjahāti yaiḥ evaṃ catuṣkoṭikasaṃbhavaḥ ।।

abhidharmakośe mārgapudgalanirdeśo nāma ṣaṣṭhaṃ kośasthānaṃ samāptamiti ।।

saptamaṃ kośasthānam

namo buddhāya ।।

nāmalā kṣāntayo jñānaṃ kṣayānutpādadhīrna dak ।
tadanyobhayathāryā dhīḥ anyā jñānaṃ dṛśaśca ṣaṭ ।।

sāsravānāsravaṃ jñānaṃ ādyaṃ saṃvṛtijñāpakam ।
anāsravaṃ dvidhā dharmajñānamanvayameva ca ।।

sāṃvṛtaṃ sarvaviṣayaṃ kāmaduḥkhādigocaram ।
dharmākhyam anvayajñānaṃ tūrdhvaduḥkhādigocaram ।।

te eva satyabhedena catvāri ete caturvidhe ।
anutpādakṣayajñāne te punaḥ prathamodite ।।

duḥkhahetvanvayajñāne caturbhyaḥ paracittavit ।
bhūmyakṣapudgalotkrāntaṃ naṣṭājātaṃ na vetti tat ।।

ta dharmānvayadhīpakṣyamanyo anyaṃ darśanakṣaṇau ।
śrāvako vetti khaṅgastrīn sarvānbuddho aprayogataḥ ।।

kṣayajñānaṃ hi satyeṣu parijñātādiniścayaḥ ।
na parijñeyamityādiranutpādamatirmatā ।।

svabhāvapratipakṣābhyāmākārākāragocarāt ।
prayogakṛtakṛtyatvahetūpacayato daśa ।।

dharmajñānanirodhe yanmārge vā bhāvanāpathe ।
tridhātupratipakṣastat kāmadhāto astu nānvayam ।।

dharmajñānānvayajñānaṃ ṣoḍaśākāram anyathā ।
tathā ca sāṃvṛtaṃ svaiḥ svaiḥ satyākāraiścatuṣṭayam ।।

tathā paramanojñānaṃ nirmalaṃ samalaṃ punaḥ ।
jñeyasvalakṣaṇākāraṃ ekaikadravyagocaram ।।

śeṣe caturdaśākāre śūnyānātmavivarjite ।
nāmalaḥ ṣoḍaśabhyo anya ākāraḥ anye asti śāstrataḥ ।।

dravyataḥ ṣoḍaśākārāḥ prajñākāraḥ tayā saha ।
ākārayanti sālambāḥ sarvamākāryate tu sat ।।

tridhādyaṃ kuśalānyanyāni ādyaṃ sarvāsu bhūmiṣu ।
dharmākhyaṃ ṣaṭsu navasu tvanvayākhyaṃ tathaiva ṣaṭ ।।

dhyāneṣvanyamanojñānaṃ kāmarūpāśrayaṃ ca tat ।
kāmāśrayaṃ tu dharmākhyam anyattraidhātukāśrayam ।।

smṛtyupasthānamekaṃ dhīrnirodhe paracittadhīḥ ।
trīṇi catvāri śeṣāṇi dharmadhīgocaro nava ।।

nava mārgānvayadhiyoḥ duḥkhahetudhiyordvayam ।
caturṇāṃ daśa naikasya yojyā dharmāḥ punardaśa ।।

traidhātukāmalā dharmā akṛtāśca dvidhā dvidhā ।
sāṃvṛtaṃ svakalāpānyadekaṃ vidyādanātmataḥ ।।

ekajñānānvito rāgī prathame anāsravakṣaṇe ।
dvitīye tribhiḥ ūrdhvastu caturṣvekaikavṛddhimān ।।

yathotpannāni bhāvyante kṣāntijñānāni darśane ।
anāgatāni tatraiva sāṃvṛtaṃ cānvayatraye ।।

ato abhisamayāntyākhyaṃ tadānutpattidharmakam ।
svādhobhūmi nirodhe antyaṃ svasatyākāraṃ yātnikam ।।

ṣoḍaśe ṣaṭ sarāgasya vītarāgasya sapta tu ।
sarāgabhāvanā mārge tadūrdhvaṃ saptabhāvanā ।।

saptabhūmijayābhijñākopyāptyākīrṇabhāvite ānantaryapatheṣūrdhvaṃ muktimārgāṣṭake api ca ।।

śaikṣottāpanamuktau vā ṣaṭ saptajñānabhāvanā ।
ānantaryapathe ṣaṇṇāṃ bhavāgravijaye tathā ।।

navānāṃ tu kṣayajñāne akopyasya daśa bhāvanā ।
tatsaṃcare antyamuktau ca proktaśeṣe aṣṭabhāvanā ।।

yadvairāgyāya yallābhastatra cādhaśca bhāvyate ।
sāsravāśca kṣayajñāne labdhapūrvaṃ na bhāvyate ।।

pratilambhaniṣevākhye śubhasaṃskṛtabhāvane ।
pratipakṣavinirdhāvabhāvane sāsravasya tu ।।

aṣṭādaśāveṇikāstu buddhadharmā balādayaḥ ।
sthānāsthāne daśa jñānāni aṣṭau karmaphale nava ।।

dhyānādyakṣādhimokṣeṣu dhātau ca pratipatsu tu ।
daśa vā saṃvṛtijñānaṃ dvayoḥ ṣaṭ daśa vā kṣaye ।।

prāṅinavisacyutotpādabaladhyāneṣu śeṣitam ।
sarvabhūmiṣu kenāsya balamavyāhataṃ yataḥ ।।

nārāyaṇabalaṃ kāye saṃdhiṣvanye daśādhikam ।
hastyādisaptakabalam spraṣṭavyāyatanaṃ ca tat ।।

vaiśāradyaṃ caturdhā tu yathādyadaśame bale ।
dvitīyasaptame caiva smṛtiprajñātmakaṃ trayam ।।

mahākṛpā saṃvṛtidhīḥ saṃbhārākāragocaraiḥ ।
samatvādādhimātryācca nānākaraṇamaṣṭadhā ।।

saṃbhāradharmakāyābhyāṃ jagataścārthacaryayā ।
samatā sarvabuddhānāṃ nāyurjātipramāṇataḥ ।।

śiṣyasādhāraṇā anye dharmāḥ kecit pṛthagjanaiḥ ।
araṇāpraṇidhijñānapratisaṃvidguṇādayaḥ ।।

saṃvṛtijñānamaraṇā dhyāne antye akopyadharmaṇaḥ ।
nṛjā anutpannakāmāptasavastukleśagocarāḥ ।।

tathaiva praṇidhijñānaṃ sarvālambaṃ tu tat tathā ।
dharmārthayorniruktau ca pratibhāne ca saṃvidaḥ ।।

tisro nāmāthavāgjñānamavivartyaṃ yathākramam ।
caturthīyuktamuktābhilāpamārgavaśitvayoḥ ।।

vāṅmārgālambanā cāsau nava jñānāni sarvabhūḥ ।
daśa ṣaḍvārthasaṃvit sā sarvatra anye tu sāṃvṛtam ।।

kāmadhyāneṣu dharme vit vāci prathamakāmayoḥ ।
vikalābhirna tallābhī ṣaḍete prāntakoṭikāḥ ।।

tatṣaḍ vidhaṃ sarvabhūmyanulomitam ।
vṛddhikāṣṭhāgataṃ tacca buddhānyasya prayogajāḥ ।।

ṛddhiśrotramanaḥpūrvajanmacyutyudayakṣaye ।
jñāta sākṣīkriyābhijñā ṣaḍ vidhā muktimārgadhīḥ ।।

catasraḥ saṃvṛtijñānaṃ cetasi jñānapañcakam ।
kṣayābhijñā balaṃ yadvat pañca dhyānacatuṣṭaye ।।

svādhobhūviṣayāḥ labhyā ucitāstu virāgataḥ ।
tṛtīyā trīpyupasthānāni ādyaṃ śrotraddhircakṣuṣi ।।

avyākṛte śrotracakṣurabhijñe itarāḥ śubhāḥ ।
tisro vidyāḥ avidyāyāḥ pūrvāntādau nivarttanāt ।।

aśaikṣyantyā tadākhye dve tatsaṃtānamudbhavāt ।
iṣṭe śaikṣasya nokte tu vidye sāvidyasaṃtateḥ ।।

ādyā tṛtīyā ṣaṣṭhī ca prātihāryāṇi śāsanam ।
agyram avyabhicāritvāddhiteṣṭaphalayojanāt ।।

ṛddhiḥ samādhiḥ gamanaṃ nirmāṇaṃ ca gatistridhā ।
śāsturmanojavā anyeṣāṃ vāhinyapyādhimokṣikī ।।

kāmāptaṃ nirmitaṃ bāhyaṃ caturāyatanaṃ dvidhā ।
rūpāptaṃ dve tu nirmāṇacittaistāni caturdaśa ।।

yathākramaṃ dhyānaphalaṃ dve yāvat pañca nordhvajam ।
tallābho dhyānavat śuddhāttatsvataśca tato api te ।।

svabhūmikena nirmāṇaṃ bhāṣaṇaṃ tvadhareṇa ca ।
nirmātraiva sahāśāstuḥ adhiṣṭhāyānyavarttanāt ।।

mṛtasyāpyastyadhiṣṭhānaṃ nāsthirasya apare tu na ।
ādāvekamanekena jitāyāṃ tu viparyayāt ।।

avyākṛtaṃ bhāvanājaṃ trividhaṃ tūpapattijam ।
ṛddhirmantrauṣadhābhyāṃ ca karmajā ceti pañcadhā ।।

divyaśrotrākṣiṇī rūpaprasādau dhyānabhūmikau ।
sabhāgāvikale nityaṃ dūrasūkṣmādigocare ।।

durasthamāvṛtaṃ sūkṣmaṃ sarvataśca na paśyati ।
māṃsacakṣuryato rūpamato divyaṃ dṛgiṣyate ।।

dvitrisāhasrakāsaṃkhyadṛśo arhatkhaḍgadaiśikāḥ ।
anyadapyupapattyāptaṃ taddṛśyo nāntarībhavaḥ ।।

cetojñānaṃ tu tattredhā tarkavidyākṛtaṃ ca yat ।
jānate nārakā ādau nṛṇāṃ notpattilabhikam ।।

abhidharmakośe jñānanirdeśo nāma saptamaṃ kośasthānam ।।

aṣṭamaṃ kośasthānam

oṃ namo buddhāya ।।

dvidhā dhyānāni catvāri proktāstadupapattayaḥ ।
samāpattiḥ śubhaikāgyraṃ pañcaskandhāstu sānugam ।।

vicāraprītisukhavat pūrvapūrvāṅgavarjitam ।
tathārūpyāḥ catuskandhāḥ adhobhūmivivekajāḥ ।।

vibhūtarūpasaṃjñākhyāḥ saha sāmantakaistribhiḥ ।
nārūpye rūpasadbhāvaḥ rūpotpattistu cittataḥ ।।

ākāśānantyavijñānanatyākiṃcanyasaṃjñakāḥ ।
tathāprayogāt māndyāttu nasaṃjñānāpyasaṃjñakaḥ ।।

iti maulaṃ samāpattidravyamaṣṭavidhaṃ tridhā ।
sapta āsvādanavacchuddhānāsravāṇi aṣṭamaṃ dvidhā ।।

āsvādanāsaṃprayuktaṃ satṛṣṇaṃ laukikaṃ śubham ।
śuddhakaṃ tattadāsvādyaṃ lokattaramanāsravam ।।

pañcādye tarkacārau ca prītisaukhyasamādhayaḥ ।
prītyādayaḥ prasādaśca dvitīye aṅgacatuṣṭayam ।।

tṛtīye pañca tūpekṣā smṛtiḥ prajñā sukhaṃ sthitiḥ ।
catvāryante asukhāduḥkhopekṣāsmṛtisamādhayaḥ ।।

dravyato daśa caikaṃ ca prasrabdhi sukhamādyayoḥ ।
śraddhā prasādaḥ prītistu saumanasyaṃ dvidhāgamāt ।।

kliṣṭeṣva satprītisukhaṃ prasādaḥ saṃpradhīḥ smṛtiḥ ।
upekṣāsmṛtiśuddhiśca kecit prasrabdhyupekṣaṇe ।।

aṣṭāpakṣālamuktatvādāniñjaṃ tu caturthakam ।
vitarkacārau śvāsau ca sukhādi ca catuṣṭayam ।।

saumanasyasukhopekṣā upekṣāsumanaskate ।
sukhopekṣe upekṣā pravido dhyānopapattiṣu ।।

kāyākṣiśrotravijñānaṃ vijñaptyutthāpakaṃ ca yat ।
dvitīyādau tadādyāptaṃ akliṣṭāvyākṛtaṃ ca tat ।।

atadvān labhate śuddhaṃ vairāgyeṇopapattitaḥ ।
anāsravaṃ tu vairāgyāt kliṣṭaṃ hānyupapattitaḥ ।।

tṛtīyādyāvadūrdhvādho anāsravānantaraṃ śubham ।
utpadyate tathā śuddhāt kliṭaṃ cāpi svabhūmikam ।।

kliṣṭāt svaṃ śuddakaṃ kliṣṭaṃ evaṃ cādharaśuddhakam ।
cyutau tu śuddhakāt kliṣṭaṃ sarvaṃ kliṣṭāttu nottaram ।।

caturdhā śuddhakaṃ hānabhāgīyādi yathākramam ।
kleśotpattisvabhūmyūrdhvānāsravānuguṇaṃ hi tat ।।

dve trīṇi trīṇi caikaṃ ca hāna bhāgādyanantaram ।
gatvāgamya dvidhā bhūmīraṣṭau śliṣṭai kalaṅghitāḥ ।।

vyutkrāntakasamāpattirvisabhāgatṛtīyagā ।
svādhobhūmyāśrayā eva dhyānārūpyāḥ vṛthādharam ।।

āryākiṃcanyasāṃmukhyāt bhavāgre tvāsravakṣayaḥ ।
satṛṣṇāḥ svabhavālambāḥ dhyānaṃ sadviṣayaṃ śubham ।।

na maulāḥ kuśalārūpyāḥ sāsravādharagocarāḥ ।
anāsraveṇa hīyante kleśāḥ sāmantakena ca ।।

aṣṭau sāmantakānyeṣāṃ śuddhāduḥkhāsukhāni hi ।
ārya cādyaṃ tridhā kecit atarka dhyānamantaram ।।

tridhā aduḥkhāsukhaṃtacca mahābrahmaphalaṃ ca tat ।
savitarkavicāro adhaḥsamādhiḥ parato advayaḥ ।।

ānimittaḥ samākāraiḥ śūnyatānātmaśūnyataḥ ।
pravartate apraṇihitaḥ satyākārairataḥ paraiḥ ।।

śuddhāmalāḥ nirmalāstu te vimokṣamukhatrayam ।
śūnyatāśunyatādyākhyāstrayo aparasamādhayaḥ ।।

ālambete aśaikṣaṃ dvau śūnyataścāpyanityataḥ ।
ānimittānimittastu śāntato asaṃkhyayā kṣayam ।।

sāsravāḥ nṛṣu akopyasya saptasāmantavarjitāḥ ।
samādhibhāvanā dhyānaṃ subhamādyaṃ sukhāya hi ।।

darśanāyākṣyabhijñeṣṭā dhībhedāya prayogajāḥ ।
vajropamo antye yo dhyāne sāsravakṣayabhāvanā ।।

apramāṇāni catvāri vyāpādādivipakṣataḥ ।
maitryadveṣaḥ api karuṇā muditā sumanaskatā ।।

upekṣālobhaḥ ākāraḥ sukhitā duḥkhitā vata ।
modantāmiti sattvācca kāmasattvāstu gocaraḥ ।।

dhyānayormuditā anyāni ṣaṭ su kecittu pañcasu ।
na taiḥ prahāṇaṃ nṛṣveva janyante tryanvito dhruvam ।।

aṣṭau vimokṣāḥ prathamāvaśubhā dhyānayordvayoḥ ।
tṛtīyo antye sa cālobhaḥ śubhārūpyāḥ samāhitāḥ ।।

nirodhastu samāpattiḥ sūkṣmasūkṣmādanantaram ।
svaśuddhakādharāryeṇa vyutthānaṃ cetasā tataḥ ।।

kāmāptadṛśyaviṣayāḥ prathamāḥ ye tvarūpiṇaḥ ।
te anvayajñānapakṣordhvasvabhūduḥkhādigocarāḥ ।।

abhibhvāyatanānyaṣṭau dvayamādyavimokṣavat ।
dve dvitīyavat anyāni punaḥ śubhavimokṣavat ।।

daśa kṛtsnāni alobhāṣṭau dhyāne antye gocaraḥ punaḥ ।
kāmāḥ dve śuddhākārūpye svacatuḥskandhagocare ।।

nirodha uktaḥ vairāgyaprayogāptaṃ tu śeṣitam ।
tridhātvāśrayamārūpyasaṃjñaṃ śeṣaṃ manuṣyajam ।।

hetukarmabālāddhātvorārupyotpādanaṃ dvayoḥ ।
dhyānānāṃ rūpadhātau tu tābhyāṃ dharmatayāpi ca ।।

saddharmo dvividhaḥ śāsturāgamādhigamātmakaḥ ।
dhātārastasya vaktāraḥ pratipattāra eva ca ।।

kāśmīravaibhāṣikanītisiddhaḥ prāyo mayāyaṃ kathito abhidharmaḥ ।
yaddurguhītaṃ tadihāsmadāgaḥ saddharmanītau munayaḥ pramāṇam ।।

nimīlite śāstari lokacakṣuṣi kṣayaṃ gate sākṣijane ca bhūyasā ।
adṛṣṭatattvairniravagrahaiḥ kṛtaṃ kutārkikaiḥ śāsanametadākulam ।।

gate atha śāntiṃ paramāṃ svayaṃbhuvi svayaṃbhuvaḥ śāsanadhūrdhareṣu ca ।
jagatyanāthe gaṇaghātibhirmataiḥ niraṅkuśaiḥ svairamihādya caryate ।।

iti kaṇṭhagataprāṇaṃ viditvā śāsanaṃ muneḥ ।
balakālaṃ malānāṃ ca na pramādyaṃ mumukṣubhiḥ ।।

abhidharmakośe samāpattinirdeśo nāmāṣṭamakośasthānamiti ।।