

ādīśvarāya praṇanāmi tasmai ।
yenopadiṣṭā haṭhayogavidyā ।
virājate pronnatarājayogam ।
āroḍhum icchor adhirohiṇīva ।।
ekadā caṇḍakāpālir gatvā gheraṇḍakuṭṭiram ।
praṇamya vinayād bhaktyā gheraṇḍaṃ paripṛcchhati ।।
caṇḍakāpālir uvāca ghaṭasthayogaṃ yogeśa tattvajñānasya kāraṇam ।
idānīṃ śrotum icchāmi yogeśvara vada prabho ।।
gheraṇḍa uvāca sādhu sādhu mahābāho yan māṃ tvaṃ paripṛcchasi ।
kathayāmi hi te tattvaṃ sāvadhāno avadhāraya ।।
nāsti māyāsamaḥ pāśo nāsti yogāt paraṃ balam ।
na hi jñānāt paro bandhur nāhaṃkārāt paro ripuḥ ।।
abhyāsāt kādivarṇāder yathā śāstrāṇi bodhayet ।
tathā yogaṃ samāsādya tattvajñānaṃ ca labhyate ।।
sukṛtair duṣkṛtaiḥ kāryair jāyate prāṇināṃ ghaṭaḥ ।
ghaṭād utpadyate karma ghaṭayantraṃ yathā bhramet ।।
ūrdhvādho bhramate yadvad ghaṭayantraṃ gavāṃ vaśāt ।
tadvat karmavaśāj jīvo bhramate janmamṛtyunā ।।
āmakumbha ivāmbhaḥstho jīryamāṇaḥ sadā ghaṭaḥ ।
yogānalena saṃdahya ghaṭaśuddhiṃ samācaret ।।
śodhanaṃ dṛḍhatā caiva sthairyaṃ dhairyaṃ ca lāghavam ।
pratyakṣaṃ ca nirliptaṃ ca ghatasthaṃ saptasādhanam ।।
ṣaṭkarmaṇā śodhanaṃ ca āsanena bhaved dṛḍham ।
mudrayā sthiratā caiva pratyāhāreṇa dhairyatā ।।
prāṇāyāmāl lāghavaṃ ca dhyānāt pratyakṣam ātmani ।
samādhinā nirliptaṃ ca muktir eva na saṃśayaḥ ।।
dhautir vastis tathā netir laulikī trāṭakaṃ tathā ।
kapālabhātiś caitāni ṣaṭkarmāṇi samācaret ।।
antardhautir dantadhautir hṛddhautir mūlaśodhanam ।
dhautyaś caturvidhā proktā ghaṭaṃ kurvanti nirmalam ।।
vātasāraṃ vārisāraṃ vahnisāraṃ bahiṣkṛtam ।
ghaṭasya nirmalārthāya hy antardhautiś caturvidhā ।।
kākacañcūvad āsyena pibed vāyuṃ śanaiḥ śanaiḥ ।
cālayed udaraṃ paścād vartmanā recayec chanaiḥ ।।
vātasāraṃ paraṃ gopyaṃ dehanirmalakārakam ।
sarvarogakṣayakaraṃ dehānalavivardhakam ।।
ākaṇṭhaṃ pūrayed vāri vaktreṇa ca pibec chanaiḥ ।
cālayed udareṇaiva codarād recayed adhaḥ ।।
vārisāraṃ paraṃ gopyaṃ dehanirmalakārakam ।
sādhayed yaḥ prayatnena devadehaṃ prapadyate ।।
vārisāraṃ parāṃ dhautiṃ sādhayed yaḥ prayatnataḥ ।
maladehaṃ śodhayitvā devadehaṃ prapadyate ।।
nābhigranthiṃ merupṛṣṭhe śatavāraṃ ca kārayet ।
udarāmayajaṃ tyaktvā jāṭharāgniṃ vivardhayet ।
vahnisāram iyaṃ dhautir yogināṃ yogasiddhidā ।।
eṣā dhautiḥ parā gopyā na prakāśyā kadācana ।
kevalaṃ dhautimātreṇa devadeho bhaved dhruvam ।।
kākīmudrāṃ sādhayitvā pūrayed udaraṃ mahat ।
dhārayed ardhayāmaṃ tu cālayed adhavartmanā ।
eṣā dhautiḥ parā gopyā na prakāśyā kadācana ।।
nābhimagnajale sthitvā śaktināḍīṃ vimarjayet ।
kārābhyāṃ kṣālayen nāḍīṃ yāvan malavisarjanam ।।
tāvat prakṣālya nāḍīṃ ca udare veśayet punaḥ ।
idaṃ prakṣālanaṃ gopyaṃ devānām api durlabham ।
kevalaṃ dhautimātreṇa devadeho bhaved dhruvam ।।
yām ārdhadhāraṇāśaktiṃ yāvan na sādhayen naraḥ ।
bahiṣkṛtaṃ mahādhautī tāvan naiva tu jāyate ।।
dantamūlaṃ jihvāmūlaṃ randhraṃ ca karṇayugmayoḥ ।
kapālarandhraṃ pañceti@ dantadhautirvidhīyate ।।
khadireṇa rasenātha mṛttikayā ca śuddhayā ।
mārjayed dantamūlaṃ ca yāvat kilbiṣam āharet ।।
dantamūlaṃ parā dhautir yogināṃ yogasādhane ।
nityaṃ kuryāt prabhāte ca dantarakṣāya yogavit ।
dantamūlaṃ dhāraṇādi ।kāryeṣu yogināṃ yataḥ ।।
athātaḥ saṃpravakṣyāmi jihvāśodhanakāraṇam ।
jarāmaraṇarogādīn nāśayed dīrghalambikā ।।
tarjanīmadhyamānāmā aṅgulitrayayogataḥ ।
veśayed galamadhye tu mārjayel lambikāmalam ।
śanaiḥ śanair mārjayitvā kaphadoṣaṃ nivārayet ।।
mārjayen navanītena dohayec ca punaḥ punaḥ ।
tadagraṃ lauhayantreṇa karṣayitvā punaḥ punaḥ ।।
nityaṃ kuryāt prayatnena raver udayake śtake ।
evaṃ kṛte tu nitye ca lambikā dīrghatāṃ gatā ।।
tarjanyaṅgulyagrayogān@ mārjayet karṇarandhrayoḥ ।
nityam abhyāsayogena nādāntaraṃ prakāśanam ।।
vṛddhāṅguṣṭhena dakṣeṇa mardayed bhālarandhrakam ।
evam abhyāsayogena kaphadoṣaṃ nivārayet ।।
nāḍī nirmalatāṃ yāti divyadṛṣṭiḥ prajāyate ।
nidrānte bhojanānte ca divānte ca dine dine ।।
hṛddhautiṃ trividhāṃ kuryād daṇḍavamanavāsasā ।।
rambhādaṇḍaṃ hariddaṇḍaṃ vetradaṇḍaṃ tathaiva ca ।
hṛnmadhye cālayitvā tu punaḥ pratyāharec chanaiḥ ।।
kaphapittaṃ tathā kledaṃ recayed ūrdhvavartmanā ।
daṇḍadhautividhānena hṛdrogaṃ nāśayed dhruvam ।।
bhojanānte pibed vāri ākarṇapūritaṃ sudhīḥ ।
ūrdhvadṛṣṭiṃ kṣaṇaṃ kṛtvā taj jalaṃ vamayet punaḥ ।
nityam abhyāsayogena kaphapittaṃ nivārayet ।।
ekonaviṃśatiḥ hastaḥ pañcaviṃśati vai tathā ।
caturaṅgulavistāraṃ sūkṣmavastraṃ śanair graset ।
punaḥ pratyāhared etat procyate dhautikarmakam ।।
gulmajvaraplīhākuṣṭha ।kaphapittaṃ vinaśyati ।
ārogyaṃ balapuṣṭiś ca bhavet tasya dine dine ।।
apānakrūratā tāvad yāvanmūlaṃ na śodhayet ।
tasmāt sarvaprayatnena mūlaśodhanam ācaret ।।
pītamūlasya daṇḍena madhyamāṅgulināpi vā ।
yatnena kṣālayed guhyaṃ vāriṇā ca punaḥ punaḥ ।।
vārayet koṣṭhakāṭhinyam āmājīrṇaṃ nivārayet ।
kāraṇaṃ kāntipuṣṭyoś ca dīpanaṃ vahnimaṇḍalam ।।
jalavastiḥ śuṣkavastir vastī ca dvividhau smṛtau ।
jalavastiṃ jale kuryāc chuṣkavastiṃ kṣitau sadā ।।
nābhimagnajale pāyu ।nyastanālotkaṭāsanaḥ ।
ākuñcanaṃ prakāśaṃ ca jalavastiṃ samācaret ।।
pramehaṃ ca gudāvartaṃ krūravāyuṃ nivārayet ।
bhavet svacchandadehaś ca kāmadevasamo bhavet ।।
vastiṃ paścimatānena cālayitvā śanaiḥ śanaiḥ ।
aśvinīmudrayā pāyum ākuñcayet prakāśayet ।।
evam abhyāsayogena koṣṭhadoṣo na vidyate ।
vivardhayej jāṭharāgnim āmavātaṃ vināśayet ।।
vitastimānaṃ sūkṣmasūtraṃ nāsānāle praveśayet ।
mukhān nirgamayet paścāt procyate netikarmakam ।।
sādhanān netikarmāpi khecarīsiddhim āpnuyāt ।
kaphadoṣā vinaśyanti divyadṛṣṭiḥ prajāyate ।।
amandavegaṃ tundaṃ ca bhrāmayed ubhapārśvayoḥ ।
sarvarogān nihantīha dehānalavivardhanam ।।
nimeṣonmeṣakaṃ tyaktvā sūkṣmalakṣyaṃ nirīkṣayet ।
yāvad aśrū nipatate trāṭakaṃ procyate budhaiḥ ।।
evam abhyāsayogena śāṃbhavī jāyate dhruvam ।
na jāyate netrarogaḥ divyadṛṣṭipradāyakam ।।
vāmakrameṇa vyutkrameṇa śītkrameṇa viśeṣataḥ ।
bhālabhātiṃ tridhā kuryāt kaphadoṣaṃ nivārayet ।।
iḍayā pūrayed vāyuṃ recayet piṅgalā punaḥ ।
piṅgalayā pūrayitvā punaś candreṇa recayet ।।
pūrakaṃ recakaṃ kṛtvā vegena na tu cālayet ।
evam abhyāsayogena kaphadoṣaṃ nivārayet ।।
nāsābhyāṃ jalam ākṛṣya punar vaktreṇa recayet ।
pāyaṃ pāyaṃ prakurvaṃś cec chleṣmadoṣaṃ nivārayet ।।
śītkṛtya pītvā vaktreṇa nāsānalair virecayet ।
evam abhyāsayogena kāmadevasamo bhavet ।।
na jāyate vārddhakaṃ ca jvaro naiva prajāyate ।
bhavet svacchandadehaś ca kaphadoṣaṃ nivārayet ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghaṭasthayoge ṣaṭkarmasādhanaṃ nāma prathamopadeśaḥ ।। ]]
gheraṇḍa uvāca
āsanāni samastāni yāvanto jīvajantavaḥ ।
caturaśīti lakṣāṇi śivena kathitaṃ purā ।।
teṣāṃ madhye viśiṣṭāni ṣoḍaśonaṃ śataṃ kṛtam ।
teṣāṃ madhye martyaloke dvātriṃśad āsanaṃ śubham ।।
siddhaṃ padmaṃ tathā bhadraṃ muktaṃ vajraṃ ca svastikam ।
siṃhaṃ ca gomukhaṃ vīraṃ dhanurāsanam eva ca ।।
mṛtaṃ guptaṃ tathā mātsyaṃ matsyendrāsanam eva ca ।
gorakṣaṃ paścimottānam utkaṭaṃ saṃkaṭaṃ tathā ।।
mayūraṃ kukkuṭaṃ kūrmaṃ tathā uttānakūrmakam ।
uttānamaṇḍukaṃ vṛkṣaṃ maṇḍūkaṃ garuḍaṃ vṛṣam ।।
śalabhaṃ makaraṃ coṣṭraṃ bhujaṃgaṃ ca yogāsanam ।
dvātriṃśad āsanāny eva martyaloke ca siddhidā ।।
yonisthānakam aṅghrimūlaghaṭitaṃ saṃpīḍya gulphetaraṃ ।
meḍhropary atha saṃnidhāya cibukaṃ kṛtvā hṛdi sthāpitam ।
sthāṇuḥ saṃyamitendriyo acaladṛśā paśyan bhruvor antare ।
etan mokṣakapāṭabhedanakaraṃ siddhāsanaṃ procyate ।।
vāmor ūpari dakṣiṇaṃ hi caraṇaṃ saṃsthāpya vāmaṃ tathā ।
dakṣor ūpari paścimena vidhinā kṛtvā karābhyāṃ dṛḍham ।
aṅguṣṭhau hṛdaye nidhāya cibukaṃ nāsāgram ālokayed ।
etad vyādhivikāranāśanakaraṃ padmāsanaṃ procyate ।।
gulphau ca vṛṣaṇasyādho vyutkrameṇa samāhitau@ ।
pādāṅguṣṭhau karābhyāṃ ca dhṛtvā ca pṛṣṭhadeśataḥ ।।
jālaṃdharaṃ samāsādya nāsāgram avalokayet ।
bhadrāsanaṃ bhaved etat sarvavyādhivināśakam ।।
pāyumūle vāmagulphaṃ dakṣagulphaṃ tathopari ।
śirogrīvāsame kāye@ muktāsanaṃ tu siddhidam ।।
jaṅghayor vajravat kṛtvā gudapārśve padāv ubhau ।
vajrāsanaṃ bhaved etad yogināṃ siddhidāyakam ।।
jānūrvor antare kṛtvā yogī pādatale ubhe ।
ṛjukāyaḥ samāsīnaḥ svastikaṃ tat pracakṣate ।।
gulphau ca vṛṣaṇasyādho vyutkrameṇordhvatāṃ gatau ।
citimūlau bhūmisaṃsthau karau ca jānunopari ।।
vyāttavaktro jalaṃdhreṇa nāsāgram avalokayet ।
siṃhāsanaṃ bhaved etat sarvavyādhivināśakam ।।
pādau bhūmau ca saṃsthāpya pṛṣṭhapārśve niveśayet ।
sthirakāyaṃ samāsādya gomukhaṃ gomukhākṛti ।।
ekapādam athaikasmin vinyased ūrusaṃsthitam ।
itarasmiṃs tathā paścād vīrāsanam itīritam ।।
prasārya pādau bhuvi daṇḍarūpau ।
karau ca pṛṣṭhaṃ dhṛtapādayugmam ।
kṛtvā dhanustulyavivartitāṅgaṃ ।
nigadyate vai dhanurāsanaṃ tat ।।
uttānaṃ śavavad bhūmau śayānaṃ tu śavāsanam ।
śavāsanaṃ śramaharaṃ cittaviśrāntikāraṇam ।।
jānūrvor antare pādau kṛtvā pādau ca gopayet ।
pādaupari ca saṃsthāpya gudaṃ guptāsanaṃ viduḥ ।।
muktapadmāsanaṃ kṛtvā uttānaśayanaṃ caret ।
kūrparābhyāṃ śiro veṣṭya matsyāsanaṃ tu rogahā ।।
udare paścimaṃ@ tānaṃ kṛtvā tiṣṭhati yatnataḥ ।
namrāṅgaṃ vāmapadaṃ hi dakṣajānūpari nyaset ।।
tatra yāmyaṃ kūrparaṃ ca yāmyakare ca vaktrakam ।
bhruvor madhye gatā dṛṣṭiḥ pīṭhaṃ matsyendram ucyate ।।
jānūrvor antare pādau uttānau vyaktasaṃsthitau ।
gulphau cācchādya hastābhyām uttānābhyaṃ prayatnataḥ ।।
kaṇṭhasaṃkocanaṃ kṛtvā nāsāgram avalokayet ।
gorakṣāsanam ity āhur yogināṃ siddhikāraṇam ।।
prasārya pādau bhuvi daṇḍarūpau ।
saṃnyastabhālaṃ citiyugmamadhye ।
yatnena pādau ca dhṛtau karābhyāṃ ।
yogendrapīṭhaṃ paścimatānam āhuḥ ।।
aṅguṣṭhābhyām avaṣṭabhya dharāṃ gulphau ca khe gatau ।
tatropari gudaṃ nyased vijñeyam utkaṭāsanam ।।
vāmapādaciter mūlaṃ saṃnyasya dharaṇītale ।
pādadaṇḍena yāmyena veṣṭayed vāmapādakam ।
jānuyugme karayugmam etat saṃkaṭam āsanam ।।
dharām avaṣṭabhya karadvayābhyāṃ ।
tat kūrpare sthāpitanābhipārśvam ।
uccāsane daṇḍavad utthitaḥ khe ।
mayūram etat pravadanti pīṭham ।।
bahukadaśanabhuktaṃ bhasma kuryād aśeṣaṃ ।
janayati jaṭharāgniṃ jārayet kālakūṭam ।
harati sakalarogān āśu gulmajvarādīn ।
bhavati vigatadoṣaṃ hy āsanaṃ śrīmayūram ।।
padmāsanaṃ samāsādya jānūrvor antare karau ।
kūrparābhyāṃ samāsīno mañcasthaḥ kukkuṭāsanam ।।
gulphau ca vṛṣaṇasyādho vyutkrameṇa samāhitau ।
ṛjukāyaśirogrīvaṃ kūrmāsanam itīritam ।।
kukkuṭāsanabandhasthaṃ karābhyāṃ dhṛtakandharam ।
khagakūrmavad uttānam etad uttānakūrmakam ।।
pādatalau pṛṣṭhadeśe aṅguṣṭhau dvau ca saṃspṛśet ।
jānuyugmaṃ puraskṛtya sādhayen maṇḍukāsanam ।।
maṇḍūkāsanabandhasthaṃ kūrparābhyāṃ dhṛtaṃ śiraḥ ।
etad bhekavad uttānam etad uttānamaṇḍukam ।।
vāmorumūladeśe ca yāmyaṃ pādaṃ nidhāya tu ।
tiṣṭhati vṛkṣavad bhūmau vṛkṣāsanam idaṃ viduḥ ।।
jaṅghorubhyāṃ dharāṃ pīḍya sthirakāyo dvijānunā ।
jānūpari karayugmaṃ garuḍāsanam ucyate ।।
yāmyagulphe pāyumūlaṃ vāmabhāge padetaram ।
viparītaṃ spṛśed bhūmiṃ vṛṣāsanam idaṃ bhavet ।।
adhyāsya śete padayugmavakṣe ।
bhūmim avaṣṭabhya karadvayābhyām ।
pādau ca śūnye ca vitasti cordhvaṃ ।
vadanti pīṭhaṃ śalabhaṃ munīndrāḥ ।।
adhyāsya śete hṛdayaṃ nidhāya ।
bhūmau ca pādau pravisāryamāṇau ।
śiraś ca dhṛtvā karadaṇḍayugme ।
dehāgnikāraṃ makarāsanaṃ tat ।।
adhyāsya śete padayugmam astaṃ@ ।
pṛṣṭhe nidhāyāpi dhṛtaṃ karābhyām ।
ākuñcya samyag ghy udarāsyagaṇḍam@ ।
uṣṭraṃ ca pīṭhaṃ yatayo vadanti ।।
aṅguṣṭhanābhiparyantam adho bhūmau ca vinyaset ।
karatalābhyāṃ dharāṃ dhṛtvā ūrdhvaṃ śīrṣaṃ phaṇīva hi ।।
dehāgnir vardhate nityaṃ sarvarogavināśanam ।
jāgarti bhujagī devī sādhanād bhujaṃgāsanam ।।
uttānau caraṇau kṛtvā saṃsthāpya jānunopari ।
āsanopari saṃsthāpya uttānaṃ karayugmakam ।।
pūrakair vāyum ākṛṣya nāsāgram avalokayet ।
yogāsanaṃ bhaved etad yogināṃ yogasādhane ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghatasthayoga āsanaprayogo nāma dvitīyopadeśaḥ ।। ]]
gheraṇḍa uvāca mahāmudrā nabhomudrā uḍḍīyānaṃ jalaṃdharam ।
mūlabandhaṃ mahābandhaṃ mahāvedhaś ca khecarī ।।
viparītakaraṇī yonir vajrolī śakticālanī ।
taḍāgī māṇḍukī mudrā śāṃbhavī pañcadhāraṇā ।।
aśvinī pāśinī kākī mātaṅgī ca bhujaṃginī ।
pañcaviṃśatimudrāś ca siddhidā iha yoginām ।।
mudrāṇāṃ paṭalaṃ devi kathitaṃ tava saṃnidhau ।
yena vijñātamātreṇa sarvasiddhiḥ prajāyate ।।
gopanīyaṃ prayatnena na deyaṃ yasya kasyacit ।
prītidaṃ yogināṃ caiva durlabhaṃ marutām api ।।
pāyumūlaṃ vāmagulphe saṃpīḍya dṛḍhayatnataḥ ।
yāmyapādaṃ prasāryātha karābhyāṃ dhṛtapadāṅguliḥ ।।
kaṇṭhasaṃkocanaṃ kṛtvā bhruvor madhye nirīkṣayet ।
pūrakair vāyuṃ saṃpūrya mahāmudrā nigadyate ।।
valitaṃ palitaṃ caiva jarāṃ@ mṛtyuṃ nivārayet ।
kṣayakāsaṃ gudāvartaṃ plīhājīrṇaṃ jvaraṃ tathā ।
nāśayet sarvarogāṃś ca mahāmudrābhisevanāt ।।
yatra yatra sthito yogī sarvakāryeṣu sarvadā ।
ūrdhvajihvaḥ sthiro bhūtvā dhārayet pavanaṃ sadā ।
nabhomudrā bhaved eṣā yogināṃ roganāśinī ।।
udare paścimaṃ tānaṃ nābher ūrdhvaṃ tu kārayet ।
uḍḍīnaṃ kurute yasmād aviśrāntaṃ mahākhagaḥ ।
uḍḍīyānaṃ tv asau bandho mṛtyumātaṃgakesarī ।।
samagrād bandhanād dhy etad uḍḍīyānaṃ viśiṣyate ।
uḍḍīyāne samabhyaste muktiḥ svābhāvikī bhavet ।।
kaṇṭhasaṃkocanaṃ kṛtvā cibukaṃ hṛdaye nyaset ।
jālaṃdhare kṛte bandhe ṣoḍaśādhārabandhanam ।
jālaṃdharamahāmudrā mṛtyoś ca kṣayakāriṇī ।।
siddhaṃ jālaṃdharaṃ bandhaṃ yogināṃ siddhidāyakam ।
ṣaṇmāsam abhyased yo hi sa siddho nātra saṃśayaḥ ।।
pārṣṇinā vāmapādasya yonim ākuñcayet tataḥ ।
nābhigranthiṃ merudaṇḍe saṃpīḍya yatnataḥ sudhīḥ ।।
meḍhraṃ dakṣiṇagulphena dṛḍhabandhaṃ samācaret ।
nābher ūrdhvam adhaś cāpi tānaṃ kuryāt prayatnataḥ ।
jarāvināśinī mudrā mūlabandho nigadyate ।।
saṃsārasāgaraṃ tartum abhilaṣati yaḥ pumān ।
virale sugupto bhūtvā mudrām etāṃ samabhyaset ।।
abhyāsād bandhanasyāsya marutsiddhir bhaved dhruvam ।
sādhayed yatnatas tarhi maunī tu vijitālasaḥ ।।
vāmapādasya gulphena pāyumūlaṃ nirodhayet ।
dakṣapādena tad gulphaṃ saṃpīḍya yatnataḥ sudhīḥ ।।
śanaiḥ śanaiś cālayet pārṣṇiṃ yonim ākuñcayec chanaiḥ ।
jālaṃdhare dhārayet prāṇaṃ mahābandho nigadyate ।।
mahābandhaḥ paro bandho jarāmaraṇanāśanaḥ ।
prasādād asya bandhasya sādhayet sarvavāñchitam ।।
rūpayauvanalāvaṇyaṃ nārīṇāṃ puruṣaṃ vinā ।
mūlabandhamahābandhau mahāvedhaṃ vinā tathā ।।
mahābandhaṃ samāsādya uḍḍānakumbhakaṃ caret ।
mahāvedhaḥ samākhyāto yogināṃ siddhidāyakaḥ ।।
mahābandhamūlabandhau mahāvedhasamanvitau ।
pratyahaṃ kurute yas tu sa yogī yogavittamaḥ ।।
na mṛtyuto bhayaṃ tasya na jarā tasya vidyate ।
gopanīyaḥ prayatnena vedho yaṃ yogipuṃgavaiḥ ।।
jihvādho nāḍīṃ saṃchitya rasanāṃ cālayet sadā ।
dohayen navanītena lauhayantreṇa karṣayet ।।
evaṃ nityaṃ samabhyāsāl lambikā dīrghatāṃ vrajet ।
yāvadgacchedbhruvormadhye tadā sidhyati khecarī ।।
rasanāṃ tālumadhye tu śanaiḥ śanaiḥ praveśayet ।
kapālakuhare jihvā praviṣṭā viparītagā ।
bhruvor madhye gatā dṛṣṭir mudrā bhavati khecarī ।।
na ca mūrcchā kṣudhā tṛṣṇā naivālasyaṃ prajāyate ।
na ca rogo jarā mṛtyur devadehaṃ prapadyate ।।
na cāgnir dahate gātraṃ na śoṣayati mārutaḥ ।
na dehaṃ kledayanty āpo daṃśayen na bhujaṃgamaḥ ।।
lāvaṇyaṃ ca bhaved gātre samādhir jāyate dhruvam ।
kapālavaktrasaṃyoge rasanā rasam āpnuyāt ।।
nānāvidhisamudbhūtam ānandaṃ ca dine dine ।
ādau lavaṇakṣāraṃ ca tatas tiktakaṣāyakam ।।
navanītaṃ ghṛtaṃ kṣīraṃ dadhitakramadhūni ca ।
drākṣārasaṃ ca pīyūṣaṃ jāyate rasanodakam ।।
nābhimūle vaset sūryas tālumūle ca candramāḥ ।
amṛtaṃ grasate sūryas tato mṛtyuvaśo naraḥ ।।
ūrdhvaṃ ca yojayet sūryaṃ candraṃ ca adha ānayet ।
viparītakarī mudrā sarvatantreṣu gopitā ।।
bhūmau śiraś ca saṃsthāpya karayugmaṃ samāhitaḥ ।
ūrdhvapādaḥ sthiro bhūtvā viparītakarī matā ।।
mudreyaṃ sādhayen nityaṃ jarāṃ mṛtyuṃ ca nāśayet ।
sa siddhaḥ sarvalokeṣu pralaye api na sīdati ।।
siddhāsanaṃ samāsādya karṇākṣināsikāmukham ।
aṅguṣṭhatarjanīmadhyā ।nāmādibhiś ca dhārayet ।।
kākībhiḥ prāṇaṃ saṃkṛṣya apāne yojayet tataḥ ।
ṣaṭ cakrāṇi kramād dhṛtvā huṃhaṃsamanunā sudhīḥ ।।
caitanyam ānayed devīṃ nidritā yā bhujaṃginī ।
jīvena sahitāṃ śaktiṃ samutthāpya parāmbuje ।।
śaktimayaṃ svayaṃ bhūtvā paraṃ śivena saṃgamam ।
nānāsukhaṃ vihāraṃ ca cintayet paramaṃ sukham ।।
śivaśaktisamāyogād ekāntaṃ bhuvi bhāvayet ।
ānandamānaso bhūtvā ahaṃ brahmeti saṃbhavet ।।
yonimudrā parā gopyā devānām api durlabhā ।
sakṛttadbhāvasaṃsiddhaḥ samādhisthaḥ sa eva hi ।।
brahmahā bhrūṇahā caiva surāpo gurutalpagaḥ ।
etaiḥ pāpair na lipyate yonimudrānibandhanāt ।।
yāni pāpāni ghorāṇi upapāpāni yāni ca ।
tāni sarvāṇi naśyanti yonimudrānibandhanāt ।
tasmād abhyasanaṃ kuryād yadi muktiṃ samicchati ।।
dharām avaṣṭabhya karadvayābhyām ।
ūrdhvaṃ kṣipet pādayugaṃ śiraḥ khe ।
śaktiprabodhāya cirajīvanāya ।
vajrolimudrāṃ munayo vadanti ।।
ayaṃ yogo yogaśreṣṭho yogināṃ muktikāraṇam ।
ayaṃ hitaprado yogo yogināṃ siddhidāyakaḥ ।।
etad yogaprasādena bindusiddhir bhaved dhruvam ।
siddhe bindau mahāyatne kiṃ na sidhyati bhūtale ।।
bhogena mahatā yukto yadi mudrāṃ samācaret ।
tathāpi sakalā siddhis tasya bhavati niścitam ।।
mūlādhāre ātmaśaktiḥ kuṇḍalī paradevatā ।
śayitā bhujagākārā sārdhatrivalayānvitā ।।
yāvat sā nidritā dehe tāvaj jīvaḥ paśur yathā ।
jñānaṃ na jāyate tāvat koṭiyogaṃ samabhyaset ।।
udghāṭayet kavāṭaṃ ca yathā kuñcikayā haṭhāt ।
kuṇḍalinyāḥ prabodhena brahmadvāraṃ vibhedayet ।।
nābhiṃ bṛhadveṣṭanaṃ ca na ca nagnaṃ bahiḥ sthitam ।
gopanīyagṛhe sthitvā śakticālanam abhyaset ।।
vitastipramitaṃ dīrghaṃ vistāre caturaṅgulam ।
mṛdulaṃ dhavalaṃ sūkṣma ।@veṣṭanāmbaralakṣaṇam ।
evam ambaram uktaṃ @ ca kaṭisūtreṇa yojayet ।।
bhāsmanā gātrasaṃliptaṃ siddhāsanaṃ samācaret ।
nāsābhyāṃ prāṇam ākṛṣya apāne yojayed balāt ।।
tāvad ākuñcayed guhyaṃ śanair aśvinimudrayā ।
yāvad gacchet suṣumṇāyāṃ vāyuḥ prakāśayed dhaṭhāt ।।
tāvad vāyuprabhedena kumbhikā ca bhujaṃginī ।
baddhaśvāsas tato bhūtvā ca ūrdhvamātraṃ prapadyate ।
śabdadvayaṃ phalaikaṃ tu yonimudrāṃ ca cālayet ।।
vinā śakticālanena yonimudrā na sidhyati ।
ādau cālanam abhyasya yonimudrāṃ samabhyaset ।।
iti te kathitaṃ caṇḍa prakāraṃ śakticālanam ।
gopanīyaṃ prayatnena dine dine samabhyaset ।।
mudreyaṃ paramā gopyā jarāmaraṇanāśinī ।
tasmād abhyasanaṃ kāryaṃ yogibhiḥ siddhikāṅkṣibhiḥ ।।
nityaṃ yo abhyasate yogī siddhis tasya kare sthitā ।
tasya vigrahasiddhiḥ syād rogāṇāṃ saṃkṣayo bhavet ।।
udare paścimaṃ @ tānaṃ kṛtvā ca taḍāgākṛti ।
taḍāgī sā parā mudrā jarāmṛtyuvināśinī ।।
mukhaṃ saṃmudritaṃ kṛtvā jihvāmūlaṃ pracālayet ।
śanair grased amṛtaṃ tan māṇḍukīṃ mudrikāṃ viduḥ ।।
valitaṃ palitaṃ naiva jāyate nityayauvanam ।
na keśe jāyate pāko yaḥ kuryān nitya māṇḍukīm ।।
netrāñjanaṃ samālokya ātmārāmaṃ nirīkṣayet ।
sā bhavec chāṃbhavī mudrā sarvatantreṣu gopitā ।।
vedaśāstrapurāṇāni sāmānyagaṇikā iva ।
iyaṃ tu śāṃbhavī mudrā guptā kulavadhūr iva ।।
sa eva ādināthaś ca sa ca nārāyaṇaḥ svayam ।
sa ca brahmā sṛṣṭikārī yo mudrāṃ vetti śāṃbhavīm ।।
satyaṃ satyaṃ punaḥ satyaṃ satyam uktaṃ maheśvara ।
śāṃbhavīṃ yo vijānīyāt sa ca brahma na cānyathā ।।
kathitā śāṃbhavī mudrā śṛṇuṣva pañcadhāraṇām ।
dhāraṇāni samāsādya kiṃ na sidhyati bhūtale ।।
anena naradehena svargeṣu gamanāgamam ।
manogatir bhavet tasya khecaratvaṃ na cānyathā ।।
yat tattvaṃ haritāladeśaracitaṃ bhaumaṃ lakārānvitaṃ ।
vedāsraṃ kamalāsanena sahitaṃ kṛtvā hṛdi sthāyinam ।
prāṇaṃ tatra vinīya pañcaghaṭikāś cittānvitaṃ dhārayed ।
eṣā stambhakarī sadā kṣitijayaṃ kuryād adhodhāraṇā ।।
pārthivīdhāraṇāmudrāṃ yaḥ karoti ca nityaśaḥ ।
mṛtyuṃjayaḥ svayaṃ so api sa siddho vicared bhuvi ।।
śaṅkhendupratimaṃ ca kundadhavalaṃ tattvaṃ kilālaṃ śubhaṃ ।
tat pīyūṣavakārabījasahitaṃ yuktaṃ sadā viṣṇunā ।
prāṇaṃ tatra vinīya pañcaghaṭikāś cittānvitaṃ dhārayed ।
eṣā duḥsahatāpapāpahariṇī syād āmbhasī dhāraṇā ।।
āmbhasīṃ paramāṃ mudrāṃ yo jānāti sa yogavit ।
jale ca gabhīre ghore maraṇaṃ tasya no bhavet ।।
iyaṃ tu paramā mudrā gopanīyā prayatnataḥ ।
prakāśāt siddhihāniḥ syāt satyaṃ vacmi ca tattvataḥ ।।
yan nābhisthitam indragopasadṛśaṃ bījatrikoṇānvitaṃ @ ।
tattvaṃ tejamayaṃ pradīptam aruṇaṃ rudreṇa yat siddhidam ।
prāṇaṃ tatra vinīya pañcaghaṭikāś cittānvitaṃ dhārayed ।
eṣā kālagabhīrabhītiharaṇī vaiśvānarī dhāraṇā ।।
pradīpte jvalite vahnau yadi patati sādhakaḥ ।
etanmudrāprasādena sa jīvati na mṛtyubhāk ।।
yad bhinnāñjanapuñjasaṃnibham idaṃ dhūmrāvabhāsaṃ paraṃ ।
tattvaṃ sattvamayaṃ yakārasahitaṃ yatreśvaro devatā ।
prāṇaṃ tatra vinīya pañcaghaṭikāś cittānvitaṃ dhārayed ।
eṣā khe gamanaṃ karoti yamināṃ syād vāyavī dhāraṇā ।।
iyaṃ tu paramā mudrā jarāmṛtyuvināśinī ।
vāyunā mriyate nāpi khe ca gatipradāyinī ।।
śaṭhāya bhaktihīnāya na deyā yasya kasyacit ।
datte ca siddhihāniḥ syāt satyaṃ vacmi ca caṇḍa te ।।
yat sindhau varaśuddhavārisadṛśaṃ vyomaṃ paraṃ bhāsitaṃ ।
tattvaṃ devasadāśivena sahitaṃ bījaṃ hakārānvitam ।
prāṇaṃ tatra vinīya pañcaghaṭikāś cittānvitaṃ dhārayed ।
eṣā mokṣakavāṭabhedanakarī tu syān @ nabhodhāraṇā ।।
ākāśīdhāraṇāṃ mudrāṃ yo vetti sa ca yogavit ।
na mṛtyur jāyate tasya pralaye nāvasīdati ।।
ākuñcayed gudadvāraṃ prakāśayet punaḥ punaḥ ।
sā bhaved aśvinī mudrā śaktiprabodhakāriṇī ।।
aśvinī paramā mudrā guhyarogavināśinī ।
balapuṣṭikarī caiva akālamaraṇaṃ haret ।।
kaṇṭhapṛṣṭe kṣipet pādau pāśavad dṛḍhabandhanam ।
sā eva pāśinī mudrā śaktiprabodhakāriṇī ।।
pāśinī mahatī mudrā balapuṣṭividhāyinī ।
sādhanīyā prayatnena sādhakaiḥ siddhikāṅkṣibhiḥ ।।
kākacañcuvad āsyena pibed vāyuṃ śanaiḥ śanaiḥ ।
kākī mudrā bhaved eṣā sarvarogavināśinī ।।
kākīmudrā parā mudrā sarvatantreṣu gopitā ।
asyāḥ prasādamātreṇa na rogī kākavad bhavet ।।
kaṇṭhamagnajale sthitvā nāsābhyāṃ jalam āharet ।
mukhān nirgamayet paścāt punar vaktreṇa cāharet ।।
nāsābhyāṃ recayet paścāt kuryād evaṃ punaḥ punaḥ ।
mātaṅginī parā mudrā jarāmṛtyuvināśinī ।।
virale nirjane deśe sthitvā caikāgramānasaḥ ।
kuryān mātaṅginīṃ mudrāṃ mātaṅga iva jāyate ।।
yatra yatra sthito yogī sukham atyantam aśnute ।
tasmāt sarvaprayatnena sādhayen mudrikāṃ parām ।।
vaktraṃ kiṃcitsuprasārya cālinaṃ galayā pibet ।
sā bhaved bhujagī mudrā jarāmṛtyuvināśinī ।।
yāvac ca udare rogam ajīrṇādi viśeṣataḥ ।
tat sarvaṃ nāśayed āśu yatra mudrā bhujaṃginī ।।
idaṃ tu mudrāpaṭalaṃ kathitaṃ caṇḍa te śubham ।
vallabhaṃ sarvasiddhānāṃ jarāmaraṇanāśanam ।।
śaṭhāya bhaktihīnāya na deyaṃ yasya kasyacit ।
gopanīyaṃ prayatnena durlabhaṃ marutām api ।।
ṛjave śāntacittāya gurubhaktiparāya ca ।
kulīnāya pradātavyaṃ bhogamuktipradāyakam ।।
mudrāṇāṃ paṭalaṃ hy etat sarvavyādhivināśanam ।
nityam abhyāsaśīlasya jaṭharāgnivivardhanam ।।
na tasya jāyate mṛtyur nāsya jarādikaṃ tathā ।
nāgnijalabhayaṃ tasya vāyor api kuto bhayam ।।
kāsaḥ śvāsaḥ plīhā kuṣṭhaṃ śleṣmarogāś ca viṃśatiḥ ।
mudrāṇāṃ sādhanāc caiva vinaśyanti na saṃśayaḥ ।।
bahunā kim ihoktena sāraṃ vacmi ca caṇḍa te ।
nāsti mudrāsamaṃ kiṃcit siddhidaṃ kṣitimaṇḍale ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghaṭasthayogaprakaraṇe mudrāprayogo nāma tṛtīyopadeśaḥ ।। ]]
>
gheraṇḍa uvāca
athātaḥ saṃpravakṣyāmi pratyāhārakam uttamam ।
yasya vijñānamātreṇa kāmādiripunāśanam ।।
yato yato niścarati manaś cañcalam asthiram ।
tatas tato niyamyaitad ātmany eva vaśaṃ nayet ।।
yatra yatra gatā dṛṣṭir manas tatra pragacchati ।
tataḥ pratyāhared etad ātmany eva vaśaṃ nayet ।।
puraskāraṃ tiraskāraṃ suśrāvyaṃ vā bhayānakam ।
manas tasmān niyamyaitad ātmany eva vaśaṃ nayet ।।
śītaṃ vāpi tathā coṣṇaṃ yan manaḥsparśayogataḥ ।
tasmāt pratyāhared etad ātmany eva vaśaṃ nayet ।।
sugandhe vāpi durgandhe ghrāṇeṣu jāyate manaḥ ।
tasmāt pratyāhared etad ātmany eva vaśaṃ nayet ।।
madhurāmlakatiktādi ।rasaṃ gataṃ yadā manaḥ ।
tasmāt pratyāhared etad ātmany eva vaśaṃ nayet ।।
śabdādiṣv anuraktāni nigṛhyākṣāṇi yogavit ।
kuryāc cittānucārīṇi pratyāhāraparāyaṇaḥ ।।
vaśyatā paramā tena jāyate aticalātmanām ।
indriyāṇām avaśyais tair na yogī yogasādhakaḥ ।।
prāṇāyāmair dahed doṣān dhāraṇābhiś ca kilbiṣam ।
pratyāhāreṇa viṣayān dhyānenānīśvarān guṇān ।।
yathā parvatadhātūnāṃ doṣā dahyanti dhāmyatām ।
tathendriyakṛtā doṣā dahyante prāṇanigrahāt ।।
samaḥ samāsano bhūtvā saṃhṛtya caraṇāv ubhau ।
saṃvṛtāsyas tathaivorū samyag viṣṭabhya cāgrataḥ ।।
pārṣṇibhyāṃ liṅgavṛṣaṇāv aspṛśan prayataḥ sthitaḥ ।
kiṃcidunnāmitaśirā dantair dantān na saṃspṛśet ।
saṃpaśyan nāsikāgraṃ svaṃ diśaś cānavalokayan ।।
rajasā tamaso vṛttiṃ sattvena rajasas tathā ।
saṃchādya nirmale sattve sthito yuñjīta yogavit ।।
indriyāṇīndriyārthebhyaḥ prāṇādīn mana eva ca ।
nigṛhya samavāyena pratyāhāram upakramet ।।
yas tu pratyāharet kāmān sarvāṅgān īva kacchapaḥ ।
sadātmaratir ekasthaḥ paśyaty ātmānam ātmani ।।
sa bāhyābhyantaraṃ śaucaṃ niṣpādyākaṇṭhanābhitaḥ ।
pūrayitvā budho dehaṃ pratyāhāram upakramet ।।
tathā vai yogayuktasya yogino niyatātmanaḥ ।
।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghaṭasthayoge pratyāhāraprayogo nāma caturthopadeśaḥ ।। ]]
gheraṇḍa uvāca
athātaḥ saṃpravakṣyāmi prāṇāyāmasya yadvidhim ।
yasya sādhanamātreṇa devatulyo bhaven naraḥ ।।
ādau sthānaṃ tathā kālaṃ mitāhāraṃ tathāparam ।
nāḍīśuddhiṃ tataḥ paścāt prāṇāyāmaṃ ca sādhayet ।।
dūradeśe tathāraṇye rājadhānyāṃ janāntike ।
yogārambhaṃ na kurvīta kṛtaś cet siddhihā bhavet ।।
aviśvāsaṃ dūradeśe araṇye bhakṣavarjitam ।
lokāraṇye prakāśaś ca tasmāt trīṇi vivarjayet ।।
sudeśe dhārmike rājye subhikṣe nirupadrave ।
tatraikaṃ kuṭiraṃ kṛtvā prācīraiḥ pariveṣṭayet ।।
vāpīkūpataḍāgaṃ ca prācīramadhyavarti ca ।
nātyuccaṃ nātinīcaṃ vā kuṭiraṃ kīṭavarjitam ।।
samyaggomayaliptaṃ ca kuṭiraṃ randhravarjitam ।
evaṃ sthāne hi gupte ca prāṇāyāmaṃ samabhyaset ।।
hemante śiśire grīṣme varṣāyāṃ ca ṛtau tathā ।
yogārambhaṃ na kurvīta kṛte yogo hi rogadaḥ ।।
vasante śaradi proktaṃ yogārambhaṃ samācaret ।
tadā yogo bhavet siddho rogān mukto bhaved dhruvam ।।
caitrādiphālgunānte ca māghādiphālgunāntike ।
dvau dvau māsau ṛtubhāgau anubhāvaś catuś catuḥ ।।
vasantaś caitravaiśākhau jyeṣṭhāṣāḍhau ca grīṣmakau ।
varṣā śrāvaṇabhādrābhyāṃ śarad āśvinakārtikau ।
mārgapauṣau ca hemantaḥ śiśiro māghaphālgunau ।।
anubhāvaṃ pravakṣyāmi ṛtūnāṃ ca yathoditam ।
māghādimādhavānte hi vasantānubhavaś catuḥ ।।
caitrādi cāṣāḍhāntaṃ ca grīṣmaś cānubhavaś catuḥ ।
āṣāḍhādi cāśvināntaṃ varṣā cānubhavaś catuḥ ।।
bhādrādi mārgaśīrṣāntaṃ śarado anubhavaś catuḥ ।
kārtikādimāghamāsāntaṃ hemantānubhavaś catuḥ ।
mārgādīṃś caturo māsāñ śiśirānubhavaṃ viduḥ ।।
vasante vāpi śaradi yogārambhaṃ tu samācaret ।
tadā yogo bhavet siddho vināyāsena kathyate ।।
mitāhāraṃ vinā yas tu yogārambhaṃ tu kārayet ।
nānārogo bhavet tasya kiṃcid yogo na sidhyati ।।
śālyannaṃ yavapiṇḍaṃ vā godhūmapiṇḍakaṃ tathā ।
mudgaṃ māṣacaṇakādi śubhraṃ ca tuṣavarjitam ।।
paṭolaṃ panasaṃ mānaṃ kakkolaṃ ca śukāśakam ।
drāḍhikāṃ karkaṭīṃ rambhāṃ ḍumbarīṃ kaṇṭakaṇṭakam ।।
āmarambhāṃ bālarambhāṃ rambhādaṇḍaṃ ca mūlakam ।
vārtākīṃ mūlakam ṛddhiṃ yogī bhakṣaṇam ācaret ।।
bālaśākaṃ kāla śākaṃ tathā paṭolapatrakam ।
pañcaśākaṃ praśaṃsīyād vāstūkaṃ hilamocikāṃ ।।
śuddhaṃ sumadhuraṃ snigdham udarārdhavivarjitam ।
bhujyate surasaṃprītyā [surasaṃ prityā] mitāhāram imaṃ viduḥ ।।
annena pūrayed ardhaṃ toyena tu tṛtīyakam ।
udarasya turīyāṃśaṃ saṃrakṣed vāyucāraṇe ।।
kaṭv amlaṃ lavaṇaṃ tiktaṃ bhṛṣṭaṃ ca dadhi takrakam ।
śākotkaṭaṃ tathā madyaṃ tālaṃ ca panasaṃ tathā ।।
kulatthaṃ masūraṃ pāṇḍuṃ kūṣmāṇḍaṃ śākadaṇḍakam ।
tumbīkolakapitthaṃ ca kaṇṭabilvaṃ palāśakam ।।
kadambaṃ jambīraṃ bimbaṃ lakucaṃ laśunaṃ viṣam ।
kāmaraṅgaṃ piyālaṃ ca hiṅguśālmalikemukam ।।
yogārambhe varjayec ca pathastrīvahnisevanam ।।
navanītaṃ ghṛtaṃ kṣīraṃ guḍaṃ śarkarādi cekṣavaṃ ।
pakvarambhāṃ nārikelaṃ dāḍimbam aśivāsavam ।
drākṣāṃ tu lavalīṃ dhātrīṃ rasam amlavivarjitam ।।
elājātilavaṅgaṃ ca pauruṣaṃ jambujāmbalam ।
harītakīṃ kharjūraṃ ca yogī bhakṣaṇam ācaret ।।
laghupākaṃ priyaṃ snigdhaṃ tathā dhātuprapoṣaṇam ।
manobhilaṣitaṃ yogyaṃ yogī bhojanam ācaret ।।
kāṭhinyaṃ duritaṃ pūtim uṣṇaṃ paryuṣitaṃ tathā ।
atiśītaṃ cāti coṣṇaṃ bhakṣyaṃ yogī vivarjayet ।।
prātaḥsnānopavāsādi ।kāyakleśavidhiṃ tathā ।
ekāhāraṃ nirāhāraṃ yāmānte ca na kārayet ।।
evaṃvidhividhānena prāṇāyāmaṃ samācaret ।
ārambhe prathame kuryāt kṣīrādyaṃ nityabhojanam ।
madhyāhne caiva sāyāhne bhojanadvayam ācaret ।।
kuśāsane mṛgājine vyāghrājine ca kambale ।
sthūlāsane samāsīnaḥ prāṅmukho vāpyudaṅmukhaḥ ।
nāḍīśuddhiṃ samāsādya prāṇāyāmaṃ samabhyaset ।।
caṇḍakāpālir uvāca
nāḍīśuddhiṃ kathaṃ kuryān nāḍīśuddhis tu kīdṛśī ।
tat sarvaṃ śrotum icchāmi tad vadasva dayānidhe ।।
gheraṇḍa uvāca
malākulāsu nāḍīṣu māruto naiva gacchati ।
prāṇāyāmaḥ kathaṃ sidhyet tattvajñānaṃ kathaṃ bhavet ।
tasmād ādau naḍīśuddhiṃ prāṇāyāmaṃ tato abhyaset ।।
nāḍīśuddhir dvidhā proktā samanur nirmanus tathā ।
bījena samanuṃ kuryān nirmanuṃ dhautikarmaṇi ।।
dhautikarma purā proktaṃ ṣaṭkarmasādhane yathā ।
śṛṇuṣva samanuṃ caṇḍa nāḍīśuddhir yathā bhavet ।।
upaviśyāsane yogī padmāsanaṃ samācaret ।
gurvādinyāsanaṃ kṛtvā yathaiva gurubhāṣitam ।
nāḍīśuddhiṃ prakurvīta prāṇāyāmaviśuddhaye ।।
vāyubījaṃ tato dhyātvā dhūmravarṇaṃ satejasam ।
candreṇa pūrayed vāyuṃ bījaṃ ṣoḍaśakaiḥ sudhīḥ ।।
catuḥṣaṣṭyā mātrayā ca kumbhakenaiva dhārayet ।
dvātriṃśanmātrayā vāyuṃ sūryanāḍyā ca recayet ।।
nābhimūlād vahnim utthāpya dhyāyet tejo vanīyutam ।
vahnibījaṃ @ ṣoḍaśena sūryanāḍyā ca pūrayet ।।
catuḥṣaṣṭyā mātrayā ca kumbhakenaiva dhārayet ।
dvātriṃśanmātrayā vāyuṃ śaśināḍyā ca recayet ।।
nāsāgre śaśadhṛg bimbaṃ dhyātvā jyotsnāsamanvitam ।
ṭhaṃ bījaṃ ṣoḍaśenaiva iḍayā pūrayen marut ।।
catuḥṣaṣṭyā mātrayā ca [kumbhakenaiva] dhārayet ।
amṛtaplāvitaṃ dhyātvā prāṇāyāmaṃ samabhyaset ।।
[vaṃ bījaṃ śoḍaśenaiva sūryanāḍyā ca pūrayet] ।
dvātriṃśena lakāreṇa dṛḍhaṃ bhāvyaṃ virecayet ।।
evaṃvidhāṃ nāḍīśuddhiṃ kṛtvā nāḍīṃ viśodhayet ।
dṛḍho bhūtvāsanaṃ kṛtvā prāṇāyāmaṃ samācaret ।।
sahitaḥ sūryabhedaś ca ujjāyī śītalī tathā ।
bhastrikā bhrāmarī mūrcchā kevalī cāṣṭa kumbhikāḥ ।।
sahitau dvividhau proktau prāṇāyāmaṃ samācaret ।
sagarbho bījam uccārya nirgarbho bījavarjitaḥ ।
prāṇāyāmaṃ sagarbhaṃ ca prathamaṃ kathayāmi te ।।
sukhāsane copaviśya prāṅmukho vāpy udaṅmukhaḥ ।
dhyāyed vidhiṃ rajoguṇaṃ raktavarṇam avarṇakam ।।
iḍayā pūrayed vāyuṃ mātrayā ṣoḍaśaiḥ sudhīḥ ।
pūrakānte kumbhakādye kartavyas tūḍḍiyānakaḥ ।।
sattvamayaṃ hariṃ dhyātvā ukāraiḥ śuklavarṇakaiḥ ।
catuḥṣaṣṭyā ca mātrayā anilaṃ kumbhakaṃ caret ।
kumbhakānte recakādye kartavyaṃ ca jālaṃdharam ।।
rudraṃ tamoguṇaṃ dhyātvā makāraiḥ kṛṣṇavarṇakaiḥ ।
dvātriṃśanmātrayā caiva recayed vidhinā punaḥ ।।
punaḥ piṅgalayāpūrya kumbhakenaiva dhārayet ।
iḍayā recayet paścāt tadbījena krameṇa tu ।।
anulomavilomena vāraṃ vāraṃ ca sādhayet ।
pūrakānte kumbhakādye dhṛtaṃ nāsāpuṭadvayam ।
kaniṣṭhānāmikāṅguṣṭhais tarjanīmadhyame vinā ।।
prāṇāyāmaṃ nigarbhaṃ tu vinā bījena jāyate ।
vāmajānūpari nyasta ।vāmapāṇitalaṃ bhramet ।
mātrādiśataparyantaṃ pūrakumbhakarecanam ।।
uttamā viṃśatir mātrā madhyamā ṣoḍaśī smṛtā ।
adhamā dvādaśī mātrā prāṇāyāmās tridhā smṛtāḥ ।।
adhamāj jāyate gharmo merukampaś ca madhyamāt ।
uttamāc ca bhūmityāgas trividhaṃ siddhilakṣaṇam ।।
prāṇāyāmāt khecaratvaṃ prāṇāyāmād roganāśanam ।
prāṇāyāmād bodhayec chaktiṃ prāṇāyāmān manonmanī ।
ānando jāyate citte prāṇāyāmī sukhī bhavet ।।
kathitaṃ sahitaṃ kumbhaṃ sūryabhedanakaṃ śṛṇu ।
pūrayet sūryanāḍyā ca yathāśakti bahirmarut ।।
dhārayed bahuyatnena kumbhakena jalaṃdharaiḥ ।
yāvat svedaṃ nakhakeśābhyāṃ tāvat kurvantu kumbhakam ।।
prāṇo apānaḥ samānaś codānavyānau ca vāyavaḥ ।
nāgaḥ kūrmaś ca kṛkaro devadatto dhanaṃjayaḥ ।।
hṛdi prāṇo vahen nityam apāno gudamaṇḍale ।
samāno nābhideśe tu udānaḥ kaṇṭhamadhyagaḥ ।
vyāno vyāpya śarīre tu pradhānāḥ pañca vāyavaḥ ।।
prāṇādyāḥ pañca vikhyātā nāgādyāḥ pañca vāyavaḥ ।
teṣām api ca pañcānāṃ sthānāni ca vadāmy aham ।।
udgāre nāga ākhyātaḥ kūrmas tūnmīlane smṛtaḥ ।
kṛkaraḥ kṣuttṛṣe @ jñeyo devadatto vijṛmbhaṇe ।
na jahāti mṛte kvāpi sarvavyāpī dhanaṃjayaḥ ।।
nāgo gṛhṇāti caitanyaṃ kūrmaś caiva nimeṣaṇam ।
kṣuttṛṣaṃ kṛkaraś caiva jṛmbhaṇaṃ caturthena tu ।
bhaved dhanaṃjayāc chabdaṃ kṣaṇamātraṃ na niḥsaret ।।
sarvaṃ ca sūryakaṃ bhitvā nābhimūlāt samuddharet ।।
iḍayā recayet paścād dhairyeṇākhaṇḍavegataḥ ।
punaḥ sūryeṇa cākṛṣya kumbhayitvā yathāvidhi ।।
recayitvā sādhayet tu krameṇa ca punaḥ punaḥ ।
kumbhakaḥ sūryabhedas tu jarāmṛtyuvināśakaḥ ।।
bodhayet kuṇḍalīṃ śaktiṃ dehānalavivardhanam ।
iti te kathitaṃ caṇḍa sūryabhedanam uttamam ।।
nāsābhyāṃ vāyum ākṛṣya mukhamadhye ca dhārayet ।
hṛdgalābhyāṃ samākṛṣya vāyuṃ vaktreṇa dhārayet ।।
mukhaṃ praphullaṃ saṃrakṣya kuryāj jālaṃdharaṃ tataḥ ।
āśakti kumbhakaṃ kṛtvā dhārayed avirodhataḥ ।।
ujjāyīkumbhakaṃ kṛtvā sarvakāryāṇi sādhayet ।
na bhavet kapharogaś ca krūravāyur ajīrṇakam ।।
āmavātaḥ kṣayaḥ kāso jvaraplīhā na jāyate ।
jarāmṛtyuvināśāya cojjāyīṃ sādhayen naraḥ ।।
jihvayā vāyum ākṛṣya udare pūrayec chanaiḥ ।
kṣaṇaṃ ca kumbhakaṃ kṛtvā nāsābhyāṃ recayet punaḥ ।।
sarvadā sādhayed yogī śītalīkumbhakaṃ śubham ।
ajīrṇaṃ kaphapittaṃ ca naiva tasya prajāyate ।। bhastreva lohakārāṇāṃ yathākrameṇa saṃbhramet ।
tato vāyuṃ ca nāsābhyām ubhābhyāṃ cālayec chanaiḥ ।।
evaṃ viṃśativāraṃ ca kṛtvā kuryāc ca kumbhakam ।
tadante cālayed vāyuṃ pūrvoktaṃ ca yathāvidhi ।।
trivāraṃ sādhayed enaṃ bhastrikākumbhakaṃ sudhīḥ ।
na ca rogo na ca kleśa ārogyaṃ ca dine dine ।।
ardharātre gate yogī jantūnāṃ śabdavarjite ।
karṇau nidhāya hastābhyāṃ kuryāt pūrakam uttamam ।।
śṛṇuyād dakṣiṇe karṇe nādam antargataṃ sudhīḥ ।
prathamaṃ jhiṃjhīnādaṃ ca vaṃśīnādaṃ tataḥ param ।
meghaghargharabhrāmarī ca ghaṇṭākāṃsyaṃ tataḥ param ।।
turībherīmṛdaṅgādi ।vīṇānādakadundubhiḥ ।
evaṃ nānāvidho nādo jāyate nityam abhyasāt ।।
anāhatasya śabdasya tasya śabdasya yo dhvaniḥ ।
dhvaner antargataṃ jyotir jyotir antargataṃ manaḥ ।।
tasmiṃs tu vilayaṃ yāti tad viṣṇoḥ paramaṃ padam ।
evaṃ bhrāmarīsaṃsiddhiḥ samādhisiddhim āpnuyāt ।।
mukhe ca kumbhakaṃ kṛtvā bhruvor antargataṃ manaḥ ।
saṃtyajya viṣayān sarvān manomūrcchā sukhapradā ।।
ātmani manasaṃyogād ānandaṃ jāyate dhruvam ।
evaṃ nānāvidhānando jāyate nityam abhyasāt ।
evam abhyāsayogena samādhisiddhim āpnuyāt ।।
bhujaṃginyāḥ śvāsavaśād ajapā jāyate nanu ।
haṃkāreṇa bahir yāti saḥkāreṇa viśet punaḥ ।।
ṣaṭ śatāni divārātrau sahasrāṇy ekaviṃśatiḥ ।
ajapāṃ nāma gāyatrīṃ jīvo japati sarvadā ।।
mūlādhāre yathā haṃsas tathā hi hṛdi paṅkaje ।
tathā nāsāpuṭadvandve triveṇīsaṃgamāgamam ।।
ṣaṇṇavatyaṅgulīmānaṃ śarīraṃ karmarūpakam ।
dehād bahirgato vāyuḥ svabhāvād dvādaśāṅguliḥ ।।
śayane ṣoḍaśāṅgulyo bhojane viṃśatis tathā ।
caturviṃśāṅguliḥ panthe nidrāyāṃ triṃśadaṅguliḥ ।
maithune ṣaṭtriṃśad uktaṃ vyāyāme ca tato adhikam ।।
svabhāve śya gater nyūne param āyuḥ pravardhate ।
āyuḥkṣayo adhike prokto mārute cāntarād gate ।।
tasmāt prāṇe sthite dehe maraṇaṃ naiva jāyate ।
vāyunā ghaṭasaṃbandhe bhavet kevalakumbhakaḥ ।।
yāvajjīvaṃ japen mantram ajapāsaṃkhyakevalam ।
adyāvadhi dhṛtaṃ saṃkhyā ।vibhramaṃ kevalīkṛte ।।
ata eva hi kartavyaḥ kevalīkumbhako naraiḥ ।
kevalī cājapāsaṃkhyā dviguṇā ca manonmanī ।।
nāsābhyāṃ vāyum ākṛṣya kevalaṃ kumbhakaṃ caret ।
ekādikacatuḥṣaṣṭiṃ dhārayet prathame dine ।।
kevalīm aṣṭadhā kuryād yāme yāme dine dine ।
atha vā pañcadhā kuryād yathā tat kathayāmi te ।।
prātar madhyāhnasāyāhne madhyarātre caturthake ।
trisaṃdhyam atha vā kuryāt samamāne dine dine ।।
pañcavāraṃ dine vṛddhir vāraikaṃ ca dine tathā ।
ajapāparimāṇe @ ca yāvat siddhiḥ prajāyate ।।
prāṇāyāmaṃ kevalīṃ nāma tadā vadati yogavit ।
kumbhake kevale siddhe kiṃ na sidhyati bhūtale ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghatasthayogaprakaraṇe prāṇāyāmaprayogo nāma pañcamopadeśaḥ ।। ]]
gheraṇḍa uvāca
sthūlaṃ jyotis tathā sūkṣmaṃ dhyānasya trividhaṃ viduḥ ।
sthūlaṃ mūrtimayaṃ proktaṃ jyotis tejomayaṃ tathā ।
sūkṣmaṃ bindumayaṃ brahma kuṇḍalī paradevatā ।।
svakīyahṛdaye dhyāyet sudhāsāgaram uttamam ।
tanmadhye ratnadvīpaṃ tu suratnavālukāmayam ।।
caturdikṣu nīpataruṃ bahupuṣpasamanvitam ।
nīpopavanasaṃkulair veṣṭitaṃ paritā @ iva ।।
mālatīmallikājātī kesaraiś campakais tathā ।
pārijātaiḥ sthalapadmair gandhāmoditadiṅmukhaiḥ ।।
tanmadhye saṃsmared yogī kalpavṛkṣaṃ manoramam ।
catuḥśākhācaturvedaṃ nityapuṣpaphalānvitam ।।
bhramarāḥ kokilās tatra guñjanti nigadanti ca ।
dhyāyettatra sthiro bhūtvā mahāmāṇikyamaṇḍapam ।।
tanmadhye tu smared yogī paryaṅkaṃ sumanoharam ।
tatreṣṭadevatāṃ dhyāyed yaddhyānaṃ gurubhāṣitam ।।
yasya devasya yad rūpaṃ yathā bhūṣaṇavāhanam ।
tad rūpaṃ dhyāyate nityaṃ sthūladhyānam idaṃ viduḥ ।।
sahasrāramahāpadme karṇikāyāṃ vicintayet ।
vilagnasahitaṃ padmaṃ dvādaśair dalasaṃyutam ।।
śubhravarṇaṃ mahātejo dvādaśair bījabhāṣitam ।
sahakṣamavalariyuṃ haṃsaśaktiṃ yathākramam ।।
tanmadhye karṇikāyāṃ tu akathādirekhātrayam ।
halakṣakoṇasaṃyuktaṃ praṇavaṃ tatra vartate ।।
nādabindumayaṃ pīṭhaṃ dhyāyet tatra manoharam ।
tatropari haṃsayugmaṃ pādukā tatra vartate ।।
dhyāyettatra guruṃ devaṃ vibhujaṃ ca trilocanam ।
śvetāmbaradharaṃ devaṃ śuklagandhānulepanam ।।
śuklapuṣpamayaṃ mālyaṃ raktaśaktisamanvitam ।
evaṃvidhagurudhyānāt sthūladhyānaṃ prasidhyati ।।
kathitaṃ sthūladhyānaṃ tu tejodhyānaṃ śṛṇuṣva me ।
yaddhyānena yogasiddhir ātmapratyakṣam eva ca ।
mūlādhāre kuṇḍalinī bhujagākārarūpiṇī ।।
jīvātmā tiṣṭhati tatra pradīpakalikākṛtiḥ ।
dhyāyet tejomayaṃ brahma tejodhyānaṃ tad eva hi ।।
nābhimūle sthitaṃ sūrya ।maṇḍalaṃ vahnisaṃyutam ।
dhyāyet tejo mahad vyāptaṃ tejodhyānaṃ tad eva hi ।।
bhruvor madhye manordhve ca yat tejaḥ praṇavātmakam ।
dhyāyej jvālāvalīyuktaṃ tejodhyānaṃ tad eva hi ।।
tejodhyānaṃ śrutaṃ caṇḍa sūkṣmadhyānaṃ vadāmy aham ।
bahubhāgyavaśād yasya kuṇḍalī jāgratī bhavet ।।
ātmanā saha yogena netrarandhrād vinirgatā ।
vihared rājamārge ca cañcalatvān na dṛśyate ।।
śāṃbhavīmudrayā yogī dhyānayogena sidhyati ।
sūkṣmadhyānam idaṃ gopyaṃ devānām api durlabham ।।
sthūladhyānāc chataguṇaṃ tejodhyānaṃ pracakṣate ।
tejodhyānāl lakṣaguṇaṃ sūkṣmadhyānaṃ parātparam ।।
iti te kathitaṃ caṇḍa dhyānayogaṃ sudurlabham ।
ātmā sākṣād bhaved yasmāt tasmād dhyānaṃ viśiṣyate ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghatasthayoge saptasādhane dhyānayogo nāma ṣaṣṭhopadeśaḥ ।। ]]
gheraṇḍa uvāca
samādhiś ca paraṃ tattvaṃ bahubhāgyena labhyate ।
guroḥ kṛpāprasādena prāpyate gurubhaktitaḥ ।।
vidyāpratītiḥ svagurupratītir ।
ātmapratītir manasaḥ prabodhaḥ ।
dine dine yasya bhavet sa yogī ।
suśobhanābhyāsam upaiti sadyaḥ ।।
ghaṭād bhinnaṃ manaḥ kṛtvā aikyaṃ kuryāt parātmani ।
samādhiṃ taṃ vijānīyān muktasaṃjño daśādibhiḥ ।।
ahaṃ brahma na cānyo śmi brahmaivāhaṃ na śokabhāk ।
saccidānandarūpo ahaṃ nityamuktaḥ svabhāvavān ।।
śāṃbhavyā caiva khecaryā bhrāmaryā yonimudrayā ।
dhyānaṃ nādaṃ rasānandaṃ layasiddhiś caturvidhā ।।
pañcadhā bhaktiyogena manomūrcchā ca ṣaḍvidhā ।
ṣaḍvidho ayaṃ rājayogaḥ pratyekam avadhārayet ।।
śāṃbhavīṃ mudrikāṃ kṛtvā ātmapratyakṣam ānayet ।
bindu brahmamayaṃ dṛṣṭvā manas tatra niyojayet ।।
khamadhye kuru cātmānam ātmamadhye ca khaṃ kuru ।
ātmānaṃ khamayaṃ dṛṣṭvā na kiṃcid api bādhyate ।
sadānandamayo bhūtvā samādhistho bhaven naraḥ ।।
khecarīmudrāsādhanād rasanā ūrdhvagatā yadā ।
tadā samādhisiddhiḥ syād dhitvā sādhāraṇakriyām ।।
anilaṃ mandavegena bhrāmarīkumbhakaṃ caret ।
mandaṃ mandaṃ recayed vāyuṃ bhṛṅganādaṃ tato bhavet ।।
antaḥsthaṃ bhramarīnādaṃ śrutvā tatra mano nayet ।
samādhir jāyate tatra ānandaḥ so aham ity ataḥ ।।
yonimudrāṃ samāsādya svayaṃ śaktimayo bhavet ।
suśṛṅgārarasenaiva viharet paramātmani ।।
ānandamayaḥ saṃbhūtvā aikyaṃ brahmaṇi saṃbhavet ।
ahaṃ brahmeti cādvaitaṃ samādhis tena jāyate ।।
svakīyahṛdaye dhyāyed iṣṭadevasvarūpakam ।
cintayed bhaktiyogena paramāhlādapūrvakam ।।
ānandāśrupulakena daśābhāvaḥ prajāyate ।
samādhiḥ saṃbhavet tena saṃbhavec ca manonmanī ।।
manomūrcchāṃ samāsādya mana ātmani yojayet ।
parātmanaḥ samāyogāt samādhiṃ samavāpnuyāt ।।
iti te kathitaṃ caṇḍa samādhir muktilakṣaṇam ।
rājayogaḥ samādhiḥ syād ekātmany eva sādhanam ।
unmanī sahajāvasthā sarve caikātmavācakāḥ ।।
jale viṣṇuḥ sthale viṣṇur viṣṇuḥ parvatamastake ।
jvālāmālākule viṣṇuḥ sarvaṃ viṣṇumayaṃ jagat ।।
bhūcarāḥ khecarāś cāmī yāvanto jīvajantavaḥ ।
vṛkṣagulmalatāvallī ।tṛṇādyā vāri parvatāḥ ।
sarvaṃ brahma vijānīyāt sarvaṃ paśyati cātmani ।।
ātmā ghatasthacaitanyam advaitaṃ śāśvataṃ param ।
ghaṭād bhinnataraṃ jñānaṃ vītarāgaṃ vivāsanam ।।
evaṃvidhiḥ samādhiḥ syāt sarvasaṃkalpavarjitaḥ ।
svadehe putradārādi ।bāndhaveṣu dhanādiṣu ।
sarveṣu nirmamo bhūtvā samādhiṃ samavāpnuyāt ।।
layāmṛtaṃ paraṃ tattvaṃ śivoktaṃ vividhāni ca ।
teṣāṃ saṃkṣepam ādāya kathitaṃ muktilakṣaṇam ।।
iti te kathitaś caṇḍa samādhir durlabhaḥ paraḥ ।
yaṃ jñātvā na punarjanma jāyate bhūmimaṇḍale ।।
[[iti śrīgheraṇḍasaṃhitāyāṃ gheraṇḍacaṇḍasaṃvāde ghatasthayogasādhane yogasya saptasāre samādhiyogo nāma saptamopadeśaḥ samāptaḥ ।। ]]
