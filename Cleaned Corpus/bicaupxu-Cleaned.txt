adya api tāṃ kanaka-campakadāma-gaurīṃ phulla-aravinda-vadanāṃ tanu-roma-rājīm
supta-utthitāṃ madana-vihvala-lālasa-aṅgīṃ vidyāṃ pramāda-guṇitām iva cintayāmi ।।
adya api tāṃ śaśi-mukhīṃ nava-yauvana-āḍhyāṃ pīna-stanīṃ punar ahaṃ yadi gaura-kāntim
paśyāmi manmatha-śara-anala-pīḍita-aṅgīṃ gātrāṇi saṃprati karomi suśītalāni ।।
adya api tāṃ yadi punaḥ kamala-āyata-akṣīṃ paśyāmi pīvara-payodhara-bhārakhinnām
saṃpīḍya bāḥu-yugalena pibāmi vaktram unmatta-van madhukaraḥ kamalaṃ yathā iṣṭam ।।
adya api tāṃ nidhuvana-klama-niḥsaha-aṅgīm ā-pāṇḍu-gaṇḍa-patita-alaka-kuntala-ālim
pracchanna-pāpa-kṛta-mantharam āvahantīṃ kaṇṭha-avasakta-bāhu-latāṃ smarāmi ।।
adya api tāṃ surata-jāgara-ghūrṇamāna- tiryak-valat-tarala-tārakam āyatākṣīm
śṛṅgāra-sāra-kamala-ākara-rāja-haṃsīṃ vrīḍā-vinamra-vadanām uṣasi smarāmi ।।
adya api tāṃ yadi punaḥ śravaṇa-āyata-akṣīṃ paśyāmi dīrgha-viraha-jvarita-aṅga-yaṣṭim
aṅgair ahaṃ samupaguhya tatas atigāḍhaṃ na unmīlayāmi nayane na ca tāṃ tyajāmi ।।
adya api tāṃ surata-tāṇḍava-sūtra-dhārīṃ pūrṇa-indu-sundara-mukhīṃ mada-vihvala-aṅgīm
tanvīṃ viśāla-jaghana-stana-bhāra-namrāṃ vyālola-kuntala-kalāpavatīṃ smarāmi ।।
adya api tāṃ masṛṇa-candana-paṅka-miśra kastūrikā-parimala-uttha-visarpi-gandhām
anyonya-cañcu-puṭa-cumbana-lagna-pakṣma yugma-abhirāma-nayanāṃ śayane smarāmi ।।
adya api tāṃ nidhuvane madhu-pāna-raktām līlā-adharāṃ kṛśa-tanuṃ capala-āyata-akṣīm
kāśmīra-paṅka-mṛganābhi-kṛta-aṅga-rāgāṃ karpūra-pūga-paripūrṇa-mukhīṃ smarāmi ।।
adya api tat-kanaka-gaura-kṛta-aṅga-rāgaṃ prasveda-bindu-vitataṃ vadanaṃ priyāyāḥ
ante smarāmi rati-kheda-vilola-netraṃ rāhu-uparāga-parimuktam iva indu-bimbam ।।
adya api tat-manasi saṃparivartate me rātrau mayi kṣutavati kṣiti-pāla-putryā
jīveti maṅgala-vacaḥ parihṛtya kopāt karṇe kṛtaṃ kanaka-patram anālapantyā ।।
adya api tat-kanaka-kuṇḍala-ghṛṣṭa-gaṇḍam āsyaṃ smarāmi viparīta-rata-abhiyoge
āndolana-śrama-jala-sphuṭa-sāndra-bindu muktāphala-prakara-vicchuritaṃ priyāyāḥ ।।
adya api tat-praṇaya-bhaṅga-guru-dṛṣṭi-pātaṃ tasyāḥ smarāmi rati-vibhrama-gātra-bhaṅgam
vastra-añcala-skhalata-cāru-payodhara-antaṃ danta-cchadaṃ daśana-khaṇḍana-maṇḍanaṃ ca ।।
adya api aśoka-nava-pallava-rakta-hastāṃ muktāphala-pracaya-cumbita-cūcuka-agrām
antaḥ smita-ucchvasita-pāṇḍura-gaṇḍa-bhittiṃ tāṃ vallabha-amala-sa-haṃsa-gatiṃ smarāmi ।।
adya api tat-kanaka-reṇu-ghana-ūru-deśe nyastaṃ smarāmi nakhara-kṣata-lakṣma tasyāḥ
ākṛṣṭa-hema-rucira-ambaram utthitāyās lajjā-vaśāt kara-ghṛtaṃ ca tato vrajantyāḥ ।।
adya api tāṃ vidhṛta-kajjala-lola-netrāṃ pṛthvīṃ prabhūta-kusuma-ākula-keśa-pāśām
sindūra-saṃlulita-mauktika-danta-kāntim ābaddha-hema-kaṭakāṃ rahasi smarāmi ।।
adya api tāṃ galita-bandhana-keśa-pāśāṃ srasta-srajaṃ smira-sudhā-madhura-adhara-oṣṭhīm
pīna-unnata-stana-yuga-upari-cāru-cumban mukta-āvalīṃ rahasi lola-dṛśam smarāmi ।।
adya api tāṃ dhavala-veśmani ratna-dīpa mālā-mayūkha-paṭalais dalita-andha-kāre
prāpta-udyame rahasi saṃmukha-darśana-artham lajjā-bhaya-artha-nayanām anucintayāmi ।।
adya api tāṃ viraha-vahni-nipīḍita-aṅgīṃ tanvīṃ kuraṅga-nayanāṃ surata-eka-pātrīm
nānā-vicitra-kṛta-maṇḍanam āvahantīṃ tāṃ rāja-haṃsa-gamanāṃ su-datīṃ smarāmi ।।
adya api tāṃ vihasitāṃ kuca-bhāra-namrāṃ muktā-kalāpa-dhavalī-kṛta-kaṇṭha-deśām
tat-keli-mandara-girau kusuma-āyudhasya kāntāṃ smarāmi rucira-ujjvala-puṣpa-ketum ।।
adya api tāṃ cāṭu-śata-durlalita-ucita-arthaṃ tasyāḥ smarāmi surata-klama-vihvalāyāḥ
avyakta-niḥsvanita-kātara-kathyamāna saṃkīrṇa-varṇa-ruciraṃ vacanaṃ priyāyāḥ ।।
adya api tāṃ surata-ghūrṇa-nimīlita-akṣīṃ srasta-aṅga-yaṣṭi-galita-aṃśuka-keśa-pāśām
śṛṅgāra-vāri-ruha-kānana-rāja-haṃsīṃ janma-antare api nidhane api anucintayāmi ।।
adya api tāṃ praṇayinīṃ mṛga-śāvaka-akṣīṃ pīyūṣa-purṇa-kuca-kumbha-yugaṃ vahantīm
paśyāmi ahaṃ yadi punar divasa-avasāne svarga-apavarga-nara-rāja-sukhaṃ tyajāmi ।।
adya api tāṃ kṣiti-tale vara-kāminīnāṃ sarva-aṅga-sundaratayā prathama-eka-rekhām
śṛṅgāra-nāṭaka-rasa-uttama-pāna-pātrīṃ kāntāṃ smarāmi kusuma-āyudha-bāṇa-khinnām ।।
adya api tāṃ stimita-vastram iva aṅga-lagnāṃ prauḍha-pratāpa-madana-anala-tapta-deham
bālām anātha-śaraṇām anukampanīyāṃ prāṇādhikāṃ kṣaṇam ahaṃ na hi vismarāmi ।।
adya api tāṃ prathamato vara-sundarīṇāṃ sneha-eka-pātra-ghaṭitām avanī-īśa-putrīm
haṃhojanā mama viyoga-huta-aśanas ayaṃ soḍhuṃ na śakyate iti praticintayāmi ।।
adya api vismaya-karīṃ tridaśān vihāya buddhir balāc calati me kim ahaṃ karomi
jānann api pratimuhūrtam iha anta-kāle kāntā iti vallabhatarā iti mama iti dhīrā ।।
adya api tāṃ gamanam iti uditaṃ madīyam śrutvā eva bhīru-hariṇīm iva cañcala-akṣīm
vācas skhalat-vigalat-āśru-jala-ākula-akṣīṃ saṃcintayāmi guru-śoka-vinamra-vaktrām ।।
adya api tāṃ sunipuṇaṃ yatatā mayā api dṛṣṭaṃ na yat sadṛśatas-vadanaṃ kadā-cit
saundarya-nirjita-rati dvija-rāja-kānti kāntām iha ativimalatva-mahā-guṇena ।।
adya api tāṃ kṣaṇa-viyoga-viṣa-upameyāṃ saṅge punar bahutarām amṛta-abhiṣekām
tāṃ jīva-dhāraṇa-karīṃ madana-ātapatrām udvatta-keśa-nivahāṃ su-datīṃ smarāmi ।।
adya api vāsa-gṛhatas mayi nīyamane durvāra-bhīṣaṇa-karais yama-dūta-kalpais 
kiṃ kiṃ tayā bahuvidhaṃ na kṛtaṃ mat-arthe vaktuṃ na pāryate iti vyathate mano me ।।
adya api me niśi divā hṛdayaṃ dunoti pūrṇa-indu-sundara-mukham mama vallabhāyāḥ
lāvaṇya-nirjita-rati-kṣati-kāma-darpam bhūyas puras pratipadam na vilokyate yat ।।
adya api tām avahitāṃ manasā acalena saṃcintayāmi yuvatīṃ mama jīvita-āśām
na anya-upabhukta-nava-yauvana-bhāra-sārāṃ janma-antare api mama sā eva gatis yathā syāt ।।
adya api tat-vadana-paṅkaja-gandha-lubdha bhrāmyat-dvirepha-caya-cumbita-gaṇḍa-deśām
līlā-avadhūtakara-pallava-kaṅkaṇānāṃ kvāṇo vimūrcchati manas sutarāṃ madīyam ।।
adya api tāṃ nakha-padaṃ stana-maṇḍale yat dattam mayā āsya-madhu-pāna-vimohitena
udbhinna-roma-pulakais bahubhis samantāt jāgarti rakṣati vilokayati smarāmi ।।
adya api kopa-vimukhī-kṛta-gantu-kāmā na uktaṃ vacas pratidadāti yadā eva vaktram
cumbāmi roditi bhṛśaṃ patito asmi pāde dāsas tava priyatame bhaja mam smarāmi ।।
adya api dhavati manas kim aham karomi sārdhaṃ sakhībhis api vāsa-gṛhaṃ sukānte
kāntā-aṅga-saṃga-parihāsa-vicitra-nṛtye krīḍā-abhirāmas iti yātu madīya-kālas ।।
adya api tāṃ jagati varṇayitum na kas cit śaknoti adṛṣṭa-sadṛśīṃ ca parigrahaṃ me
dṛṣṭaṃ tayos sadṛśayos khalu yena rūpam śaktas bhavet yadi sa eva naras na ca anyas ।।
adya api tāṃ na khalu vedmi kim īśa-patnī śāpaṃ gatā sura-pates atha kṛṣṇa-lakṣmī
dhātrā eva kim nu jagatas parimohanāya sā nirmitā yuvati-ratna-didṛkṣayā vā ।।
adya api tat-nayana-kajjalam ujjvala-āsyam viśrānta-karṇa-yugalam parihāsa-hetos 
paśye tava ātmani navīna-payodharābhyām kṣīṇām vapus yadi vinaśyati no na doṣas ।।
adya api nirmala-śarat-śaśi-gaura-kānti cetas munes api haret kim uta asmadīyam
vaktraṃ sudhā-mayam ahaṃ yadi tat prapadye cumban pibāmi aviratam vyadhate manas me ।।
adya api tat-kamala-reṇu-sugandha-gandhi tat-prema-vāri makara-dhvaja-pāta-kāri
prāpnomi aham yadi punas surata-eka-tīrtham prāṇāṃs tyajāmī niyatam tat-avāpti-hetos ।।
adya api aho jagati sundara-lakṣa-pūrṇe anya-anyam uttama-guṇa-adhika-saṃprapanne
anyābhis api upamitum na mayā ca śakyam rūpaṃ tadīyam iti me hṛdaye vitarkaḥ ।।
adya api sā mama manas-taṭinī sadā āste romāñca-vīci-vilasat-vipula-svabhāvā
kādamba-keśara-ruciḥ kṣata-vīkṣaṇaṃ māṃ gātra-klamaṃ kathayatī priya-rāja-haṃsī ।।
adya api sā hi nava-yauvana-sundara-aṅgī roma-añca-vīci-vilasat-capala-aṅga-yaṣṭiḥ
mat-svānta-sārasa-calat-viraha-ucca-paṃkāt kim-cit-gamam prathayati priya-rāja-haṃsī ।।
adya api tāṃ nṛpatī śekhara-rāja-putrīṃ saṃpūrṇa-yauvana-madālasa-ghūrṇa-netrīm
gandharva-yakṣa-sura-kiṃnara-nāga-kanyāṃ svargāt aho nipatitām iva cintayāmi ।।
adya api tāṃ nija-vapuḥ-kṛśa-vedi-madhyām uttuṃga-saṃbhṛta-sudhā-stana-kumbha-yugmām
nānā-vicitra-kṛta-maṇḍa-maṇḍita-aṅgī supta-utthitām niśi divā na hi vismarāmi ।।
adya api tāṃ kanaka-kānti-madālasa-aṅgīṃ vrīḍā-utsukāṃ nipatitām iva ceṣṭamānām
agāṃga-saṃga-paricumbana-jāta-mohāṃ tāṃ jīvana-oṣadhim iva pramadāṃ smarāmi ।।
adya api tat-surata-keli-nirastra-yuddham bandha-upabandha-patana-utthita-śūnya-hastam
danta-oṣṭha-pīḍana-nakha-kṣata-rakta-siktam tasyās smarāmi rati-bandhura-niṣṭhuratvam ।।
adya api aham vara-vadhū-surata-upabhogam jīvāmi na anya-vidhinā kṣaṇam antareṇa
tat bhrātaras maraṇam eva hi duḥkha śāntyai vijñāpayāmi bhavatas tvaritam lunīdhvam ।।
adya api na ujjhati haras kila kāla-kūṭam kūrmas bibharti dharaṇīm khalu pṛṣṭa-bhāge
ambhonidhis vahati duḥsaha-vaḍavā-agnim aṅgī-kṛtam sukṛtinas paripālayanti ।।