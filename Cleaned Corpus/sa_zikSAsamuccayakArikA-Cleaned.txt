Śikṣāsamuccayakārikā

yadā mama pareṣāṃ ca bhayaṃ duḥkhaṃ ca na priyam ।
tadātmanaḥ ko viśeṣo yattaṃ rakṣāmi netaram ।।

duḥkhāntaṃ kartukāmena sukhāntaṃ gantumicchatā ।
śraddhāmūlaṃ dṛḍhīkṛtya bodhau kāryā matirdṛḍhā ।।

mahāyānādbodhisattvasya saṃvaraḥ ।
marmasthānānyato vidyādyenānāpattiko bhavet ।।

ātmabhāvasya bhogānāṃ tryadhvavṛtteḥ śubhasya ca ।
utsargaḥ sarvasattvebhyastadrakṣā śuddhivardhanam ।।

paribhogāya sattvānāmātmabhāvādi dīyate ।
arakṣite kuto bhogaḥ ki dattaṃ yanna bhujyate ।।

tasmātsattvopabhogārthamātmabhāvādi pālayet ।
kalyāṇamitrānutsargāt sūtrāṇāṃ ca sadekṣaṇāt ।।

tatrātmabhāve kā rakṣā yadanarthavivarjanam ।
kenaitallabhyate sarvaṃ niṣphalaspandavarjanāt ।।

etatsidhyetsadā smṛtyā smṛtistīvrādarādbhavet ।
ādaraḥ śamamāhātmyaṃ jñātvātāpena jāyate ।।

samāhito yathābhūtaṃ prajānātītyavadanmuniḥ ।
śamācca na caleccitaṃ bāhyaceṣṭā nivartanāt ।।

sarvatrāpacalo mandamatisnigdhābhibhāṣaṇāt ।
āvavarjayejjanaṃ bhavyamādeyaścāpi jāyate ।।

anādeyaṃ tu taṃ lokaḥ paribhūya jināṅkuram ।
bhasmacchanno yathā vahniḥ pacyeta narakādiṣu ।।

ratnameghe jinenoktastena saṅkṣepasaṃvaraḥ ।
yenāprasādaḥ sattvānāṃ tadyatnena vivarjayet ।।

eṣā rakṣātmabhāvasya bhaiṣajyavasānādibhiḥ ।
ātmatṛṣṇopabhogāttu kliṣṭāpattiḥ prajāyate ।।

sukṛṭārambhiṇā bhāvyaṃ mātrajñena ca sarvataḥ ।
iti śikṣāpadādasya bhogarakṣā na duṣkarā ।।

svārthavipāka vaitṛṣṇyācchubhaṃ saṃrakṣitaṃ bhavet ।
paścātāpaṃ na kurvīta na ca kṛtvā prakāśayet ।।

lābhasatkārabhītaḥ syādunnatiṃ varjayetsadā ।
bodhisattvaḥ prasannaḥ syāddharme vimatimutsṛjet ।।

śodhitasyātmabhāvasyabhogaḥ pathyo bhaviṣyati ।
samyaksiddhasya bhaktasya niṣkaṇasyeva dehinām ।।

tṛṇacchanna yathā śasyaṃ rogaiḥ sīdati naidhate ।
buddhāṅkurastathā vṛddhiṃ kleśacchanno na gacchati ।।

ātmabhāvasya kā śuddhiḥ pāpakleśaviśodhanam ।
sambuddhottayarthasāreṇa yatnabhāve tvapāyagaḥ ।।

kṣameta śrutameṣeta saṃśrayeta vanaṃ tataḥ ।
sāmādhānāya yujyeta bhāvayedaśubhādikam ।।

bhogaśuddhiṃ ca jānīyātsamyagājīvaśodhanāt ।
śūnyatākaruṇāgarbheceṣṭitātpuṇyaśodhanam ।।

grahītāraḥ subahavaḥ svalpaṃ ceda manena kim ।
na cātitṛptijanakaṃ vardhanīyamidaṃ tataḥ ।।

ātmabhāvasya kā vṛddhirbalānālasyavardhanam ।
śūnyatākaruṇāgarbhāddānādbhogasya vardhanam ।।

kṛtvādāveva yatnena vyavasāyāśayau dṛḍhau ।
karuṇāṃ ca puraskṛtya yateta śubhavṛddhaye ।।

bhadracaryāvidhiḥ kāryo vandanādiḥ sahādarāt ।
śraddhādīnāṃ sadābhyāso maitrī buddhādyanusmṛtiḥ ।।

sarvāvasthāsu sattvārtho dharmadānaṃ nirāmiṣam ।
bodhicittaṃ ca puṇyasya vṛddhihetuḥ samāsataḥ ।।

siddhiḥ samyakprahāṇānāmapramādāviyojanāt ।
smṛtyātha samprajanyena yoniśaścintanena ca ।।