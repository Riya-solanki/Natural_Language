Haribhadrasūri Nyāyapraveśapravṛtti

haribhadrasūrikṛtā nyāyapraveśapravṛttiḥ ।

śrīsarvajñāya namaḥ ।।

samyagjñānasya vaktāraṃ praṇipatya jineśvaram ।
nyāyapraveśakavyākhyāṃ sphuṭārthāṃ racayāmyaham ।।

racitāmapi satprajñairvistareṇa samāsataḥ ।
asatprajño api saṃkṣiptaruciḥ sattvānukampayā ।।

tatra ca-
sādhanaṃ dūṣaṇaṃ caiva sābhāsaṃ parasaṃvide ।
pratyakṣamanumānaṃ ca sābhāsaṃ tvātmasaṃvide ।।

ityādāveva ślokaḥ । āhāsya kimādāvupanyāsa iti । ucyate । iha prekṣāpūrvakāriṇaḥ prayojanādiśūnye na kvacitpravartanta ityato adhikṛtaśāstrasya prayojanādipradarśanena prekṣāvatāṃ pravṛttyarthamiti । śāstrārthakathanakālopasthitaparasaṃbhāvyamānānupanyāsahetunirākaraṇārthaṃ ca nyāyapraveśakākhyaṃ śāstramārabhyate ityukte saṃbhavatyevaṃvādī paraḥ- nārabdhavyamidaṃ prayojanarahitatvāt unmattakavākyavat । tathā nirabhidheyatvāt kākadantaparīkṣāvat । tathā asaṃbaddhatvāt daśa dāḍimāni ṣaḍapūpāḥ kuṇḍamajājinaṃ palalapiṇḍaṃ sara kīṭiketyādivākyavat । tadamīṣāṃ hetūnāmasiddhatodbhāvayiṣayā prayojanādipratipādanārthamādau ślokopanyāsa । ayaṃ cābhidheyaprayojane eva darśayati sākṣāt saṃbandhaṃ tu sāmarthyena । yathā caitadevaṃ tathā sukhapratipattyarthamevameva leśato vyākhyāya darśayiṣyāmaḥ ।। vyākhyā ca padavākyasaṃgateti । uktaṃ ca-

śāsraprakaraṇādīnāṃ yathārthāvagamaḥ kutaḥ ।
vyākhyāṃ vihāya tattvajñaiḥ sā coktā padavākyayoḥ ।।

tatrāpi padasamudāyātmakatvādvākyasyādau padārthagamanikā nyāyyā ।

sā ca padavibhāgapūrvetyataḥ padavibhāgaḥ ।

sādhanam dūṣaṇam ca eva sābhāsam parasaṃvide pratyakṣam anumānam ca sābhāsam tu ātmasaṃvide iti padāni ।।

adhunā padārtha ucyate । sādhyate aneneti siddhirvā sādhayatīti vā sādhanam । tacca pakṣādivacanajātam । pakṣādivacanāni sādhanam । viṣayaścāsya dharmaviśiṣṭo dharmī ।

tathā dūṣyate anena dūṣayatīti vā dūṣaṇam ।

tacca sādhanadoṣodbhāvanaṃ vacanajātameva ।

vakṣyati ca sādhanadoṣodbhāvanāni dūṣaṇāni । viṣayaścāsya sādhanābhāsaḥ na samyaksādhanam । tasya duṣayitumaśakyatvāt ।

nanu vakṣyati sādhanadoṣodbhāvanāni dūṣaṇānīti tadetatkatham ।

sādhanābhāsa eva kiṃcitsāmyena sādhanopacārādadoṣaḥ ityetacca tatraiva nirloṭhayiṣyāmaḥ । caśabdaḥ samuccaye । evakāro avadhāraṇe । sa cānyayogavyavacchedārtha ityetaddarśayiṣyāmaḥ । tathā ābhāsanamābhāsaḥ । saha ābhāsena vartate sābhāsam । sābhāsaśabdaḥ pratyekamabhisaṃbadhyate ।

sādhanaṃ sābhāsaṃ dūṣaṇaṃ sābhāsam । tatra sādhanābhāsaṃ pakṣābhāsādi । vakṣyati ca । sādhayitumiṣṭo api pratyakṣādiviruddhaḥ pakṣābhāsa ityādi । dūṣaṇābhāsaṃ cābhūtasādhanadoṣodbhāvanāni ।

vakṣyati ca abhūtasādhanadoṣodbhāvanāni dūṣaṇābhāsānīti ।। parasaṃvide ityatra pare prāśnikāḥ saṃvedanaṃ saṃvid avabodha ityarthaḥ । pareṣāṃ saṃvit parasaṃvit tasyai parasaṃvide parāvabodhāya । iyaṃ tādarthye caturthī । yathā yūpāya dāruḥ । iti padārthaḥ ।। vākyarthastvayam । sādhanadūṣaṇe eva sābhāse parasaṃvide parāvabodhāya na pratyakṣānumāne ।

parasaṃvitphalatvāttayoḥ । yathā pārtha eva dhanurdharaḥ pārthe dhanurdhārayati sati ko anyo dhanurdhārayati iti ।। pratyakṣam ityatra akṣamindriyaṃ tataśca pratigatamakṣaṃ pratyakṣaṃ kāryatvenendriyaṃ prati gatamityarthaḥ । idaṃ ca vakṣyati pratyakṣaṃ kalpanāpoḍham ityādi । tathā mīyate aneneti mānaṃ paricchedyata ityarthaḥ । anuśabdaḥ paścādarthe । paścānmānaṃ anumānam ।

pakṣadharmagrahaṇasaṃbandhasmaraṇapūrvakamityarthaḥ । vakṣyati ca trirūpālliṅgālliṅgini jñānamanumānam । caśabdaḥ pūrvavat । vakṣyati ca kalpanājñānamarthāntare pratyakṣābhāsam ityādi । tathā hetvābhāsapūrvakaṃ jñānamanumānābhāsam ityādi ca । tu śabdastvevakārārthaḥ । sa cāvadhāraṇa iti darśayiṣyāmaḥ ।। atatītyātmā jīvaḥ । ātmanaḥ saṃvit ātmasaṃvit । tasyai ātmasaṃvide ātmāvabodhāya । ātmā ceha cittacaittasaṃtānarūpaḥ parigṛhyate na tu paraparikalpito nittyatvādidharmā ।

tatpratipādakapramāṇābhāvāt ।। pratyakṣānumāne eva sābhāse ātmasaṃvide ātmāvabodhāya na sādhanadūṣaṇe ātmasaṃvitphalatvāt tayoḥ । āha nanu sādhanamapi vastuto anumānameva tataścānumānamityādyukte sādhanābhidhānaṃ na yujyate asminvā prāgukte anumānābhidhānamiti । naiṣa doṣaḥ । svārthaparārthabhedanābhidhānāt । tatra sādhanaṃ parārthamanumānamidaṃ punaḥ svārtham । ādau sādhanadūṣaṇābhidhānamayuktaṃ pratyakṣānumānapuraḥsarattvāttatprayogasya । satyapi tatpuraḥsaratve śāstrārambhasya parasaṃvitpradhānatvātsādhanadūṣaṇayorapi tatphalatvātpratyāsatterādāvupanyāsaḥ । parārthanibandhanaḥ svārtha iti nyāyapradarśanārthamanye ।।

kṛtaṃ prasaṅgena । prakṛtaṃ prastumaḥ ।। iha ca sādhanādayo aṣṭau padārthāḥ abhidheyatayā uktāḥ । parasaṃvittyātmasaṃvittyoratra prayojanatvena saṃbandhaśca sāmarthyagamya eva । sa ca kāryakāraṇalakṣaṇaḥ । kāraṇaṃ vacanarūpāpannaprakaraṇameva । kāryaṃ tu prakaraṇārthaparijñānam । tathāhīdamasya kāryamiti saṃbandhalakṣaṇā ṣaṣṭhī । āha- yadyevaṃ parasaṃvittyātmasaṃvittyoḥ prakaraṇārthaparijñānena vyavahitatvādaprayojanatvamiti । na । vyavahitasyaiva vivakṣitatvāt । kimarthaṃ vyavahitameva vivakṣitamiti । uttarottaraprayojanānāṃ prādhānyakhyāpanārtham । tathā cehānuttaraprayojanaṃ paramagatiprāptireva । tathā coktam ।

samyaṅnyāyaparijñānāddheyopādeyavedinaḥ ।
upādeyamupādāya gacchanti paramāṃ gatim ।।

āha- yadyevamihānuttaramevedaṃ kasmānnopanyastamiti । avyutpannaṃ vineyagaṇamadhikṛtya tatprathamatayaiva tasyāprayojakatvāt ।। aparastvāha । idamiha śrotaṇāṃ prayojanamuktaṃ kartustarhi kiṃ prayojanamiti vācyam । ucyate । tasyāpyanantaraparabhedabhinnamidameva । anantaraṃ tāvatsattvānugrahaḥ । paraṃparaṃ tu paramagatiprāptireva । tathā coktam ।

samyaṅnyāyopadeśena yaḥ sattvānāmanugraham ।
karoti nyāyabāhyānāṃ sa prāpnotyacirācchivam ।।

alaṃ vistareṇa ।।

iti śāstrasaṃgrahaḥ । itiśabdaḥ parisamāptivācakaḥ । etāvāneva । śiṣyate anena tattvamiti śāstramadhikṛtameva; arya ta ityarthaḥ । śāstrasyārthaḥ śāstrārthaḥ । tasya sagrahaḥ śāstrārthasaṃgrahaḥ । saṃgrahaṇaṃ saṃgrahaḥ । etāvānevādhikṛtaśāstrārthasaṃkṣepa ityarthaḥ । śāstrato cāsyālpagranthasyāpi viśvavyāpakanyāyānuśāsanāditi vṛddhavādaḥ ।।

tatra yathoddeśastathā nirdeśa iti kṛtvā sādhanasvarūpāvadhāraṇāyāha ।। tatra pakṣādivacanāni sādhanam । tatraśabdo nirdhāraṇārthaḥ । tatra teṣu sādhanādiṣu sādhanaṃ tāvannirdhāryate iti । nirdhāraṇaṃ ca jātiguṇakriyānimittamiti । atra guṇanimittaṃ sādhanatvena guṇena nirdhāryate iti । gomaṇḍalādiva gauḥ kṣīrasaṃpannatvena guṇena ।। pacyate iti pakṣaḥ । paca vyaktīkaraṇe । pacyate vyaktīkriyate yo arthaḥ sa pakṣaḥ । sādhya ityarthaḥ । sa ca dharmaviśiṣṭo dharmī । pakṣa ādiryeṣāṃ te pakṣādayaḥ । ayaṃ bahubrīhiḥ samāsaḥ ।

ayaṃ ca tadguṇasaṃvijñānaśca bhavati । tatra tadguṇasaṃvijñāno yathā lambakarṇa ityādi । lambau karṇau yasyāsau lambakarṇaḥ । lambakarṇatvaṃ ca tasyaiva guṇa ityarthaḥ । atadguṇasaṃvijñāno yathā parvatādikaṃ kṣetramityādi । parvata ādiryasya tatparvatādikaṃ kṣetram । na parvataḥ kṣetraguṇaḥ । upalakṣaṇamātramiti bhāvanā ।

ayamiha tadguṇasaṃvijñāno bahuvrīhirveditavyaḥ । yathā parvatādikaṃ kṣetraṃ nadyādikaṃ vanamiti । na punaryathā lambakarṇaḥ brāhmaṇādayo varṇā iti । pakṣādivacanāni sādhanamityādiśabda upalakṣaṇārthaḥ । asya cāyamarthaḥ । ādīyate asmādityādiḥ yathā parvatādikaṃ kṣetramityādau । na punarādīyate ityādiḥ yathā brāhmaṇādayo varṇā ityadāviti । tataḥ susthitamidaṃ pakṣaḥ ādiryeṣāṃ te pakṣādayaḥ ।। te ca pakṣopalakṣitā hetudṛṣṭāntāḥ । teṣāṃ vacanānyuktayaḥ ।। kiṃ sādhanamiti ।

iha ca yadā sādhyate aneneti sādhanaṃ karaṇābhidhānārthaḥ sādhanaśabdastadā pakṣopalakṣitāni hetutvādivacanāni sādhanam । yatastaiḥ karaṇabhūtairvivakṣito arthaḥ parasaṃtāne pratipādyate । yadā punarbhāvasādhanaḥ siddhiḥ sādhanamiti tadā pakṣādivacanajanyaṃ pratipādyagataṃ jñānameva sādhanam । tatphalatvātpakṣādivacanānām । kārye kāraṇopacārāt । yathedaṃ me śarīraṃ paurāṇāṃ karmeti । yadā tu kartṛsādhanaḥ sādhayatīti sādhanaṃ tadā pakṣādivacanānyeva kartṛtvena vivakṣyante pratipādyasaṃtāne jñānotpādakatvāt iti । tadevaṃ pakṣādivacanāni sādhanam । tadyathā vṛkṣā vanaṃ hastyādayaḥ senā । ekavacananirdeśaḥ kimarthamucyate । samuditānāmeva pakṣādivacanānāṃ sādhanatvakhyāpanārtham । uktaṃ ca diṅnāgācāryeṇa sādhanamiti caikavacananirdeśaḥ samastasādhanatvakhyāpanārthaḥ ।।

evaṃ tāvatsāmānyena sādhanamuktam । idaṃ ca na jñāyate kiṃ kārakamuta vyañjakam । sādhanasya dvaividhyadarśanāt । tatra kārakaṃ vījādyaṅkurādeḥ । vyañjakaṃ pradīpādi tamasi ghaṭādīnām । ato vyañjakatvapratipādanāyāha । pakṣahetudṛṣṭāntavacanairhi prāśnikānāmapratīto arthaḥ pratipādyate iti ।। asya gamanikā । pacyate iti pakṣaḥ । hinotīti hetuḥ । sarve gatyarthāḥ jñānārthāḥ । tathā dṛṣṭamarthamantaṃ nayatīti dṛṣṭāntaḥ । sa ca dvidhā sādharmyevaidharmyabhedāt । tataścaivaṃ samāsaḥ । dṛṣṭāntaśca dṛṣṭāntaśca dṛṣṭāntau । hetuśca dṛṣṭāntau ca hetudṛṣṭāntāḥ । pakṣasya hetudṛṣṭāntāḥ pakṣahetudṛṣṭāntāḥ । teṣāṃ vacanāni pakṣahetudṛṣṭāntavacanāni । taiḥ pakṣahetudṛṣṭāntavacanaiḥ । hiśabdo yasmādarthe । praśneniyuktāḥ prāśnikā vidvāṃsaḥ । svasamayaparasamayavedinaḥ । uktaṃ ca-

svasamayaparasamayajñāḥ kulajāḥ pakṣadvayasthitāḥ kṣamiṇaḥ । vādapatheṣvabhiyuktāstulāsamāḥ prāśnikāḥ proktāḥ ।।

teṣāṃ prāśnikānāmapratīto anavagato anavabuddho arthaḥ pratipādyate । ye yathoktāḥ prāśnikāḥ kathaṃ teṣāṃ kaścidapratīto artha iti । na tatparijñānamaṅgīkṛtyāpratītaḥ । kiṃtu vādiprativādipakṣaparigrahasamarthanāsahastadantargata ityato apratīto arthaḥ pratipādyate । nanu cātra cāturthyā kriyayā ceti vaktavyalakṣaṇayā bhavitavyaṃ tatkimartha ṣaṣṭhyatrocyate । kārakāṇāmavivakṣā śeṣa iti śeṣalakṣaṇā ṣaṣṭhī । keṣāṃ pratipādyate । sāmarthyādyeṣāmapratītaḥ anyeṣāmaśrutatvātteṣāmeva pratipādyate ।

itiśabdastasmādarthe । yasmādevaṃ tasmādvyañjakamidaṃ sādhanamapratītārthapratipādakatvāt pradīpavat । vyatireke bījādi ।। tatra pakṣādivacanāni sādhanam ityuiktam ।। adhunā yathoddeśaṃ nirdeśa itinyāyamāśritya pakṣalakṣaṇapratipādanāyāha । tatra pakṣaḥ prasiddho dharmī । asya gamanikā । tatraśabdo nirdhāraṇārthaḥ । nirdhāraṇaṃ ca prasiddhadharmitvādiguṇato avaseyamiti । pakṣa iti lakṣyanirdeśaḥ । dharmīti । dharmāḥ kṛtakatvādayaste asya vidyante iti dharmī śabdādiḥ । kathaṃ prasiddha ityata āha । prasiddhaviśeṣaṇaviśiṣṭatayā svayaṃ sādhyatvenepsitaḥ । tatra prasiddhaṃ vādiprativādibhyāṃ pramāṇabalena pratipannam । viśiṣyate aneneti viśeṣaṇam । tena viśiṣṭaḥ prasiddhaviśeṣaṇaviśiṣṭaḥ ।

tadbhāvaḥ prasiddhaviśeṣaṇaviśiṣṭatatā । tayā prasiddhaviśeṣaṇaviśiṣṭatayā hetubhūtayā prasiddhaḥ । atrāha । iha dharmiṇastāvatprasiddhatā yuktā viśeṣaṇasya tvanityatvāderna yujyate । sādhyatvāt । anyathā vivādābhāvena sādhanaprayogānupapatteḥ । naitadevam । samyagarthānavabodhāt । iha prasiddhatā viśeṣaṇasya na tasminneva dharmiṇi samāśrīyate kiṃtu dharmyantare ghaṭādau । tataśca yathoktadoṣānupapattiḥ । tathā svayamityanenābhyupagamasiddhāntaparigrahaḥ ।। sādhyatvenepsita iti । sādhanīyaḥ sādhayitavyaḥ sādhanamarhatīti vā sādhyaḥ । tasya bhāvaḥ sādhyatvama । īpsitaḥ abhimataḥ iṣṭa icchāyā vyāpta ityarthaḥ । iha ca viśeṣaṇasya vyavacchedakatvātprasiddho dharmītyanenāprasiddhaviśeṣaṇasya pakṣābhāsasya vyavacchedo draṣṭavyaḥ । prasiddhaviśepaṇaviśiṣṭayetyanena tvaprasiddhaviśeṣaṇasya ubhayena cāprasiddhobhayasya svayamityanena cābhyupagamasiddhāntaparigraheṇa sarvatantrapratitantrādhikaraṇasiddhāntānāṃ vyavacchedo draṣṭavyaḥ । iha tu śastranirapekṣavādinorlokaprasiddhayordharmadharmiṇoḥ parigrahavacanamabhyupagamasiddhāntastaṃ svayamityanenāha । tataścayadapi svayamiti vādinā yastadā sādhanamāha । etena yadyapi kvacicchāstre sthtiaḥ sādhanamāha tacchāstrakāreṇa tasmindharmiṇyanekadharmābhyupagame api yastadānena vādinā dharmaḥ sādhayitumiṣṭaḥ sa eva sādhyo netara ityuktaṃ bhavatīti yaduktaṃ vādimukhyena tadapi saṃgatameva । sādhyatveneti sādhyatvenaiva na sādhanatvenāpi । anena ca sādhyahetudṛṣṭāntābhāsānāṃ pakṣatvavyudāsaḥ । īpsita ityanena ca noktamātrasyaivetyuktaṃ bhavati । icchayāpi vyāptaḥ pakṣaḥ । ityetacca parārthāścakṣurādaya ityatra darśayiṣyāmaḥ । ityanena dharmaviśiṣṭo dharmī pakṣa ityāveditaṃ bhavati । tataśca na dharmamātraṃ na dharmī kevalaḥ na svatantramubhayaṃ na ca tayoḥ saṃbandhaḥ kiṃtu dharmadharmiṇorviśeṣaṇaviśeṣyabhāva iti bhāvārthaḥ ।।

iha coktalakṣaṇayoge satyapyaśrāvaṇaḥ śabda ityevamādīnāmapi pratyakṣāviruddhānāṃ pakṣatvaprāptyātivyāptirnāma lakṣaṇadoṣaḥ prāpnotītyastannivṛttyarthamāha । pratyakṣādyaviruddha iti vākyaśeṣaḥ । pratyakṣādibhiraviruddhaḥ । ādiśabdādanuktānumānādiparigrahaḥ । ityayaṃ vākyaśeṣo vākyādhyāhāro draṣṭavya iti । udāharaṇopadarśanāyāha tadyathā । anityaḥ śabdo nityo veti । tadyathetyudāharaṇopanyāsārtham । tatra bauddhāderanityaḥ śabdo vaiyākaraṇādernitya iti । ukta sodāharaṇaḥ pakṣaḥ ।

sāṃprataṃ hetumabhidhitsurāha hetustrirūpaḥ । tatra hinoti gamayati jijñāsitadharmaviśiṣṭānarthāniti hetuḥ । sa ca trirūpaḥ । trīṇi rūpāṇi yasyāsau trirūpaḥ trisvabhāva ityarthaḥ । ekasya vastuno nānātvamapaśyan pṛcchaka āha kiṃ punastrirūpyam । punariti vitarke । trirūpasya bhāvastrairūpyam । evaṃ pṛcchakena pṛṣṭaḥ sannāhācāryaḥ pakṣadharmatvaṃ sapakṣe sattvaṃ vipakṣe cāsattvameva । uktalakṣaṇaḥ pakṣatasya dharmaḥ pakṣadharmastadbhāvaḥ pakṣadharmatvam । pakṣaśabdena cātra kevalo dharmyeva abhidhīyate । avayave samudāyopacārāt । tathā sapakṣe sattvam । sapakṣo vakṣyamāṇalakṣaṇaḥ । tasminsattvamastitvaṃ sāmānyena bhāva ityarthaḥ । idaṃ dvitīyaṃ rūpam । tathā vipakṣe cāsattvamiti tṛtīyaṃ rūpam । vipakṣo vakṣyamāṇalakṣaṇastasminpunarasattvamevāvidyamānataiva । caśabdaḥ punaḥśabdārthaḥ । sa ca viśeṣārtha iti darśitameva । āha ihaivāvadhāraṇe abhidhānaṃ kimartham । atraivaikāntāsattvapratipādanārtham ।

sapakṣe tvekadeśe api sattvamaduṣṭameveti । tathā ca satyekāntato vipakṣavyāvṛttāḥ sapakṣaikadeśavyāpino api prayatnānantarīyakatvādayaḥ samyagghetava evetyāveditaṃ bhavati ।। sapakṣe sattvamityādi yaduktaṃ tatra sapakṣavipakṣayoḥ svarūpamajānāno vineyaḥ pṛcchati । kaḥ punaḥ sapakṣaḥ ko vā vipakṣa iti । ayaṃ tu praśno nigadasiddha eva । nirvacanaṃ tvidaṃ sādhyadharmetyādi । ihopacāravṛttyā dharme sādhyatvamadhikṛtyocyate । sādhyaścāsau dharmaśca sādhyadharmaḥ । anityatvādiḥ । samānaḥ sadṛśastasya bhāvaḥ sāmānyaṃ tulyatā । sādhyadharmasya sādhyadharmeṇa vā sāmānyaṃ sādhyadharmasāmānyam । tena samāno arthaḥ sapakṣa iti । samaṃ tulyaṃ mānamasyeti samānaḥ । tulyamānaparicchedya iti bhāvanā । artho ghaṭādiḥ । na tu vacanamātram । samānaḥ pakṣaṃ sapakṣa iti । athavā upacāravṛttyā dharmiṇi sādhyatvamadhikriyate ।

tataśca । sādhyasya dharmaḥ sādhyadharmaḥ । śeṣaṃ pūrvavat । anupacaritaṃ tu sādhyam । dharmaviśiṣṭo dharmīti bhāvārthaḥ ।। sāṃprataṃ sapakṣasyaiva udāharaṇamupadarśayannāha । tadyathā anitye śabde sādhye ityādi । tadyathetyudāharaṇopanyāsārthaḥ । anitye śabde sādhye kim? । ghaṭādiranityaḥ padārthasaṃghātaḥ sapakṣaḥ । sādhyānityātvasamānatvāt ।। adhunā vipalakṣaṇapratipādanāyāha । vipakṣo yatra sādhyaṃ nāsti । visadṛśaḥ pakṣo vipakṣaḥ । sa kīdṛgiti svarūpato darśayati । yatra yasminnarthe । sādhanīyaṃ sādhyam । iha ca sādhyapratibandhatvāt sādhanasya tadapi nāstīti gamyate । udāharaṇaṃ darśayati । yathā yannityamityādi । tatra yannityamiti kimuktaṃ bhavati? । yadanityaṃ na bhavati tadakṛtakaṃ dṛṣṭamiti । tatkṛtakamapi na dṛṣṭam yathākāśamiti । tatra hi sādhyabhāvāt sādhanābhāvaḥ । sāṃprataṃ vicitratvādavadhāraṇavidheḥ vipakṣadharmatvādiṣu tamupadarśayannāha । tatra kṛtakatvamityādi । kṛtakatvaṃ prayatnānantarīyakatvaṃ vā anityādau heturiti yogaḥ । tatra kriyate iti kṛtakaḥ । apekṣitaparavyāpāro hi bhāvaḥ svabhāvaniṣpattau kṛtaka iti । tadbhāvaḥ kṛtakatvam । prayatnāntarīyakatvaṃ vā iti । prayatnaścetanāvato vyāpāraḥ । tasya prayatnānantaraṃ tatra bhāvo jāta iti vā prayatnānantarīyaḥ । sa eva prayatnānantarīyakaḥ । tadbhāvaḥ prayatnānantarīyakatvam ।

vāśabdaḥ caśabdārthaḥ । dvitīyahetvabhidhānaṃ vipakṣavyāvṛttaḥ । sapakṣaikadeśavṛttirapi samyaggheturyathā । yameveti darśanārthatvādaduṣṭamiti । ayaṃ ca hetuḥ kiṃ pakṣadharma eva na tu pakṣasyaiva dharmaḥ । ayogavyavacchedamātraphalatvādavadhāraṇasya । yathā caitro dhanurdhara eva । anena cāsiddhānāṃ caturṇāmasādhāraṇasya ca vyāvṛttiḥ । tathā saphala evāstvanyayogavyavacchedaḥ yathā pārtha eva dhanurdharaḥ । anena tu sādhāraṇādīnāṃ navānāmapi hetvābhāsānāṃ vyāvṛttiḥ । yadi sapakṣa evāsti tataśca tadvyatirekeṇānyatra pakṣe apyabhāvāt dharmatvānupapattiḥ । na anavadhṛtāvadhāraṇāt । pakṣadharmatvasyāvadhāritvāt । yadyevaṃ vipakṣe nāsti eveti tṛtīyamavadhāraṇaṃ kimartham? । prayogopadarśanārtham । anvayavyatirekayorekamapi rūpamuktaṃ kathaṃ nu nāma dvitīyasyākṣepakaṃ syāditi । prabhūtamatra vaktavyaṃ tattu nocyate । granthavistarabhayāt । gamanikāmātnametat । anityādau heturityatrādigrahaṇāt duḥkhādiparigrahaḥ ।। sāṃprataṃ dṛṣṭāntamabhidhitsurāha । dṛṣṭānta ityādi । dṛṣṭaṃ tatrārthaṃ antaṃ nayatīti dṛṣṭāntaḥ । pramāṇopalabdhameva vipratipattau saṃvedananiṣṭhāṃ nayatītyarthaḥ । dve vidhe yasya sa dvividhastadeva dvaividhyam । darśayati sādharmyeṇa vaidharmyeṇa ca । samāno dharmo yasyāsau sadharmā sadharmaṇo bhāvaḥ sādharmyaṃ tena । visadṛśo dharmo yasyāsau vidharmā vidharmaṇo bhāvaḥ vaidharmyaṃ tena । caśabdaḥ samuccaye । tatra sādharmyeṇa tāvaditi । tāvacchabdaḥ kramārthaḥ । abhidheyahetoruktalakṣaṇasya sapakṣa evāstitvaṃ khyāpyate । sapakṣa uktalakṣaṇastasmiṃścāstitvaṃ vidyamānatvaṃ khyāpyate pratipādyate vacanena । taccedam । yatkṛtakaṃ tadanityaṃ yathā ghaṭādiḥ iti sugamam । anena sādhanadṛṣṭāntābhāsaḥ । yatra sādhyābhāve hetorabhāva eva kathyate । sādhyaṃ anityatvādi tasyābhāve hetoḥ kṛtakatvādeḥ । abhāva eva kathyate pratipādyate vacanena । taccedamudāharaṇaṃ darśayati । yannityaṃ tadakṛtakaṃ dṛṣṭaṃ yathākāśamiti sugamam । na saugatānāṃ nityaṃ nāma kiṃcidasti । tadabhāvāt kathaṃ vaidharmyadṛṣṭānta ityucyate? । nityaśabdenātranityatvasyābhāva ucyate । atreti prayoge dṛṣṭāntavākye vā । kiṃ nityaśabdena anityasvasyābhāva ucyate? । anityo na bhavatīti nityaḥ । akṛtakaśabdenāpi kṛtakatvasyābhāvaḥ ucyate । kṛtakau na bhavatītyakṛtakaḥ । na tu vastu sannityamakṛtakaṃ vāsti । atraivodāharaṇamāha । yathā bhāvābhāvo abhāvaḥ । yathetyaupamye । bhāvaḥ sattā tasyābhāvo bhāvābhāvaḥ । asāvabhāva ucyate । na tu bhāvādanyo abhāvo nāma vastusvarūpo asti evaṃ nityaśabdenātretyādi dārṣṭāntike api bhāvitameva ।।

saha pakṣeṇa viṣayabhūtena hetudṛṣṭāntā ityarthaḥ । eṣāmiti pakṣopalakṣitānāṃ hetudṛṣṭāntānām । vacanāni ye vācakāḥ śabdāḥ । kim? । parapratyāyanakāle prāsnikapratyāyanakāle sādhanam । yathā prayogato darśayati । yathā anityaḥ śabdaḥ iti pakṣavacanam । kṛtakatvāditi pakṣadharmavacanam । yat kṛtakaṃ tadanityaṃ dṛṣṭaṃ yathā ghaṭādiriti sapakṣānugamavacanam । yannityaṃ tadakṛtakaṃ dṛṣṭaṃ yathākāśamiti vyatirekavacanam । yāvat etānyeva trayo avayavā ityucyante । etānyeva pakṣahetudṛṣṭāntānāṃ vacanāni । traya iti saṃkhyā । avayavā ityucyante । pūrvācāryāṇāṃ saṃjñāntarametat । yathoktaṃ sādhanamavayavāḥ ।।

uktaṃ sādhanam । adhunā tadābhāsa ucyate । tatrāpi pakṣādivacanāni sādhanamiti pakṣasyopalakṣaṇatvātprathamaṃ pakṣa uktaḥ । ihāpi pakṣābhāsa evocyate sādhayitumityadi । sādhayitumiṣṭo api pakṣādiviruddhaḥ pakṣābhāsaḥ । sisādhayiṣayā vāñchitaḥ apiśabdātprasiddho dharmītyādi tadanyalakṣaṇayukto api । kim? । pratyakṣādiviruddhaḥ । virudhyate sa viruddhaḥ । pratyakṣādayo vakṣyamāṇalakṣaṇāstairviruddho nirākṛtaḥ pratyakṣādiviruddhaḥ । kim? । tasyātroktalakṣaṇaḥ pakṣaḥ ābhāsanamābhāsaḥ ākāramātram । pakṣasyevābhāso yasyāsau pakṣābhāsaḥ pakṣākāramātram । na tu samyak pakṣa ityarthaḥ । tadyathetyudāharaṇopanyāsārthaḥ । pratyakṣaviruddha ityādi । pratyakṣaṃ vakṣyamāṇalakṣaṇam । iha punaḥ pratyakṣaśabdena tatparicchinno dharmaḥ parigṛhyate śālikuḍavanyāyāt । tataśca prasiddharmadharmaśabdalopāt pratyakṣaprasiddhadharmaviruddhaḥ pratyakṣaviruddhaḥ । evamanumānaviruddhaḥ āgamalokasvavacanaviruddhāśceti bhāvanīyamiti ।

aprasiddhiviśeṣaṇādiśabdārthamudāharaṇanirūpaṇāyāmeva vakṣyāmaḥ । sāṃpratamudāharaṇāni darśayati । tatra pratyakṣaviruddhaḥ ityuddeśaḥ । yathā aśrāvaṇaḥ śabdaḥ ityudāharaṇam । atra śabdo dharmī । aśrāvaṇatvaṃ sādhyadharmaḥ । ayaṃ ca sādhyamānastatraiva dharmiṇi pratyakṣaprasiddhena śrāvaṇatvena virudhyate iti pratyakṣaviruddhaḥ । śrāvaṇatvaṃ sāmānyalakṣaṇatvātpratyakṣagamyameva na bhavati kathaṃ pratyakṣaprasiddhadharmaviruddhaḥ? iti । bhāvapratyayena svarūpamātrābhidhānātsāmānyalakṣaṇatvānupapatteradoṣa iti । atra ca bahu vaktavyaṃ tattu nocyate । akṣaragamanikāmāphalatvātprayāsasya ।। anumānaviruddho yathā । atra ghaṭo dharmī । nityatvaṃ sādhyadharmaḥ । sa cānumānaprasiddhenānityatvena tatraiva dharmiṇi bādhyate । anityo ghaṭaḥ kāraṇādhīnātmalābhatvāt pradipavat ।। āgamaviruddho yathā । vaiśeṣikasya nityaḥ śabda iti sādhayataḥ । vaiśeṣiko ahamityevaṃ pakṣaparigrahaṃ kṛtvā yadā śabdasya nityatvaṃ pratijānite tadāgamavirūddhaḥ । yatastasyāgame śabdasyānityatvaṃ prasiddham । uktaṃ ca buddhimatpūrvā vākyakṛtirvede tadvacanādāmnāyasya prāmāṇyamityādi ।। lokaviruddho yathā । śuci naraśiraḥkapālaṃ prāṇyaṅgatvāt śaṅkhaśuktivat iti । atra naraśiraḥkapālaṃ dharmitvenopādayite । śucitvaṃ sādhyadharmaḥ । sa ca sādhyamānastatraiva dharmiṇi lokaprasiddhaśucitvena nirākriyata iti । iha hetudṛṣṭāntopādānaṃ kimarthamucyate? । lokasthiterbalīyastvakhyāpanārtham । nānumānenāpi lokaprasiddhirbādhyata ityarthaḥ ।। svavacanaviruddho yathā । mātā me vandhyā iti । iha ca mātā sādhyadharmitvenopāttā । vandhyeti ca sādhyadharmaḥ । sa ca sādhyamānastatraiva dharmiṇi svavacanaprasiddhena mātṛtvena viruddhyate । virodhaśca mātṛśabdena prasavadharmiṇī vanitocyate vandhyāśabdena tadviparītā । tataśca yadi mātā kathaṃ vandhyā? vandhyā cetkathaṃ māteti? ।। tathā aprasiddhaviśeṣaṇo yathā । bauddhasya sāṃkhyaṃ prati vināśī śabde iti । na prasiddhamaprasiddham । viśiṣyate aneneti viśeṣaṇaṃ sādhyadharmalakṣaṇam । tataścāprasiddhaṃ viśeṣaṇaṃ yasmin sa tathāvidhaḥ । evaṃ śeṣepyakṣaragamanikā kāryeti । atra ca śabda iti nirdeśaḥ । vināśīti sādhyadharmaḥ । ayaṃ ca bauddhasya sāṃkhyaṃ prati aprasiddhiviśeṣaṇaḥ । na hi tasya siddhānte kiṃcidvinaśvaramasti । yata uktam- tadetatrailokyaṃ vyakterapaiti nityatvapratiṣedhāt । apetamapyasti vināśapratiṣedhādityādi [yāgasūtra- vyāsabhāṣya] । āha । yadyevaṃ na kaścitpakṣābhāso nāmāsti । tathāhi- vipratipattau iṣṭārthasiddhye anumānaprayogaḥ । vipratipattireva caitaddoṣakartrīti kṛto anumānam । atrocyate । na vipratipattimātraṃ taddoṣakartṛ yuktiviruddhatvāt । tathāhi- upapattibhirdṛṣṭāntasādhane kṛte anumānaprayogaḥ iṣṭārthasiddhaye bhavati । punaḥ sādhanāpekṣatvāt । ato dṛṣṭāntaṃ prasādhya prayogaḥ kartavya iti । aprasādhite tu pakṣābhāsaḥ । iti kṛta prasaṅgena ।। tathā aprasiddhaviśeṣyo yathā sāṃkhyasya bauddhaṃ prati cetana ātmeti । tatra viśeṣyo dharmītyanarthāntaram । cetanatvaṃ sādhyadharmaḥ । iti pakṣaḥ sāṃkhyasya bauddhaṃ prati aprasiddhaviśeṣyaḥ । ātmano aprasiddhatvāt । sarve dharmā nirātmāna ityabhyupagamāt ।

ākṣepaparihārau pūrvavat ।। tathā aprasiddhobhayo yathā । vaiśeṣikasya bauddhaṃ prati sukhādisamavāyikāraṇamātmā iti । ubhayaṃ dharmadharmiṇau । sukhādisamavāyikāraṇatvaṃ sādhyadharmaḥ । vaiśeṣikasya hi kāraṇatrayātkāryaṃ bhavati । tadyathā- samavāyikāraṇāt asamavāyikāraṇāt nimittakāraṇācca । tathāhi- tantavaḥ paṭasya samacāyikāraṇaṃ tantusaṃyogo asamavāyikāraṇaṃ turīvemādayastu nimittakāraṇam । itthamātmā sukhaduḥkhecchādīnāṃ samavāyikāraṇam । ātmamanaḥsaṃyogo asamavāyikāraṇam । srakcandanādayo nimittakāraṇam । ityevaṃ vaiśeṣikasya bauddhaṃ prati aprasiddhobhayaḥ । na tasyātmā viśeṣyaḥ siddho nāpi samavāyikāraṇaṃ viśeṣaṇam । sāmagryā eva janakatvābhyupagamāt । ākṣepaparihārau pūrvavat ।। tathā prasiddhasaṃbandho yathā śrāvaṇaḥ śabda iti । prasiddho vādiprativādinoravipratipattyā sthitaḥ saṃbandho dharmadharmilakṣaṇo yasmin sa tathāvidhaḥ । iha śabdo dharmī śrāvaṇatvaṃ sādhyadharmaḥ । ubhayaṃ caitat vādiprativādinoḥ prasiddham । eṣāṃ vacanāni ityādi । eṣāmiti navānāmapi paramārśaḥ । vacanāni । pratijñādoṣā iti saṃbandhaḥ kāraṇamāha । dharmasvarūpanirākaraṇamukhena pañcānāmādyānām । svaṃ ca tadrūpaṃ ca svarūpamityarthaḥ । nirākriyate aneneti nirākarotīti vā nirākaraṇam । pratiṣedhanamityarthaḥ । dharmasvarūpasya nirākaraṇaṃ tattathā mukhamiva mukhaṃ dvāramiti bhāvaḥ । dharmasvarūpanirākaraṇameva mukhaṃ tena dharmasvarūpanirākaraṇamukhena dharmayāthātmyapratiṣedhadvāreṇetyarthaḥ । pratiṣidhyate cāśrāvaṇaḥ śabdaḥ । ityevamādiṣu pañcasu pratyakṣādiprasiddhaṃ dharmayāthātmyamiti bhāvanā । tathā pratipādanāsaṃbhavatastrayāṇām । tatra pratipādyate anena pratipādayatīti vā pratipādanam । paramapratyāyanamiti hṛdayam । tasyāsaṃbhavaḥ pratipādanāsaṃbhavaḥ tasmāt pratipādanāsaṃbhavataḥ । na ca dṛṣṭāntādyapratipattau pratipādanaṃ saṃbhavati । tathā sādhanavaiphalyataścaikasya । viphalasya bhāvo vaiphalyaṃ sādhanasya vaiphalyaṃ sādhanavaiphalyaṃ tasmātsādhanavaiphalyataḥ । tataśca eṣāṃ vacanāni । pratijñāpakṣa ityanarthāntaram । doṣābhāsa iti ca tulyam । ityabhihitāḥ pakṣābhāsāḥ ।।

sāṃprataṃ hetvābhāsānabhidhitsurāha । asiddhānaikāntikaviruddhā hetvābhāsāḥ । asiddhaśca anaikāntikaśca viruddhaśca asiddhānaikāntikaviruddhāḥ । hetuvadābhāsante iti hetvābhāsāḥ । yathoddeśaṃ nirdeśa iti nyāyamaṅgīkṛtyāsiddhapratipipādayiṣayāha । tatrāsiddhaścatuḥprakāraḥ । tatra eṣu asiddhādiṣu । asiddhaḥ sidhyati sa siddhaḥ pratītaḥ na siddhaḥ asiddhaḥ apratītaḥ । catuḥprakāraścaturbhedaḥ । tadyathā । ubhayāsiddha ityādi । tadyatheti pūrvavat । ubhayorvādiprativādinoḥ asiddha ubhayāsiddhaḥ ।। anyatarasya vādinaḥ prativādino vā asiddha anyatarāsiddhaḥ ।। saṃdihyate sa saṃdigdhaḥ । saṃdigdhatvādevāsiddhaḥ saṃdigdhasiddhaḥ ।। āśrayo dharmī so asiddho yasyāsau āśrayāsiddhaḥ । itiśabdaḥ parisamāptyarthaḥ ।। idānīmudāharaṇānyāha । tatra śabdānityatve ityādi । tatreti pūrvavat । śabdānityatve sādhye anityaḥ śabdaḥ ityetasmin cākṣuṣatvāditi ।

cakṣurindriyagrāhyaścākṣuṣastadbhāvaścākṣuṣatvam । tasmādityayaṃ heturubhayāsiddhaḥ । tathāhi- cākṣuṣatvaṃ na vādinaḥ prasiddhaṃ nāpi prativādinaḥ । śrotrendriyagrāhyatvācchabdasya ।। kṛtakatvāditi śabdābhivyaktivādinaṃ prati anyatarāsiddhaḥ । śabdanityatve sādhye iti । vartate kṛtakatvādityayaṃ hetuḥ śabdābhivyaktivādinaṃ mīmāṃsakaṃ kāpilaṃ vā pratyanyatarāsiddhaḥ । tathāhi- na tasya tālvoṣṭhapuṭādibhiḥ kriyate śabdaḥ kiṃtvabhivyajyata iti ।। tathā bāṣpādibhāvenetyādi । bāṣpo jalādiprabhavaḥ sa ādiryasya reṇuvartyādeḥ sa bāṣpādistasya bhāvaḥ sattā tena bāṣpādibhāvena । saṃdihyamānaḥ kimayaṃ dhūma uta bāṣpa uta reṇuvartiriti saṃdehamāpadyamānaḥ । bhūtasaṃghātaḥ sūkṣmaḥ kṣityādisamūhaḥ । kim? । agneḥ siddhiragnisiddhistasyāmagnisiddhau । agniratra thūmāditi upadiśyamānaḥ procyamānaḥ saṃdigdhāsiddhaḥ । niścito hi dhūmo dhūmatvena hutavahaṃ gamayati nāniścita iti । tathā dravyamākāśamityādi । ākāśa iti dharminirdeśaḥ । dravyamiti sādhyo dharmaḥ । tadyathā । saṃkhyā parimāṇaṃ pṛthaktvaṃ saṃyogo vibhāgaḥ śabdeśceti ।।

tatra guṇānāmāśrayaḥ guṇāśrayastadbhāvastattvaṃ tasmāt guṇāśrayatvāditi । ayaṃ heturākāśāsattvavādinaṃ bauddhaṃ pratyāśrayāsiddhaḥ । dharmiṇa evāsiddhatvāt । tathā ca tasyāyaṃ siddhāntaḥ । pañca imāni bhikṣavaḥ saṃjñāmātraṃ saṃvṛtimātraṃ pratijñāmātraṃ vyavahāramātraṃ kalpanāmātram । atītaḥ addhā anāgataḥ addhā pratisaṃkhyānirodhaḥ ākāśaṃ pugdala iti । nanu cānyo apyasti asiddhaḥ sa ca dvidhā । pratijñārthaikadeśāsiddhaḥ । yathā anityaḥ śabdo anityatvāt । avyāpakāsiddhaśceti । yathā sacetanāstaravaḥ svāpāt । sa kasmānnoktaḥ । antarbhāvāt । kva punarantarbhāva iti cait ubhayāsiddhe । tasmādadoṣaḥ । yadyevamasiddhabhedadvayamevāstu ubhayāsiddho anyatarāsiddhaśceti । śeṣadvayasyātraivāntarbhāvāt । tathā cānyairapyuktam-

asiddhabhedau dvāveva dvayoranyatarasya vā ।।

ityādi । dharmyasiddhihetusaṃdehopādhidvāreṇa bhedaviśeṣasya siddheḥ । vineyavyutpattiphalatvācca śastrārambhasya । paryāptaṃ vistareṇokto asiddhaḥ ।। sāṃpratam anaikāntikaḥ ucyate । sa ca ṣaṭprakāraḥ ṣaḍvidhaḥ । ekānte bhava aikāntikaḥ । na aikāntikau anaikāntikaḥ । ṣaṭ prakārā asyeti ṣaṭprakāraḥ ṣaḍ vidhaityarthaḥ ।। bhedānevāha । anvartham । ityudāharaṇameva vakṣyāmaḥ । tatra sādhāraṇaḥ prabheyatvānnitya iti । dvayorbahūnāṃ vā yaḥ sāmānyaḥ sa sādhāraṇaḥ । pramīyate iti prameyo jñeya ityarthaḥ tadbhāvaḥ prameyatvaṃ tasmātprameyatvāt pramāṇaparicchedyatvāt । nitya ityatra śabdākhyo dharmī gamyate । idaṃ ca sapakṣetarākāśaghaṭādibhāvena sādhāraṇatvāt saṃśayanimittamiti । āha ca । taddhi nityānityetyādi । tat prameyatvaṃ dharmaḥ । nityaścānityaśca nityānityau nityānityau ca tau pakṣau ca nityānityapakṣau । tayornityānityapakṣayorityarthaḥ । kim? । sādhāraṇatvāt tulyavṛttitvādanaikāntikam । prayoga eva darśayati । kiṃ ghaṭavat prameyatvādanityaḥ śabdaḥ āhosvidākāśavat prameyatvānnitya iti prakaṭārthaṃ darśayati । aho nāyaṃ saṃśayahetuḥ । etatprayogamantareṇa prāgeva saṃśayasya bhāvāt । tadbhāvabhāvitvānupapatteḥ ।

anaikāntikabhedāśca naiva saṃśītikāraṇam ।
saṃdehe sati hetūkte sadbhāvasyāviśeṣataḥ ।।

ityādi । saṃśayasyāvivakṣitatvāt । tamantareṇāpi prayogopapatteśca । kriyate ca viparyastamatiprabhṛtipratipattyarthamapi prayogaḥ । tatrāpi saṃśayahetutvādanaikāntikāmiti ।। asādhāraṇaḥ śrāvaṇatvānnitya ityādi । sādhāraṇavilakṣaṇaḥ asādhāraṇaḥ asāmānyaḥ pakṣadharmaḥ san sapakṣavipakṣābhyāṃ vyāvṛtta ityarthaḥ । śrāvaṇatvānnitya iti । śravaṇendriyagrāhyaḥ śrāvaṇastadbhāvaḥ śrāvaṇatvaṃ tasmāt । nityaḥ avināśī । tatredaṃ śrāvaṇatvaṃ svadharmiṇaṃ vihāya na sapakṣe ākāśādau nāpi vipakṣe ghaṭādau vartata iti saṃśayanimittam । taddhītyādi । hi rūpapradarśane nityānityapakṣābhyāṃ vyāvṛttatvāt । saṃśayaheturiti yogaḥ । anyatra vartiṣyata itīdamapi nirākurvannāha । nityānityavinirmuktasya cānyasya cāsaṃbhavāt । yadasti tena nityena vā bhavitavyamanityena vā nānyathā । virodhādatiprasaṃgācca । ataḥ saṃśayahetuḥ saṃśayakāraṇam । kiṃbhūtasyetyādi । kiṃprakārasya kiṃ nityasyāhosvidanityasyāsyeti । prastutasya śabdasya śrāvaṇatvamityetaduktaṃ bhavati । yadi tadanyatra nitye vānitye vopalabdhaṃ bhavati tatastabdalenetaratrāpi niścayo yujyate nānyathā । viparyakalpanāyā apyanyanivāritaprasaratvāt । ityatra bahu vaktavyam । alaṃ prasaṅgena । ākṣepaparihārau pūrvavat । evaṃ śeṣeṣvapi bhāvanīyamiti ।। sapakṣaikadeśavṛttirityādi । samānaḥ pakṣaḥ sapakṣaḥ tasyaikadeśaḥ sapakṣaikadeśaḥ tasminvṛttirasyeti sapakṣaikadeśavṛttiḥ । tathā visadṛśaḥ pakṣo vipakṣastaṃ vyāptuṃ śīlamasyeti vipakṣavyāpī । yathā । aprayatnānantarīyakaḥ śabdo nityatvāditi । śabdo dharmī । aprayatnānantarīyakatvaṃ sādhyo dharmaḥ । anityatvāditi hetuḥ । tatra aprayatnānantarīyakaḥ pakṣaḥ । aprayatnānantarīyako arthaḥ । asya sādhyavidyudākāśādipadārthasaṃghātaḥ kim? । sapakṣaḥ । tatraikadeśe vidyudādau vartate anityatvaṃ nākāśādau । nityatvāttasya । tathā aprayatnānantarīyakaḥ pakṣo asya ghaṭādirvipakṣaḥ । tatra sarvatra ghaṭādau vidyate anityatvam । prayatnāntarīyakasyānityatvāt । yasmādevaṃ tasmādetadapi anityatvaṃ vidyudghatasādharmyeṇa vidyudghatulyatayānikāntikam । kiṃ ghaṭavat anityatvāt prayatnānantarīyakaḥ । śabdaḥ āhosvidvidyudādivadanityatvādaprayatnānantarīyaka iti ।

prakaṭārtham ।। vipakṣaikadeśavṛtiḥ sapakṣavyāpī । samāsaḥ sukara eva । udāharaṇamāha । yathā prayatnānantarīyakaḥ śabdo anityatvāt । prayatnānantarīyakaḥ pakṣo asya ghaṭādiḥ sapakṣaḥ । tatra sarvatra ghaṭādau vidyate anityatvam । prayatnānantarīyakaḥ pakṣo asya vidyudākāśādirvipakṣaḥ । tatraikadeśe vidyudādau vidyate anityatvam । nākāśādau । tasmādetadapi vidyudghaṭasādharmyeṇa pūrvavadanaikāntikam iti sūtrārthaḥ । uktavaiparītyena svadhiyā bhāvanīyamiti ।। ubhayapakṣaikadeśavṛttiḥ । ubhayapakṣayoḥ sapakṣavipakṣayorekadeśavṛttirasyeti ubhayapakṣaikadeśavṛttiḥ । udāharaṇamāha । yathā nityaḥ śabdo amūrtatvāditi ।। nityaḥ pakṣo asyākāśaparamāṇvādiḥ sapakṣaḥ । tatraikadeśa ākāśārdo vidyate amūrtatvaṃ na paramāṇvādau । anityaḥ pakṣo asya ghaṭasukhādirvipakṣaḥ । tatraikadeśe sukhādau vidyate amūrtatvaṃ na ghaṭādau । tasmādetadapi sukhākāśasādharmyeṇānaikāntikam । etadapi sūtraṃ nigadasiddham । tathā viruddhāvyabhicārī । adhikṛtahetvanumeyaviruddhārthasādhako viruddhaḥ । viruddhaṃ na vyabhicaratīti viruddhāvyabhicārī । upanyastaḥ san tathāvidhārthānirākṛteḥ pratiyoginaṃ na vyabhicaratīti bhāvaḥ । tataścānena pratiyogisādhyamapākṛtya hetuprayogaḥ kartavya ityetadāha । anye tu viruddhaścāsāvavyabhicārī ca viruddhāvyabhicārīti vyācakṣate । idaṃ punarayuktameva । virodhādanekāntavādāpatteśca । yathānityaḥ śabdaḥ kṛtakatvād ghaṭavat । nityaḥ śabdaḥ śrāvaṇatvāt śabdatvavat । ubhayoḥ saṃśayahetutvāt dvāvapyetāveko anaikāntikaḥ samuditāveva । anityaḥ śabdaḥ kṛtakatvādghaṭavaditi vaiśeṣikeṇokte mīmāṃsaka āha । nityaḥ śabdaḥ śrāvaṇatvāt śabdatvavat । śabdatvaṃ hi nāma veṇuvīṇāmṛdaṅgapaṇavādibhedabhinneṣu sarvaśabdeṣu śabda ityabhinnābhidhānapratyayanibandhanaṃ sāmānyaviśeṣasaṃjñitaṃ nityamiti । ubhayoḥ saṃśayahetutvāditi । ekatra dharmiṇi ubhayoḥ kṛtakatvaśrāvaṇatvayoḥ saṃśayahetutvāt saṃdehahetutvā । tathā caikatra dharmiṇi kṛtakatvaśrāvaṇatvākhyau hetu saṃdehaṃ kurutaḥ kiṃ kṛtakatvādghaṭavadanityaḥ āhosvicchrāvaṇatvācchabdatvavannityaḥ iti । evaṃ saṃdehahetutve pratipādite paraścodayati kiṃ samastayoḥ saṃdehahetutvam uta vyastayoḥ ।

yadi samastayoḥ saṃdehahetutvaṃ tadāsādhāraṇānna bhidyate । śrāvaṇatvaṃ cāsādhāraṇatvenoktam । atha vyastayostadapi na । vyastayoḥ samyagdhetutvāt । atrocyate । samastayoreva saṃdehahetutvam । nanūktam asādhāraṇānna bhidyate । yato bhidyata eva । parasparasāpekṣo viruddhāvyabhicārī ceti । ekakaḥ asahāyo asādhāraṇaḥ । sa cānenāṃśenācāryeṇa bhinna upātta iti tasmādadoṣaḥ । uktaṃ ca mūlagranthe dvāvapyetāveko anaikāntikaḥ samuditāveva । anudbhāvite tu tadabhāva iti । atra bahu vaktavyam । saṃkṣeparucisattvānugrahārtho ayamārambhaḥ । ityukto anaikāntikaḥ ।। sāṃprataṃ viruddhamāhaḥ viruddhaścatuḥprakāra ityādi । virudhyate sa viruddhaḥ । tathā hyayaṃ dharmasvarūpādiviparītasādhanārddharmeṇa dharmiṇā vā virudhyata eveti catuḥprakāraścaturbhedaḥ । tadyathā । dharmasvarūpaviparītasādhana ityādi । tadyatheti bhedopanyāsārthaḥ । śabdārthamudāharaṇādhikāra eva vakṣyāmaḥ । tatra dharmetyādi । tatra dharmasvarūpaviparītasādhano yathā nityeti pūrvavat । dharmaḥ paryāya ityanarthāntaram । tasya svarūpamasādhāraṇāmātmalakṣaṇa dharmasvarūpaṃ tasya viparītasādhana iti samāsaḥ । evaṃ śeṣeṣvapi draṣṭavyamiti । adhunodāharaṇamāha । yathā nitya śabdaḥ kṛtakatvāt prayatnānantarīyakatvādvā ityayaṃ heturvipakṣa eva bhāvadviruddhaḥ । atra dharmasvarūpanityatvam । ayaṃ ca hetuviparītamanityatvaṃ sādhayati । tenaivāvinābhūtatvāt । tathā cāha । vipakṣa eva bhāvādviruddhaḥ । āha ayamapakṣadharmatvādasiddhānna viśiṣyate kathaṃ viruddha iti? । nāvaśyaṃ pakṣadharma eva viruddhatā anyathāpyācāryapravṛtteḥ । adhikṛtayogajñāpakāt । na cāyamasiddhānna viśiṣyate iti ।

viparyayasādhakatvenāsiddheḥ । etatpradhānatvāccopanyāsasya । anyathānaikāntikasyāpyasiddhatvaprasaṅgaḥ । nityatvādisādhanatvena prameyatvādīnāmapi asiddhatvāt । ityalaṃ prasaṅgena । gamanikāmātrametat । dharmaviśeṣaviparītasādhana ityasyodāharaṇaṃ yathā parārthāścakṣurādayaḥ saṃghātatvāt śayanāsanādyaṅgavat iti । sāṃkhyo bauddhaṃ prati । iha cakṣurādayo dharmiṇaḥ । ādiśabdāt śeṣendiyamahadahaṃṅkārādiparigrahaḥ । pārārthyaṃ sādhyadharma । asya ca viśeṣo asaṃhataparārthatvamiṣṭam । anyathā siddhasādhyatāpattyā prayogavaikalyaprasaṅgaḥ । saṃghātatvāditi hetuḥ । tatra dvayorbahūnāṃ vā melakaḥ saṃghātastasya bhāvaḥ saṃghātatvaṃ tasmātsaṃghātatvāt । śayanāsanādyaṅgavaditi dṛṣṭāntaḥ । śayanaṃ palyaṅkādi । āsanamāsandakādi । tadaṅgāni pratītānyeva । yathaitadaṅgāni saṃghātatvāddevadattādiparārthāni vartante evaṃ cakṣurādayo apīti bhāvārthaḥ । adhunā viruddhamāha ।

ayamityādi । ayaṃ hetuḥ saṃghātatvalakṣano yathā yena prakāreṇa pārārthyaṃ parārthabhāvaṃ cakṣurādīnāṃ sādhayati tathā tenaiva prakāreṇa saṃhatatvamapi sāvayavatvamapi parasyātmanaḥ sādhayati । tenāpyavinābhūtatvāt । ubhayatrāvyabhicārāt । ubhayatreti parārthe saṃhatatve ca avyabhicārād gamakatvādityarthaḥ । tathā caivamapi vaktuṃ śakyata eva saṃhataparārthāścakṣurādayaḥ saṃghātatvāt śayanāsanādyaṅgavaditi । śayanāsaṇādyaṅgāni hi saṃhatasya karacaraṇorugrīvādimata evārthaṃ kurvanti nānyasya । tathopalabdheriti । āha vipakṣa eva bhāvādviruddha iti sāmānyaṃ viruddhalakṣaṇaṃ tatkathamihopapadyate? iti । ucyate । asaṃhataparavipakṣo hi saṃhata iti tatraiva vṛttidarśanāt । kiṃ nopapadyate? । ākṣepaparihārau pūrvavat ।। dharmisvarūpaviparītetyādi । dharmā asya vidyante iti dharmī । udāharaṇaṃ tu yathā na dravyamityādi । kaḥ punarevamāha? । vaiśeṣiko bauddhānprati । kena punaḥ saṃbandhena? iti । tasya siddhānto dravyaguṇakarmasāmānyaviśeṣasamavāyāḥ ṣaṭpadārthāḥ ।

tataḥ pṛthvyāpastejovāyurākāśaṃ kālo digātmā mana iti dravyāṇi । rūparasagandhasparśasaṃkhyāparimāṇāni pṛthaktvaṃ saṃyogavibhāgau paratvāparatve buddhiḥ sukhaduḥkhecchādveṣāḥ prayatnaśceti sūtroktāḥ । caśabdāt dravatvaṃ gurutvaṃ saṃskāraḥ sneho dharmādharmau śabdaśceti । evaṃ caturviśati rguṇāḥ । tadyathā utkṣepaṇamavakṣepaṇamākuñcanaṃ prasāraṇaṃ gamanamiti karmāṇi । gamanagrahaṇābdhramaṇarecanaspandanādyavarodhaḥ । sāmānyaṃ dvividhaṃ paramaparaṃ ceti । tatra paraṃ sattā bhāvo mahāsāmānyamiti cocyate । aparaṃ dravyatvādi । tatra sattā dravyaguṇakarmabhyo arthāntaram । kathāpunaryuktyā? ityatrāha । na dravyaṃ bhāvaḥ ekadravyavattvāditi hetuḥ । sāmānyaviśeṣavaditi dṛṣṭāntaḥ । adhunā bhāvārtha ucyate । na dravyaṃ bhāvaḥ । dravyādanya ityarthaḥ । ekadravyavattvādityatra ekaṃ ca taddravyaṃ ca ekadravyamasyāstīti āśrayabhūtamiti ekadravyavān ।

samānādhikaraṇābdahuvrīhiḥ kadācitkarmadhārayaḥ sarvadhanādyartha iti vacanāt । tadbhāvastattvaṃ tasmādekadravyavattvāt । ekasmindravye vartamānatvādityarthaḥ । vaiśeṣikasya hi adravyaṃ dravyaṃ anekadravyaṃ ca dravyam । tatrādravyaṃ dravyamākāśakāladigātmanaḥ paramāṇavaḥ । anekadravyaṃ tu dvayaṇukādiskandhāḥ । ekadravyaṃ tu dravyameva nāsti । ekadravyavāṃśca bhāvaḥ । ityato dravyalakṣaṇavilakṣaṇatvāt na dravyaṃ bhāva iti । dṛṣṭāntaḥ sāmānyaviśeṣaḥ । sa ca dravyatvaguṇatvakarmatvalakṣaṇaḥ । dravyatvaṃ hi navasu dravyeṣu vartamānatvātsāmānyaṃ guṇakarmabhyo vyāvartamānatvādviśeṣaḥ । evaṃ guṇatvakarmatvayorapi bhāvanā kāryeti । tataśca sāmānyaṃ ca tadviśeṣaśca sa iti sāmānyaviśeṣastena tulyaṃ vartata iti sāmānyaviśeṣavat । dravyatvavadityarthaḥ । tataścaitadukte bhavati । yathā navasu dravyeṣu pratyekaṃ vartamānaṃ dravyaṃ na bhavati kiṃtu sāmānyaviśeṣalakṣaṇaṃ dravyatvameva evaṃ bhāvo apītyabhiprāyaḥ । āha yadi nāma dravyaṃ na bhavati tathāpi guṇobhaviṣyati karma ca ityetadapi nirācikīrṣurāha । guṇakarmasu ca bhāvāt । tataśca na guṇo bhāvaḥ guṇeṣu bhāvād guṇatvavat । yadi ca bhāvo guṇaḥ syānna tarhi guṇeṣu varteta nirguṇatvād guṇānām । vartate ca guṇeṣu bhāvaḥ । san guṇa iti pratīteḥ । tathā na karma bhāvaḥ karmasu bhāvātkarmatvavat । yadi ca bhāvaḥ karma syāt na tarhi karmasu varteta niṣkarmakatvātkarmaṇām । vartate ca karmasu bhāvaḥ । satkarmeti pratīteḥ । vyatyayopanyāsastu pratijñāhetvorvicitranyāyapradarśanārtham । ityevaṃ vaiśeṣikeṇokte bauddha āha । ayaṃ ca hetustriprakāro api yathā dravyādipratiṣedhaṃ sādhayati tathā bhāvasya dharmiṇo abhāvatvamapi sādhayati ।

tenāpyavinābhūtatvāt । ubhayatrāvyabhicārāt । ubhayatra dravyādipratiṣedhe bhāvābhāve ca gamakatvāt । tathā ca । yatathaidbaktuṃ śakyate na dravyaṃ bhāvaḥ ekadravyatvāt dravyatvavat evamidamapi śakyate bhāvo bhāva eva na bhavati ekadravyatvāt dravyatvavat । na ca dravyatvaṃ bhāvaḥ sāmānyaviśeṣatvāt । evaṃ na guṇaḥ guṇeṣu bhāvāt guṇatvavat । atrāpi bhāvo bhāva eva na bhavati guṇeṣu bhāvāt guṇatvavat । na ca guṇatvaṃ bhāvaḥ sāmānyaviśeṣatvādeva । evaṃ na karma bhāvaḥ karmasu bhāvāt karmatvavat atrāpi bhāvo bhāva eva na bhavati karmasu bhāvāt karmatvavat । na ca karmatvaṃ bhāvaḥ sāmānyaviśeṣatvāt । sāmānyaviruddhalakṣaṇayojanā tu bhāvavipakṣatvātsāmānyaviśeṣasya sukaraiva । āha ayamasiddhānna viśiṣyate iti kathaṃ viruddhaḥ? । tathāhi । na bhāvo nāma dravyādivyatiriktaḥ kaścidasti saugatānām । tadabhāvāccaśrayāsiddha eva heturiti । atrocyate satyametat । kiṃtu paraprasiddho api vipakṣamātravyāpī viruddha iti nidarśanārthatvāt । ekasminnapi cānekadoṣajātyupanipātanāt tadbhedadarśanārthatvānna doṣa iti । āha evamaviruddhabhāvaḥ sarvatra viśeṣaviruddhabhāvāditi । virodhino adhikṛtahetvanvitadṛṣṭāntabalenaiva nivṛteḥ । tathāpyanityaḥ śabdaḥ pākyatvādghatavat pākyaḥ śabda iti viruddhapreraṇāyāṃ kṛtakatvānvitāpākyapaṭādidṛṣṭāntāntarasāmarthyāttannivṛttyā na viruddhatā । anivṛttau cābhyupagamyata eva ।

aśakyā ceha tannivṛttirekadravyavatvasya tadvyatirekeṇānyatrāvṛtteriti । atra bahu vaktavyam । alaṃ prasaṅgena ।। dharmiviśeṣaviparītasādhano yathā । dharmī bhāva eva tadviśeṣaḥ satpratyayakartṛtvam । yata uktaṃ saditi yato dravyaguṇakarmasu sā sattā । tadviparītasādhano yathā । ayameva heturekadravyavattvākhyaḥ asminneva pūrvapakṣe na dravyaṃ bhāva ityādilakṣaṇe asyaiva dharmiṇo bhāvākhyasya yo viśeṣo dharmaḥ satpratyayakartṛtvaṃ nāma tadviparitamasatpratyayakartṛtvamapi sādhayati । tathā hyetadapi vaktuṃ śakyata eva bhāvaḥ satpratyayakartā na bhavati ekadravyavattvādravyatvat । na ca dravyatvaṃ satpratyayakartṛ dravyapratyayakartṛtvāt । evaṃ guṇakarmabhāvahetvorapi vācyam । ata evamuktam- ubhayatrāvyabhicārāditi । bhāvitārthameva । ākṣepaparihārau pūrvavat ।।

uktā hetvābhāsāḥ । sāṃprataṃ dṛṣṭāntābhāsānāmavasaraḥ । te ucyante । tatra yathā dṛṣṭānto dvividhaḥ evaṃ mūlabhedavyapekṣayā tadābhāso api tathā । āha । dṛṣṭāntābhaso dvividhaḥ । sādharmyeṇa vaidharmyeṇa ca । dṛṣṭānta uktalakṣaṇaḥ । dṛṣṭāntavadābhāsa iti dṛṣṭāntābhāsaḥ । dṛṣṭāntapratirūpaka ityarthaḥ । tatra sādharmyeṇa tāvaddṛṣṭāntābhāsaḥ pañcaprakāraḥ pañcabhedaḥ tadyathā । sādhanadharmāsiddha ityādi । tadyatheti bhedopadarśanārthaḥ । sādhanadharmo heturasiddho nāstītyucyate । tataśca sādhanadharmo asiddho asmin so ayaṃ sādhanadharmāsiddhaḥ । na tu bahubrīhau niṣṭhāntaṃ pūrvaṃ nipatatīti kṛtvāsiddhasādhanadharmā iti । na vāhitāgnyādiṣu vacanāt । āhitāgnyādeścākṛtigaṇatvādvikalpavṛtteriti । anye tu sādhanadharmeṇa rahitatvādasiddhaḥ sādhanadharmāsiddhaḥ iti vyācakṣate । na caitadatiśobhanam । evaṃ sādhyobhayadharmāsiddhayorapi bhāvanīyam । anvayādiśabdārthaṃ tūdāharaṇādhikāre vakṣyāmaḥ । sa cāvasaraḥ prāpta eveti yathākramaṃ nirdiśyate । tatra sādhanadharmāsiddho yathā । nityaḥ śabdo amūrtatvāt । yathetyudāharaṇopanyasārthaḥ । nityaḥ śabda iti pratijñā pakṣaḥ । amūrtatvāditi hetuḥ । anvayamāha ।

yadamūrtaṃ vastu tannityaṃ dṛṣṭaṃ yathā paramāṇuriti sādharmyadṛṣṭāntatvam । etadābhāsānāmeva prakrāntatvāt । nārtho vaidharmyeṇeti na pradarśitaḥ । ayaṃ ca sādhyasādhanadharmānugata iṣyate । iha tu sādhyadharmo asti na sādhanadharmaḥ । paramāṇau hi sādhyaṃ nityatvamasti । antyakāraṇatvena nityatvāt । sādhanadharmo amūrtatvaṃ nāsti । mūrtatvāt paramāṇunām । mūrtatvaṃ ca mūrtimatkāryaghaṭādyupalabdheḥ siddhamiti ।। sādhyadharmāsiddho yathā । nityaḥ śabdo amūrtatvād buddhivaditi । yadamūrtaṃ vastu tannityaṃ dṛṣṭaṃ yathā buddhiḥ । buddhau hi sādhanadharmo amūrtatvasti sādhyadharmo nityatvaṃ nāsti anityatvādbuddhoriti sūtraprayogaḥ sugama eva । yadamūrtaṃ vastu tannityaṃ dṛṣṭaṃ yathā buddhiḥ । āha kathamayaṃ sādhyadharmāsiddha? iti । atrāha । buddhau hi sādhanadharmo amūrtatvamasti । tadamūrtatvapratīteḥ । sādhyadharmo nityatvaṃ nāsti । kutaḥ? । anityatvādbuddheriti ।। ubhayāsiddho dvividhaḥ । katham? ityatrāha । sanniti vidyamānobhayāsiddhaḥ । tataśca asanniti avidyamānobhayāsiddhaḥ । prayogo maula eva draṣṭavyaḥ । tatra ghaṭavadīti vidyamānobhayāsiddhaḥ । tataśca nityaḥ śabdo amūrtatvādghaṭavadityatra na sādhyadharmo nityatvalakṣaṇaḥ nāpi sādhanadharmo amūrtatvalakṣaṇo asti anityatvānmūrtatvādghaṭasyeti । tathāākāśavadityavidyamānobhayāsiddhaḥ । tataśca nityaḥ śabdo amūrtatvādākāśavaditi ।

nanvayamubhayasabdhāvātkathamubhayāsiddha ityāśaṅkayāha । tadasattvavādinaṃ prati । ākāśāsattvavādinaṃ bauddhaṃ prati । sāṃkhyasyetyarthaḥ । sati hi tasminnityatvādidharmacintā nānyatheti ।। ananvaya ityādi । avidyamāno anvayo ananvayaḥ । apradarśitānvaya ityarthaḥ । anvayo anugamo vyāptiriti anarthāntaram । lakṣaṇamāha । yatretyabhidheyamāha । vinānvayena vinā vyāptidarśanena sādhyasādhanayoḥ sādhyahetvorityarthaḥ । sahabhāva ekavṛttimātram । pradarśyate kathyate ākhyāyate । na vīpsayā sādhyānugateṣu heturiti । yathā ghaṭe kṛtakatvamanityaṃ ca dṛṣṭamiti । ghaṭaḥ kṛtakatvānityatvayorāśraya iti । evaṃ sati āśrayāśrayibhāvamātrābhidhānādanyatra vyabhicārasaṃbhavādiṣṭārthasādhakatvānupapattiḥ । viparītānvaya ityādi । viparīto viparyayavṛttiranvayo anugamo yasmin tathāvidhaḥ । yatkṛtakaṃ tadanityaṃ dṛṣṭamiti vaktavye yadanityaṃ tatkṛtakaṃ dṛṣṭamiti bravīti । evaṃ prāksādhanadharmamanuccārya sādhyadharmamuccārayati । āha । evamapi ko doṣaḥ? iti । ucyate । nyāyamudrāvyatikramaḥ । anyatra vyāptivyabhicārāt । yathā hyanityaḥ śabdaḥ prayatnāntarīyakatvādiyatra yadyadanityaṃ tattatprayatnāntarīyakam । anityānāmapi vidyudādīnāmaprayatnānantarīyakatvāt । ityalaṃ prasaṅgena । ayaṃ sādharmyadṛṣṭāntābhāsaḥ samāptaḥ ।। vaidharmyeṇāpi । na kevalaṃ sādharmyeṇaiva । kim? । prāṅnirūpitaśabdārthaḥ । tadyathā sādhyāvyāvṛtta ityādi । tatra sādhyaṃ pratītaṃ tadavyāvṛttasmāditi sādhyāvyāvṛttaḥ । ākṣepaparihārau pūrvavat । evaṃ sādhanobhayāvyāvṛttayorapi vaktavyam । avyatirekādiśabdārthaṃ tūdāharaṇādhikāra eva vakṣyāmaḥ । sa cāvasaraḥ prāpta eva ।। tatra sādhyāvyāvṛttaḥ yathā nityaḥ śabdo amūrtatvātparamāṇuvat । yathetyudāharaṇopanyāsārthaḥ । nityaḥ śabda iti pratijñā । amūrtatvāditi hetuḥ । vaidharmyadṛṣṭāntābhāsasya prakrāntatvātsādharmyadṛṣṭānto noktaḥ । abhyūhyaścākāśādiḥ ।

vaidharmyadṛṣṭāntastu paramāṇuḥ । ayaṃ ca sādhyasādhanobhayadharmavikalaḥ samyagiṣyate । yata uktam । sādhyābhāve hetorabhāva eva kathyate ityādi । na cāyaṃ tathetyāha ca । paramāṇorhi sakāśāt । sādhanadharmo hetuḥ । tameva darśayati amūrtatvamiti । vyāvṛttaṃ nivṛttam । mūrtatvātparamāṇunām । sādhyadharmo nityatvaṃ tanna vyāvṛttam । kutaḥ? । nityatvātparamāṇūnām । āha । sādharmyadṛṣṭāntābhāseṣvādau sādhanadharmāsiddha uktaḥ iha sādhyāvyāvṛtta iti kimarthamucyate? । tasyānvayapradhānatvāt । anvayasya ca sādhanadharmapuraḥsarasādhyadharmoccāraṇarūpatvāt । vyatirekastu ubhayavyāvṛttirūpaḥ sādhyābhāve ca hetorabhāva iti । ataḥ sādhyāvyāvṛttaḥ ।। tathā sādhanāvyāvṛttaḥ karmavat । prayogaḥ pūrvavadeva ।

vaidharmyadṛṣṭāntastu karma । tacca utkṣepaṇādi gṛhyate । tatra karmaṇaḥ sādhyaṃ nityatvaṃ vyāvṛttam । anityatvātkarmaṇaḥ । sādhanadharmo hetuḥ । tameva darśayati amūrtatvamiti । tanna vyāvṛttam । amūrtatvātkarmaṇa iti ।। ubhayāvyāvṛttaḥākāśavaditi । nityatvasādhakaḥ prayogaḥ paramāṇvādisādharmyadṛṣṭāntayuktaḥ pūrvavat । vaidharmyadṛṣṭāntastvākāśamiti । tato hi ākāśāt । na nityatvaṃ vyāvṛttaṃ nāpyamūrtatvam । kutaḥ? । nityatvādamūrtatvādākāśasyeti ।। avidyamānavyātirekaḥ avyatirekaḥ anidarśitavyatireka ityarthaḥ । yatra vinā sādhyasādhananivṛttyā tadvipakṣabhāvo nidarśyate । yatretyabhidheyamāha । vinā sādhyasādhananivṛttyā prastutaprayoge yadanityaṃ tanmūrtaṃ dṛṣṭamityādilakṣaṇayā । tadvipakṣabhāvaḥ sādhyasādhanavipakṣabhāvamātram । nidarśyate pratipādyate iti yāvat । yathā ghaṭe anityatvaṃ ca murtatvaṃ ca dṛṣṭamiti । itthaṃ hyekatrābhidheyamātrābhidhānādvaidharmyāpratipādanādarthāpattyāpi gamyate

pratipattigauravādiṣṭārthasādhakatvamiti ।। viparitavyatireka ityādi । viparīto viparyasto vyatireka uktalakṣaṇo yasmin sa tathāvidhaḥ । tameva darśayati । prastutaprayoga eva tathāvidhasādharmyadṛṣṭāntayukte vyatirekamupadeśayan yadanityaṃ tanmūrtaṃ dṛṣṭa miti vaktavye yanmūrta tadanityaṃ dṛṣṭamiti bravīti । evamapi ko doṣaḥ? iti । anyatra vyabhicāraḥ । tathā hyanityaḥ śabdaḥ prayatnānantarīyakatvādityatra yadaprayatnānantarīyakaṃ tannityamiti । vyatireko vidyutā vyabhicāraḥ ।। nigamayannāha । yathoktarūpāṇāṃ pakṣahetudṛṣṭāntābhāsānāṃ vacanāni । ābhāsatvādeva । sādhanābhāsamiti ।। uktaṃ sādhanābhāsam ।।

adhunā dūṣaṇasyāvasaraḥ । taccātikramya bahutaravaktavyatvātpratyakṣānumāne tāvadāha । ātmapratyāyanārthaṃ punaḥ pratyakṣamanumānaṃ ca dve eva pramāṇe । pratyakṣaṃ vakṣyamāṇalakṣaṇaṃ anumānaṃ ca । asamāsakaraṇaṃ vibhinnaviṣayajñāpanārtham । svalakṣaṇaviṣayameva pratyakṣam । sāmānyalakṣaṇaviṣayamevānumānam । dve eva pramāṇe ityanena saṃkhyāniyamamāha । tathāhi bauddhānāṃ dve eva pramāṇe pratyakṣānumāne । śeṣapramāṇānāmatraivāntarbhāvāt । antarbhāvaśca pramāṇasamuccayādiṣu carcitatvānneha pratanyate । adhunā pratyakṣaṇirūpaṇāyāha । tatra pratyakṣamityādi । tatreti nirdhāraṇārthaḥ । pratyakṣamiti lakṣyanirdeśaḥ । kalpanāpoḍhamiti lakṣaṇam । ayaṃ lakṣyalakṣaṇapravibhāgaḥ । tatra pratigatamakṣaṃ pratyakṣam । kalpanā vakṣyamāṇalakṣaṇā sā apoḍhā apetā yasmāt tat kalpanāpoḍham । samāsākṣepaparihārau pūrvavat । kalpanayāpoḍhaṃ kalpanāyā vāpoḍhaṃ kalpanāpoḍham । yat iti tatsvarūpanirdeśaḥ । evaṃbhūtaṃ cārthe svalakṣaṇamapi bhavati । jñānaṃ saṃvedanam । tacca nirviṣayamapi bhavati ata āha arthe viṣaye । sa ca dvidhā svalakṣaṇasāmānyalakṣaṇabhedāt । rūpādau svalakṣaṇe ityarthaḥ । iha yaduktaṃ kalpanāpoḍhamiti tatsvarūpābhidhānata eva vyācaṣṭe nāmajātyādikalpanārahitam । tadakṣamakṣaṃ prati vartate iti pratyakṣam । tatra nāmakalpanā yathā ḍitthā iti । jātikalpanā yathā gauriti । ādiśabdena guṇakriyādravyaparigrahaḥ । tatra guṇakalpanā śukla iti । kriyākalpanā pācaka iti । dravyakalpanā daṇḍīti । ābhiḥ kalpanābhī rahitaṃ śabdarahitam । svalakṣaṇahetutvāt । na hyarthe śabdāḥ anti tadātmāno vā yena tasminpratibhāsamāne te api pratibhāserannityādi । tadityanena yannirdiṣṭasya parāmarśaḥ ।

tataścākṣamakṣaṃ pratīndriyamindriyaṃ prativartata iti pratyakṣam । yathendriyasāmarthyājjñānamutpadyate tathā viṣayasāmarthyādapi tatkasmādindriyeṇaiva vyapadeśo na viṣayeṇeti? । asādhāraṇatvādindriyasya sādharaṇatvāccārthasyeti । indriyamindriyavijñānasyaiva heturityasādharaṇam । arthastu manovijñānasyāpīti sādhāraṇaḥ । asādhāraṇena ca loke vyapadeśapravṛttiryathā bherīśabdo yavāṅkura iti । uktaṃ ca bhadantena ।

asādhāraṇahetutvādakṣaistadyapariśyate ityādi । manovijñānādyapi pratyakṣamityuktaṃ na ca tadanena saṃgṛhītamiti kathaṃ vyāpitā lakṣaṇasya । kalpanāpoḍhaṃ yattajjñānarthe rūpādau ityanenārthasākṣātkāritvagrahaṇānmanovijñānaderapi tadavyabhicārātsaṃgṛhītameva tanmānasam । laukikaṃ tu pratyakṣamadhikṛtyāvyayībhāvaḥ । iti kṛtaṃ prasaṅgeṇa । gamanikāmātrametat ।। anumitiramumānam । tacca liṅgādarthadarśanamāliṅgaṃ punastrirūpamuktam । pakṣadharmatvādi । tasmātrirūpālliṅgādyadanumeye arthe dharmaviśiṣṭe dharmiṇi jñānamutpadyate kiṃviśiṣṭam? agniratra dhūmāt anityaḥ śabdaḥ kṛtakatvāt tadanumānamiti । udāharaṇadvayaṃ tu vastusādhanakāryasvabhāvākhyahetudvayakhyāpanārtham । ubhayatretyādi । ubhatra pratyekṣe anumāne ca । tadeva jñānaṃ pratyakṣanumānalakṣaṇam । kutaḥ? । adhigamaḥ paricchedastadrūpatvāt । tathāhi paricchedarūpameva jñānamutpadyate । na ca paricchedādṛte anyajjñānaṃ phalam । bhinnādhikaraṇatvāt । ityatra bahu vaktavyam alaṃ prasaṅgena । sarvathā na pratyakṣānumānābhyāmanyadvibhinnaṃ phalamastīti । āha । yadyevaṃ pramāṇābhāvaprasaṅgaḥ । tabdhāvābhimatayoḥ pratyakṣānumānayoḥ phalatvāt । pramāṇābhāve ca tatphalasyāpyabhāvaḥ iti ।

tatra pramāṇābhāvanirācikīrṣayāha । savyāpāravatkhyāteḥ pramāṇatvamiti saha vyāpāreṇa viṣayagrahaṇalakṣaṇena vartate iti savyāpāram । pramāṇamiti gamyate । savyāpāramasyā vidyata iti savyāpāravatī । khyātiriti gamyate । savyāpāravatī cāsau khyātiśca savyāpāravatkhyātiḥ pratītiḥ । tasyāḥ savyāpāravattyāḥ khyāteḥ pramāṇatvamiti । viṣayākāraṃ jñānamutpadyamānaṃ viṣayaṃ gṛṇhadevotpadyate iti pratīteḥ grāhakākārasya pramāṇateti । anye tu saṃścāsau vyāpāraḥ sadvyāpāraḥ pramāṇavyavasthākāritvātsannityucyate । so asyā vidyata iti sadyāpāravatī śeṣaṃ pūrvavat vyācakṣate । ityukte pratyakṣānumāne ।। adhunā pratyekṣābhāsamāha । kalpanājñānamarthāntare pratyakṣābhāsam । etadeva grahaṇavākyaṃ vyācikhyāsurāha । yajjñānaṃ ghaṭaḥ paṭa iti vā vikalpayataḥ śabdāropitamutpadyate । arthāntare sāmānyalakṣaṇe । tadarthasvalakṣaṇāviṣayatvāt । sāmānyalakṣaṇaviṣayatvādityarthaḥ । uktaṃ pratyakṣābhāsam ।।

sāṃpratamanumānābhāsamāha । hetvābhāsapūrvakaṃ hetvābhāsanimittaṃ jñānamanumānābhāsam । vyabhicārāt । hetvābhāso hi bahuprakāra uktaḥ asti vādibhedena । tasmāt hetvābhāsāt yadanumeye arthe dharmaviśiṣṭe dharmiṇi jñānam avyutpannasya asiddhādisvarūpānabhijñasya bhavati tadanumānābhāsam । ityuktaṃ pratyakṣādicatuṣṭayam ।। idānīmuktaśeṣaṃ duṣaṇamabhidhātukāma āha । sādhanadoṣodbhāvanāni dūṣaṇāni । pramāṇadoṣaprakaṭanānītyarthaḥ । bahuvacananirdeśaḥ pratyekamapi pratijñādidoṣāṇāṃ dūṣaṇatvāt । etānyeva daśayīrta । sādhanadoṣo nyūnatvam । sāmānyena viśeṣamāha । pakṣadoṣaḥ pratyakṣadiviruddhatvam । pratyakṣādiviruddhā pratijñetyevamādi । hetudoṣaḥ asiddhānaikāntikaviruddhatvam । asiddho heturityevamādi । evaṃ dṛṣṭāntadoṣāḥ sādhanadharmādyasiddhatvam । tasyodbhāvanamiti । tasya pratyakṣaviruddhahetvādeḥ prakāśanaṃ prāśnikapratyāyanaṃ na tudbhāvanamātrameva । dūṣaṇamiti sāmānyena dūṣaṇajātyanatikramādekavacanamiti ।। adhunā dūṣāṇābhāsamāha । abhūtasādhanadoṣodbhāvanāni dūṣaṇābhāsāni । abhūtamavidyamānameva tadyataḥ sādhanadoṣaṃ sāmānyanodbhāvayanti prakāśayanti yāni tāni jātidūṣaṇābhāsāni । etadeva darśayati । saṃpūrṇe sādhane avayave nyūnatvavacanam । nyūnamidamityevaṃbhūtam । aduṣṭapakṣe pakṣa doṣavacanam ityādi nigadasiddham । yāvad etāni duṣaṇābhāsāni kim? । nahyebhiḥ parapakṣo dūṣyate । niravadyatvātparapakṣasya । ityuparamyate śāstrakaraṇāt ।।

śāstraparisamāptau tatsvarūpapratipādanāyaivāha । padārthamātramityādi । padārthamātramiti sādhanādipadoddeśamātrama । ādau prathamam । diṅmātrasiddhaye nyāyadiṅmātrasiddhayartham । yātra yuktiranvayavyatirekalakṣaṇā । ayuktirvā asiddhādibhedā । sānyatra pramāṇasamuccayādau । suvicāritā prapañcena nirūpitetyarthaḥ ।।

nyāyapraveśakaṃ yadyākhyāyāvāptamiha mayā puṇyam ।
nyāyādigamasukhadaṃ saṃlabhatā bhavyo janastena ।।

samāptā ceyaṃ śiṣyahitā nāma nyāyapraveśakaṭīkā ।।

kṛtiriyaṃ haribhadrasūreḥ ।।