Ratnakīrti Nibandhāvalī
ratnakīrti nibandhāvalī ।।

।।

namastārāyai yasminnavajñā narakaprasūtirbhaktiśca sarvābhimatapradāyinī ।
avyāhataṃ yo jagadekabandhuḥ sa jñāyate sarvavidatra nirmalam ।।

iha hi dharmajñādaparama navaśeṣajñamanicchannapi kumārilo dharmajña eva kevale pratiṣiddhe vedamupādeyamabhimanyamānaḥ paṭhati

dharmajñatvaniṣedhastu kevalo atropayujyate ।
sarvamanyadvijānaṃstu puruṣaḥ kena vāryate ।।

iti ।

tadayamācāryo api sarvasarvajñacaraṇareṇusanāthaṃ yāvadākāśaṃ jagadicchannapi tribhuvanacūḍāmaṇībhūtasaparikaraheyopādeyatattvajñapuruṣapuṇḍarīkaprasādhanādapyapramāṇakajaḍavaidikaśabdarāśipramukhasakaladurmatipravādapratihatirityantarnayannāha

heyopādeyatattvasya sābhyupāyasya vedakaḥ ।
yaḥ pramāṇamasāviṣṭo na tu sarvasya vedakaḥ ।।

ityādi ।।

tadidānīmupayuktasarvajñameva tāvat prasādhayāmaḥ । paryante tu sarvasarvajñadohadamapyapaneṣyāmaḥ । svāsthyamāsthīyatām ।

yo yaḥ sādaranirantaradīrghakālābhyāsasahitacetoguṇaḥ sa sarvaḥ sphuṭībhāvayogyaḥ ।

yathā yuvatyākāraḥ kāminaḥ puruṣasya ।

yathoktābhyāsasahitacetoguṇāśvāmī caturāryasatyaviṣayā ākārā iti svabhāvo hetuḥ ।

tatra na tāvadāśrayadvāreṇa hetudvāreṇa vāsiddhisaṃbhāvanā । saṃkalparūḍhānāṃ caturāryasatyākārāṇāṃ cetoguṇatvamātrasya ca hetoḥ pratyātmavedyatvāt । nāpi sādaranirantaradīrghakālābhyāsalakṣaṇaṃ hetuviśeṣaṇamasaṃbhāvanīyam । tathā hi saṃsārasvabhāvaṃ duḥkhātiśayamapanetumiyaṃ saṃkalpārūḍhā caturāryasatyākārabhāvanā prārabdhā । asyāścāsaṃbhāvanā nāma kiṃ bhāvyasya saṃkalpārūḍhatvāsaṃbhavāt anarthitvāt heyarūpāniścayāt heyasya nityatvāt tasyāhetutvāt taddhetornityatvāt heyahetvaparijñānāt tadbādhakābhāvāt bādhakāparijñānāt cittasya doṣātmakatvāt tasya vyavasthitaguṇatvāt bhavāntarābhāvāt dhvastadoṣapunarudbhavād veti trayodaśa vikalpāḥ ।।

tatra na tāvadādyaḥ pakṣaḥ । saparikaraheyopādeyātmakasya caturāryasatyākārasya bhāvyasya vikalpārūḍhasya pratyātmavedyatvāt ।।

nāpi dvitīyaḥ । duḥkhamātrasyāpi parityāgārthitvena vyāpteḥ sarvajanānubhavasiddhatvāt ।।

nāpi tṛtīyaḥ । saṃsārātmano duḥkhasvarūpasya pratīteḥ । kathamasya duḥkhātmakatvamiti cet । saṃkṣepataḥ

kathitaṃ sākṣādduḥkhaprakṛti narakaṃ pretatiryakkharūpaṃ
martye śarma kvacana tadapi grastamevāsukhena ।
devānāṃ ca kṣayamupagate puṇyapātheyapiṇḍe
caṇḍajvālāvyatikaramuco hanta bhogāsta eva ।।

na ca caturthaḥ । vārtamānikapañcaskandhātmakasya duḥkhasyotpādadarśanāt ।। duḥkhasya kādācitkatvāt ।। nāpi ṣaṣṭhaḥ । kāryakādācitkatvasya anityahetukatvena vyāptatvāt ।।

nāpiṃ saptamaḥ । duḥkhe viparyāsatṛṣṇāpravṛtiśaktikarmabhiḥ sahitasyātmadṛṣṭilakṣaṇasya hetoḥ sāṃsārikapañcaskandhalakṣaṇakāryānyathānupapattito niścayāt । yadāhuḥ

ahaṃkārastāvattadanu mamakārastadubhayaprasūto rāgādistadahitamaterdveṣadahanaḥ ।
tataḥ śeṣaḥ kleśastata udayinaḥ karmavisarādvisārī saṃsāraḥ śaraṇarahito dāruṇataraḥ ।।

tasmāttṛṣṇāviparyāsāvātmadṛṣṭipuraḥsarau ।
saṃsāriskandhajanakau nirṇītau kāryahetutaḥ ।।

ātmadarśanasya cāvidyātvamātmapratikṣepato draṣṭavyam । tadabhāve api kṣaṇabhaṅgaprastāve paralokādikamanākulamavasthāpitam ।।

na cāṣṭamaḥ । ātmadṛṣṭirūpāyāḥ avidyāyāḥ pratipakṣabhūtasya nairātmyadarśanasya saṃbhavāt ।।

nāpinavamaḥ । nairātmyadarśanasya mārgaśabdavācyasya pramāṇato niścitatvāt ।।

daśamo apyasaṃbhavī । doṣāvasthāyāṃ cittasya saṃskārāpekṣatvāt । yo hi yatsvabhāvastasmin svabhāve vyavasthito na saṃskāramapekṣate । yathā doṣamapanīya tapanīyamakṣayadaśāyāmavasthitam । apekṣate ca cittamavidyāvasthāyāṃ saṃskāramiti vyāpakaviruddhopalabdhiḥ । pratiṣedhyasya tatsvabhāvatvasya yadvyāpakaṃ saṃskāranirapekṣatvaṃ tadviruddhaṃ tadapekṣatvamiti cittasya doṣātmakatvakṣatiḥ ।।

ekādaśo apyayuktaḥ । cetasastattatsaṃskārātiśaye prajñātiśayadarśanāt ।।

na ca dvādaśaḥ । paralokaprasādhanāt । tathā hi,

yaccittaṃ taccittāntaraṃ pratisandhatte । yathedānīntanaṃ cittam । cittaṃ ca maraṇakālabhāvīti svabhāvahetuḥ ।

na cārhaccaramacittena vyabhicāraḥ । tasyāgamamātrataḥ pratītatvāt । niḥkleśacittāntarajananād vā । hetorvā kleśe satīti viśeṣaṇādityanāgatabhavasiddhiḥ । evaṃ yaccittaṃ taccittāntarapūrvakaṃ yathedānīntanaṃ cittam । cittaṃ ca janmasamayabhāvītyarthataḥ kāryaheturityatītabhavasiddhiḥ ।।

na ca trayodaśaḥ । doṣakāraṇasyātmadarśanasya yadviruddhaṃ nairātmyadarśanaṃ tasya nirupadravatvāt । bhūtārthatvāt । sarvadāvasthiteḥ । tannāyaṃ viśeṣaṇāsiddho api hetuḥ । tathāpī dṛśo abhyāso na kasya cid dṝśyata iti cet । saṃbhāvanā tāvadaśakyapratiṣedhā । idānīntanajanapravṛtiścāvyāhateti nāparaṃ gamyate । ata evedaṃ saṃbhāvanānumānamucyate ।।

na caiṣa viruddho hetuḥ । sapakṣe kāminyākāre saṃbhavāt । na cānaikāntikaḥ । abhyāsasahitaceto guṇasphuṭapratibhāsayoḥ kāryakāraṇayorghaṭakumbhakārayoriva sarvopasaṃhāreṇa pratyakṣānupalambhataḥ kāryakāraṇabhāvasiddhāvabhyāsasahitacetoguṇatvasya sādhanasya sphuṭapratibhāsakaraṇayogyatayā vyāptisiddheḥ । tathā hi vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sphuṭābhasya । paścādabhyāsasaṃvedanaṃ sphuṭābhasaṃvedanamiti । trividhapratyakṣānupalambhasādhyaḥ kāryakāraṇabhāvaḥ sphuṭapratibhāsābhyāsasacivacittākārayoriyamupapannā sarvopasaṃhāravatī vyāptiḥ । ato anaikāntikatāpyasaṃbhavinītyanavadyo hetuḥ ।।

nanu kathamanumānataḥ sarvajñasiddhipratyāśā । tasya parokṣatvena tatpratibaddhaliṅgāniścayāt kiṃ ca sarvajñasattāsādhane sarvo heturna trayīṃ doṣajātimatipatati । sarvajñe hi dharmiṇyasiddhatvam । asarvajñe hi viruddhatvam । ubhayātmakepyanaikāntikatvamiti ।।

api ca abhyāsāt kāraṇātkāryasya sphuṭābhasya pratītau nāvaśyaṃ kāraṇāni kāryavanti bhavantītyanaikāntikatā । atha sphuṭībhāvayogyatānumīyate । sāpi śaktirucyate । sā ca kārye anantarā sāntarā vā । tatrādyā kāryasamadhigamyā । na cādhigatakāryasya tayā kaścidupayogaḥ । dvitīyā tu kāryāvasāyamaikāntikaṃ na sādhayet ।।

na ca kāryāpratītau yogyatāniścayaḥ saṃbhavī । nāpi yogyatāmātrasādhanekṛtārthaḥ sāghanavādī । sarvajñajñāne kārye vivādasya tādavasthyād । bhavatu sphuṭībhāvasya siddhiḥ । tathāpi kaḥ prastāvaḥ sarvajñavivāde sādhanamārabdhavataḥ sphuṭatvaṃ cetasaḥ sādhayitum ।।

kiṃ ca prasiddhānumāne bhūtalasya dharmiṇaḥ kumbhakāraghaṭayorapi dharmayoḥ pratītatvāt kāryakāraṇabhāvo grahītuṃ śakyata eva । prastute tu kāmāturasantānavartino yuvatyākārasya dharmiṇastatpragatābhyāsasphuṭatvayorapi dharmayoḥ parokṣatvāt । kathaṃ kāryakāraṇagṛhītiḥ । yathā ca naiyāyikaṃ prati yuṣmābhirucyate pratyakṣato na kāryamātraṃ puruṣavyāptaṃ sidhyati । kiṃ tvavāntarameva ghaṭajātīyaṃ kāryamiti tathā nākāramātramabhyāsapūrvakaṃ sidhyati । kiṃ tvavāntarameva yuvatyākārasāmānyamiti vyaktameva । na cābhyāsakāryaḥ sphuṭībhāvaḥ । tadabhāve api svapne darśanāt ।।

kiṃ ca sarvavido api yadi caturāryasatyaparijñānataḥ sarvajñatāsthitiḥ, tarhi ghaṭādikatipayavastujñāne api sarvajñateti sādhvī śuddhiḥ । api ca

jñānavān mṛgyate kaścit taduktapratipattaye ।
ajñopadeśakaraṇe vipralambhanaśaṅkibhiḥ ।।

iti yuṣmābhirevocyate । na ca sarvajñānavān viśeṣaniṣṭhatayādhigantuṃ śakyate । na cāsya sattāmātrasiddhau kaścidupayogaḥ, pravṛtteranaṅgatvāditi sarvamasamañjasam ।।

atrocyate । na vayaṃ sākṣātsarvajñasattāpratijñāyāṃ hetuvyāpāramanumanyāmahe । bhūdharādhīnavahnisattāvat । kintu caturāryasatyākārasvarūpe dharmiṇi sphuṭābhatvasya sādhyasyāyogavyavacchedārthaṃ parvate agnimātrāyogavyavacchedavat । sphuṭābhatvaṃ tu kāminyākārādidṛṣṭānte dṛṣṭameva । tacca parvatīyāgnivat । pakṣadharmatābalataḥ satyacatuṣṭayādhikaraṇaṃ sidhyat sarvajñatāmācakṣmahe । yathoktam

ityabhyāsabalāt parisphuṭadaśākoṭiḥ sphurat saṃbhavī heyādeyatadaṅgalakṣaṇaguṇaḥ sarvajñatā saiva naḥ ।। iti ।

tadatrābhyāsasahitacaturāryasatyākāraḥ samagro dharmī sāmagryamabhyāsaviśiṣṭacetoguṇatvamātraṃ hetuḥ sphuṭībhāvayogyatāsādhyam । yathā sāgnitvānagnitvasandehe parvatātmā pramāṇapratīto dharmī । tathātrāpi sarvajñatvāsarvajñatvavivāde ahi pratyātmaviditaḥ satyacatuṣṭayākāro dharmī । tasmāt sphuṭābhatvena sādhyena dṛṣṭānte vyāptisiddherastyeva tatpratibaddhaliṅganiścayaḥ । sādhyasandehe api dharmiṇaścaturāryasatyākārasya siddherna trividhadoṣajāteravasaraḥ । yogyatāyāḥ prasādhanena ca kāraṇāt kāryapratītāvanaikāntikatvamityapyanabhyupagamapratihatam । yogyatā ca sāntaraiva sādhyate । iyaṃ ca na gamayatu nāmaikāntataḥ kāryasattvam । anupapadyamānaṃ punarasya saṃbhavamākṣipatyeva । tadā bhāvini kārye sandehe api kāraṇayogyatā niścīyata eva । brīhyādau bhāviphalāniścayepi yogyatāniścayena pravṛtteḥ । anyathā śilāśakalāderapyupādānaprasaṅgaḥ ।

tajjātīyasya śarāvasthapaṅkoptasya sāmarthyamupalabdhamiti cet । atrāpi kāminyākāre bhāvanājātīyasya sphuṭībhāvakaraṇayogyatā dṛṣṭeti samānam ।

evaṃ yogyatāmātrasādhanenaiva kṛtārthaḥ sādhanavādī । sarvajñakāraṇabhāvāttadabhāvavādināṃ nirdalanāt । kāryasya va traikālikasya sambhāvanāprasādhanāt । muttkyarthināṃ ca pravṛtteravirodhāt । vādino api tanmātrasādhanasyābhipretatvāt । ataeva kaḥ prastāvaḥ sarvajñasattāvivāde sphuṭībhāvasādhanasyetyādyapyanavakāśam । sarvajñaśabdena sphuṭībhāvayogyatāyā vivakṣitatvāt । tathā kāryakāraṇapratītirapi saṃbhavatyeva । tathā hi kāminyabhyāsasantatisahacāri saṃbhramakāyavacodarśanameva kāminyākārasya tadbhāvanāyāśca darśanam । tathābhūtakāyavaco adarśanameva bhāvanāyā adarśanam । evaṃ sphuṭapratibhāsasantatisahacāriviśiṣṭakāyavacodarśanaṃ sphuṭapratibhāsadarśanam । tathāvasthitakāyavaco adarśanameva sphuṭapratibhāsādarśanamityastyeva prastute api pratyakṣānupalambhataḥ kāryakāraṇabhāvapratītiḥ । iyaṃ ca tathāvasthakāmāturaśarīravacanagrahaṇe tadekadeśabhūtayuvatyākārābhyāsasphuṭapratibhāsagrahaṇavyavasthā vyāvahārikeṇāvaśyaṃ svīkartavyā । anyathā cityacaityarūparasagandhasparśaparamāṇupuñjādyātmakasya kumbhakāraghaṭapradeśāderapi rūpaikadeśagrāhakaṃ cakṣuḥpratyakṣaṃ na samudāyavyavasthāpakamiti sarvavyāvahārikapramāṇocchedaprasaṅgaḥ । tathā bāhyaghaṭakāminyādīnāṃ śaktikṛtasya mahato jātibhedasya saṃbhavādanyajātīyavyāptigrahe anyajātīyād buddhimadanumānamayuktam । saṃkalpārūḍhānāṃ tu jalajvalanayuvatyākārādīnāṃ bāhyatvenādhyastānāmapi vijñānaikasvarūpatayaikajātīyatvamastīti bhāvanāsahitākāramātreṇaiva vaiśadyavyāptirastu ।।

na ca svapne sphuṭatāvyabhicāraḥ । bhāvanāsiddhalakṣaṇayorhetvorjātibhede tatkāryayorekatvābhimāne api jātibhedasyāvaśyaṃ svīkartavyatvāt । dṛśyate hi siddhasādhyā vaiśadyajātiranapekṣya viparītabhāvanāṃ nidrāvicchede vicchidyamānā । bhāvanābhāvinī tu na vinā vipakṣābhyāsaṃ jāgrato api yadāhuḥ

svapne api sphuṭatā tathaiva na tathāpyekatvamevānayor
a prākārasamatvameva samatāṃ jāteḥ samāmaṃgati ।
anyannidhanirodhabādhyamitaradbādhyaṃ prayatnaiḥ punar
vaiśadyaṃ viparītabhāvanabalān nairghṛṇyabhede yathā ।।

yadapi ghaṭādikatipayajñāne api sarvajñaḥ syādityuktam । tatrāpi

ghaṭādiprakṛtāśeṣavedane api bhayaṃ bhavād
dhīyet yadi ko doṣaḥ so api sarvajñatāṃ vrajet ।
saṃsāraduḥkhamokṣāya spṛhayanto vayaṃ punar
bhajema tadupāyajñaṃ sthātuṃ tadgītavartmani ।।

ityuttaraṃ draṣṭavyam । tathā sattāmātre vipratipannān prati sattaiva kevalā prasādhitā । viśeṣajijñāsāyāṃ tu pramāṇopapannakṣaṇikanairātmyavādina eva sugatasya bhagavataḥ sarvajñatā ।

ata etadapi nirastaṃ yadāha bhaṭṭaḥ

sugato yadi sarvajñaḥ kapilo neti kā pramā ।
athobhāvapi sarvajñau matabhedaḥ kathaṃ tayoḥ ।।

tasmāt

uktakrameṇa munirājanaye pramāyāḥ śaktirvyanakti gatimapramitāṃ kṛpāṃ ca ।
anyatra tu dvayamudastamado astamāne tenaika eva śaraṇaṃ sa nirātmavādī ।।

iti viśeṣasiddhirapyanavadyeti sarvamanākulamākulādhayaḥ pare na pratipadyante । sādhane asminnavadye api durnītidahanadagdhabuddhayaḥ punarapyetadācakṣate । bādhakapramāṇasadbhāvāt sarvajñasyāsadvyavahāro yuktaḥ sadvyavahārapratiṣedho vā prasādhakapramāṇābhāvādveti ।।

atra vicāryate kiṃ punarasya bhagavato bādhakaṃ pramāṇaṃ pratyakṣamanumānaṃ śabdādikaṃ veti vikalpāḥ ।।

na tāvat pratyakṣam । pratyakṣaṃ hi kevalapradeśādau pravartamānaṃ svapravṛttiyogyameva tatra vastu pratiṣedhati । na vastumātram । na ca sarvajñasya pratyakṣapravṛttiyogyatāsti । svabhāvaviprakṛṣṭatvāttasya ।।

syādetat । na vayaṃ pratyakṣaṃ pravartamānamabhāvaṃ sādhayatīti brūmaḥ । kiṃ tarhi । tathā hi yatra vastuni pratyakṣasya nivṛttistasyāsadbhāvaḥ । yathā śaśaviṣāṇādeḥ । yatra tu pratyakṣasya pravṝttistasya sadbhāvo yathā ghaṭādeḥ । asti ca sarvajñe pratyakṣanivṛttiḥ । tadasyāpyabhāvaḥ kena nivāryata iti ।।

ucyate । nivartamānaṃ pratyakṣamabhāvaṃ sādhayatīti ko arthaḥ । kiṃ pratyakṣasya yā nivṛttistato abhāvasiddhiḥ, nivṛttisahitādvā pratyakṣāt, nivṛttādvā pratyakṣāditi ।

nādyaḥ pakṣaḥ । satyapi vastuni pratyakṣanivṛtterupalabhyamānāyā vastvabhāvaniya tatvāsiddheḥ ।।

nāpi dvitīyaḥ । svābhāvena saha kasyacit sāhityānupapatteḥ । anyathā tannivṛttatvānupapatteḥ ।।

na ca tṛtīyaḥ । tathā hi nivṛttāt pratyakṣādabhāvasiddhirityasataḥ pratyakṣādityuktaṃ bhavati । na cāsato hetubhāvaḥ saṃbhavati । sarvasāmarthyavirahalakṣaṇatvāttasya । na hi tacca nāsti tena ca pratipattiriti nyāyyam । ato na tāvat pratyakṣaṃ sarvajñabādhakam ।।

nāpyanumānam । taddhi trividhaliṅgajatvena trividham । tatra kāryasvabhāvayorvidhisādhanatvāt, pratiṣedhe sādhye anavasaraḥ । na ca dṛśyānupalambhaḥ tatprabhedo vā kāryānupalabdhyādiryogyānupalambho vā parābhimato atra pramāṇam । sarvajñatāyāḥ svabhāvaviprakṛṣṭatvenādṛśyatvāt ।।

nanu kāraṇānupalambhādeva sarvajñatāpratiṣedhaḥ sidhyati । tathā hi tatkāraṇamindriyavijñānaṃ vā mānasaṃ vā bhāvanābalajaṃ vā । bhāvanābalajamapi cākṣuṣaṃ vā, mānasaṃ veti vikalpāḥ ।

tatra na tāvaccakṣurindriyavijñānamaśeṣārthagrāhi । tasya pratiniyatārthaviṣayatvāt । deśāntare kālāntare [ca] tathaiva pratiniyamaḥ । anyathā hetuphalabhāvābhāvaprasaṅgāt । anekendriyavaiyarthyaprasaṅgācca । tathā ca kārikā

ekendriyapramāṇena sarvajño yena kalpyate ।
nūnaṃ sa cakṣuṣā sarvān rasādīn pratipadyate ।।

yajjātīyaiḥ pramāṇaiśca yajjātīyārthadarśanam ।
bhavedidānīṃ lokasya tathā kālāntare apyabhūt ।।

tataścaivaṃ prayogaḥ kartavyaḥ । buddhacakṣurnātītādiviṣayam । cakṣustvāt । acakṣurvā । śabdavat ।

iti sarvametat śrotrādāvapi draṣṭavyam । na cakṣurādiprakarṣaḥ svārthamatikramya dṛṣṭa । kārikā

yatrāpyatiśayo dṛṣṭaḥ sa svārthānatilaṅghanāt ।
dūrasūkṣmādivṛttau syānna rūpe śrotravṛttitaḥ ।।

bṛhaṭṭīkā ca

śrotragamyeṣu śabdeṣu dūrasūkṣmopalabdhitaḥ ।
puruṣātiśayo dṛṣṭo na rūpādyupalambhanāt ।।

cakṣuṣāpi ca dūrasthasūkṣmarūpopalambhanam ।
kriyate atiśayaprāptyā na tu śabdādidarśanam ।।

na caitad vaktavyam । yadi nāmaikaikenendriyeṇa tajjñānena vā sarvasyāgrahaṇaṃ tathāpi pañcabhirindriyaistajjñānairvā svasvaviṣayapravṛttairevātiśayaprāptairbhaviṣyatīti । ekaikasyāpi niḥśeṣasvaviṣayagrahaṇādarśanāt । paracittādyatīndriyāṇāṃ grahaṇā cca । tadevamindriyamindriyavijñānaṃ vā nāśeṣagrāhīti na prathamaḥ pakṣaḥ ।।

nāpi dvitīyaḥ । tathā hi yadyapi tanmānasaṃ sarvārthaviṣayaṃ tathāpi na tasya svātantryeṇārthagrahaṇe vyāpāro asti । manaso bahirasvātantryāt । anyathāndhavadhirādyabhāvaprasaṅgaḥ । teṣāmapi manaso bhāvāt । pāratantrye cendriyajñānaparigṛhītārthaviṣayatvādatītānāgatadūrasūkṣmavyavahitaparacittāderarthasyendriyaparijñānāgocarasya manasā paricchedo na prāpnotīti kathaṃ sarvajñatā ।।

na ca bhāvanābalajaṃ sarvārthagrāhīti tṛtīyaḥ pakṣaḥ । tathā hi tadbhāvanābalajamapi yadīndriyāśritamiti caturthaḥ pakṣaḥ, tadā so asaṅgataḥ । indriyasya tajjñānasya ca niyataviṣayaviṣayatvapratipādanāt ।।

atha bhāvanābalena tathāvidhamutpannaṃ manovijñānaṃ sarvārthagrāhīti pañcamaḥ pakṣaḥ । tadānvarthatvāt pratyakṣaśabdasya tasya ca bhāvanābalāvalambino apyanakṣajatvāt nārthasākṣātkāritvamastīti pratipādanīyam । kiṃ ca svaviṣayasīmānamanatipatyaiva prakarṣo api dṛśyate । na tu sarvaviṣayatveneti । kathaṃ tenāpi sakalārthajātādivedanam । yato na kasyacidabhyāse apyatīndriyārthadarśitvamupalabdham ।।

bṛhaṭṭīkā

ye api sātiśayā dṛṣṭāḥ prajñāmedhābalairnarāḥ ।
stokastokāntaratvena na te atīndriyadarśanāḥ ।।

prājño api ca naraḥ sūkṣmānarthān draṣṭuṃ kṣamo api san ।
sajātīranatikrāmannātiśete parānapi ।।

ekāvavarakasthasya pratyakṣaṃ yatpravartate ।
śaktistatraiva tasya syānnaivāvavarakāntare ।।

ye cārthā dūravicchinnā deśaparvatasāgaraiḥ ।
varṣadvīpāntarairye ca kastān paśyedihaiva san ।।

atra varṣaḥ kālaviśeṣaḥ ।

evaṃ śāstravicāreṣu dṛśyate atiśayo mahān ।
na tu śāstrāntarajñānaṃ tanmātreṇaiva sidhyati ।।

jñātvā vyākaraṇaṃ dūraṃ buddhiḥ śabdāpaśabdayoḥ ।
ākṛṣyate na nakṣatratithigrahaṇanirṇaye ।।

jyotirvicca prakṛṣṭo api candrārkagrahaṇādiṣu ।
na bhavatyādiśabdānāṃ sādhutvaṃ jñātumarhati ।।

tathā vedetihāsādijñānātiśayavānapi ।
na svargadevatāpūrvapratyakṣīkaraṇe kṣamaḥ ।।

daśahastāntaraṃ vyomno ye nāmotplupya gacchati ।
na yojanamasau gantuṃ śakto abhyāsaśatairapi ।
tasmādatiśayajñānairatidūragatairapi ।
kiñcidevādhikaṃ jñātuṃ śakyate natvatīndriyam ।।

iti ।।

pratyakṣasūtre tu kāśikākāraḥ paramatamāśaṅkyāha, tanna, avagataviṣayatvād bhāvanāyāḥ । na cākasmādavagaterūtpattiḥ saṃbhavati । sarvotpattimatāṃ kāraṇavattvāt । atha pramāṇāntarāvagataṃ bhāvyate । kiṃ bhāvanayā । tata eva tatsiddheḥ । kiṃ ca tatpramāṇam । na tāvadanumānaṃ dharmādharmayoḥ pūrvamagrahaṇena tadvayāptaliṅgasaṃvedanāsaṃbhavāt । jagadvaividhyārthāpatterapi hi kimapi kāraṇamastīti etāvadunnīyate । na tu kaścidviśeṣaḥ । na cānirdiṣṭaviśeṣaviṣayā bhāvanā bhavati । yogaśāstreṣvapi hi viśeṣā eva dhyeyatayopadiśyante ।

dhyeya ātmā prabhuryo asau hṛdi dīpa iva sthitaḥ ।

ityādibhiḥ ।

āga mānāttarhi avagataṃ bhāvayiṣyate । yadi pramāṇāttadā tata evāvagateḥ । kiṃ bhāvanayā । hānopādānārthaṃ hi vastu jijñāsyate । te ca tata eva siddhe iti vyarthā bhāvanā । kāruṇiko api hi dharmāgamāneva śiṣyebhyo vyācakṣīta । na bhāvanābhedamanubhavet ।

atha vipralambhabhūyiṣṭhatvādāgamānāṃ pramāṇamāgamo na veti vicikitsamāno bhāvanayā jijñāsate । tato api tadasiddheḥ । bhāvanāvalapariniṣpannamapi jñānamanāśvasanīyārthameva । abhūtasyāpi bhāvyamānasyāparokṣārthavat prakāśanāt । yathā hi tairevoktam

tasmād bhūtamabhūtaṃ vā yad yadevābhibhāvyate ।
bhāvanāpariniṣpattau tat sphuṭā kalpadhoḥ phalam ।।

api ca bhāvanābalajamapramāṇam । yāvadeva hi gṛhītaṃ tāvadeva bhāvanayā viṣayīkriyate । mātrayāpyadhikaṃ na bhāvanā gocarayati । yogābhyāsāhitasaṃskārapāṭavanimittā hi smṛtireva bhāvaneti gīyate । sā ca na pramāṇamiti sthitameva । na ca taduttarakālaṃ sākṣātkārijñānamudetīti pramāṇamasti । indriyasannikarṣamantareṇārthasākṣātkārasya kvacidadarśanāt । yogināṃ dharmādharmayoraparokṣapratibhāsaṃ jñānaṃ nāsti, indriyasannikarṣābhāvādasmadādivat ।।

vācaspatistu kaṇikāyāmāha । satyaṃ śrutānumānagocaracāriṇī bhāvanā viśadābhajñānaheturiti nāvajānīmahe । kintu yadviṣayajātaṃ tadeva viśadapratipattigocaraḥ । na jātu rūpabhāvanāprakarṣo rasaviṣayavijñānavaiśadyāya kalpate ।

nanu na viṣayāntaravaiśadyahetubhāvaṃ bhāvanāyāḥ saṃgirāmahe । kintu śrutānumānaviṣayavaiśadyahetutāmeva । tadviṣayaśca samastavastunairātmyamiti tadbhāvanāprakarṣaḥ samastavastunairātmyaṃ viśadayan samastavastuviśadatāmantareṇa tadanupapatteḥ samastavastuvaiśadyamāvahatītyuktam ।

satyamuktam । tathā hi nāgamānumānagocaratvaṃ nirātmanāṃ vastubhedānāṃ paramārthasatām । nahi te eteṣāmanyanivṛttimātrāvagāhinī paramārthasatsvalakṣaṇaṃ gocarayitumarhataḥ । nāpi tadviṣayā bhāvanā । tadagrāhyamapi svalakṣaṇaṃ tadadhyavaseyatayā tadviṣaya iti tadyonirapi bhāvanā tadviṣayeti tatprakarṣastadvaiśadyaheturiti cet । na । tadadhyavaseyasyāpi paramārthasatvābhāvāt । tathā hi yadanumānena gṛhyate yaccādhyavasīyate te dve apyanyanivṛttī, na vastunī । svalakṣaṇāvagāhitve abhilāpasaṃsargayogyapratibhāsānupapatteḥ ।।

mā bhūttayoḥ svalakṣaṇaṃ viṣayaḥ । tatprabhavabhāvanāprakarṣaparyantajanmanastu viśadābhasya cetaso bhaviṣyati । kāminīvikalpaprabhavabhāvanāprakarṣādiva kāmāturasya kāminīsvalakṣaṇasākṣātkāraḥ । karikumbhakaṭhorakucakalaśahāriṇi hariṇaśāvalolalocane campakadalāvadātagātralate lāvaṇyasarasi nirantaralagnalalitadoḥkandalīmūla māliṅganamaṅgane preyasitare prayaccha । sañjīvaya jīviteśvari, patito asmi tava caraṇanalinayoritivacanakāyaceṣṭayorupalabdheḥ । asti ca vikalpāvikalpayoḥ kathañcit samānaviṣayateti nātiprasaṅga iti cet । satyam । saṃbhavatyayamanubhavo na punarasyārthe prāmāṇyasaṃbhavaḥ । atadutpatteratadātmanastadavyabhicāraniyamāyogāt । atādātmyaṃ cārthasya vijñānādatirekāt । anatireke api ca vijñānānāmanyonyasya bhedādatādātmyāt । ekasya vijñānasyetaravijñānavedanānupapatteḥ । vijñānasvalakṣaṇaikatvābhyupagame ca tannityamekamadvitīyaṃ brahmābhyasanīyamiti kṣaṇikanairātmyābhyāsābhyupagamo dattajalāñjaliḥ prasajyeta । tanna tādātmyāttasyāvyabhicāraḥ । nāpi tatkāryatvāt । bhāvanāprakarṣakāryaṃ khalvetanna viṣayakāryam । yadyucyeta pāramparyeṇa tatkāryamanumānavat । yathā hi vahnisvalakṣaṇāddhūmasvalakṣaṇam । tato dhūmānubhavastato dahana vikalpaḥ, tataścānumānamutpannamiti pāramparyeṇa vahnipratibandhāt prāpakaṃ ca vahnerdāhapākakāriṇaḥ tathedamapi anumānajanitabhāvanāprakarṣaparyantajaṃ pāramparyeṇārthaprasūta tayā tadavyabhicāraniyamāttatra pramāṇamiti । tat kimanumānena vahniṃ vyavasthāpya bhāvayato yadvahniviṣayamativiśadavijñānaṃ tatpramāṇamiti । omiti brubāṇasya parvatanitambārohaṇe satīndriyasannikarṣajanmano dahanavijñānasya bhāvanādhipatya viśadābhavijñānena saha saṃvādaniyamaprasaṅgaḥ । visaṃvādaśca bahulamupalabhyate । lakṣaṇayogini ca vyabhicārasaṃbhave tallakṣaṇameva bādhitamiti viśadābhamapi prātibhamiva saṃśayākrāntamapramāṇam । tadbhāvanāyā bhūtārthatvaṃ na tajjaviśadābha vijñānaprāmāṇyahetuḥ, vyabhicārāt । evañca prāsarpakasyeva saktukarkarīprāptimūlalābhamanorathaparamparāhito dvaviṇasaṃbhārasākṣātkārastathāgatasya nirātmakasamastavastusākṣātkāra ityāpatitam । sarvārthavastubhāvanāparikarmitacittasantānavartivijñānaṃ pratyālambanapratyayatvamarthamātrasya ।

tathā ca tadutpatteḥ tadavyabhicāraniyama iti cet । arthasya hyālambanapratyayatvavijñānaṃ pratīndriyāpekṣatvena vyāptam । taccāsmātsvaviruddhopalabdhyā vyāvartamānamālambanapratyayatāmapyarthasya nivartayati । na khalvindhanaviśeṣo dhūmaheturiti vināpi dahanaṃ sahasreṇāpi saṃskārairdhūbhamādhate । tadādhāne vā samastakārya hetvanumānocchedaprasaṅgaḥ । bhāvanāyāśca bhūtārthāyā arthānapekṣāyā eva viśadavijñānajananasāmarthyamupalabdha kāmāturādivartinyā iti bhūtārthāpi tannirapekṣaiva samartheti nārthasyālambanapratyayatvaṃ śakyāvagamam । api ca ālambanapratyayā api ta evāsya kṣaṇā yujyante, ye tasya purastāttanā avyavadhānāstathā ca ta evāsya grāhyā na punaḥ pūrvatarāḥ । tatkālā anāgatāśceti na sarvaviṣayatā । atha dṛśyamānā dhātutrayaparyāpannāḥ prāṇabhṛto janmāntaraparivartopāttātītānāgataskandhakadambakopādānopādeyātmāna iti taddarśanaṃ dṛśyamānatādātmyena tadviśeṣaṇatayātītānāgatamapi gocarayati । na cāsmadādidarśanasyāpi tathātvaprasaṅgaḥ, rāgādimalāvṛtatvāt । tasya ca bhagavato nirmṛṣṭanikhilakleśopakleśamalaṃ vijñānamanāvaraṇaṃ paritaḥ pradyotamāna mālambanapratyayaṃ sarvākāraṃ gocarayet । tasya ca sākṣāt paramparayā ca kathañcit sarveṇa saṃbandhād deśkālaviprakīrṇavastumātraviśiṣṭasvabhāvatayā tathaiva gocarayet । na caitat sarvagrahaṇamantareṇeti sarvaviṣayamasya vijñānamanāvaraṇaṃ siddham ।

tadanupapannam । tathā hīyamālambanapratyayasya sarvaviśiṣṭātmatā bhāvikī na vā । na tāvatsarvasminnālambanapratyaye caikā saṃbhavati । ekasyānekavṛttitvānupapatteḥ । nānā cet । ālambanapratyayāśca sarve ceti tattvam । tathā ca na saṃbandha iti na tadgrahaṇe sarvagrahaṇam । vikalpāropitatayā tvavikalpakaṃ samastavastuviṣayaṃ sarvatra pratīyata iti subhāṣitam । svālambanapratyayamātragocaramevāvikalpakaṃ samastavastuviśiṣṭālambanādhyavasāyajananam । tenādhyavasāyānugatavyāpāramavikalpakamapi samastavastuviṣayaṃ bhavati । yadāha

vyavasyantīkṣaṇādeva sarvākārānmahādhiyaḥ ।

iti cet । atha katipayavastvālambanānubhavasya kutastya eṣa mahimā yataḥ samastavastvavasāya iti । rāgādyāvaraṇavigamāditi cet । tarhi yathāvad vastūni paśyet । na punarasmādapārthatvamasyeti । tadayuktaṃ vikalpanirmāṇakauśalamasya yujyeta । tattvāvarakatā hi sulabhamalānāṃ kleśādīnāṃ na punarvikalpanirmāṇapratibandhatā । tasmād bhāvanāprakarṣamātrajatvāt, arthāvyabhicāraniyamābhāvāt, viśadābhamapi saṃśayākrāntatvādapramāṇamapratyakṣaṃ ceti sāmpratam ।।

yadapi sadarthaprakāśanaṃ buddheḥ svabhāvo asadarthatvaṃ cāgantukamiti, asati bādhake sadarthatvameveti, tadayuktam । anumitabhāvitavahniviṣayaviśadābhajñāna prāmāṇyaprasaṅgāt tadvidhasya kvacid bādhadarśanādaprāmāṇyamihāpi samānam । anyatrābhiniveśāt । tadiha yadi viśadābhavijñānahetutvaṃ bhāvanāyā viśeṣaṇatrayayogena sādhyate, tataḥ siddhasādhanam । bhavatu tathāgatastathābhūtavijñānavān । na tvetadvijñānamasya pratyakṣamapramāṇatvāt । tathā cāpakṣadharmatayā hetorasiddhatā । prasiddhadharmaṇo dharmiṇo ajijñāsitaviśeṣatayā anumeyatvābhāvāt । atha pratyakṣavijñānahetutā bhāvanāyāḥ paraṃ pratyasiddhā sādhyate, tathā ca sati sādhyaviparyayavyāpterviruddhatā hetoḥ, viśeṣaṇatrayavatyā api bhāvanāyā viśadābhabhrāntavijñānajanakatvāt । dṛṣṭāntasya ca sādhyahīnatvāt । yadā ca bhūtārthabhāvanājanitatve api nāsya prāmāṇyamabhūtārthatvāt, tadā yaducyate,

nirupadravabhūtārthasvabhāvasya viparyayaiḥ ।
na bādhā yatnavattve api buddhestatpakṣapātataḥ ।।

iti । bhūtārthatve api hi buddheḥ tatpakṣapātitā bhūtārthaiḥ pratipakṣairbādho na bhavet । abhūtārthā tviyaṃ sātmībhāva māpannāpyātmātmīyadṛṣṭiriva saṃbhavadbādhā । tasmāt pratipakṣavibṛddhimātram । na tvātyantikī vivṛddhiḥ saṃbhavati । yayā samūlakāṣaṃ kaṣitā doṣā na punarudbhaviṣyanti । ataevāsthirāśrayatve api apunaryatnāpekṣatve api asya nātyantikī niṣṭhā saṃbhavati । ātmātmīyadṛśa iva virodhipratyayasaṃbhavāt । tatsaṃbhavaścābhūtārthatvāt । śrutānumitaviṣayaṃ tu pratyakṣaṃ na saṃbhavatyeva । tayoḥ parokṣarūpāvagāhitvāt । pratyakṣasya ca tadviparītatvāt । tadgatabhūtābhūtārthānuvidhāyitvena svaviṣaye śrutānumānajñānāpekṣayā prāmāṇyānupapatteśva ।।

tat siddhametat bhūtārthabhāvanāprakarṣaparyantajavijñānamapratyakṣamarthe aprāmāṇyāt । yadapramāṇaṃ tadapratyakṣamarthe । yathā kāmāturasya kāminīvijñānam । nitāntaviśadābhatve sati bhāvanā jatvāt । yannitāntaviśadābhatve sati bhāvanāprakarṣajaṃ vijñānaṃ tadapramāṇam ।

yathānumitabhāvitavahniviśadavijñānamiti । samānahetujatvaṃ samānarūpatayā vyāptam । yadāha

tadatadrūpiṇo bhāvāstadatadrūpahetujāḥ ।

iti । tadasya prāmāṇyaṃ nivartamānaṃ tulyahetujatvamapi nivartayati । na caiṣa bhūtārthabhāvanāprakarṣaparyantajo anindriyasannikṛṣṭānumitabhāvitavahnivaiśadye ca nirātmakasamastavastuvaiśadye ca viśiṣyate । na ca rāgādyāvaraṇaviraho viśeṣaḥ । na khalvete kambalādibadāvarakā vijñānasya । kiṃ tu tadākṣiptamanā vividhaviṣayabhedatṛṣṇādiparipluto na śaknoti bbāvayitumiti bhāvanādaramātra eva tadvirahopayogaḥ । asti cehāpi śiśirabharasaṃbhṛta jaḍimamantharatarakāyakāṇḍasyānumitavahnibhāvanābhiyoga iti na hetu bhedataḥ pratibandhasiddhiḥ । na caikapārthivāṇusamavāyikāraṇajanmabhirabhinnauṣṇyāpekṣaikavahnisaṃyogāsamavāyikāraṇairgandharasarūpasparśairnānāsvabhāvairvyabhicāraḥ । sāmarthyavaicitryādekatve api pārthivasya paramāṇoḥ । tadvaicitryaṃ ca kāryavaicitryopalambhāt । tacca nityasamavetaṃ nityam, kāraṇasāmarthyaprakrameṇa ca pārthivāvayavini kārye jāyata iti avadātam । pariśiṣṭaṃ tu granthavyākhyānasamaye vyākhyāsyāmaḥ । tadāstāṃ tāvat ।।

trilocanastu nyāyaprakīrṇake prāha । iha kila duḥkhasamudayanirodhamārgākhyānyāryāṇāṃ satyāni catvāri । teṣāṃ satyānāṃ svarūpasākṣātkārijñānaṃ yogipratyakṣam । tatra duḥkhaṃ phalabhūtāḥ pañcopādānaskandhāḥ । tacca svarūpato jñātavyam । ta eva hetubhūtāḥ samudayaḥ । sa ca prahātavyaḥ । niḥkleśāvasthā cittasya nirodhaḥ । sa ca sākṣātkartavyaḥ । tadavasthāprāptiheturnairātmyakṣaṇikatvādyākāraścittaviśeṣo mārgaḥ । sa ca bhāvayitavya iti saugatamatam ।

atrocyate । mārgastāvat pramāṇapariśuddho na bhavatītyuktaṃ prāk । ato abhūtaviṣayasya vikalpasyābhyāsādasatyārthavijñānaṃ syānna saṃvādi । api ca pramāṇapariśuddhamārgavādo śākyaḥ pramāṇaṃ pṛṣṭaḥ san satvākhyaliṅgajaṃ vikalpaṃ brūyāt । tato yāvadvikalpena darśitarūpaṃ tatsarvamasat । tasmiṃśca bhāvyamāne sattve bhāvakasya vikalpakasya bhāvanopahite viśadābhatve śabdasaṃsṛṣṭagrāhyanimittaṃ vikalpakatvaṃ nivartate । tadvyāvṛttau grāhyamapi śabdasaṃsṛṣṭaṃ nivartate । ato nirvikalpakamapi yogijñānaṃ nirviṣayaṃ prasaktam । yattu pāramārthikaṃ vastvātmakaṃ na tatpramāṇapariśuddham । śuddhau vā kiṃ bhāvanayā । bhāvyasya sākṣādvijñātatvāt । na cānyasmin śabdasaṃsṛṣṭe bhāvyamāne sphuṭamanyadrūpaṃ bhavati । śokāturasyāpi niruddhendriyavyāpārasya tanayabhāvanāyāṃ mitrādipratibhāsaprasaṅgāt ।

kṣaṇikatve bhāvye samāropite vāstavaṃ kṣaṇikatvameva yogivijñānapratibhāsīti cet । satyāsatyayorekatvābhāvātmake hi bhede asatyabhāvane api yadi satyapratibhāsaḥ, tarhi satyatanayābhyāse api śabdasāmyādabhedinastanayasaṃjñakasya kasyacidaparasya svarūpapratibhāsaprasaṅgaḥ । tasmādabhūtaviṣayābhyāsaṃ nirvikalpakamapi saṃvādānna pramāṇamiti na sarvajñasiddhiḥ ।

api ca bhāvyasya vastunaḥ punaḥ punaścetasi niveśanamabhyāsaḥ । sa ca brahmacaryeṇa tapasā sādaraṃ dīrghakālaṃ nirantaramāsevito dṛḍhabhūmirasphuṭākārasya vikalpasya sphuṭābhatvajanana iṣṭaḥ । sa kṣaṇikatvanairātmyavādinā draḍhayitumaśakyaḥ । tathā hi bhāvyagrāhī yādṛśo vikalpa utpannastādṛśa eva niranvayaṃ nirudhyate । tasmiṃśca niruddhe punaḥ punarutpadyamānaḥ pratyayastādṛśa evāpūrva utpadyate । tadanena paryāyeṇa kalpasahasre api apūrvotpatteraviśeṣānna tajjanyaḥ saṃskāro abhyāsa utpadyate । etena viśiṣṭavijñānotpādo abhyāso vyākhyātaḥ । niranvayaniruddhaṃ hi pūrvapūrvavijñānaṃ kathamuttarottarāvasthāntaraṃ viśiṣṭaṃ janayet । sarvathā kramabhāvibhiḥ pratyayairavasthitameva rūpaṃ śakyaṃ saṃskartum । anavasthitaṃ tu svotpādavyayayogimātramityaviśiṣṭaṃ syāt । tasmāt pratyāvṛttibhāvyavastupratyayajaḥ saṃskāro vyutthānapratyayasaṃskāravirodhī yasyāsti tasyaivātmanaḥ prakṛṣṭo api bhāvyasākṣātkāripratyayaheturitiyuktaṃ paśyāmaḥ । kiṃ ca cittamekāgraṃ vyavasthāpayituṃ vikṣepatyāgārthamabhyāso anuṣṭhīyate । na ca kṣaṇikavādināṃ vikṣiptaṃ cittamasti । pratyarthaniyatatayā sarvasya cittaikāgratvāt । tathā hi yadi sākāraṃ vikalpavijñānaṃ svapratibhāsaniyatatvāt ekāgrameva tat kathaṃ vikṣipyate । atha nirākāraṃ tathāpi vikalpakaṃ prati vikalpyaṃ bhinnameva । na tu sarvavikalpānāmekaṃ vikalpyamasti । tato nirākāramapi vijñānaṃ niyatālambanatvādekāgrameva, na vikṣiptam । sarvathā nāsti kṣaṇikavādināmekamanekārthamavasthitaṃ cittaṃ yadekāgraṃ kartumiṣyate । tadevamabhyāsānupapatterasarvajñavatyāṃ cittasantatau na ca vijñānaviśeṣaḥ sarvajñaḥ sidhyatīti ।।

nyāyabhūṣaṇakārastvāha । sarvajñānānāṃ nirālambanatve saṃvedanamātratve ca yogītarapratyayayoḥ ko viśeṣaḥ । śuddhāśuddhatvamiti cet । tathāpi caturāryasatyādiviṣayatvamayuktam । na hi svātmamātravedanena caturāryasatyādikaṃ sākṣātkṛtamiti yuktamatiprasaṅgāt ।

tadākāratvena tadviṣayatvamiti cet । tat kimidānīṃ sautrāntikamatamabhyupagataṃ satyam । tathāpyatotānāgataviṣayatvaṃ katham । na hyasataḥ kaścidākāro asti । dṛṣṭaśrutānumitākāraśca yadi bhāvanābalataḥ spaṣṭa evāvabhāti, tathā ca satibhrāntameva yogipratyakṣaṃ syāt । avidyamānasya vidyamānākāratayā pratibhāsanāt, svapnavat । tathā visaṃvāditvānna bhrāntam । anumānajñānasya bhrāntatve api avisaṃvāditvābhyupagamāt ।

atha bhrāntasyāpi saṃvāditvena prāmāṇyam । tathāpi pratyakṣalakṣaṇasyābhrāntatvaviśeṣaṇaṃ virudhyate । na cāvisaṃvāditvamapi tvanmate yuktam । yataḥ prāpyārthadarśakatvaṃ vā, pravṛttiviṣayopadarśakatvaṃ vā, avabhātādarthakriyāniṣpattirvā bhavatāmavisaṃvāditvamabhipretam । na caitadatītādyarthajñāne saṃbhavati । vartamānārthajñānasyāpi kṣaṇikatvapakṣe nopapadyata eva । tasmāt saugatānāṃ yogipratyakṣopavarṇanamayuktameveti ।।

kiṃ cedamapi vaktumucitam । yadyanumānapūrvakamartheṣu bhāvanābalajajñānamāśvāsabhājanaṃ, tadāstāṃ tāvadanumānapauruṣapratyāśā । pratyakṣeṇāpi cakṣurdahanādikaṃ gṛhītvā bhāvanāprakarṣaparyante jātaṃ sthirataraṃ tadākāravijñānaṃ syāt, yāvanna viparīta bhāvanābhiyogaparyantaḥ । astaṃ gataśca tadviṣayo avasthāntaraprāpto veti kathaṃ pramāṇopanītavastugocaratve api saṃvādāśvāsaḥ । api ca yadā hālika eva havyāśanamanumāya bhāvanayā sphuṭayet, tadā na tadyogijñānaṃ paramārthaviṣayābhāvāditi pratyakṣāntaraprasaṅgaḥ ।

kiṃ ca tadyogijñānamindriyajñānādbhinnamabhinnaṃ vā । abhedapakṣe na yogijñānaṃ nāma pratyakṣeṇa bhinnamindriyajñānenaiva saṃgrahāt । na ca bhāvanopaskṛtasantānasya tathodayād bhedavyavasthā । rasāyanādisaṃskārāpekṣayāpi pratyakṣāntaravyavasthāprasaṅgāt । bhedapakṣe ca bhāvanāsaṃbhavaṃ jñānaṃ kṣaṇikasākṣātkāri । indriyajñānaṃ ca syairyagrāhīti sādhvī siddhiḥ । indriyajñānasyāpi tadavasthāyāmasthairyagrahaṇe kṛtaṃ yogijñānena । na ca tasyākasmikaḥ kṣaṇikatvāvabodhaḥ । bhāvanodbhūtavaiśadyasya hi tadbodhaḥ । na cendriyajñānasya bhāvanā । api tu manovijñāne । tāmantareṇāpi sākṣāt kriyālābhe ca bhāvanāvaiyarthyamiti kāraṇābhāvādeva sarvajñapratihatiḥ ।।

atrābhidhīyate । yattāvat sarvapadārthasaṃvedanasya kāraṇaṃ kimindriyajñānamityādi valgitaṃ tatra bhāvanābalajaṃ manovijñānameva sarvapadārthagrāhīti pañcama evāsmākaṃ pakṣaḥ । ataḥ pakṣāntarabhāvino doṣā anabhyupagamapratihatāḥ । yaccāsmadabhyupagate pañcame pakṣe dūṣaṇamuktam, anarthatvātpratyakṣaśabdasya, tasya ca bhāvanābalābalambinopya nakṣajatvānnārthasākṣātkāritvamastīti, tadasaṅgatam । tathā hi pratyakṣaśabdasya tāvadakṣāśritatvaṃ vyutpattinimittamarthasākṣātkāritvaṃ tu pravṛttinimittamiti pratipāditam । na ca bhāvanābalāvalambino manovijñānasyānakṣāśritatve apyarthasākṣātkaraṇe kaścidasti śaktipratighātaḥ । yathā hi cakṣrurindriyaṃ svasāmarthyānatikrameṇa yogyadeśasthamarthamapekṣya svavijñānajanane pravartate, tathā sarvāvidyāparipanthibhūtārthabhāvanāsahitaṃ mana indriyamapi yogyadeśasthamarthaṃ prāpya svavijñānajanane pravartiṣyate । aprāpyakāritāyā ubhayoḥ sādhāraṇatvāt । arthavattāyāśca manaso api tadānīmiṣṭatvāt । pṛthagjanasya tu na tādṛśī śaktiḥ, yato netraśrotravanmano api tādṛṅmaryādayā yogyadeśasthamarthasahakāriṇamāsādya vedanamutpādayet, sarvāvidyonmūlakasya bhāvanāviśeṣasya sahakāriṇo abhāvāditi nātiprasaṅgaḥ । tadavasthāyāṃ tu śrutinayanayoriva manaso api kiyaddūreṇa viṣayasannidhivyavasthitika eva pramātuṃ kṣamaḥ । kevalametāvaducyate । yāvattena śakyamadhigantuṃ svākārārpaṇasamartha sahakāri vastu tāvaditarajanāsādhāraṇaṃ truṭyadrūpatayā tasya gocarībhavatīti । ata evārthākāro vastuto na bhāvanāmātrajanita iti na visaṃvādaśaṅkāpi । bhāvanayā punastadīyasantāne netra ivāñjanaviśeṣeṇa śaktiratiśayavatī kācidarpitā yatparajanāsādhāraṇadarśanamasya । tasmādanakṣajatve api manovijñānasyārthasākṣātkāritvaṃ sambhavati ।

nanu manaso bahirasvātantryam । anyathāndhabadhirādyabhāvaprasaṅgāt । uktaṃca yogināṃ dharmādharmayoraparokṣapratibhāsaṃ jñānaṃ nāsti । indriyasannikarṣābhāvādasmadādivaditi ।

api ca, arthasya hi ālambanapratyayatvamindriyāpekṣatvena vyāptam । taccāsmāt svaviruddhopalabdhyā vyāvartamānamālambanapratyayatāmapi tasya nivartayati । na khalvindhanaviśeṣo dhūmaheturiti vināpi dahanaṃ sahasreṇāpi saṃskārairdhūmamādhatte । tadādhāne samastakāryahetukānumānocchedaprasaṅgaḥ । na ca bhāvanābalena kasyacidatīndriyadarśitvaṃ sarvajñatvaṃ vā dṛṣṭamiti cet ।

atrocyate । manaḥśabdena tāvadasmākamanakṣajaṃ vijñānamevābhipretam । na cāsminnandhabadhirādyabhāvaprasaṅgaḥ । sarvāvidyāpratipakṣabhūtārthabhāvanālakṣaṇasya sahakāriviśeṣasyāndhādīnāmabhāvāt । indriyasannikarṣābhāvāditi tvarthasākṣātkāritvamātrāpekṣayā sandigdhavyatirekitve anaikāntikī kāraṇānupalabdhiḥ । asmadvidhārthasākṣātkāritvāpekṣayā punaḥ siddhasādhanam ।।

asmadādiviśeṣaṇaśūnyasyārthasākṣātkāritvamātrasyaivendriyādhīnatvadarśanādanaikāntikatvamasaṃbhavīti cet । yadyevamarthasākṣātkāritvamātrasyendriyavadālokādhīnatvamupalabdhamiti na santamase paśyeyurulūkādayaḥ । atha vyabhicāradarśanādālokasyāvyāpakatvam, vyabhicāraśaṅkayā tarhīndriyasyāpyavyāpakatvam । vyāptyā śaṅkā khaṇḍyata iti cet । śaṅkāsaṃbhavād vyāptirevāsaṃbhavinī । yadi hi prathamata eva vyāptiḥ, vyabhicāro api na dṛśyeta ।

tasmād vyabhicāradarśanaṃ vyāptiśaithilyādeva । sati ca vyāptiśaithilye śaṅkāpi nyāyādāpatantī kena pratihanyate । ulūkādīnāṃ bhinnajātīyatvādālokābhāve apyarthasākṣātkāritvamastviti cet । tarhi bhagavato api bhūtārthabhāvanāprakarṣaparyantamahāpralayavāyunā nirastānādyavidyāvipakṣasya saṃsārakūpapatitebhyaḥ prāṇibhyo astyevādbhutavaijātyamiti yuktamasyāvidyāpratipakṣabhāvanātiśayasahitātmakānantarapratyayādālambanapratyayācca sākṣādutpannasyendriyamantareṇārthasākṣātkāritvam । ataḥ kāraṇānupalabdhiḥ kāśikākārasya vyāpakaviruddhopalabdhiśca vācaspateḥ sandigdhavyatirekitvādanaikāntikī । sandigdhavyatirekitvaṃ tu dūṣaṇamasmadīśvaradūṣaṇe prasādhitam ।।

tasmātsādhāraṇakarmanirjātānāmasmadādīnāmarthasākṣātkāritvamindriyāpekṣatvena vyāptamiti siddhasādhanam । prasiddhānumānasya ca na kṣatirdṛśyatvopādherdhūmādeḥ pratyakṣānupalambhato vyāptigrahaṇāvirodhāt । sāṃsārikāgocarārthasākṣātkāritvamātrāpekṣayā tu sandigdhavyatirekitvam । adṛśyasya pratyakṣānupalambhābhyāṃ kenacid vyāptigrahaṇāyogāt । viparyaye bādhakapramāṇasya cāsaṃbhavāditi । na catīndriyadarśitvaṃ sarvajñatvaṃ vādarśane api niṣeddhuṃ śakyate, adṛśyānupalambhato niṣedhāyogāt । kāraṇānupalambhatastanniṣedha iti cet । kāraṇābhāvo api adarśanamātrato na sidhyatīti tadavasthaḥ paribhavaḥ ।।

yadapi kāśikākāreṇābhihitam, atha pramāṇāntarāvagataṃ bhāvyate, ki bhāvanayā, tata eva tatsiddheriti । pramāṇāntaraṃ hyanumānam । na ca caturāryasatyasvarūpe vastutattve niścite sākṣātkāramantareṇa kleśajñeyāvaraṇakṣatiriti svārthamapi tāvad bhāvanā yuktimatī । tattvasākṣātkāriṇi ca cittasantāne sati śakyasākṣātkriyamidamityanye api niścayānantaraṃ sākṣātkriyāyai pravartyante, tadupadiṣṭa svargasādhanaṃ cārthabhāvanayānusarantīti svargāpavargalakṣaṇaparārthasiddhaye ca bhāvanā saphaleti । anyathā tattvāsākṣātkāriṇo lokānatikrāntasya vacanamanādeyameva syāditi kva parārthavārtāpi । yacca kiṃ ca tatpramāṇamityādyārabhya tasmād bhūtamabhūtaṃ veti etatparyantena dharmādharmayoranumānāpravartanamuktam, tatra dharmādharmaśabdena kimabhipretam । yadi kṣaṇikanirātmakavastu tattvam, tadā tasya pratyakṣeṇāniścaye api yathā viparyaye bādhakapramāṇabalena vyāptisaṃvedanaṃ tathā kṣaṇabhaṅgasādhanāvasare vyavasthāpitam । atha vastūnāṃ svargādisādhanatvamabhipretam, tadā tadviṣayaparijñānāprasādhane api nāsmākaṃ kācit kṣatiḥ । saparikarasaṃsāranirvāṇaparijñānenaivopayuktasarvajñaprasādhanāt । yadāhuḥ

heyopādeyatattvasyetyādi ।

yadapi, api ca bhāvanābalajaṃ gṛhītagrahaṇādapramāṇamityuktam, tatra gṛhītaṃ nāma pratyakṣeṇānumānena vā । pramāṇāntarasyābhāvāt । na tāvat pratyakṣaṃ kṣaṇikatvādāvarvācīnasya kasyacidasti । anumānena caikavyāvṛttiviśiṣṭe vastutattve avasite api sarvātmanā spaṣṭavastutattvasākṣātkāri pratyakṣaṃ na gṛhītagrāhi, anumānena vastutattvāsparśanāt । na ca taduttarakālamityādi tu kāraṇānupalabdhidūṣaṇaprastāve prativyūḍhamiti ।

yadapi vācaspatinā satyamityādinā punaḥ punaruttarottaramāśaṅkaya tat kimanumānena vahni vyavasthāpyetyādinā bhāvanābalajasyānumānapūrvakatve visaṃvādamupadarśyopasaṃhṛtam, tanna bhāvanāyā bhūtārthatvaṃ tajjaviśadavijñānaprāmāṇyahetuḥ, vyabhicārāditi । tathā hyayaṃ vahniviṣayenumānapūrvakabhāvanābalataḥ spaṣṭavahnipratyayaḥ kiṃ vahnerapyutpannaḥ, tathābhūtabhāvanāmātrādeva vā ।

prathamapakṣe visaṃvādaśca bahulamupalabhyate iti yaduktaṃ taddurbhāṣitam । sākṣādarthādutpannasyāpi visaṃvādasaṃbhave anyasyāpi pratyakṣasya hastakatyāgaprasaṅgāt ।

dvitīyapakṣe tu bhāvanāprakarṣamātrajasyārthādanutpannasya bahulaṃ visaṃvādopalambhe api bhāvanārthābhyāṃ sākṣādutpannasya yogipratyakṣasyāpi visaṃvādasaṃbhava iti sthavīyasī bhrāntiḥ ।

nanu yadīndriyaṃ vināpi bhāvanārthābhyāṃ yogijñānamutpadyate, tarhi parvate bhāvanāvahnibhyāṃ vahnijñānamutpadyatāmavisaṃvādi । visaṃvādaśca bahulamupalabhyata iti cet । na । sākṣādvahnerutpāde sati visaṃvādābhāvāt । kevalamutpāda eva durāpaḥ । na hi vayaṃ pramāṇadṛṣṭavastubhāvanāsahitaṃ manaindriyamarthasvarūpagrāhijñānaṃ janayatīti brūmaḥ, api tvasaddṛṣṭilakṣaṇāvidyāparipanthikṣaṇikanairātmyalakṣaṇasarvavastutattvabhāvanāsahitam । na ca vahnitvaṃ sarvavastutattvam, kiṃ tu kṣaṇikanairātmyameveti kṣaṇabhaṅgaprasādhanataḥ pratipāditamiti । kiṃ ca svamanīṣāparikalpitaḥ khalvayamanuimitabhāvitavahniviṣayaviśadaḥ pratyayaḥ । na punarasya loke saṃbhavaḥ । tathā hi niṣprayojanamanunmatto na kaścidbhāvayati । prayojanaṃ ca śiśirabharamantharakāyakāṇḍasyāpi dāhādimātrameva, taccānumitenaiva vahninā taddeśopasarpaṇāt sidhyati । anupasarpaṇe bhāvanāvaiyarthyam । purastāttu bhāvite parisphurati tadarthāpekṣayā bhrāntiḥ prāsarpakasyevetyādyupahāsyamapyasya kṣatātmano durnītipūtigavībhakṣaṇādhmātajaradgomāyorudgāra iva satāmasahyaḥ ।

yadapi tato anantaramāśaṅkayārthasyālambanapratyayatvamindriyāpekṣitvena vyāptamiti prasādhitam, tatpūrvameva pratyuktam । tathā bhāvanāyāścetyādyāśaṅkayārthasyālambanapratyayatvamaśakyāvagamamiti yaduktaṃ tadapyasambaddham ।

cakṣurindriyasyāpyarthamantareṇa dvicandrakeśoṇḍukādau viśadabhrāntajñānajananasāmarthyamupalabdhamityarthasahitamapi kevalameva samartham । ato ghaṭāderapyālambanapratyayatvamaśakyāvagamamiti indriyapratyakṣamapi pratihataṃ syāditi । tathā, api cālambanapratyayā api ta eva yujyanta ityādirna punarvikalpanirmāṇapratibandhateti paryanto vyarthaḥ । asmābhirevaṃvidhasya prastute anabhyupagatatvāt । ata eva tasmādbhāvanāprakarṣamātrajatvāt, arthāvyabhicāraniyamābhāvāt, viśadābhamapi saṃśayākrāntatvāt, apramāṇamapratyakṣaṃ ceti sāmpratamityupasaṃhāro api dhikkāraḥ । sarveṣāmeva hetūnāmasiddhatvāt । bhāvanābalajasyārthādapyutpatterindriyapratyakṣavat । sadarthaprakāśanaṃ buddheḥ svabhāva ityādyasmākamapi manoharam । bhāvanāyāśca sāmānyena sphuṭābhajñānahetutvaṃ sādhyate । pramāṇopapannacaturāryasatyaviṣayaniṣṭhāyāṃ tu sāmarthyāt pratyakṣapramāṇahetutāpi sādhyate । ata eva kāminīpratibhāsasyāpramāṇatve apyapratyakṣatve api sphuṭābhatvasya sādhyadharmasāmānyasya saṃbhavāt na viruddho hetuḥ । nāpi dṛṣṭāntasya sādhyaśūnyateti । na ca nairātmyadṛṣṭiḥ saṃbhavadbādhā, arthādutpatterabhūtārthatvābhāvāt ।

śrutānumitaviṣayaṃ pratyakṣaṃ na saṃbhavatotyapyayuktam । āgamānumānayordvividho viṣayaḥ grāhyo adhyavaseyaśca । tatra grāhyaḥ svākāraḥ, adhyavaseyastu pāramārthikavastusvalakṣaṇātmā । asya ca parokṣatve anumānasāmagrīsaṃbhave anumānaviṣayatvam, pratyakṣasāmagrīsaṃbhave ca krameṇa pratyakṣaviṣayatvaṃ dṛṣṭameva । tatsiddhamityādyupasaṃhāro api paryākula eva । apramāṇatvāditi hetuśca prathamo asiddhaḥ । bhāvanābalajasyārthādapyutpatteḥ, pramāṇaśaktisaṃbhavāt, indriyapratyakṣavat । bhāvanābalajatvāditi dvitīyastu sandigdhavyatirekitvādanaikāntikaḥ । tathā yathānumitabhāvitavahniviṣayaviśadajñānamiti dṛṣṭānto apyasaṃbhavīti pratipāditam । bhavatu vā, tathāpi yogijñānasya tena saha tulyahetutvamasiddham । taddhi pramāṇadṛṣṭavastubhāvanāmātrajam । yogijñānaṃ tu avidyāpratipakṣasarvavastutattvabhāvanāviṣayābhyāmutpannamiti mahāntamapi viśeṣamasau durmatiprapātapatito nāvagāhata ityupekṣaṇīyaḥ ।।

nyāyaprakīrṇe tu mārgastāvat pramāṇapariśuddho na bhavatītyuktaṃ yat, tat tatprasādhakapramāṇenaiva pratyuktam ।

yaccāpi cetyādyārabhya yogijñānaṃ nirviṣayaṃ prasaktamityuktam tatra keyaṃ nirviṣayatā nāma । kiṃ vikalpākāranivṛttau nirākāratā, arthākārādvisadṛśākāratā, atha tadākāratve api tadvastusaṃsparśitā ।

na tāvatprathamaḥ pakṣaḥ kṣamaḥ । jñānasya nirākāratānupapatteḥ । nāpi dvitīyaḥ । kāminyādibhāvanāyāstadākārasyaiva viśadasya darśanāt । na ca tṛtīyaḥ । arthasamarpitākārasaṃsparśamapāsyānyasyārthasaṃsparśasyāyogāt । tathā coktam

arthena ghaṭayatyenāmityādi ।

tayoścaikatvenādhyavasāyād bāhya eva pravṛttinivṛttī, vyāvahārikasya sphuṭībhāvo api bahirabhimatasya paryante vikalpopādeyakṣaṇasyaiva sphuṭasyodayaḥ । tāvataiva sa viṣayastena sākṣātkṛta iti vyavahāraḥ kevalamarthādapyutpattau । anyathā vyabhicārādaprāmāṇyam । na ca vikalpopadarśitamapiḥ rūpamavastu jñānātmakatvāt । anātmakatve prakāśāyogāt । tadbhāvanaiva cārthabhāvanā, tatsphuṭībhāva eva bāhuasphuṭībhāvaḥ, prakārāntareṇa bāhyasparśāyogāt । etena yat pāramārthikamityādi na sarvajñasiddhiritiparyantaṃ pratyuktam ।

yaccāpi cetyādi na yuktaṃ paśyāma itiparyantena dūṣaṇamuktam, tadapyasaṃgatam । tathā hi yādṛśa eva bhāvyagrāhī pratyayaḥ prathamo niranvayo niruddhastādṛśa evāpara utpadyata iti niyamaniścayakāraṇaṃ na kiñcidasti caṇḍadevatāsparśādanyat, kṣaṇikatvāditi cet । nanu kṣaṇikatvaṃ sthāyitayā virudhyate na visadṛśotpādena, taddhi prācīnaṃ niranvayanirodhe yathā sadṛśakṣaṇāntaramārabhate tathā svahetugatasāmarthyayogāt kāryotpādānumeyād yadi viśeṣaleśaviśiṣṭaṃ kṣaṇāntaramutpādayati, tadā na kācit kṣatiḥ । na hi bhavata iva bhāvasyāpi kṣaṇikatāyāṃ pradveṣo nāma । tasmānna kṣaṇikatvottaraviśiṣṭakṣaṇajanakatvayorvirodha iti nāpārthako abhyāsaḥ ।

yaccedaṃ kiñcetyādinā kṣaṇikatve cittamavikṣiptamāveditam, tadapyasādhu । nairātmyāditattvaparā mukhasya sarvasyaiva vikṣiptatvāt । bhāvanābalena tattvasākṣātkāriṇaḥ samāhitatvāt । atha ca tattvasākṣātkriyālābhāt grāhakākārāvagraha saṃbhavāt vyāvahārikamapi vikṣiptamasti cittam । yato mamaiva doṣakṣayo bhāvīti mārgāmyāsapravṛttirabhyāhateti । paramārthataḥ prāpyādīnāmabhāve api tatsaṃkalpasyaivānādyavidyāprabhāvitasya sarvatra pravartakatvāt । ata eva mārgasatyābhyāsāt siddhaḥ sarvajñaḥ ।

nyāyabhūṣaṇasyāpi yogācārāpekṣayā dūṣaṇamaprastutam । bahirarthāmyupagamenaiva sādhanaprakramāt । yaccoktam tathāpyatītānāgataviṣayatvaṃ katham, na hyasataḥ kaścidākāro astīti, tadetat prastāvānavagāhanaphalam । upayuktasarvajñādhikāreṇa hi sarvakṣaṇikanirātmakavastubhāvanopakṣeṇaḥ, na sarvasarvajñāpekṣayā । tato atītānāgatamapratīyamānamapi na bādhakam । tāvataiva duḥkhanirodhasiddheḥ । parasmai ca kṣaṇikatvādini kasya deśanāvatārāt । na ca sarvasarvajñahastakatyāgaḥ । tathā hi caturāryasatyasākṣātkāraprāptau nirāvaraṇāntaḥ karaṇasya kāruṇyātiśayāt sarvākāraparārthaparatayā sakalagocaracāriṇi cetasi ciravirūḍhotsāhasya tādṛgupāyaviśeṣādhigamo bhaviṣyati, yamanutiṣṭhatastadutpattimantareṇāpi devatādhipatyāt satyasvapnavat । pratiparamāṇusarvaviṣayaṃ yathā deśakālākārapratyavasthānukāri sphuṭataraṃ jñānamudiyāt, tadā na tāvadvastuvyabhicārakṛtaṃ visaṃvāditvam, vastūnāmeva pratibhāsanāt । utpattisārūpyābhyāṃ vedyasthitiriti tu pṛthagjanāpekṣayā । yoginastu sārūpyamātreṇaiva grahaṇamiti nyāyaḥ ।

yad vārtikam

aviśuddhadhiyaḥ prati । grāhyagrāhakacinteyamacintyā yogināṃ gatiḥ ।।

tadevaṃ bhāvibhūtayorajanakayorapi yogijñāne sphuraṇamabādhyam । bhāvibhūtayostarhi yadi svarūpasya sphuraṇam, vartamānataiva syāt । atha svarūpasannihitaṃ jñānameva tadākāramiti nirālambanaṃ niyamena । yasmādasannihite apyarthe bhāvanābalāt taddeśakālākārānukāri vijñānaṃ kathamanālambanam । tathātvenādhyavasāyācca, adhyavasitakālaviśiṣṭasyaiva satyasvapnavattasya prāpteḥ ।

yad bhāṣyam

yathā sa dṛṣṭaḥ śaradādikālayukta stathā tasya na bādhitatvam ।
tatkālayuktastu na tena dṛṣṭa stathāpratītāvapi nāsti doṣaḥ ।।

jñānamātrasya tu tattvataḥ sphuraṇācca na vartamānatāprasaṅgaḥ saṅgataḥ । tathā kṣaṇikatvapakṣe api ekatvādhyāropasāmarthyānna vyavahārikaṃ prati pramāṇasya kācit kṣatiriti śāstre prapañcitam ।

yadapi kiñcedamapi vaktumucitamityādyārabhya bhāvanābalajasyānumānapūrvakatve api pratyakṣapūrvakatve api vyabhicārābhidhānam, tadarthādapi bhāvanābalajasya sākṣādutpattisvīkārādapahastitam । yathendriyajasyāpi dvicandrādijñānasyārthādanutpatteraprāmāṇyam, arthendriyābhyāmutpattau tu prāmānyamevaṃ pramāṇapūrvakasyāpi bhāvanāmātrādutpannasyāprāmāṇyam, bhāvanārthābhyāmutpannasya tu prāmāṇyam ।

yadi yogijñānasyārthādutpattiḥ, pramāṇapūrvakatvāpekṣayā na kiñcatprayojanamiti ceta । na deśakālavastuviśeṣamapāsya sāmānyena sarvadikkālavartivastumātraṃ kṣaṇikanirātmakamityaniścaye mahāprayāsasādhyapuruṣāyuṣavyāpinyāṃ bhāvanāyāmeva pravṛtterabhāvāt । na ca hāliko havyāśanamanumāya sphuṭīkarotiyena pratyakṣāntaratvaprasaṅgaḥ । asāmarthyavaiyarthyābhyāṃ tadasaṃbhavapratipādanāt ।

yadapyuktaṃ yogino jñānamindriyajñānādabhinnaṃ bhinnaṃ vā । tatra prathamapakṣe tāvanna vastudoṣaḥ । tādṛkpuruṣaviśeṣasya siddhatvāt । vyavasthādūṣaṇamapi nāsti । sādhyatayaiva tādṝgdaśāviśeṣasya lokātikrāntātiśayasya paramapuruṣārtharūpasya sādhanaviśeṣapratipādanāya pṛthagjanasādhāraṇendriyajñānād bhedena nirdeśāt । paramapuruṣārthaviṣayatvābhāvādeva ca rasāyanādisaṃskārajasyāpi jñānasya na pratyakṣāntaratā । bhedapakṣe api na tāvat stharyetarasphuraṇakṛtopālambhasaṃbhavaḥ । indriyajñānenāpi vastu sarvātmanā gṛhṇatā truṭyadrūpasyaiva grahaṇāt । adhyavasāyo hi pūrvaṃ durllabhaḥ idānīṃ tu bhāvanābalanirdalitāvidye cittasantāne so apīndriyajñānena janyata iti viśeṣaḥ ।

nanu yogino manovijñānendriyajñānābhyāṃ paśyata ākāradvayasphuraṇaprasaṅga iti cet । satyajñānākārastāvad vastuno na bhinnadeśo anyatarabhrāntiprasaṅgāt । atastāvākārāvapratimau kayā gatyā spharata iti ko nirṇetuṃ kṣamaḥ । yadāha

acintyā yogināṃ gatiriti ।

sarvathā tu na yogijñānasya kṣatiriti siddham । tadevaṃ kāraṇānupalambhādapi na sarvajñatābhāvaḥ ।

nanu yadi nāma yuṣmadabhimatasyānumānasya na bādhakam, tathāpyastyevānumānaṃ bādhakam । tathā hi śakyamidamabhidhātum

sugato asarvajñaḥ ।

jñeyatvāt, prameyatvāt, sattvāt, puruṣatvāt, vaktṛtvāt, indriyādimattvādityādi ।

rathyāpuruṣavat ।

tathā ca bṛhaṭṭīkā

yasya jñeyaprameyatvavastusattvādilakṣaṇāḥ ।
nihantuṃ hetavaḥ śaktāḥ ko nu taṃ kalpayiṣyati ।।

kārikāpi

pratyakṣādyavisaṃvādi prameyatvādi yasya ca ।
sadbhāvavāraṇe śaktaṃ ko nu taṃ kalpayiṣyati ।।

atrocyate । kimete jñeyatvādayaḥ sarvajñatvena sākṣādviruddhāḥ paramparayā vā । aviruddhavidhāne pratiṣedhāyogāt । sa ca sākṣād virodha parasparaparihārasthitilakṣaṇo vā, bhāvābhāvavat; sahānavasthānalakṣaṇo vā, dahanatuhinavaditi ।

na tāvadādyaḥ pakṣaḥ । yadvyavacchedanāntarīyako yasya paricchedastayoreva parasparaparihārasthitilakṣaṇo virodhaḥ । na ca jñeyatvādi sarvajñatvavyavacchedena sthitam । ajñeyatvādivyavacchedena । tathā sarvajñatvamasarvajñatvavyavacchedena, na tu jñeyatvavyavacchedena ।

nāpi dvitīyo virodhaḥ । yasya hyavikalakāraṇasya bhavato yatsannidhānādabhāvastayoreva sahānavasthānalakṣaṇo virodhaḥ । na ca sarvajñatvaṃ prāk pravṛttamavikalakāraṇaṃ dṛṣṭaṃ yena paścājjñeyatvādisadbhāve nivartata iti syāt । tathātve sati deśādiniṣedya eva bhavenna tu sarvathoccheda iti ।

na ca paramparayā virodhaḥ । sa hi bhavan niṣedhyasya sarvajñatvasya vyāpakaviruddhatvāt, kāraṇaviruddhatvāt, kāryaviruddhatvāt, svabhāvaviruddhakāryatvāt, vyāpakaviruddhakāryatvāt, kāraṇaviruddhakāryatvāt, kāryaviruddhakāryatvāt, svabhāvaviruddhavyāptatvāt, vyāpakaviruddhavyāptatvāt, kāraṇaviruddhavyāptatvāt, kāryaviruddhavyāptatvād vā bhaved । tatra sarvajñatvasyāsattvāt, vyāpakakāraṇakāryāṇāmasiddhestadviruddhakāryavyāpyābhāvāt na prameyatvādayaḥ sarvajñatvena paramparayāpi viruddhāḥ ।

nanu vaktṛtvaṃ virudhyata eva sarvaviṣayanirvikalpajñānaviruddhavikalpakāryatvād vaktṛtvasya । savikalpāvikalpayoryugapadavṛttervikalpakatvena sarvajñasyāvirodhāt ।

kastarhi pṛthagjanādasya bheda iti cet । yathā māyākāro nirmitāśvādiviṣayaṃ vijñānaṃ nirviṣayatvena niścinvannabhrāntaḥ, tadanyasmācca śreṣṭhaḥ, tathā bhagavānapi śuddhalaukikavikalpasammukhībhāve api na bhrānto nāpi pṛthagjanasamāna iti । tataśca nirvikalpakasarvajñajñānavikalpayorvirodhābhāvād vaktṛtvaṃ sarvajñatvena sahāviruddhameva ।।

etenaidapi nirastam yadāha kāśikākāraḥ, samādhervyutthāyopadekṣyata iti cet । vyutthitasya hyabhilāpinī pratītibhrāntabhāṣitamapramāṇaṃ bhavediti ।।

yadapyuktaṃ bṛhaṭṭīkāyām

yadā copadiśedekaṃ kiñcitsāmānyavaktṛvat ।
ekadeśajñagītaṃ tanna syātsarvajñabhāṣitam ।।

tadapi nirastam, vikalpenaikasya kasyacidāmukhīkṛtvopadeśe api nirvikalpena sarvamavabudhyamānasya vacanānāṃ sarvajñabhāṣitatvādeva ।।

yatpunaḥ kārikāyāmuktam

sānnidhyamātratastasya puṃsaścintāmaṇeriva ।
niścaranti yathākāmaṃ kuḍyādibhyo api deśanāḥ ।।

evamādyucyamānaṃ hi śraddadhānasya śobhate ।
kuḍyādiniḥsṛtatvāttu nāśvāso deśanāsu naḥ ।।

kinnu buddhapraṇotāḥ syuḥ kiṃvā kaiściddurātmabhiḥ ।
adṛśyairvipralambhārtha piśācādibhirīritāḥ ।।

bṛhaṭṭīkāyāmapi

tasmin dhyānasamādhisthe cintāratnavadāsthite ।
niścaranti yathākāmaṃ kuḍyādibhyo api deśanāḥ ।।

tābhirjijñāsitānarthān sarvān jānanti mānavāḥ ।
hitāni ca yathāyogaṃ kṣipramāsādayanti te ।।

ityādi kīrtamānaṃ tu śraddadhānasya śobhate ।
vayamaśraddadhānāstu ye yuktīrarthayāmahe ।।

kuḍyādiniḥsṛtānāṃ ca na syādāptopadiṣṭatā ।
viśvāsaśca na tāsu syātkenaitāḥ kīrtitā iti ।।

kinnu buddhapraṇītāḥ syuḥ kiṃ vā brāhyaṇavañcakaiḥ ।
krīḍadbhirupadiṣṭāḥ syurdūrasthapratiśabdakaiḥ ।।

kiṃ vā kṣudrapiśācādyairadṛṣṭaiḥ parikalpitāḥ ।
tasmānna tāsu viśvāsaḥ kartavyaḥ prājñamānibhiḥ ।।

etadapyanabhyupagamenaiva nirastam । śuddhalaukikavikalpasaṃmukhībhāvenaiva tasya deśakatvābhyupagamāditi ।।

atha vā yathā cakrasyoparate api daṇḍapreraṇāvyāpāre pūrvāvegavaśād bhramaṇam । evaṃ bhagavati pratyastamitasamastavikalpajāle api sthite yadi pūrvapraṇidhānāhitasatatānābhogavāhinī deśanā syāttadā ko virodhaḥ । vivakṣābhāve kathaṃ vacanapravṛttiriti na vaktavyam । tadabhāve api nidrāṇasya tattatpravyaktavacanasandarśanāt । vacanamātrasya vivakṣayā vyāpterabhāvāt । tasmād yathā pūrvābhyāsato jhaṭiti prabodhitasyāriṇā prahārādidānenānurūpa eva prakramaḥ śastroddharaṇādikaḥ, tathā sarvavedinopi sakalāḥ kalāḥ ityanākulam ।

yadāhālaṅkāraḥ

śatrusānnidhyamātreṇa pravartante avikalpataḥ ।
prāgeva tannirākāriprakramāḥ kopanirmitāḥ ।।

yatpunaruktam piśācādikṛtaśaṅkayā nātrāśvāsaḥ satāṃ yukta iti । tadasaṅgatam, yataḥ

saṃbhinnālāpahiṃsādikutsitārthopadarśanam ।
krīḍāśīlapiśācādeḥ kāryaṃ tāsu na vidyate ।।

pramāṇadvayasaṃvādi mataṃ tadviṣaye akhile ।
yasya bādhā pramāṇābhyāmaṇīyasyapi nekṣate ।।

yathātyantaparokṣe api na pūrvāparabādhitam ।
karuṇādiguṇotpatteḥ sarvapuṃsāṃ pravartakam ।।

sarvānuśayasaṃdohapratipakṣābhidhāyakam ।
nirvāṇanagaradṣvārakapāṭapuṭabhedanam ।।

taccet krīḍanaśīlānāṃ rakṣasāṃ vā vaco bhavet ।
ta eva santu saṃbuddhāḥ sarvatallakṣaṇasthiteḥ ।।

na ca nāmni vivādaḥ । na ca nāmanivṛttau vastu nivartate । pratyuta vedasyaiva krīḍanaśīlapiśācādipraṇītatvaṃ yuktaṃ saṃbhāvayitum । yena gośavādiṣu yogeṣvagamyāgamanādayo asatyasamudācārāḥ saṃprakāśitāḥ । lokaprasiddhiśca

trayo vedasya kartāro munibhaṇḍaniśācarāḥ ।

iti alamatinirbandhena ।।

nanu sarvajñatvaṃ vītarāgaditvena vyāptamiṣyate । tadviruddhaṃ ca rāgādiyogitvam, tatkāryaṃ ca vacanam । tadetad vyāpakaviruddhakāryabhūtaṃ vacanaṃ sarvajñābhāvaṃ sādhayati paramparayā viruddhatvāditi cet । rāgādīnāṃ vacasaśca kāryakāraṇabhāvāsiddheḥ । tathā hi vacanaviśeṣo rāgādikāryam, yo rāgeṇaiva janitaḥ, vacanamātraṃ vā ।

tatra na tāvat prathamaḥ pakṣaḥ । tādṛśasya vacanasya niścayopāyāsaṃbhavāt । asabhyamaithunācāraprakāśakaṃ vacanaṃ tatkāryamiti cet । abhiprāyasya durlakṣyatvāt । virakto api raktavacceṣṭate, rakto api viraktavadityabhiprāyo durbodhaḥ । tataśca viśiṣṭavyavahārasya sāṃkaryeṇa na tatraikāntena rāgānumānaṃ yujyate । nāpi vacanamātraṃ rāgādikāryam । asaṃmukhībhūtarāgādayo api hi svābhimatadevatāstutividhāne mātrādigurujanasaṃbhāṣaṇādau ca vacanamātramuccārayantaḥ samupalabhyante । na ca yadyadabhāve bhavati tasya tatkāryatocyate, atiprasaṅgāt । rāgādiyogyatā tarhi vacasaḥ kāraṇam, tayā vinopalakhaṇḍalādau vacanasyādarśanāditi cenna । karaṇaguṇavaktukāmate hi vacanasya hetuḥ । tadabhāvādevopalakhaṇḍalādau nivartate, na rāgādiyogyatāyā abhāvāt । yadi kāraṇaguṇādisakalatadanyakāraṇabhāve api rāgādi yogyatābhāvānnotpadyate vacanamiti sidhyettasyāḥ kāraṇatvam । upalakhaṇḍalādau tu vaktukāmatā nāsti । tatkathaṃ tatkāraṇatvaṃ vacasāmiti । evaṃ tarhi vaktukāmataiva rāgo astu । iṣṭatvānna kiñcid bādhitaṃ syāt, nāmni vivādābhāvāt । paramārthataḥ punarnityasukhātmātmīyadarśanākṣiptaṃ sāśravaviṣayaṃ cetaso abhiṣvaṅgaṃ rāgamāhuḥ ।

niṣpannasarvasampattervivakṣāpi na yujyata iti cet । adoṣo ayam, parārthatvādvivakṣāyāḥ । vītarāge arthāsaṅgābhāvāt kathaṃ parārthāpi pravṛttiriti cet । āsaṅgamantareṇa karuṇayāpi pravṛtteḥ ।

saiva rāga iti cet ।

rāgasya tu svarūpamuktam ।

kāruṇikasyāpi niṣphalārambho na yukta iti cet । parārthasyaiva phalatvāt । iṣṭalakṣaṇatvāt phalasyeti yatkiñcidetat ।

nanu nirvikalpasya bhagavataḥ kathaṃ tasyāmavasthāyāṃ karuṇāsaṃbhavaḥ । duḥkhavikalpaprabhavā hi karuṇetyanvayavyatirekābhyāmanyatvena niścitam ।

tataśca kāraṇābhāvāt kathaṃ kāryasaṃbhava iti cet । yathā kumbhakāranivṛttāvapi svasantānamātrabhāvinī ghaṭādisthitistathotthāpakavikalpābhāve api sama ntarapratyayabalādanālambanakaruṇāpravṝtteravāryatvāt । yadāhurguravaḥ

sattāropakṛto api bhāvanavaśāt kāṭhinyamāpattathā
śaithilye api yathāsya duḥkhahataye sāndrastathaiva śramaḥ ।
utpāde tu phalasya hetuniyamo no tu prabandhasthitau
tasmād duḥkhadṛśaḥ kṣaye api vilasanmaitryādaye asmai namaḥ ।।

etenaitadapi nirastaṃ yadāha kārikāyām

rāgādirahite cāsmin nirvyāpāre vyavasthite ।
deśanānyapraṇītaiva syādṛte pratyavekṣaṇāt ।।

nanu yadi nāmaivaṃ vaktṛtvaṃ sarvajñatvena sahāviruddhaṃ dehendriyabuddhyādiyogitvaṃ tu viruddhameva । sarvajñatāvyāpakavītarāgatvaviruddharāgādikāraṇatvāddehādīnām ।

tataśca pratiṣedhyavyāpakaviruddhakāraṇopalambhāt sarvajñābhāva iti cet । dehādīnāṃ hetutve api naiṣāṃ kevalānāṃ sahakārimātrāṇāmātmābhiniveśalakṣaṇopādānakāraṇavikalānāṃ rāgādijanakatvamityagamakā eva dehādayaḥ sarvajñābhāvasya । tasmāj jñeyatvādīnāmapyasāmarthyānna paraparikalpitānumānato api sarvajñābhāvaḥ ।

nāpi svavikalpitaṃ śābdādikaṃ bhagavato bādhakam । tathā hi yadyapi teṣāṃ sati prāmāṇye anumāna evāntarbhāvaḥ, anantarbhāve cāprāmāṇyameveti sthūlaṃ dūṣaṇamasti, tathāpi tatprāmāṇyamabhyupagamyāpi brūmaḥ । yattāvat pauruṣeyavacanaṃ tadapramāṇameva bhavatām । na ca vaidikaṃ kiñcidvacanaṃ sarvanarāsarvajñatvapratipādaka mupalabhyate । pratyuta nimittanāmni śākhāntare sphuṭatarameva sarvajñaḥ pratipāditaḥ । tathā hi

sa vetti viśvaṃ na ca tasya vettā

ityādinā ca sarvajño vede pratipāditaḥ ।।

nāpyupamānāttadabhāvaḥ sidhyati । tathā hi smaryamāṇameva gavādivastu purovartigavayādisādṛśyopādhi gavādyupādhi vā sādṛśyamupamānena pratīyata iti sthitiḥ । na ca sarvajñasantānavartīni cetāṃsi kenacit sarvajñenānubhūtāni yataḥ smaraṇena viṣayīkriyeran, paracittavitterayogāt ।।

yat punaruktaṃ kumārilena

narān dṛṣṭvā tvasarvajñān sarvānevādhunātanān ।
tatsādṛśyopamānena śeṣāsarvajñaniścayaḥ ।।

tadapyayuktam, adhunātanasarvanarāsarvajñatvāniścayāt । niścaye cātmanyeva sarvajñatvābhyupagamaprasaṅgāt ।

nāpyarthāpattirbādhikā । yato dṛṣṭaḥ śruto vārtho anyathā nopapadyata iti adṛṣṭārthaṃparikalpanamarthāpattirucyate । na cāsarvajñatvamantareṇa sarvanareṣu kaścidartho dṛṣṭaḥ śruto vā nopapadyate yatastadarthāpattyā parikalpyeta । nanu saṃsārasya tāvadanāditvaṃ pramāṇena pratītam । tacca na sarvajñena jñāyate, tajjñānāvadheḥ parastādasattve anāditākṣatiprasaṅgāt, tadanyathānupapadyamānaṃ sarvabhāvānāmanāditvaṃ sarvajñābhāvaṃ sādhayatīti cet ।

ucyate । upayuktasarvajñāpekṣayā tāvadidamadūṣaṇam । tasyānāditvājñāne api upayuktasarvajñatvāvyāhateḥ । sarvasarvajñasyāpyabhāve sādhye asamartheyamarthāpattiḥ । tathā hi yathā saṃsārasyānāditve pūrvapūrvavastusattāyā anavadhitvaṃ tathā sarvajñajñānasyāpi pūrvapūrvavastusattāvyāpakatvenānavadhiprasaratā iti । ajñātasyaikasyāpi vastuno anavasthiteḥ । satyapi sarvajñe anāditvamupapadyamānaṃ na sarvajñābhāvamākṣipati । tataścārthāpattirapi na sarvajñasya bādhikā ।

na cābhāvapramāṇabādhyaḥ sarvajñaḥ । pramāṇapañcakanivṛttirabhāvapramāṇamiṣyate । tatra nivṛttiriti prasajyavṛttyā pramāṇānutpattimātramabhipretam, atha vā paryudāsavṛttyā vastvantaram, vastvantaramapi jaḍarūpaṃ jñānarūpaṃ vā, jñānamapi jñānamātram, ekajñānasaṃsargivastujñānaṃ veti vikalpāḥ ।

tatra na tāvannivṛttimātrabhāvapramāṇamupapadyate । tatkhalu nikhilaśaktivikalatayā na kiñcit । yacca na kiñcit tatkathaṃ prameyaṃ paricchindyāt, tadviṣayaṃ vā vijñānaṃ janayet, pratītaṃ vā tatkathamiti sarvamandhakāranartanam । yathoktam

na hyabhāvaḥ kasyacitpratipattiḥ pratipattiheturvā । tasyāpi vā kathaṃ pratipattiriti ।

nāpi vastvantaratāpakṣe jaḍarūpaḥ pramāṇābhāvaḥ saṃgacchate, tasya prameyaparicchedāyogāt । paricchedasya jñānadharmatvāt । nāpi jñānamātrasvabhāvo abhāvaḥ । deśakālasvabhāvaviprakṛṣṭasyāpi tato abhāvaprasaṅgāt । tadapekṣayāpi vijñānamātratvāt tasya । athaikajñānasaṃsargisvabhāvo anumanyate, tadā kṣatamabhāvapramāṇapratyāśayā, adhyakṣaviśeṣasyaivābhāvapramāṇanāmakaraṇāt । tasya cāsmābhirdṛśyānupalambhākhyasādhanatvena svīkṛtatvāt । dṛśyānupalambhaśca bhagavadabhāvasādhane asamartha iti pūrvamevāveditam ।

kiṃ ca, kaḥ punarayaṃ pramāṇābhāvo abhimato bhavatām । svapramāṇagaṇanivṛttiratha sarvaprāṇigaṇapramāṇanivṛttiḥ । tatra svapramāṇagaṇanivṛttirvyabhicāriṇī, tasyāṃ satyāmapi vyavahitasyārthasyāna pahnavatvāt । parapramāṇanivṛttistvasarvavido asiddhā । yadāha

sarvādṛṣṭiśca sandigdhā svādṛṣṭirvyabhicāriṇī ।
vindhyādrirandhradūrvāderadṛṣṭāvapi sattvataḥ ।।

tadevaṃ nābhāvapramāṇato api sarvajñaniṣedha iti sthitam ।।

nanu tathāpi sadvyavahārārthaṃ sādhakamapyasya na vidyate । tathā hi sarvavido atīndriyatvāt na tāvadasmadādipratyakṣamasya sādhakam । yathā cāsmābhirasau nopalabhyate tathāsmajjātīyairapyapratyakṣasvabhāvaniyamāt । na cāyaṃ kālāntare abhūditi ca kalpanā yujyate । yathā hi kālatvādidānīntanakālavaditi anenānumānena nirākartuṃ śakyate, na tathā sādhayitum ।

kārikā

sarvajñakalpanā tvanyairvede vāpauruṣeyatā ।
tulyavat kalpyate yena tenedaṃsaṃpradhāryate ।।

sarvajño dṛśyate tavannedānīmasmadādibhiḥ ।
nirākaraṇavacchakyā na cāsīditi kalpanā ।।

nāpyanumānataḥ sarvajñasiddhiḥ । tatpratibaddhaliṅgāniścayāt ।

kiṃ ca sarvajñasattāsādhane sarvo hetuḥ trayīṃ doṣajātiṃ nātivartate asiddhatvaṃ viruddhatvamanaikāntikatvaṃ ceti । tathā hi sarvajñe dharmiṇi kriyamāṇe na taddharmo hetuḥ siddhaḥ । tasyaiva dharmiṇaḥ sādhyatvenāsiddhatvāt । siddhau vā vaiyarthyaprasaṅgāt । asarvajñe dharmiṇi na sarvajñasiddhiḥ । hetoḥ sarvajñaviparītasādhanatvena viruddhatvāt । nāpi sarvajñāsarvajñadharmo hetuḥ । tasyānaikāntikatvāt । tasmānnānumānato api sarvajñasiddhiḥ ।

kārikā

dṛṣṭo na caikadeśo asti liṅgaṃ yo vānumāpayet ।।

nāpyāgamagamyaḥ । āgamo hi dvividhaḥ pauruṣeyo nityaśca । tatra pauruṣeyopyāgamaḥ tadīyo vā tatra pramāṇam, narāntarapraṇīto vā । anyo anyasaṃśrayāpatteḥ । tathā hyāgamasya sarvajñoktatve prāmāṇyam । asya ca prāmāṇye satyasmāt sarvajñasiddhiriti । narāntarapraṇītastu pramāṇatvenānabhimata evetyato api na sarvajñasiddhiḥ ।।

kiṃ ca sarvajñapraṇītādvacanāt sarvajñasiddhau kimaparāddhaṃ svavacanena yenāto apyasau na gamyeta । nāpi nityāgamagamyaḥ sarvajñaḥ, tathāvidhasya sarvajñapratipādakasya nityāgamasyābhāvāt । yaccopaniṣadādau sarvajñapratipādakavākyaṃ tasyānyārthatvaṃ draṣṭavyam । na ca nityavākyasyānityasarvajñatvapratipādakatvam, nirviṣayatvaprasaṅgāt ।

kiṃ ca yadyaṅgīkṛto nityāgamaḥ, kiṃ sarvajñakalpanayā, nitya evāgamo dharme pramāṇaṃ bhaviṣyati ।

kārikā

na cāgamena sarvajñastadīye anyonyasaṃśrayāt ।
narāntarapraṇītasya prāmāṇyaṃ gamyate katham ।।

na cāpyevaṃ paro nityaḥ śakyo labdhumihāgamaḥ ।
dṛṣṭaścedarthavādatvaṃ tatpare syādanityatā ।।

āgamasya ca nityatve siddhe tatkalpanā vṛthā । yatastaṃ pratipatsyante dharmameva tato narāḥ ।

bṛhaṭṭīkāpi

na cāgamavidhiḥ kaścinnityaḥ sarvajñabodhakaḥ ।

ityādi saptacatvāriṃśat ślokāḥ saprapañcametamarthaṃ pratipādayanti । tadevamāgamato api na sarvajñasiddhiḥ ।

nāpyupamānapramāṇasamadhigamyaḥ । upamānaṃ hi sadṛśagrahaṇanāntarīyakapravṛttika masannikṛṣṭārthagocaram । yathā gavayagrahaṇadvāreṇa goḥ smaraṇam । na ca sarvajñasadṛśaḥ kaścidasti ।

kārikā

sarvajñasadṛśaṃ kañcid yadi paśyema samprati ।
upamānena sarvajñaṃ jānīyāmastato vayam ।।

nāpyarthāpattitaḥ sarvajñasiddhiḥ । dṛṣṭaḥ śruto vārtho anyathā nopapadyate iti adṝṣṭārthaparikalpanamarthāpattilakṣaṇam । na cātra pramāṇapratītaṃ kiñcid vastvasti yatsarvajñamantareṇānupapadyamānaṃ tatsattāmupanayet । tannārthāpattirapi sarvajñasādhanī ।

na ca pramāṇapañcakābhāvasvabhāvādabhāvapramāṇādasya siddhiḥ, vastvabhāvasādhanatvādasya । pratyutāyamevāsyābhāvaṃ sādhayatīti pratipāditam । yadapīdaṃ kārikābṛhaṭṭīkayorekaṣaṣṭyā ślokaiḥ sarvajñasiddhaye bauddhasya sādhanamāśaṅkaya dūṣitaṃ tadapi ghṛṇākaramiti granthavistarabhayānna likhitam ।

tathā hyetāni kila saugataiḥ sarvajñasādhanāya sādhanānyabhidhīyante sarvajño astīti satyam,

sarvajñoktatvāt, dharmābhyupadeśakatvāt, buddhaḥ sarvajña iti cirapravṛttadṛḍhasmṛteḥ, prathamataramaśeṣaśiṣyajanavargasyānekavidhacittacaittādiparijñānāt, sakalapadārtharāśitattvopadeśāditi ।।

tasmāt sthitametat nātīndriyadarśī sākṣādasti, api tu nityavacanadvāreṇaiva tasya darśanamiti । tadevaṃ sarvathā sarvajñasādhakapramāṇāsabhavādayukto bauddhānāṃ sarvajñe sadvyavahāra iti ।।

atrocyate । anumānādanyato asiddhau siddhasādhanam । anumānādapītyasiddham, anumānasya pūrvamuktatvāt । tatpratibaddhaliṅgāniścayādityādidūṣaṇaprabandho api prativyūḍha ityupayuktasarvajñastāvat trailokyālokaḥ siddhaḥ ।

sarvasarvajñapakṣe apīdaṃ sādhanam ।

yatpramāṇasaṃvādiniścitārthavacanaṃ tatsākṣātparamparā tadarthasākṣātkārijñānapūrvakam ।

yathā dahano dāhaka iti vacanam ।

pramāṇasaṃvādi niścitārthavacanaṃ cedam ।

kṣaṇikāḥ sarvajñasaṃskārā ityarthataḥ kāryahetuḥ । nāsyāsiddhiḥ, sarvabhāvakṣaṇabhaṅgaprasādhanādasya vacanasya satyārthatvāt । nāpi virodhaḥ, sapakṣe bhāvāt । na cānaikāntikaḥ, vacanamātrasya saṃśayaviparyāsapūrvakatve api pramāṇaniścitārthavacanasya sākṣātpāramparyeṇa tadarthasākṣātkārijñānapūrvakatvāt । anyathā niyamena pramāṇasaṃvādāyogāt ।।

ayaṃ ca bhāṣyakārīyaḥ sarvasarvajñaprasādhakaprayogaḥ paṇḍitajitāribhiḥ prapañcita iti tata eva pracayato abadhārya iti ।

daurvāraprativādivikramamanādṛtya pramāprauḍhitaḥ sarvajño jagadekacakṣurudagādeṣa prabhāvo atra ca । saṃbuddhasthitimedinīkulagirerasmadguroḥ kintvayaṃ saṃkṣepo mama ratnakīrtikṛtinastadvistaratrāsinaḥ ।।

viśvamastu śubhādasmād yathecchaṃ ratimanmathaḥ ।
mañjuvajraśca paryante tatpādaṃ satphalapradam ।।

ahañca mañjuvajraḥ syāṃ mañjughoṣo atha mañjuvāk ।
mañjuśrīrva dirāṇmañjukumāro jinadhūrdharaḥ ।।

।। sarvajñasiddhiḥsamāptā ।।

।।

।। īśvarasādhanadūṣaṇam ।।

oṃ namastārāyai ।

sūktaratnāśrayatvena jitaratnākarādidam ।
gurorvāgambudheḥ smartuṃ kiñcidākṛṣya likhyate ।।

rītiḥ sudhānidhiriyaṃ sattame madhyavartini ।
vidveṣiṇi viṣajvālā kiñcijjñe tu na kiñcana ।।

ihaite naiyāyikādayo vivādapadasya kṣitidharādeḥ svarūpopādānopakaraṇasaṃpradānaprayojanavibhāgapravīṇaṃ sarvajñatādiguṇaviśiṣṭaṃ puruṣaviśeṣamicchanti । yadāhuḥ

eko vibhuḥ sarvavidekabuddhisamāśrayaḥ śāśvata īśvarākhyaḥ ।
pramāṇamiṣṭo jagato vidhātā svargāpavargārthibhirarthanīyaḥ ।।

sa ca kathaṃ sidhyatīti paryanuyuktāḥ sādhanamidamācakṣate ।

vivādādhyāsitaṃ buddhimaddhetukam ।

kāryatvāt ।

yat kāryaṃ tadbuddhimaddhetukam ।

kāryaṃ cedam ।

tasmād buddhimaddhetukamiti ।

hetoḥ parokṣārthapratipādakatvamanubhūteṣu hetvābhāseṣu na śakyamāvedayitum । hetvābhāsāśca pañca । yathoktam

savyabhicāraviruddhaprakaraṇasamasādhyasamātītakālā iti ।

tatra na tāvadayaṃ sādhyasamo hetuḥ । asiddho hi sādhyasamaḥ kathyate । sa ca saṃkṣepato vibhajyamāno dvidhā vyavatiṣṭhate । āśrayāsiddhatvād vāsiddho yathā surabhi gaganāravindamaravindatvāditi । satyapi cāśraye pramāṇena saṃbandhāsiddherasiddho yathā anityaḥ śabdaḥ sāvayavatvāditi । na cābhyāṃ prakārābhyāṃ prastutasya hetorasiddhirasti । kṣmāruhādau dharmiṇi pramāṇasamadhigate kāryatvasya sādhanasya pramāṇapratītatvāt । cirotpannaparvatādau ca dharmiṇi kāryatvaṃ sāvayavatvena hetunā boddhavyam । tad yathā

vivādapadaṃ kāryam ।

sāvayavatvāt ।

yatsāvayavaṃ tat kāryam ।

tathā cedam ।

tasmāt kāryamiti ।

nanu sāvayavatvena hetunā dravyāṇāmeva kāryatvaṃ sidhyati । na tu tatsamavetānāṃ guṇakarmādīnām । teṣāmavayavasaṃbandhābhāvāditi cet । teṣāṃ kāryaguṇāditvena hetvantareṇa kāryatvamadhigantavyam । tathā hi

janmabhājo vivādādhyāsitanityetarasamavāyino guṇādayaḥ ।

kāryaguṇāditvāt ।

yo yaḥ kāryaguṇādiḥ sa sarvastathā, yathā ghaṭādirūpādiḥ ।

tathā caite ।

tasmājjanmabhājaḥ ।

kāryatvaṃ ca na svakāraṇasamavāyaḥ, sāmānyaviśeṣo vā boddhavyaḥ, yenāsya pradhvaṃsāvyāpakatvād bhāgāsiddhatā syāt, kiṃ tu kāraṇādhīnasvarūpamātram । tacca śabdādiṣviva pradhvaṃsādāvapi pratyakṣeṇādhigatamiti na tāvadayamasiddho hetuḥ । nāpi viruddhaḥ । tathā hi yo vipakṣa eva vartate sa khalu sādhyaviparyayavyāpteḥ sādhyaviruddhaṃ sādhayan viruddho abhidhīyate । yathā nityaḥ śabdaḥ kṛtakatvāditi । na cāyaṃ tathā, prasiddhakartṛkeṣu ghaṭādiṣu sapakṣeṣu sadbhāvadarśanāt ।

nanu buddhimatpūrvakatve sādhye siddhasādhanam । abhimataṃ hi pareṣāmapi karmajatvaṃ kāryajātasya, karmaṇaśca cetanātmakatvāt, cetanāhetukatvādvā । taddhetukatvaṃ ca jagataḥ । sarvajñapūrvakatve tu sādhye vyāptiḥ svapne api nopalabddhā । dṛṣṭāntaśca sādhyahīnaḥ, kulālādīnāmasarvajñatvāt । viruddhatā ca hetorasarvajñapūrvakatvenaiva kumbhādau kāryatvasya vyāpterupalabdheḥ । na copalabdhimatpūrvakatvamātraṃ sādhanaviṣayaḥ, tadviśeṣasya tu sarvajñapūrvakatvasyātadviṣayasyāpi tataḥ siddhiriti sāmpratam । tathā hi yadyasau viśeṣo na sādhanaviṣayaḥ kathamatastatsiddhiḥ, siddhaṃ vā kathamaviṣayaḥ, viṣayaścet kathamananvayadoṣaṃ na spṛśediti cet ।

ucyate । sāmānyamātravyāptāvapi antarbhāvitaviśeṣasya sāmānyasya pakṣadharmatāvaśena sādhyadharmiṇyanumānāt viśeṣaviṣayamanumānaṃ bhavatyeva । itarathā sarvānumānocchedaprasaṅgāt । tathā hi vahnayanumānamapi na sāmānyamātraviṣayam, tasya prāgeva siddhatvāt । nāpi tadviśiṣṭagirigocaram vahnitvasāmānyasya tatsambandhābhāvena tadviśeṣaṇatvānupapatteḥ । itarathā gotvasamavāyādiva gāvaḥ śābaleyādayaḥ parvato api vahnitvasamavāyād vahniḥ prasajyeta । astyeva girervahnitvena saṃyuktasamavāyaḥ saṃbandha iti cet । tarhi nāpratipadya parvatasaṃyuktaṃ vahniviśeṣamasau śakyapratipattiriti vahniviśeṣasyāpyananumānam । tathā cānanvayadoṣaprasaṅgaḥ । indriyānumāne apyayameva nyāyo draṣṭavyaḥ, yathendriyalakṣaṇakaraṇaviśeṣasiddhiḥ । tathā hi tatrāpi nendriyakaraṇikā kācit kriyopalabdhā । na khalu cchidādyāḥ kriyā indriyasādhanā, vraścanādīnāmanindriyatvāt । na ca vraścanādisādhanā saṃbhavati rūpādiparicchittilakṣaṇā kriyā । tasmād yathā kriyātvasāmānyasya karaṇamātrādhīnatvavyāptatve pakṣadharmatāvaśādindriyalakṣaṇakaraṇaviśeṣasiddhistathehāpi satyapi kāryatvasyopādānopakaraṇasaṃpradānaprayojanajñakartṛmātravyāptatve api vivādādhyāsiteṣu pakṣadharmatāvaśādupādānādyabhijñasāmānyasyākṣiptaviśeṣasyaiva siddhiḥ । anyathā sāmānyasyāpi vyāpakābhimatasya na siddhiḥ syāt, nirviśeṣasyāsaṃbhavadviśeṣasya vā tasyānupapatteḥ । asarvajñasya cātrādṛṣṭādibhedavijñānarahitasyādhiṣṭhātṛbhāvāsaṃbhavāt sarvajñātmaka eva viśeṣo balādāpatati ।

nanūpādānādyabhijñakartṛ mātreṇevāsarvajñatvadehitvādibhirapi vyāptiraśakyaparihārā, vyabhicārādarśanasya samānatvāditi cet । na sarvajñatvāsarvajñatvayordehitvādehitvayorvā kāryotpattāvanupayogāt । na hi sārvajñyaṃ kartṛṇāṃ yogyatāmupasthāpayati, asarvajñebhyaḥ kumbhakārādibhyaḥ kumbhādīnāmaprasavaprasaṅgāt । nāpyasārvajñyaṃ kumbhakārādeva keyūrādīnāmapyutpattiprasaṅgāt । tathā na dehitvaṃ kāryotpattāvupayogi kumbhakārādeva keyūrādīnāmutpattiprasaṅgāt ।nādehitvaṃ kumbhakārād ghaṭādīnāmanutpādaprasaṅgāt । tataśvopādānādyabhijñapuruṣapūrvakatvameva kāryatvasya vyāpakam । tadeva ca buddhimatpuruṣapūrvakatvaśabdavācyam । tena yadyapi buddhimatpūrvakatvamātraṃ vyāptiviṣayastathāpi tadviśeṣasya sarvajñatvasya pakṣadharmatābalāt pratilambha iti viśeṣaviṣayamanumānam । na coktadoṣaprasaṅgaḥ, tasya sādhyadṛṣdāntayordharmavikalpādutkarṣāpakarṣalakṣaṇaparyanuyogasya sarvānumānasādhāraṇyenānumānamātraprāmāṇyapratikṣepahetutvāt ।

etena yaduktaṃ kaṇikāyāṃ yadi kulālādīnāṃ katipayopakaraṇādijñānaṃ, na samastopakaraṇādijñatā, tarhi tenaiva nidarśanena īśvarasyāpi tadupakaraṇādimātrajñānam । tanmātrajñāne na sarvajñatāsiddhiḥ । katipayajño hi tathā sati syāt । na vā tanmātrajñānamapīśvarasya bālādivadityāha । vālonmattādīnāṃ svakāryaprayojanāparijñāne api nirabhiprāyāṇāṃ tatra tatra pravṛttidarśanāt । na ca kulālādayo nidarśanam na vālādaya ityatra niyamaheturastīti tannirastam ।।

īśvarasya hi katipayātīndriyopakaraṇādijñāne tatkāraṇasya sarvatra samānatvādaśeṣopakaraṇādijñatāyā durvāratvāt । kāraṇaṃ ca tajjñāne sattāmantareṇa nānyat, dharmādharmādīnāṃ laukikapratyāsattihetūnāṃ tatrāsaṃbhavāt । kāraṇābhede ca kāryābhedaḥ । anyathā katipayātīndriyajñānamapi na syāt । yathā hi kulālādistulyadarśanasāmagrīkeṣu nākiñcijjñāḥ tathātīndriyopakaraṇādiṣvapīśvaraḥ, sāmarthyasyāviśeṣāt । na ca bālonmattādinidarśanena katipayopakaraṇajñatāniṣedho yuktaḥ, bījadṛṣṭāntena buddhimanmātrasyāpi niṣedhābhidhānaprasaṅgāt । tasmād yathopādānādyabhijñasyāpi saṃbhavād bījādibhirna vyabhicārābhidhānam, tathā bālonmattādibhirapīti kulālādīnāmeva dṛṣṭāntatā yuktimatī, upādānādyabhijñabuddhivanmātrakāryatvayoḥ sādhyasādhanayostatra prasiddhatvāt । tathā jñānavadīśvarasya cikīrṣāprayatnaunityāvityatrāpi ।

yadabhihitam - nityau cet kimīśvarasya jñānena cikīrṣāprayatnopayoginā, tayornityatvāt, svotpādopayogānapekṣaṇādityādi । ajñātakartṛtvānupapatteḥ । jñānaṃ hi yatra cikīrṣāprayatnāvanityau tatra tāvupasthāpayadupakaraṇādikamupadarśayati । yatra tu tau nityau tatropakaraṇādikamupadarśayadapi saphalam । tasmāt satyapi cikīrṣāprayatnayornityatve saphalamīśvarajñānaṃ sākṣātkāryotpattāvanupayogyapi । ata eva ca so ayamīdṛśo viśeṣo vicārāsahaḥ kathaṃ pakṣadharmatābalādapi sādhyadharmiṇyupasaṃhriyata ityādirapi pralāpa eva । īśvarajñānasyāvyāhatau sarvajñatāviśeṣasya durvāratvāt ।

yadabhihitam - prekṣāvatāṃ pravṛttiḥ prayojanavattayā vyāptā । na ceśvarasya prekṣāvato jagannirmāṇe prayojanamutpaśyāmaḥ, prāptanikhilaprāpaṇīyasya prāptavyābhāvāt । tadapi sāvadyam, tadabhiprāyasya durvodhatvāt, prayojanābhāvāsiddheḥ, vyāpakānupalabdheḥ, sandigdhatvāt । vicitrā hi puruṣamātrasya cetovṛttiḥ prāgeva viśvasya kartuḥ । prāptanikhilaprāpaṇīyasyāpi karūṇayāpi parārthapravṛttaḥ saṃbhāvyamānatvāt । na cāsya narakādinirmāṇapravṛttiḥ kāruṇikatāmupahanti, pratyuta pituḥ putragaṇḍapāṭanavṛttirivālpaduḥkhadānena prabhūtadāruṇaduḥkhāpanayanāt karuṇātiśayameva gamayati । prekṣāvatāmivāsyāpi niyatasthirapravṛttisiddheḥ prayojanānumitireva nyāyaprāptā ।।

yaccedamudīritam - yadi hi sarvakāryāṇāmekaḥ kartā syāt tato ajñasya tattvānupapatteḥ sarvajñatā syāt । atha punarekaikaṃ kāryamekaikena kartrā janyata iti yo yajjanayati sa tatkāraṇamātrajña eva na tu sarvajña iti ।

atrocyate । kāryaliṅgāviśeṣādekaḥ kartā saditi jñānāviśeṣāt sattaikatvavat । kutaścilliṅgādanumitasya vastuno nānātvasya liṅgāntarānumeyatvāt, nānātvamupapādayituṃ pramāṇāntaraṃ vaktavyam । yathātmanānātvamavasthāpayadbhiḥ sukhādi vyavasthāpanamucyate । na ceha karturanekatvādhigame pramāṇāntaramasti । ekatve tu na pramāṇāntaramanveṣṭavyam, ekasya karturabhāve bahūnāṃ vyāhatamanasāṃ svātantreṇa parasparavirodhena mithaḥ svānukūlābhiprāyānavabodhena yugapatkāryānutpatiḥ, utpannasya vā vilopādiprasaṅgaḥ syāditi । ekatve tu siddhe sarvajñatāsiddhiravirodhinī । na ceścarasya sakalakṣetrajñasamavāyidharmādharmajñānakāraṇābhāvena tadajñānam, tatsamavetānāṃ jñānacikīrṣāprayatnānāṃ nityatvāt । na ca buddhitannityatvayoḥ kaścidvirodhaḥ । na ca buddheranityatāyāstatra tatropalabdherīśvarabuddherapi tathātvaṃ yuktam, rūpādīnāmapyanityānāṃ tatra tatropalabdhestoyādiparamāṇusamavetānāmapi rūpādīnāmanityatvaprasaṅgāt । parapuruṣasamavetadharmādharmādhiṣṭhānamapyasya yuktameva, saṃyuktasaṃyogisamavāyasya sambandhasya sadbhāvāt । saṃyuktāḥ khalvīśvareṇa paramāṇavaḥ, taiśca kṣetrajñāḥ, tatsamavetau ca dharmādharmāviti ।।

tadevaṃ kaṇikāyāṃ vācaspaterīśvaradūṣaṇaṃ yathāsāramutthāpya vyudastamasmābhiḥ । aparaṃ ca busaprāyamanabhyupagamaprasiddhasiddhāntagrastamiha granthavistarabhayānna likhitam । tadevamabhimatasyaiva sarvajñatālakṣaṇasya viśeṣasya siddhernaiṣa viśeṣaviruddho hetuḥ । nāpi karmabhiḥ siddhasādhanamiti sthitam ।।

na cānaikāntikaḥ । sa hi bhavannasādhāraṇo vā syāt, yathā nityā pṛthvī gandhavatvāditi; anupasaṃhāryo vā, yathā sarvaṃ nityaṃ prameyatvāditi; sādhāraṇo vā yathā nityaḥ śabdaḥ, asparśavattvāditi ।

tatra na tāvadādimau pakṣau, sapakṣasadbhāvadarśanena pratikṣiptatvāt । nāpyantimaḥ, adhigatakartṛnivṛttervyomādervipakṣād vyāvṛtterupalabdheḥ ।

nanu puruṣavyāpāramantareṇa tṛṇādīnudayamānānavalokayan lokaḥ kāryamātraṃ puruṣapūrvakamiti vyāptimeva na pratipadyata iti cet । evaṃ tarhi prasiddhānumānasthitirapi dattajalāñjaliḥ । tatrāpi hi vyāptipratītikāla eva vyāghrādiparyākulātidurgapradeśe vahnivyāpāramantareṇa dhūmaṃ puruṣavyāpāraṃ vinā pūrvaṃ siddhaṃ ghaṭaṃ vā vilokayan loko dhūmamātraṃ vahnipūrvakaṃ ghaṭamātraṃ vā puruṣapūervakamiti vyāptimeva na pratipadyata iti vaktuṃ śakyatvāt ।

tatra vahnipuruṣayordeśakālaviprakṛṣṭatvādapratikṣepa iti cet । yadyevaṃ tṛṇādāvapi puruṣasya svabhāvaviprakṛṣṭatvādapratikṣepa iti sarvaṃ samānamanyatrābhiniveśāt । puruṣavyāpārapūrvakatā tāvanna pratīyate tṛṇādīnām । sā ca puruṣasyādṛśyatvādasattvād vā na pratīyatām, kimanena vicāritena । sarvathā kiñcitkāryamapūrvapuruṣapūrvakamapaśyanna vyāptiṃ kāryamātrasya puruṣeṇa kaścit cetanāvānavagacchatīti cet । yadyevaṃ vahnimātrapūrvakatā tāvanna pratīyate dhūmasya, puruṣamātrapūrvakatā ca ghaṭasya । sā ca vahnerdeśaviprakṛṣṭatvādasattvād vā puruṣasya kālaviprakṛṣṭatvādasattvād vā na pratīyatām, kimanena vicāritena । sarvathā dhūmamātraṃ vahnivyāpārapūrvakamapaśyan ghaṭamātraṃ vā puruṣapūrvakamapaśyannavyāptimeva dhūmasya vahnimātreṇa ghaṭasya puruṣamātreṇa vā kaściccetanāvānadhigacchatītyapyucyamānaṃ na vaktraṃ vakrīkaroti । tat kimanena prasiddhānumānāpalāpinā jātyuttareṇa ।।

syādetat । na sapakṣāsapakṣayordarśanādarśanamātreṇāvyabhicāraniścayaḥ, atadātmano atadutpatteścāvyabhicāraniyamābhāvāt । tadidaṃ kāryatvaṃ sandigdhavipakṣavyāvṛttikatvenāsādhanam ।

atrocyate । nāsti vipakṣāddhetorvyāvṛttisandehaḥ, dhūmānalayoriva kāryabuddhimatorupalambhānupalambhasādhanasya kāryakāraṇabhāvasya siddhatvāt ।

kāryaviśeṣasyaiva tadutpādasiddhirna kāryasāmānyasya, yathā dhūmādivartino vastutvādernānalādijanyatvaniścaya iti cet । viśeṣahetvabhāvāt । upalambhānupalambhayostadutpattisādhanatveneṣṭayoraviśeṣāt kāryaviśeṣasyeva kāryasāmānyasya prabodhāśrayāyattatāsiddheḥ । yathā hi kāryaṃ vastrādyupādānavad dṛṣṭam, kāryāntaramapyadṛṣṭopādānamupādānavat kāryatvādyupasthāpyate tathā tadeva kāryaṃ vastrādi dṛṣṭakartṛkamityadṛṣṭakartṛkamapi kāryatvāt kartṛmadvyavasthāpyate । upādānasyeva karturapikāryeṇānukṛtānvayavyatirekatvāt । tanmātranibandhanatvācca sarvatra kāryakāraṇavyavahārayoḥ । tasmād yathā kāryaṃ ca syānnirupādānaṃ ceti na śakyamāśaṅkitum, kāryamātrasyopādānamātrādutpādasiddheḥ tathā kāryaṃ ca bhavedakartṛkaṃ ceti nāśaṅkanīyam, kāryamātrasya kartṛmātrādutpādasiddheraviśeṣāt ।।

nanu brūyā nāma kiñcit । tathāpi na kāryamātrād buddhimadanumānam, api tu kāryaviśeṣādeva । yaddarśanādakriyādarśino api kṛtabuddhiḥ syāt । na cānapekṣitatattvānugamācchabdamātrasāmyāt sādhyasiddhiryuktā । gośabdavācyatāmātreṇa vāgādīnāṃ viṣāṇitvānumitiprasaṅgāditi cet । tadetat khasthottaramanuttarārham, kāryasāmānyasyaiva vyāptiprasādhanāt । api ca kā punariyaṃ kṛtabuddhiḥ, kimapekṣitaparavyāpārāvasāyo atha puruṣakṛtametaditi pauruṣeyatvaniścaya iti ।

yadyādyaḥ pakṣaḥ sa kathaṃ kṣityādiṣu nāsti, kāraṇavyāpārātmalābhalākṣaṇasya kāryatvasya kumbhādivat kṣityādiṣvaviśeṣāt । atha puruṣeṇa kṛtamiti pauruṣeyatvaniścayaḥ kṛtabuddhirabhimatā, tadāpi tādṛśī kṛtabuddhiḥ kasya nāstīti vaktavyam । kiṃ kāryatvāditi hetoravinābhāvavedina āhosvit tadviparītasya । avinābhāvavedinaḥ sādhyāpratipatterayogāt । atha tadviparītasya sādhyabuddhirna bhavatīti kṛtabuddhihetukatvamavanitanumahīruhādiṣu nāstīti buddhimato anumānaṃ pratikṣipyate ।

nanvevaṃ sati sarvānumānoccheda syāt । sarvahetūnāmagṛhītāvinābhāvaṃ prati agamakatvāt । tasmānna kṛtabuddhihetutvaṃ viśeṣaḥ । bhavatu vā kaścidanirūpitarūpo viśeṣastathāpi kimanena । kāryamātrasyaiva dhūmamātrasyeva vyāptipratīteḥ । na ca kāryatvena hetunā saha mṛddhikārasya samakakṣatā । tasya svasādhyena dṛśyakumbhakāreṇa saha vyabhicārasya śataśo darśanāt । kāryatvasya tu dṛśyādṛśyasādhāraṇena buddhimanmātreṇa tadyogāditi nāyamanaikāntikaḥ ।

nāpi prakaraṇasamaḥ, apratipakṣatvāt । na hyasya pratipakṣopasthāpakaṃ dharmāntaramasti । yathā nityaḥ śabdo vastutve satyanupalabhyamānanityadharmatvādityasya, anityaḥ śabdo vastutve satyanupalabhyamānanityadharmatvāditi pratipakṣakṛtaṃ dharmāntaramasti । na cedaṃ bādhakaṃ vaktavyam । neśvarakartṛkaṃ jagat । vastutvasattvādityādi । īśvarakartṛkatvasya vastutvāditi virodhābhāvāt । iti gāyaṃ prakaraṇasamo api ।

na ca kālātyayāpadiṣṭaḥ pratyakṣānumānāgamairbādhitaviṣayasya tathābhāvāt । asya ca tairavirodhāt । tatra pratyakṣaviruddhaḥ, anuṣṇastejo avayavī kṛtakatvāt । anumānaviruddhaḥ, sāvayavāḥ paramāṇavo mūrtatvāt । āgamaviruddhaḥ, śuci na śiraḥ kapālaṃ prāṇyaṅgatvāditi । tatra na tāvadayaṃ pratyakṣaviruddhaḥ, sādhyaviparyayasya pratyakṣāviṣayatvāt । nāpyanumānaviruddhaḥ, dharmigrāhiṇānumānenābādhitaviṣayatvāt । na cāgamaviruddhaḥ, āgamena sādhyaviparya syāparicchedāt । saugatādyāgamairviparītaparicchedāditi cet । na, teṣāṃ kṣaṇikatvādyarthavisaṃvādopalambhena prāmāṇyābhāvāt । vedāgamo api bādhakatvena nāśaṅkanīyaḥ,

sahasraśīrṣā puruṣaḥ

ityādinā tatra kartureva pratipādanāt । tathābhūtapuruṣātiśayapūrvakatvābhāve satyaprāmāṇyācceti nāyamatikrāntakālo hetuḥ । tadevamapanītahetvābhāsavibhramādataḥ sādhanādupādānādyabhijño buddhimānabhimataḥ kartā sidhyati । sa eva bhagavānasmākamīśvara iti sthitam ।।

tathāsya siddhaye śaṅkaraḥ sādhanamidamabhipraiti -

jagadetat prabodhāśrayāyattaprasavamabhilāṣaprītiparamāṇumūrtyādhāraparatvāparatrvānumeyasāmānyasamavāyāntyaviśeṣatadekārthasamavetaparimāṇaikatvapṛthaktvagurutvasnehāpārthivarūparasasparśāpyadravatvāmūrtasaṃyogataditaretarābhāvānutpattirūpārūpamasmadādivinirmitetarat ।

acetanopādānatvāt ।

yaditthaṃ tat tathā, yathā kalasaḥ ।

tathā cedam ।

tasmādidamapi tatheti ।

asyāyamarthaḥ । prabodhāśrayāyattaprasavamiti sādhyam । abhilāṣetyādi anutpattirūpārūpaparyantena dharmiviśeṣaṇenākāśādinityavargaparihāraḥ । asmadādivinirmitetaradityanenāpi dharmiviśeṣaṇena prasiddhakartṛkaghaṭādiparihāraḥ । abhilāṣaśca prītiśca paramāṇumūrtiśca । āsāmadhāraḥ ākāśa ātmā paramāṇuḥ । paratvāparatvānumeyau dikkālau । sāmānyādayastu yathāprasiddhā grahītavyāḥ ।

tathā narasiṃhaḥ prāha -

vijñānādhārādhīnajanma janmāvacchinnātmobhayavādyavivādāspadapuruṣapūrvakavyatireki bhāvānubhāvi prameyajātam ।

utpattimattvāt ।

yad yadākhyātasādhanasambandhi tattaduktasādhyadharmādhikaraṇam ।

tathā cedam ।

tasmādidamapi tatheti ।

asyāyamarthaḥ । prameyajātaṃ dharmi । vijñānādhārādhīnajanmeti sādhyam । ajanmāvacchinnātmeti dharmiviśeṣaṇam । etenākāśādinityavargaparihāraḥ । ubhayavādyavivādāspadapuruṣapūrvakavyatirekītyanenāpi prasiddhakartṛkaghaṭādiparihāraḥ । bhāvānubhāvīti vasturūpam । etena pradhvaṃsādiparihāraḥ । yad yadākhyātasādhanasaṃbandhīti vyāptivacanaṃ yaddharmirūpaṃ kathitasādhanayogītyarthaḥ ।

trilocanastu vyatirekiṇamimaṃ prayogamāha -

sarvaṃ kāryaṃ prabodhavaddhetukam ।

utpattidharmakatvāt ।

yannityaṃ dṛṣṭamabodhavaddhetukaṃ tasyākāśādestathotpattirnāstīti dṛṣṭam ।

utpattidharmakaṃ ca pakṣīkṛtamasmadādivinirmitetarat ।

tasmād bodhavaddhetukamiti ।

punardvyaṇukeśvarasiddhau trilocana eva prāha -

vivādāspadībhūtaṃ dvitvamātmotpattau kasyacidekaikaviṣayāṃ buddhimapekṣate ।

dvitvasaṃkhyātvāt ।

yad yad dvitvaṃ tat tathā ।

tathā cedaṃ dvayaṇukagataṃ dvitvam ।

tasmāttatheti ।

yasya cātra buddhirapekṣyate sa bhagavānīśvaraḥ ।।

tathā ca vācaspatiḥ pramāṇayati -

vivādāṣyāsitatanutarugirisāgarādayaḥ upādānādyabhijñakartṛkāḥ ।

kāryatvāt ।

yadyat kāryaṃ tattadupādānādyabhijñakartṛkam ।

tathā va vivādādhyāsitāstanvādayaḥ ।

tasmāttatheti ।

evaṃ sthitvā sthitvā pravṛttidharmakatvāt, sanniveśavattvāt, arthakriyākāritvādityādayo hetavaḥ kathitapañcāvayavakrameṇa boddhavyā iti ।

tadetaddurmativispanditaṃ jagadandhīkaraṇaṃ na satāmupekṣitumucitamiti kiñciducyate । iha khalu buddhimatkāryamātrayoḥ sādhyasādhanayoḥ sarvopasaṃhāravatī vyāptistāvadavaśyaṃ grahītavyā । anyathā gamyagamakabhāvāyogāt । sā ca gṛhyamāṇā kiṃ kāraṇakāryamātrayoriva viparyayabādhakapramāṇabalād grāhyā । yadvāgnidhūmayoriva viśiṣṭānvayavyatirekagrahaṇapravaṇaviśiṣṭapratyakṣānupalambhābhyāṃ boddhavyā । uta svavyavasthayā sapakṣāsapakṣayorbhūyodarśanādarśanābhyāṃ pratyetavyā । āhosvit sapakṣāsapakṣayoḥ sakṛddarśanādarśanābhyāṃ jñātavyeti catvāro vikalpāḥ ।

na tāvadādyaḥ pakṣaḥ । sādhyaviparyaye buddhimadabhāve kāryatvasāmānyasya sādhanasya bādhakapramāṇābhāvāt । nanu bādhakapramāṇābhāvo asiddhaḥ । tathā hīdaṃ kāryatvaṃ yathā buddhimatā vyāptamiṣyate tathā deśakālasvabhāvaniyatatvenāpi, kādācitkakāraṇasannidhimattayāpi, sāmagrīkāryatvenāpi vyāptamupalabdham । sa ca deśādi niyamaḥ kādācitkakāraṇasannidhiḥ sāmagrī vā buddhimatpūrvikā siddhā । yadi punaracetanāni cetanānadhiṣṭhitāni kāryaṃ kuryuḥ tato patra kvacanāvasthitāni janayeyuriti na deśakālasvabhāvaniyataprasavaṃ kāryamupalabhyeta ।

hetusamavadhānajanmatayā na kāryaṃ pratyekaṃ kāraṇairjanyata iti cet । samavadhānameva tu kāraṇānāṃ kutaḥ । kādācitkaparipākādadṛṣṭaviśeṣāditi cet । nanvayamacetanaḥ kathaṃ yathāvat kāraṇāni sannidhāpayet । no khalu kvacidavasthitāni daṇḍādīni vinā kumbhakāraprayatnamadṛṣṭaviśeṣavaśādeva parasparaṃ sannidhīyante । sannihitāni vā kāryāya prabhavantīti buddhimatā deśakālasvabhāvaniyamasya kādācitkakāraṇasannidheḥ sāmagryāśca vyāptisiddhiḥ । buddhimadabhāve caiṣāṃ vyāpakānāṃ nivṛttau nivartamānaṃ kāryatvaṃ buddhimatpūrvakatvena vyāpyata iti pratibandhasiddhaye vyāpakānupalambhatrayamupanyastam । tathā ca na kāryaṃ buddhimatparityāgāt ahetukameva bhavatīti saṃbhāvyam, deśakālasvabhāvaniyamābhāvaprasaṅgāt । nāpi buddhimato anyasmādeva bhavatīti śaṅkanīyam, sakṛdapyutpādābhāvaprasaṅgāt । na cānyasmādasmādapi bhavatīti saṃbhāvyam, aniyatahetutve ahetutvaprasaṅgāt । tathā buddhimantamantareṇācetanena karaṇe sarvadā kriyāyā avirāmaprasaṅgaścetyapi viparyayabādhakamatiprasaṅgacatuṣṭayaṃ vyāptiprasādhakamiti kāryatvasya hetupūrvakatvamiva buddhimatpūrvakatvamapyavāryamiti cet ।

atrocyate । sidhyatyevedaṃ manorājyaṃ yadi deśakālasvabhāvaniyamasya kādācitkakāraṇasannidheḥ sāmagryāśca buddhimatpūrvakatvena vyāptiḥ sidhyati । kevalametadeva durāpam । buddhimadabhāve api hi svahetubalasamutpannasannidhe pratiniyatadeśakālaśaktinācetanenāpi sāmagrīlakṣaṇakāraṇaviśeṣeṇa kriyamāṇāni deśakālasvabhāvaniyamakādācitkakāraṇasannidhisāmagrīkāryatvāni yujyanta iti sandigdhāsiddhā vyāpakānupalabdhayaḥ ।।

buddhimadabhāve samavadhānameva kuta iti cet । tadapi cetanānadhiṣṭhitayathoktācetanasāmagrīviśeṣādeva । so api tādṛśādityanādyacetanasāmagrīparamparāto apideśādiniyamasaṃbhāvanāyāṃ nāvaśyaṃ buddhimadapekṣā । ghaṭāderdeśakālasvabhāvaniyamaḥ kādācitkakāraṇasannidhiśca, sāmagrī ca buddhimatpūrvikā dṛṣṭā ityaparopi deśakālasvabhāvaniyamādistathaiveti cet । yadyevaṃ ghaṭādikamapi kāryaṃ bahuśo buddhimatpūrvakamupalabdhamiti sarvameva kāryaṃ tathāstu, kimanena vyāpakānu lambhopanyāsaduarvyasanena । ghaṭāderbahuśo buddhimatpūrvakatvadarśane api na sarvatra kāryamātrasya tathābhāvaniścayaścet । deśādiniyamādīnāmapīdaṃ samānamiti kathamatrāpi śaṅkāvyudāsaḥ ।।

astu tadā pratyakṣameva sarvatra vyāptigrāhakamiti cet । na tarhi viparyayabādhakapramāṇabalād vyāptigrahanirvāhaḥ । pratyakṣaṃ ca tatrāśaktamiti dvitīyavikalpāvasare nivedayiṣyate । tathā siddhe kāryakāraṇabhāve dhūmasyāhetukotpatāvanyasmādevo tpattāvanyasmādapyutpattau saṃbhāvyamānāyāṃ deśādiniyamābhāva tyāga hetutvaprasaṅgāḥ saṅgacchante । prastute tu buddhimatkāryamātrayoḥ kāryakāraṇabhāvo nādyāpi siddhaḥ । sādhayituṃ vā śakyaḥ । na cācetanasya kartṛtve kriyāyā avirāmaprasaṅgaḥ saṅgataḥ । na hyacetanamityeva sarvadā sāmarthyayogi, tasyāpi svahetuparamparāpratibaddhasāmarthyatvādityacetanakāraṇaviśeṣaparamparāsaṃbhāvanāyāṃ nāvaśyaṃ buddhimadākṣepa iti svamatavyālopaviklavavikrośitamātramevedaṃ na punaratra nyāyagandho api ।

tadevaṃ vyāptisādhanārthamupanyastaṃ vyāpakānupalambhatrayaṃ sandigdhāsiddhamatiprasaṅgatucaṣṭayaṃ ca buddhimatkāryamātrayorvyāptyasiddhāvasaṅgatam । ataḥ kāryatvaṃ sādhanaṃ sandigdhavipakṣavyāvṛttikatvādanaikāntikam ।।

atra vācaspatiḥ prāha -

sandigdhavipakṣavyāvṛttikatvaṃ nāma hetudoṣa eva na bhavati । tatkathaṃ nirasyate । tathā hi ya eva vipakṣe dṛṣṭo hetuḥ sa eva prameyatvādivadabhimataṃ na sādhayet । yastu mahatāpi prayatnena mṛgyamāṇo asapakṣe nopalakṣitaḥ sa kathaṃ sādhyaṃ na sādhayet ।

avaśyaṃśaṅkayā bhāvyaṃ niyāmakamapaśyatām ।

iti tu datāvakāśā laukikamaryādātikrameṇa saṃśayapiśācī labdhaprasarā na kvacinnāstoti nāyaṃ kvacitpravarteta । sarvasyaivārthasya kathañcicchaṅkāspadatvādarśanāt । anarthaśaṅkāyāśca prekṣāvatāṃ nivṛttyaṅgatvāt । antataḥ snigdhānnapānopayoge api maraṇadarśanāt । tasmāt prāmāṇikalokayātrāmanupālayatā yathādarśanaṃ śaṅkanīyam, na tvadṛṣṭamapi । viśeṣasmṛtyapekṣo hi saṃśayo nāsmṛterbhavati । na ca smṛtirananubhūtacare bhavati ।

taduktaṃ mīmāṃsāvārttikakṛtā adhyuṣṭasahasrikāyām -

nāśaṅkā niḥpramāṇiketi ।

tathā tenaiva bṛhaṭṭīkāyām -

utprekṣeta hi yo mohādajātamapi bādhakam ।
sa sarvavyavahāreṣu saṃśayātmā kṣayaṃ vrajet ।।

tadetat pralāpamātram । na hi mahatāpi prayatnena vipakṣe mṛgyamāṇasya hetoradarśanamātreṇa vyatirekaḥ sidhyati । tathā hi vipakṣe heturnopalabhyata ityanena tadupalambhakapramāṇanivṛttirucyate । pramāṇaṃ ca prameyasya kāryam, nākāraṇaṃ viṣaya iti nyāyāt । na ca kāryanivṛttau kāraṇanivṛtirupalabdhā, nirdhūmasyāpi bahnerupalambhāt । yadi punaḥ pramāṇasattayā prameyasattā vyāptā syāt, tadā yuktametat । kevalamiyameva vyāptirasaṃbhavinī, sarvasya sarvadarśitvaprasaṅgāt । tannādarśanamātreṇa vyatirekasiddhiḥ । yathoktam -

sarvādṛṣṭiśca sandigdhā svādṛṣṭirvyabhicāriṇī ।
vindhyādrirandhradūrvāderadṛṣṭāvapi sattvataḥ ।। iti

sakalavipakṣasyārvācīnaṃ pratyadṛśyatvāt ।।

yaccoktam - saṃśayapiśācī labdhaprasarā na kvacinnāstīti na kvacit pravarteteti । arthasaṃśayasyāpi prekṣāvatāṃ pravṛttyaṅgatvāt pravṛttiravirodhinyeva । anarthasandehaḥ sarvatra kartuṃ śakyate । antataḥ snigdhānnapānopayoge api maraṇadarśanādapravṛttiriti cet । tathā hi arthasandeho anarthasandeho veti nāyaṃ ṣaṣṭhīsamāsaḥ । kintvarthonmukhaḥ sandeho arthasandehaḥ, anarthonmukhaḥ sandeho anartha sandeha iti śākapārthivādivanmadhyapadalopī samāsaḥ । evaṃ sati snigdhānnapānādāvarthasandeha eva, tajjātīyasya svaparasantāne dṛṣṭipuṣṭyādyarthasya koṭiśaḥ karaṇadarśanāt, maraṇāderanarthasya kvacit kadāciddarśanāt । etadviviparīto anarthasandeho draṣṭavyaḥ । tasmāt pramāṇādivārthasaṃśayādapi prekṣāvatāṃ tatra tatra pravṛttirdurvāraiva ।।

yadapīdaṃ lapitaṃ yathādarśanaṃ śaṅkanīyaṃ nādṛṣṭapūrvamapi viśeṣasmṛtyapekṣo hi saṃśaya ityādi । sādhakabādhakapramāṇābhāvādeva paryudāsavṛttyā vasvantararūpāt sarvatra saṃśayotpatteḥ । kiṃca viśeṣasmṛtyapekṣa evāyaṃ saṃśayaḥ । tathā hi lakṣaṇayogitvāyogitvābhyāmeva tajjātīyātajjātīye vaktavye । anyathā lakṣaṇapraṇayanamanarthakaṃ syāt । evaṃ ca sati tādātmyatadutpattilakṣaṇapratibandhaviyogitvena sādhāraṇena dharmeṇa prameyatvadhūmatvakāryatvādīnāṃ tvanmatena sajātīyatvāt prameyatvavyabhicāradarśanameva śaṅkāmupasthāpayatīti yathādarśanamevedamāśaṅkitam ।

yaśca kumārilasya sākṣitvenopanyāsaḥ sa khalu

dadhibhāṇḍe viḍālaḥ sākṣīti

pravādaṃ nātipatatīti kimatra vaktavyam । tadevaṃ vipakṣe adarśanamātreṇa heto arvyatirekāsiddheḥ sandigdhavipakṣavyāvṛttikatvaṃ nāma hetudūṣaṇaṃ durvārameva । ata evāsyopanyāso adoṣodbhāvanaṃ nāma nigrahasthānamiti yadanenāveditaṃ tadapi sāvadyam । pratyutāsmin hetoḥ saddūṣaṇe parihartavye nāyaṃ hetudoṣo ato na parihartavyo asya copanyāso adoṣodbhāvanaṃ nāma nigrahasthānamiti bruvannayameva tapasvī svamatena niranuyojyānuyogalakṣaṇena nigrahasthānena nigṛhyata iti kṛpāmarhati । tadevaṃ viparyayabādhakapramāṇābhāvādavyāpterasiddheḥ

sandigdhavipakṣavyāvṛttikatvādanaikāntikaḥ kāryatvalakṣaṇo hetuḥ ।।

athāgnidhūmayoriva viśiṣṭānvayavyatirekagrahaṇapravaṇaviśiṣṭapratyakṣānupalambhābhyāṃ vyaptirniśvīyata iti dvitīyaḥ pakṣaḥ । kiṃ dṛśyaśarīropādhinā buddhimanmātreṇa vyāptirgṛhyate, āhosvit dṛśyaśarīropādhiviśureṇa dṛśyādṛśyasādhāraṇeneti vikalpau । yadyādyaḥ pakṣaḥ, tadā tathābhūtasādhyamantareṇāpyutpadyamāne viṭapādau kāryatvadarśanāt prameyatvādivat sādhāraṇānaikāntiko hetuḥ ।

nanu vṛkṣādayaḥ pakṣīkṛtāḥ । kathaṃ tairvyabhicāraḥ । trividho hi bhāvarāśiḥ । sandigdhakartṛko yathā vṛkṣādiḥ । prasiddhakartṛko yathā ghaṭādiḥ । akartṛko yathā ākāśādiḥ । tatra prasiddhakartṛke ghaṭādau pratyakṣānupalambhābhyāṃ vyāptimādāya sandehapade kṣmāruhādau kāryatvamupasaṃhṛtya buddhimānanumīyate । na punarasau vyabhicāraviṣayo bhavitumarhati ।

yadāha - na sādhyenaiva vyabhicāra iti । na hi vyabhicāraviṣaya eva pakṣe bhavitumarhati,

sandigdhe hetuvacanād vyasto hetoranāśrayaḥ

iti nyāyāt । vyabhicāraviṣayatā ca dṛśyaśarīropādherbuddhimanmātrasya tṛṇādyutpattau dṛśyānupalambhena pratikṣiptatvāt । tataśca kṣmādharādireva sandigdhakartṛkaḥ pakṣīkartumucitaḥ kṣmāruhādistvacetanakartṛka iti caturtho bhāvarāśirneṣṭavyaḥ । atha vyabhicāracamatkārāstrividhabhāvarāśivyavasthāpanārthaṃ ca viṭapādau pratyakṣāpratikṣiptena dṛśyādṛśyasādhāraṇena buddhimanmātreṇa vyaptiravagamyata iti dvitīyaḥ saṅkalpaḥ । tadā viṭapādau buddhimanmātrasya saṃbhāvyamānatvāt na sādhāraṇānaikāntikatāṃ brū maḥ । kiṃ tarhi vyāptigrahaṇakāle dṛśyādṛśyasādhāraṇasya buddhimanmātrasya sādhyasyādṛśyatayā dṛśyānupalambhena vyatirekāsiddhervyāpterabhāvāt sandigdhavyāvṛttikatvamācakṣmahe । tathā hi । yadā kumbhakāravyāpārātpūrvaṃ kumbhasya vyatirekaḥ pratyetavyastadā na sādhyābhāvakṛto ghaṭavyatirekaḥ pratyetuṃ śakyaḥ । yathā hi viṭapādijanmasamaye buddhimanmātrasyādṛśyatvena niṣeddhumaśakyatvāt sattāsaṃbhāvanā tathā ghaṭādāvapi vyatirekaniścayakāle buddhimanmātrasyādṛśyatvāt sattvasaṃbhāvanāyāṃ sādhyābhāvaprayuktasya sādhanābhāvasyāsiddhatvena vyāpterabhāvāt kathaṃ na sandigdhavyatireko hetuḥ ।

yathoktam - na ca yathā kāryaṃ ca syānnirupādānaṃ ceti nāśaṅkanīyam, tathā kāryaṃ ca bhavedakartṛkaṃ ceti nāśaṅkanīyamiti, tatrāpi kāryaṃ ca syānnirupādānaṃ ca bhavediti na vaktavyamiti kenaiva pratārito asi । yadi hyatra pratyakṣānupalambhābhyāṃ vyāptirgṛhyate tadā kathamupādānapūrvakaṃ kāryamātra sidhyati । vyāptigrahaṇaprakārāntaraṃ ca tvayāpi nopanyastam । dṛśyādṛśyasādhāraṇayorupādānakāryamātrayordṛśyaviṣayābhyāṃ pratyakṣānupalambhābhyāṃ vyāpterabhyūhitumaśakyatvāt । svamatavyālopaprasaṅgastu pramāṇacintāvasare aprāptāvakāśaḥ । viparyayabādhakapramāṇabalādvātra vyāptisiddhiḥ । tathā hi yathāṅkurādikaṃ kāryaṃ niyatadeśakālasvabhāvatvena vyāptaṃ tathā śālitvādināpi jātibhedena vyāptamupalabdham । tataścānupādānapūrvakatvādvipakṣātmanaḥ śālitvādijātibhedasya vyāpakasya nivṛttau nivartamānaṃ kāryatvamupādānapūrvakatve viśrāmyat tena vyāptaṃ sidhyati । na cānupādānenāpi kriyamāṇaḥ śālitvādijātibhedo yujyate, upādānaṃ vinā kṛtānupādānādeva kevalādekajātīyakāraṇāt tadatajjātīyakāryotpattau kāryabhedasyāhetukatvaprasaṅgāt taduktam -

tadatadrūpiṇo bhāvāstadatadrūpahetujāḥ ।।iti ।

anyathānupādānādeva kṣityāderaṅkurādikamutpadyetetyaṅkurārthino bījaṃ nānusareyuḥ । tasmādviparyayabādhakapramāṇabalādeva kāryatvasya hetumātrapūrvakatvenevopādānapūrvakatvenāpi vyāptisiddhiriti nyāyaḥ । na caivaṃ kāryamātrakartṛtvamātrayorapi vyāptiprasādhakaṃ viparyaye bādhakaṃ pramāṇamasti, pūrvoktasya vyāpakānupalambhatrayasyāti prasaṅgacatuṣṭayasya ca prāgeva pratyākhyātatvāt । tasmātkāryaṃ ca syāt na ca dhīmatkartṛpūrvakamiti śaṅkāṃ kurvāṇaḥ prativādī vinā caraṇamardanādinā niṣeddhumaśakyaḥ ।।

nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānupalambhato vyāptistadā paracittānumānakṣatiḥ । svaparasantānasādhāraṇena dṛśyādṛśyena cinmātreṇa pratyakṣato dṛśyaviṣayād vyāptigrahaṇāyogādityapi na vācyam । bāhyārthasthitau hi svaparasantānasādhāraṇasya cinmātrasya svarūpeṇādṛśyatve api dṛśyaśarīreṇa sahaikasāmagrīpratibandhādavinirbhāgavartitvamastyeva । tato yathā ghaṭaviṣayaṃ pratyakṣaṃ rūpaikadeśapravṛttamapyavyabhicārāt samudāyopasthāpakam tathā dehagrāhakameva pratyakṣaṃ dehāvinirbhāgavarti svaparasantānasādhāraṇaṃ cinmātraṃ kampādervyāpakamadhigacchati । tadevaṃ dṛśyātmano dṛśyāvinirbhāgavartino vā padārthasya vyāvahārikapaṭupratyakṣataḥ siddhirvyāptigrahaśca, na tu tathātvavinākṛtādṛśyasādhāraṇacinmātrasyeti santānāntarānumānamucitam । tasmād yadi pratyakṣānupalambhābhyāṃ vyāptigrahastadā dṛśyenaiva dṛśyasyeti nyāyaḥ ।

tadayaṃ saṃkṣepārthaḥ -

kāryatvasya vipakṣavṛttihataye saṃbhāvyate atīndriyaḥ
kartā ced vyatirekasiddhividhurā vyāptiḥ kathaṃ sidhyati ।
dṛśyo atha vyatirekasiddhimanasā kartā samāśrīyate
tattyāge api tadā tṛṇādikamiti vyaktaṃ vipakṣe kṣaṇam ।।

ato na pratyakṣānupalambhābhyāmapi vyāptisiddhiḥ ।।

nanu bhūyodarśanādarśanābhyāṃ pratibandhaḥ pratīyata iti tṛtīya evāsmākaṃ pakṣaḥ । kevalaṃ sa pratibandho na tadutpattilakṣaṇo grahītavyaḥ । kintu svābhāvikaḥ । sa eva darśanādarśanābhyāṃ pratīyate । tathā caitamevārthaṃ vācaspatiḥ prāha -

na sapakṣāsapakṣayordarśanābhyāṃ kāryatvasya gamakatvamapi tu svābhāvikapratibandhabalāditi brū maḥ । sa eva tu sapakṣāsapakṣayordarśanādarśanābhyāṃ bakṣyamāṇena krameṇa pratīyata iti tadupakṣepo api yuktaḥ । tena yasyāsau svābhāvikapratibandho niyataḥ siddhaḥ sa eva gamako gamyaścetaraḥ sambandhīti yujyate । tathā hi dhūmādīnāṃ vahnyādibhiḥ saha sambandhaḥ svābhāviko na tu vahnyādīnāṃ dhūmādibhiḥ । te hi vinā dhūmādibhirupalabhyante । yadā tvārdrendhanasaṃbandhamanubhavanti tadā dhūmādibhiḥ saṃbadhyante । tasmād vahnyādīnāmārdrendhanādyupādhikṛtaḥ sambandho na tu svābhāvikastato na niyataḥ । svābhāvikastu dhūmādīnāṃ vahnyādibhiḥ sambandhaḥ, tadupādheranupalabhyamānatvāt । kvacid vyabhicārasyādarśanāt । anupalabhyamānasyāpi kalpanānupapatteḥ । na cānupalabhyamāno darśanānarhatayā sādhakabādhakapramāṇābhāvena sandihyamāna upādhiḥ saṃbandhasya svābhāvikatvaṃ pratibadhnātīti yuktam । yathoktaṃ prāk seyaṃ saṃśayapiśācītyādi । tasmādupādhiṃ prayatnenānviṣyanto anupalabhamānā nāstītyavagamya svābhāvikatvaṃ niścinumaḥ ।।

syādetat । anyasyānyena sahākāraṇena cet svābhāvikaḥ sambandho bhavet, sarvaṃ sarveṇa sambadhyeta । tathā ca sarvaṃ sarvasmād gamyeta । athānyaccedanyasya kāryaṃ kasmāt sarvaṃ sarvasmānna bhavati anyatvāviśeṣāt । tataśca sa evātiprasaṅgaḥ । yadyucyeta svabhāvā na paryanuyojyāḥ । tasmādanyatvāviśeṣe api kiñcideva kāraṇaṃ kāryaṃ ca kiñciditi । nanveṣa svabhāvānanuyogo akāryakāraṇabhūtānāmapi svabhāvaprativandhe tulya eva । tasmād yatkiñcidetadapi ।।

kimasya saṃbandhasya vyāptigrāhakaṃ pramāṇamiti cet । ucyate bhūyodarśanagamyā hi vyāptiḥ sāmānyadharmayoḥ ।

iti prasiddhameva । asyāyamarthaḥ kāśikākāreṇa vyākhyātaḥ - prācīnānekadarśanajanitasaṃskārasahāye carame darśane cetasi vakāsti dhūmasyāgniniyatasvabhāvatvam, ratnatattvamiva parokṣakasya, śabdatattvamiva vyākaraṇasmṛtisaṃskṛtasya, brāhmaṇatvamiva mātāpitṛsaṃbandhasmaraṇasacivasyetyādi । na hyetat sarvamāpātato na pratibhātamiti purastādapi pratibhāsamānamanyathā bhavatīti ।।

trilocanena punarayamarthaḥ kathitaḥ - bhūyodarśanena bhūyodarśanasahāyena manasā tajjātīyānāṃ saṃbandho gṛhīto bhavati । ato dhūmo agniṃ na vyabhicarati । tadvayabhicārepyupādhirahitaṃ sambandhamatikrāmet । hetorvipakṣaśaṅkānivartakaṃ pramāṇamupalabdhilakṣaṇaprāptopādhivirahaniścayaheturanupalambhākhyaṃ pratyakṣameva । tataḥ siddhaḥ svābhāvikaḥ sambandhaḥ । tathehāpīti svamataṃ vyavasthāpitamiti ।।

vācaspatināpīdamuktam - abhijātamaṇibhedatattvavad bhūyodarśanajanitasaṃskārasahāyamindriyameva dhūmādīnā vahnyādibhiḥ svābhāvikasaṃbandhagrāhīti yuktamiti ।।

atrocyate । bhede sati tadutpatteranyaḥ svābhāvikaḥ saṃbandhaḥ śabdāsphālanamātramevedam । na khalu nirūpyamāṇaḥ prāpyate । tathā hi svābhāvikastu dhūmādīnāṃ vahnyādibhiḥ saṃbandhaḥ tadupādheranupalabhyamānatvāt । kvacid vyabhicārasyādarśanāditi tvayaivāsya lakṣaṇamuktam । yataḥ, upādhiśabdena svato arthāntaramevāpekṣaṇīyamabhidhātavyam । na cārthāntaraṃ dṛśyatāniyatam, adṛśyasyāpi deśakālasvabhāvaviprakṛṣṭasya saṃbhavāt । tataśca dhūmasyāpi hutāśena saha sambandhe syādupādhiḥ, na copalakṣyata iti kathamadarśanānnāstyeva yataḥ svābhāvikasaṃbandhasiddhiḥ ।।

atha yadyathāntaramapekṣaṇīyaṃ syāt । kathaṃ dhūma ityeva pāvakasatāniyama iti cet । nanvidameva cintyate । tadutpatterasvīkāre sahasraśo darśane api kiṃ sarvatra dhūme satyavaśyamagniḥ sambhavī na veti kadācidarthāntaramupādhimapekṣya dhūmo api syānnāgniriti kimatra niṣṭaṅkakāraṇam । tadupādheranupalabhyamānatvāt । kvacid vyabhicārasyādarśanāditi tu yaduktaṃ tatpratyuktameva । adṛśyasyāpyupādheḥ saṃbhāvyamānatvāt । vyabhicārasya ca pratyayāntaravaikalyenāhatyādarśane api niṣeddhamaśakyatvāt । ata eva tayorbādhakābhāve api sādhakabādhakapramāṇābhāvāt śaṅkā saṃbhavatyeva । na punastavāmunā viklavavikrośitamātreṇa vyāvartate । na caitāvatā prāmāṇikalokayātrātikramaḥ । prāmāṇikaireva sādhakabādhakapramāṇābhāve nyāyaprāptasya saṃśayasya vihitatvāt । na ca sarvatrāpravṛttiprasaṅgaḥ, pramāṇādarthasaṃśayācca pravṛtterupapatteḥ । na cānarthasandehaḥ sarvatra va rtuṃ śakyate, kvacidarthonmukhatāyā eva darśanāt ।।

yaccānyatvāviśeṣe api kiñcideva kāraṇaṃ kāryaṃ ca kiñciditi svabhāvo yathā na paryanuyojyastathaiṣa svabhāvānanuyogo akāryakāraṇabhūtānāmapi svabhāvapratibandhe tulya eveti grāmyajanadhandhīkaraṇaṃ prativandīkaraṇamatilāghavamāviskaroti vācaspateḥ । tathā hi vastutvāviśeṣe apyagnirdahati nākāśamityatra yathā nātiprasaṅgaḥ saṅgataḥ pramāṇasiddhatvādasyārthasya, tathā bhedāviśeṣe api kiñcideva kasyacitkāraṇaṃ kāryaṃ ca kiñcidityatrāpi nātiprasaṅgāvatāraḥ । bhede sati tadanvayavyatirekānuvidhānalakṣaṇasya kāryakāraṇabhāvasya pramāṇasiddhatvādeva । na caivaṃ svābhāvikasaṃbandhaśabdavācyo arthaḥ pramāṇasiddhaḥ kaścidasti, tallakṣaṇasyāsiddhatvāduktatvāt । na ca pratijñāsiddhe vastunyatiprasaṅgo nābhidhātavyaḥ, sarveṣāṃ sarvatra tadrūpābhyupagamamātreṇa vijetṛtvaprasaṅgāt । yadāhālaṅkārakāraḥ -

yatkiñcidātmābhimataṃ vidhāya niruttarastatra kṛtaḥ pareṇa ।

vastusvabhāvairiti vācyamitthaṃ, tathottaraṃsyādvijayī samastaḥ ।।

iti ।।

kiṃ ca svābhāvikasaṃbandha iti ko arthaḥ । kiṃ svato bhūtaḥ svahetuto bhūto ahetuko veti trayaḥ pakṣāḥ । na tāvadādyaḥ pakṣaḥ, svātmani kāritravirodhāt । dvitīyapakṣe tu tadutpattireva saṃbandho mukhāntareṇa svīkṛta iti na kaścidvivādaḥ । ahetukatve tu deśakālasvabhāvaniyamābhāvaprasaṅgādityasaṅgataḥ svābhāvikaḥ saṃbandhaḥ ।।

etena yaduktam - na sapakṣāsapakṣayordarśanādarśanābhyāṃ kāryatvasya gamakatvamapitu svābhāvikasaṃbandhabalāditi brūmaḥ, sa eva tu sapakṣāsapakṣayordarśanādarśanābhyāṃ vakṣyamāṇena krameṇa pratīyata iti, tadiṣṭakāmatāmātrāviṣkaraṇamiti mantavyam । svābhāvikasaṃbandhasya hyupādhinirapekṣaniyatatvaṃ lakṣaṇamuktam । tasya coktanyāyenāsiddhau bhūyodarśanajanitasaṃskārasahāye carame cetasi manasi vā tathābhūtaṃ niyatatvaṃ parisphuratīti sadayena vaktumaśakyatvāt ।

yacca śabdatattvamiva brāhmaṇatvamiveti dṛṣṭāntīkṛtaṃ taddvayamapyasmān pratyasiddhamiti dṛṣṭāntayitumanucitam । abhijātamaṇibhedatattvaṃ tu parisphuratīti yuktam । tasya hyupadeśaparamparāto māṇikyavattenāpi kaṣṭenendradhanurākārajyotirādikaṃ lakṣaṇaṃ niścitam । na caivaṃ svābhāvikasaṃbandhalakṣaṇaṃ tvayā svakapolaracitamapi pramāṇena niścitam । yenāsyāpi tādṛśī vyavasthā syāditi yatkiñcidetat ।।

kiṃ ca bhavatu tāvadayamanavadhāritarūpaḥ svābhāvikaḥ saṃbandhaḥ, tathāpi darśanādarśanābhyāmasya grahaṇamatidurlabham । tathā hi yadi prācīnānekadarśanajanitasaṃskārasahāyena caramacetasā dhūmasyāgniniyatatvaṃ grāhyaṃ tadā sapakṣāsapakṣayoḥ koṭiśaḥ pravṛttadarśanādarśanajanitasaṃskārasahāyena caramacetasā pārthivatvasyāpi lohalekhyatvaniyatatvaṃ gṛhyata iti pārthivatvādapi lohalekhyatvasiddhirastu । atha pārthivatvasya lohalekhyatvaniyatatvameva nāsti vajre vyābhicāradaerśanāt । tat kathaṃ pratyakṣeṇa niyatatvagrahaḥ । tarhi dhūmasya vahniniyatatvameva nāsti, vyabhicārābhāvasya darśayitumaśakyatvāt । tatkathaṃ caramacittena niyamagraha ityapi tulyam ।

vyabhicārādarśanādavyabhicāra iti cet । nanu vyabhicārādarśanādavyabhicāra iti ko arthaḥ । kiṃ vyabhicārādarśanādavyabhicāraḥ, vyabhicārābhāvāt vā । prathame pakṣe vyabhicāro bhavatu mā vā vyabhicārādarśanādevāvyabhicāra iti niṣṇātaṃ pāṇḍityam । atha dvitīyaḥ pakṣaḥ । tadā vyabhicārābhāvaḥ kuto jñātaḥ । adarśanāditi cet । tat kimadarśanamātraṃ dṛśyādarśanaṃ vā । prathamamaśaktam । na hyadarśane api vyabhicāro nāstītyabhidhātuṃ śakyate, cirakālanaṣṭabrāhmaṇīvyabhicāravat । āhatyādarśane apyaticirakālavyavadhānena vyabhicāradarśanāt । dvitīyaṃ cāsambhavi, kvacit kadācit kenacid vyabhicāradarśanasāmagryāṃ satyāṃ vyabhicāradarśanāt । darśanasāmagryabhāve tu pratyayāntaravaikalyāt deśakālāntaravartitvād vā vyabhicārasya sa pratyupalabdhilakṣaṇaprāptatvābhāvāt । tasmāt satyapi vyabhicāre tadupalambhasāmagryabhāvād vyabhicārānupalambhaḥ । prakārāntareṇa vā tadutpattilakṣaṇenāvyabhicāre vyabhicārānupalambha ityubhayathāpi vyabhicāropalambhanivṛttirastu । tvayā tu yadavyabhicārapratipattinibandhanaṃ darśanādarśanamupavarṇitaṃ tatpārthivatvādau vyabhicārād dhūme api nāvyabhicāranibandhanamiti dhūmo api tvanmate nāśvāsabhājanamiti prasaktam ।

asmanmate tu pratyakṣānupalambhābhyāmekatra kāryakāraṇabhāvasiddhau na vyabhicāraśaṅkāsaṃbhavaḥ । tadabhāve tu

hetumattāṃ vilaṅghayediti

nyāyāt na saṃśayapiśācāvasaraḥ । tadevaṃ bhūyodarśanādarśanābhyāmapi na vyāptisiddhiḥ ।

tarhi sakṛt sapakṣāsapakṣayodarśanārdanābhyāṃ vyāpterniścaya iti caturtha eva pakṣo astu । tathā hi kāryatvasya buddhimanmātrapūrvakatvenānvayo ghaṭādau dṛṣṭaḥ, ākāśādau buddhimatkāraṇanivṛttau kāryatvasya vyatirekaḥ । tataśca sakṛdanvayavyātireka siddhau vyāpteḥ siddhatvāt kuto anaikāntikatā ।

atrābhidhīyate । yadi buddhimatkāraṇakāryatvayorekatra pratibandhaḥ pramāṇapratītaḥ syāttadā ākāśādau buddhimannivṛttau kāryatvasya nivṛttiriti yuktam । sa ca pratibandhaḥ tādātmyaṃ tadutpattiḥ svābhāviko anyo vā na sidhyati sādhakapramāṇābhāvādityanantaramevāveditam । tataścākāśādau buddhimannivṛttirapi syāt । na ca kāryatvasya nivṛttiriti sandigdhavipakṣavyāvṛttikatvādanaikāntikaṃ kāryatvam ।

nanvākāśasyāsmanmate nityatvaṃ tvanmate cāsattvam । tatkathamataḥ kāryatvavyatirekaḥ sandigdha iti cet । ucyate । nahyākāśe kāryavyāvṛttimātraṃ vyatirekaḥ । kintu sādhyābhāvaprayuktaḥ sādhanābhāvo vyatirekaḥ । sa cākāśe grahītumaśakyaḥ । yathā tatra buddhimatkāraṇanivṛttistathā kāraṇamātrasyāpi nivṛttiḥ । tat kasyābhāvaprayuktaḥ kāryābhāvaḥ pratīyatāṃ yena vyatirekaḥ sidhyati।।

nanu satyamevaitat । yathākāśe buddhimatkāraṇanivṛttistathā kāraṇamātrasyāpi tatra nivṛttirna buddhimatkāraṇavyatirekānuvidhāyitvaṃ kāryatvasya niścetuṃ śakyate । tathāpi ghaṭādau kāryatvasya buddhimatānyayadarśanādākāśe api buddhimadabhāvaprayuktaḥ kāryatvābhāvaḥ pratīyate । tatkathaṃ vyatirekāsiddhiriti cet । hanta ghaṭādāvapi na kāryatvasya sattāmātramanvayaḥ । kiṃ tu sādhyasadbhāvaprayuktaḥ sādhanasadbhāvaḥ । sa ca ghaṭe grahītumaśakyaḥ । yathā hi tatra buddhimadbhāvastathā kaṭakuḍyādibhāvo api । tat ka evaṃ jānātu kiṃ buddhimadbhāve kāryatvasya bhāvo yadvā kaṭakuḍyādibhāve bhāva iti । tasmādatra viśiṣṭānvayavyatirekagrahaṇapravaṇaviśiṣṭapratyakṣānupalambhāvanusartavyau yad dṛśyayoreva kāryakāraṇayostadutpattisiddhāvanvayavyatirekau sidhyataḥ ।।

na ca pratibandhasādhakaṃ pramāṇaṃ svapne apyastīti caturtho api pakṣaḥ kṣataḥ । tadevaṃ buddhimatkāryamātrayorvyāpterasiddhāvadhikaraṇasiddhānta nyāyādyupādānādyabhijñaḥ sarvajñaḥ puruṣaviśeṣaḥ sidhyatīti pratyāśā durāśaiva ।।

yacca kriyāsāmānyasya pakṣadharmatāvaśāccakṣurlakṣaṇakaraṇaviśeṣasiddhiriti dṛṣṭānto darśitaḥ so api sādhyā nnaḥ । tatra hi rūpajñānānyathānupapattyā siddhasya kāraṇāntarasyaiva cakṣurindriyamiti nāmakaraṇāt । rūpajñānajanakatvātiriktasya cakṣurlakṣaṇaviśeṣasyāsiddhatvāt । atha rūpajñānajanakatvameva cakṣuṣṭvamucyate । bhavatu ko doṣaḥ । etadevāsmābhi kāraṇāntaramucyate । tathaiva yadi tvayāpi buddhimatsāmānyāśrayamātrasya puruṣaviśeṣaḥ iti nāma kriyate, tadā nāsmākaṃ kācidvipratipattiḥ । paramārthato buddhimatsāmānyāśraye sarvajñatvādiviśeṣaścakṣurādiviśeṣavat sidhyatīti tatra vivadāmahe । ubhayorapi dṛṣṭāntadārṣṭāntikayorviśeṣasādhanasāmarthyābhāvāt ।।

tadayaṃ saṃkṣepārthaḥ -

dṛśye tu sādhye vyabhicāra eva dṛśyaṃ na cenna vyabhicārasiddhiḥ ।
sādhāraṇatvādatha vā vipakṣasandehataḥ sādhyamato na sidhyati ।।

itīśvaro dattajalāñjaliḥ ।।

idānīṃ sādhanasvarūpaṃ nirūpyate । yadetanmerumandaramedinīghaṭapaṭādisādhāraṇaṃ kāryamātraṃ sādhanamupanyastam yāvadasya buddhimadanvayavyatirekānuvidhānamekatra nāvadhāryate tāvad gamakatvamayuktam । na ca tat svapne api pratyetuṃ śakyam । tathā hi kumbhakāravyāpāre sati mṛtpiṇḍād ghaṭalakṣaṇaṃ kāryamupalabhyatāṃ nāma । na tu vyāpārāt pūrvaṃ ghaṭavatkāryamātrasya vyatirekaḥ pratyetuṃ śakyaḥ, kumbhakāravyatireke api śoṣabhaṅgādilakṣaṇasya kāryasya mṛtpiṇḍe darśanāt । na ca yadvinābhūtaṃ yadupalabhyate tattasya kāryamatiprasaṅgāt । tṛṇādivanmṛtpiṇḍasya śoṣabhaṅgādikāryamātramapi pakṣīkṛtamiti cet । kriyatāṃ buddhimadvyatireke kāryamātravyatirekastvekatrāpi pratipādyatāṃ yena vyāptisiddhau tṛṇādiriva śoṣabhaṅgāderapi buddhimadanumānaṃ syāt । ākāśādivaidharmyadṛṣṭāntastu pūrvaṃ pratihataḥ, buddhimatpūrvakatvasyeva kāraṇamātrapūrvakatvasyāpi tatra saṃbhavāt kiṃprayuktaḥ kāryatvābhāva ityaparijñānāt ।।

etena yaduktam - na vyabhicāropalambhātprātisvikaviśeṣaparityāgena ghaṭādīnāmabhūtvābhavanādanyarūpaṃ viśeṣamupalakṣayāmo yanniṣṭhaṃ puruṣapūrvakatvaṃ vyavasthāpayāma iti tadapi prativyūḍham । kumbhakārādyabhāve api mṛtpiṇḍādau śoṣabhaṅgādikāryadarśanādabhūtvā bhāvalakṣaṇasya kāryamātrasya vyatirekāsiddhervyāpterabhāvāt ।।

nanu yadi kāryatvamātrasya na buddhimatā pratyakṣato vyāptigrahaḥ vyatirekābhāvāt, tvayāpi tarhi kathaṃ kṛtakatvasyānityatvena vyāptiravadhāryata iti cet । anapekṣālakṣaṇaviparyayabādhakapramāṇabalāditi brūmaḥ । taccātadrūpaparāvṛttasyaiva kṛtakatvasya vipakṣād vyatirekaṃ sādhayati । na ca tvayā viparyayabādhakapramāṇamabhidhātuṃ śakyata iti prāgeva pratipāditam । sandigdhavipakṣavyāvṛttikatvādanaikāntikamidaṃ kāryatvamātram ।।

etena yadetat naiyāyikānāmākṣepaparihāraviḍambanam । iha khalu dve kāryatve । kāryamātram । tatrādyasya pratibandhāsiddheranaikāntikatvam । viśiṣṭasya bhūdharādiṣvasaṃbhavādasiddhatvamiti । tadasaṅgatam । kāryatvamātrasyaiva pratibandhopapādanāt ।।

yaccoktaṃ viśiṣṭaṃ kāryatvamiti । kīdṛśaṃ punastaditi vaktavyam । atha yatkāryaṃ ṣuruṣānvayavyatirekānuvidhāyitayā tatpūrvakamupalabdham । yaddṛṣṭerakriyādarśino api kṝtabuddhirutpadyate tatkāryaṃ sakalaprāsādādyanugataṃ bhūdharādivyāvṛttaṃ viśiṣṭamityabhidhīyate । tadasundaram ।।

tathā cāha śaṅkaraḥ - kṛtabuddhiḥ kiṃ sādhyabuddhiḥ kiṃ vā sādhanabuddhiḥ । sādhyabuddhirapi yadi gṛhītavyāptikasya, sā bhavatyeva । athāgṛhītavyāptikasya, kimanyatrāpi sā bhavantī dṛṣṭā । atha sādhanabuddhiḥ । tarhi svopagamavirodhaḥ, sarvasya bhāvasya kṛtakatvopagamāditi ।।

vācaspatiḥ punaratrāha - idamatra nipuṇataraṃ nirūpayatu bhavān kiṃ buddhimadanvayavyatirekānuvidhānaṃ viśeṣaḥ । āhosvit taddarśanaṃ yatparvatādiṣu nāstītyabhidhīyate । yadi pūrvakaḥ kalpaḥ, sa buddhimaddhetukatvaṃ tanubhuvanādīnāmātiṣṭhamānairabhyupeyata eva । na hi kāraṇaṃ kāryānanuvihitabhāvābhāvamanyo vaktyahrīkāt । atha taddarśanamiti caramaḥ kalpaḥ । na tarhi akriyādarśinaḥ kṛtabuddhisaṃbhavaḥ । ya eva hi ghaṭo anena buddhimadanvayavyatirekānuvidhāyī dṛṣṭaḥ, sa eva kāryo na tu vipaṇivartī । tajjātīyasya tadanvayavyatirekānuvidhānadarśanādadṛṣṭānvayavyatirekānuvidhānamapi tajjātīyaṃ tatheti cet । hantotpattimadghaṭādi buddhimadanvayavyatirekānuvidhāyīti anyadapitanubhuvanādikaṃ tathā bhavanna daṇḍena parāṇudyate ghaṭajātīyamutpattimadbuddhimatpūrvakamiti cet । nanu prāsādādi taddhetukaṃ na bhavet । aghaṭajātīyatvāt । atha yajjātīyamanvayavyatirekānuvidhāyi dṛṣṭam, tajjātīyamevādṛṣṭānvayavyatirekamapi taddhetukam । tat kiṃ kāryajātīyaṃ prāsādādi buddhimaddhetukaṃ na dṛṣṭam yenotpattimattanubhuvanādi tathā na syāt । na khalu tajjātīyatve kaścidviśeṣa iti ।।

vittokastvāha - bhavatu vā kaścidanirūpitarūpo viśeṣaḥ । kiṃ punaranena viśeṣaṃ pratipādayatābhipretam । kiṃ kāryatvasāmānyasyāsiddhatvam । atha kāryaviśeṣasya । atha kāryamātrasya buddhimatkartṛvyabhicāraḥ । atha sādhyadṛṣṭāntayorvaidharmyamātram । kiṃ cātaḥ yadi tāvat kāryasāmānyasyāsiddhatvam । viśvambharādiṣvapi kāraṇavyāpārajanyatvasyobhayasiddhatvāt । atha kāryaviśeṣasya kumbhādivartinaḥ pakṣe asiddhirabhidhīyate । tadā na kācidatra kṣatirviśeṣasya hetutvenānupādānāt । yadi kāryasāmānyasya kartṛvyabhicāraḥ pratipādayitumiṣṭaḥ । sa na śakyo vipakṣe adarśanāt । tṛṇādeśca pakṣīkṛtatvāt । śaṅkāmātrasya sarvathāniṣiddhatvāt । sandigdhavyatirekitvaṃ naiyāyikānāṃ niranuyojyānuyogo bauddhānāmadoṣodbhāvanaṃ nigrahasthānamiti tu pratipāditam । tathāpi bādhakapramāṇānyabhihitānyeva । tasmānna pratibandhāsiddheḥ sarvatra vyabhicārāśaṅkā । atha sādhyadṛṣṭāntayorvaidharmyodbhāvanam । tasya sarvatra sulabhatvāt । yadi sādhyadṛṣṭāntayorvaidharmyamātrāt sādhyāsiddhiḥ nirvṛttedānīmanumānavārtāpi nikuñjamahānasayorapi dhūmavattve api kathañcid vaidharmyopapatteriti sakalaṃ yatkiñcidetaditi ।

tadayamatra saṃkṣepārthaḥ । yattāvat kāryatvamātraṃ tadevoktena krameṇa pratibandhasiddherbhūdharādiṣu dṛṣṭaṃ puruṣamanumāpayatītyasmākamabhimatasādhyamasiddhirupapannaiveti kimasmākamadhikacintayetyaṅgīkṛtyāpyuktaṃ viśiṣṭakāryatvam । tadeva tu nāstīti punarvistareṇa pratipāditamiti tadapi sarvamanavadheyameva । tathā hi kāryatvamātrasya tāvaduktena krameṇa vyāpterasiddhatvādanaikāntikatvamanivāryam । yacca viśiṣṭakāryatvaṃ vikalpya dūṣitaṃ tasyāsmābhiranabhyupagatatvāt taddūṣaṇāya prabandhaḥ prayāsaikaphalaḥ । na hi kāryatvaṃ dvividhamabhimatam । ekaṃ sarvakāryānugatam, aparaṃ parvatādivyāvṛttaṃ ghaṭapaṭaprāsādādyanuyāyīti । kiṃ tu kāryamanekajātīyakam । tatra yadi nāma paṭasya prāsādādibhiḥ saha vastutvasaṃsthānaviśeṣayogitvakāryatvādibhirdharmaiḥ sajātīyatvamasti tathāpi na tān dharmān buddhimatpūrvakānadhigacchati vyāvahārikaṃ pratyakṣam, kāryatvādīnāṃ buddhimadvyatirekānuvidhānābhāvāt । tatkathaṃ prāsādaparvatādiṣu kāryatvādidarśanād buddhimadanumānamastu । kiṃ tu yasyaiva ghaṭajātīya kāryaṃcakrasya vyatirekasiddhistasya buddhimadvyāptatvaṃ pratyakṣataḥ sidhyatītyuktam । tena deśakālāntare ghaṭajātīyādeva buddhimadanumānam । yadā tu prāsādajātīyakamapi buddhimaddhetukamekatra pṛthagavadhāryate tadā tajjātīyādapi buddhimatsiddhiḥ । evaṃ tattajjātīyasarābodañcanaśakaṭapaṭakeyūraprabhṛteḥ kāryacakrād buddhimatpūrvakatvena pṛthak pṛthagavadhāritād buddhimadanumānamanavadyam ।

amumevārthamabhisandhāyācāryapādairabhihitam-

siddhaṃ yādṛgadhiṣṭhātṛbhāvābhāvānuvṛttimat ।
sanniveśādi tadyuktaṃ tasmād yadanumīyate ।।

iti । evaṃ ghaṭapaṭaparvatādīnāṃ kāryatvavastutvādibhirdharmaiḥ sajātīyatve api avāntaraṃ ghaṭapaṭaparvatatvādijātibhedamādāya lokasya vyāptigrāhakaṃ pratyakṣaṃ pravartataṃ iti darśayituṃ saṃvyavahārapragalbhapuruṣabuddhyapekṣayā yaddarśanādakriyādarśino api kṛtabuddhirbhavatītyuktam । na tu śāstraparavaśabuddhipuruṣāpekṣayā । tathā hi śāstrasaṃskārarahitasya vyavahārapragalbhasya puruṣasya devakulajātīyakaṃ puruṣapūrvakatayāvadhāritavato nagarādvanaṃ praviṣṭasya parvatadevakulayordarśane tayordvayorapyakriyādarśino api devakule kṛtabuddhirbhavati na parvate । tadanayordevakulaparvatayoḥ kāryatvādinā ekajātitve api kṛtabuddhibhāvābhāvau na tayoḥ parvatadevakulatvalakṣaṇāvāntarajātibhedamanavasthāpya sthātuṃ prabhavataḥ । jātibhede ca siddhe devakulajātīye vyāptergrahaṇāt na parvatajātīyasya, na ca prāsādajātīyasya vyāptisiddhiriti na tato buddhimadanumānam । yadā tu prāsādasyāpi pṛthag vyāptigrahaḥ tadā tajjātīyādapi buddhimadanumānamastu । na kṣitidharādijātīyasya svapne api vyāptigrahaḥ krīḍāparvatādernāmamātrābhede api parvatādibhirekāntato bhinnasvarūpatvāt । yacca pṛṣṭaṃ keyaṃ kṛtabuddhirityādi । tatra kāmaṃ sādhyabuddhireveti brūmaḥ । yaccātroktaṃ sādhyabuddhirapi yadi gṛhītavyāptikasya sā bhavatyeva । athāgṛhītavyāptikasya kimanyatrāpi sā bhavantī dṛṣṭeti ।।

atrocyate । gṛhītavyāptikasyānumānaṃ bhavati, agṛhītavyāptikasya na bhavatītyatrāsmākaṃ na kācidvipratipattiḥ । kevalaṃ gṛhītavyāptikosmin viṣaye na saṃbhavatīti brūmaḥ । uktakrameṇa vyatirekāsiddhervyāvahārikapratyakṣeṇa kāryatvasya vyāptatvāniścayāt । tasmādavāntarajātibhedaprasiddhyarthaṃ vyāvahārikapuruṣāpekṣayaivāsyā buddherbhāvābhāvāvuktau । jātibhede ca prayojanaṃ pūrvameva pratipāditam ।

yadapyatra nipuṇammanyena vācaspatinā kathitaṃ tat kiṃ kāryajātīyaṃ prāsādādi buddhimaddhetukaṃ na dṛṣṭaṃ yenotpattimattanubhuvanādi tathā na syāt, na khalu tajjātīyakatve kaścidviśeṣa iti । tathā hi bhavatu prāsādaparvatādīnāṃ kāryatvādinā sajātīyatvam । tattu na vyāvahārikapratyakṣeṇa buddhimadvyāptaṃ pratyetuṃ śakyam, vyāptigrahaṇasamaye dṛṣṭānte buddhimadabhāvaprayuktasya kāryamātravyatirekasya darśayitumaśakyatvāt ।

tadayaṃ saṃkṣepārthaḥ । kāryatvamātrasyāvyatirekādavyāptasyāgamakatvam । avāntaraṃ tu ghaṭaprāsādādisādhāraṇaṃ kāryatvamātramasmābhirapi na svīkṛtameva । yathā tu ghaṭatvapaṭatvādiprātisvikānekajātipuraskāreṇa prasiddhānumānavyavasthā sā cānavadyamavasthāpiteti ।

saṃprati sādhyātmā vicāryate । nanu vādinā sādhane samupanyaste taddūṣaṇopanyāsamapāsya sādhyasvarūpavikalpanaṃ nāma naiyāyikamate niranuyojyānuyogaḥ, saugatamate tvadoṣodbhāvanaṃ nigrahasthānamiti cet । tadetajjālmajalpitam । tathā hi sādhyasvarūpe apariniṣṭhite tadanusāriṇī pakṣasapakṣavipakṣavyavasthā kutaḥ । tadasiddhau cāsiddhatādayo doṣāḥ pakṣadharmatādayaśca guṇā na vyavasthitā ityuktam । nedānīṃ hetordoṣa guṇakatheti mūkena prativādinā sthātavyam । tasmāddhetudoṣopanyāsāyaiveyaṃ sādhyaniruktirityayameva vādī svamate niranuyojyānuyogadūṣaṇena nigrahasthānena nigṛhyata iti kimatra nirbandhena ।

yadetat kāryatvaṃ sādhanaṃ kimanena viśvasya buddhimanmātrapūrvakatvaṃ sādhyate । āhosvidekatvavibhutvasarvajñatvanityatvādiguṇaviśiṣṭabuddhimatpūrvakatvam । prathamapakṣe siddhasādhanam । dvitīye tu vyāpterabhāvādanaikāntikatā ।

nanu sāmānyena vyāptau pratītāyāmapi pakṣadharmatābalād viśeṣasiddhiḥ । yathāgneḥ parvatāyogavyavacchedādisiddhiḥ । anyathā sarvānumānocchedaḥ । anumānadveṣī hyevaṃ jalpati -

anumānabhaṅgapaṅke asmin nimagnā vādidantinaḥ ।
viśeṣe anugamābhāvaḥ sāmānye siddhasādhyatā ।।

atrocyate । sidhyatyeva pakṣadharmatābalato viśeṣaḥ । na tu sarvaḥ । yena hi vinā pakṣasthaṃ sādhanaṃ nopapadyate sa viśeṣaḥ sidhyatu । yathā vahnereva parvatavartitvādiviśeṣo na pañcavarṇaśikhākalāpakamanīyaḥ । na ca girīṇāṃ tarūṇāṃ kāryatvaṃ karturekatvavibhutvasarvajñatvādikamantareṇa nopapadyate, taditareṣvapi darśanāt । tasmāt

pakṣāyogavyavacchedabhedamātre na dūṣaṇam ।
iṣṭasiddhyanvayābhāvādatirikte tu dūṣaṇam ।।

yadyevaṃ svasvarūpopādānopakaraṇasaṃpradānaprayojanābhijña eva kartā sādhyate । svarūpamiha ca dvayaṇukaṃ kāryam । upādānamiha paramāṇujāticatuṣṭayam । upakaraṇaṃ samastakṣetrajñasamavāyidharmādharmau । sampradānaṃ kṣetrajñāḥ, yānayaṃ bhagavān svakarmabhirabhipraiti । prayojanaṃ sukhaduḥkhopabhogaḥ kṣetrajñānām । evaṃ bhūte buddhimati sādhye kutaḥ siddhasādhanam । kulāladṛṣṭāntena udāpānadyabhijñatvasya saṃbhavāt ।

tathā ca vācaspatiḥ pramāṇayati -

vivādādhyāsitāstanugirisāgarādayaḥ upādānādyabhijñakartṛkāḥ ।

yadyatkārya tattadupādānādyabhijñakartṛkam ।

tathā ca vivādādhyāsitāstanvādayaḥ ।

tasmāttatheti ।

evamataḥ sādhanādupādānādyabhijñakartṛmātraṃ prasādhya tasya sarvajñatvasādhanāya vācaspatireva punarapīdamāha - bhavatu tāvadupādānādyabhijñakartṛmātrasiddhiḥ । pāriśeṣyāt tu vyatirekidvitīyanāmno anumānādviśeṣasiddhiḥ । tathā hi

tanubhuvanādyupādānadyabhijñaḥ kartā nānityāsarvaviṣayabuddhimān ।

tatkartustadupādānādyanabhijñatvaprasaṅgāt ।

na hyevaṃvidhastadupādānādyabhijño yathāsmadādiḥ ।

tadupādānādyabhijñaścāyam ।

tasmāttatheti ।

no khalu paramāṇubhedān kṣetrajñasamavāyinaśca karmāśayabhedānaparimeyānanyaḥ śakto jñātumṛte tādṛgīśvarāditi ।

atrocyate । yāvanti dvayaṇukāni bhinnadeśakālasvabhāvāni kāryāṇi santi teṣu sarveṣveva kimeka eva buddhimān vyāpriyate । aneko vā । yadvā svasvaviṣayamātropādānādivedinaḥ parasparavyāpārānabhijñā bhinnadeśakālasvabhāvāḥ pratidvayaṇukamanya eva buddhimanto vyāpriyante iti trayaḥ pakṣāḥ ।

na tāvat prathamapakṣaḥ । deśakālasvabhāvabhinnānāṃ sarveṣāṃ dvayaṇukānāṃ karturekatvāsiddheḥ । yaccaikatvasādhanāya kāryaliṅgāviśeṣādityādyapi sādhanamupanyastaṃ tadasaṅgatam । dhūmaliṅgāviśeṣe api hyagneranekatvavat tatrāpi tacchaṅkāsaṃbhavāt । saditi liṅgāviśeṣāditi tu dṛṣṭānto asmān pratyasiddha eva, tasmād yathā mayā nānātvasādhanāya pramāṇaṃ vaktavyaṃ tathā tvayāpyekatvasādhanāya sādhanamabhidhānīyam ।

atha manyate anekatvasādhanābhāvādekatvasiddhiriti । yadyevamekatvasādhanābhāvādanekatvameva kiṃ nāvagacchasi ।

yadapyuktam - ekatve tu na pramāṇāntaramanveṣṭavyamekasya karturabhāve bahūnāṃ vyāhatamanasāmityādi । bahubhiḥ karaṇe yugapatkāryānutpattiriti kiṃ bhinnadeśakālānāṃ kāryāṇāmanutpattirvivakṣitā । ekasyaiva vā mahāvayavinaḥ । kṣitighaṭādirūpasya । tatra ekasminnapi kārye bahubhiḥ karaṇe utpattivirodhi na paśyāmaḥ । bahūnāṃ parasparaṃ vaimatyaniyamābhāvāt । parasparāvyāghātapuruṣatvayordvividhasyāpi virodhasyāsaṃbhavāt । puruṣatvaṃ hi apuruṣatvena viruddham । na tu parasparāvyāghātena ।

ye tvanantadeśakālasvabhāvabhedabhinnāsteṣu sutarāmevānekavyāpāraniṣedho asambhavīti dvitīyopi pakṣo vyudastaḥ । na ca karturekatvena dṛṣṭā vyāptisiddhiḥ । anekenāpi svatantreṇa svasvaprayojanārthinā grāmapraviṣṭahariṇādimāraṇaikakāryadarśanāt । tasyāpi pakṣīkaraṇe ekakartṛpūrvakābhimatasyāpi pakṣīkaraṇe ātmakartṛpūrvakatvamastu । tadevaṃ na sarvadvayaṇukānāṃ karturekatvasiddhiḥ । tathā coktam

ekakarturna siddhau tu sarvajñatvaṃ kimāśrayam ।

ata eva dvitīyo api pakṣaḥ kṣīṇaḥ । sarveṣu dvayaṇukeṣvekasyāpi karturapravṛttau bahūnāṃ sutarāmapravṛtteḥ ।

tṛtīyastu pakṣo yadi bhaved tadā svasvavyāpāraviṣayamātropādānādyabhijñatve api naikaḥ kaścit sarvajñaḥ sidhyati । na ca jñānaṃ sattāmātreṇa katipayātīndriyadarśanavat sarvārthagrahaṇaṃ yena tadabhedāt prastutaparamāṇūvat sarvasyaivāviśeṣeṇa grahaṇāt sarvajñatā syāt । anumānato hi katipayātīndriyadarśane siddhe apīśvarasya tatkāraṇayogitvaṃ niścīyate । na tu jñānasattāmātreṇa prakārāntareṇeti niścaya iti kutaḥ sarvajñatā ।

nanvatīndriyaṃ paramāṇvādikaṃ jānato na kathaṃ sārvajñyamiti cet । tat kimidānīmasarvadarśitveṣvatīndriyadarśanamātreṇa sarvajñatāpratyāśā । evameveti cet । hanta yadi nāma nyāyavihastena tvayā īdṛśo hastasamāracitaḥ sarvajñaḥ paribhāvitastathāpyanyeṣāmapāradūradeśakālavartināṃ dvayaṇukādīnāmupādānādiṣu januṣāndhaprakhyasya paramapuruṣārthāvedino vā lokaiḥ prāmāṇikaiśca nāsya sārvajñyamanumanyate ।।

asmākantu nātīndriyadarśimātre pradveṣaḥ । evaṃ ca karturekatvāsiddhau vyatirekyapi heturasamarthaḥ viśveṣāmekasya karturasiddhau tadupādānādyabhijñabhāvasyā siddhatvāt । yaśca yanmātrakāraḥ sa tanmātropādānādyabhijño bhavanna sarvajñaḥ । anekāśrayeṇāpi upādānādyabhijñasāmānyasya caritārthatvāt । tadevamupādānādyabhijñapuruṣamātrasiddhāvapi naikatvasarvajñatvādiviśiṣṭapuruṣaviśeṣasiddhiḥ । puruṣamātre ca siddhasādhanamuktam । buddhimanmātrapūrvakatāmicchatāmupādānādyabhijñabuddhimatpūrvakatve sādhye kathaṃ siddhasādhanamiti cet । na tadapekṣayā siddhasādhyatāyā janitatvāt kevalamasiddhoddhāre abhimate viśeṣe siddhe api naiyāyikasyāpi nābhimatasiddhiriti brūmaḥ ।।

saugatasya tāvadaniṣṭasiddhiriti cet, na, svābhimatasādhyasādhanenaiva hi parasyāniṣṭamapi sādhanīyam । anyathā mātṛśokasmaraṇādināpi tadaniṣṭasiddhiḥ syāditi । asya saṃgrahaḥ

pareṣṭasiddhirnapareṣṭabādhakaṃ prasādhane vedanayatnamātrayoḥ ।
ananvayo abhīṣṭaviśeṣasādhane vipakṣasandehasahantu sādhanam ।।

sādhyacintādhikārastṛtīyaḥ ।।

evamanye api hetavo yathāyogamabhyuhya dūṣaṇīyāḥ । tadevaṃ tāvadīśvarasya sadvyavahāro niṣiddhaḥ । asadvyavahārārthantu tallakṣaṇavilakṣaṇakṣaṇabhaṅgasādhakaṃ sattādisādhanameva draṣṭavyamiti ।।

ityabodhajanakartṛvikalpa vyāpi mohatimirapratirodhi ।
ratnakīrtiracanāmalaramya jyotirastu ciramapratirodhi ।।

।।

।।

apohaḥ śabdārtho nirucyate । nanu ko ayamapoho nāma । kimidamanyasmādapohyate । asmād vānyadapohyate । asmin vānyadapohyata iti vyutpattyā vijātivyāvṛttaṃ bāhyameva vivakṣitam । yadi vā apohanamapoha ityanyavyāvṛttimātram iti trayaḥ pakṣāḥ ।

na tāvadādimau pakṣau । apohanāmnā vidhereva vivakṣitatvāt । antimo apyasaṃgataḥ, pratītibādhitatvāt । tathā hi parvatoddeśe vahnirastīti śābdī pratītirvidhirūpamevollikhantī lakṣyate । nānagnirna bhavatīti nitrṛttimātramāmukhayantī । yacca pratyakṣabādhitaṃ na tatra sādhanāntarāvakāśaḥ ityatiprasiddham ।।

atha yadyapi nivṛttimahaṃ pratyemīti na vikalpaḥ tathāpi nivṛttapadārthollekha eva nivṛttyullekhaḥ । na hyanantarbhāvitaviśeṣaṇapratītirviśiṣṭapratītiḥ । tato yathā sāmānyamahaṃ pratyemīti vikalpābhāve api sādhāraṇākāraparisphuraṇād vikalpabuddhiḥ sāmānyabuddhiḥ pareṣām, tathā nivṛttapratyayākṣiptā nivṛtibuddhirapohapratītivyavahāramātanotīti cet ।

nanu sādhāraṇākāraparisphuraṇe vidhirūpatayā yadi sāmānyabodhavyavasthā, tat kimāyātamasphuradabhāvākāre cetasi nivṛttipratītivyavasthāyāḥ । tato nivṛttimahaṃ pratyemītyevamākārābhāve api nivṛttyākārasphuraṇaṃ yadi syāt ko nāma nivṛttipratītisthitimapalapet । anyathā asati pratibhāse tatpratītivyavahṛtiriti gavākāre api cetasi turagabodha ityastu ।

atha viśeṣaṇatayā antarbhūtā nivṛttipratītirityuktam । tathāpi yadyagavāpoḍha itīdṛśākāro vikalpastadā viśeṣaṇatayā tadanupraveśo bhavatu kiṃ tu gauriti pratītiḥ । tadā ca sato api nivṛttilakṣaṇasya viśeṣaṇasya tatrānutkalanāt kathaṃ tatpratītivyavasthā ।

athaivaṃ matiḥ - yad vidhirūpaṃ sphurati tasya parāpoho apyastīti tatpratītirucyate । tadāpi sambandhamātramapohasya । vidhireva sākṣānnirbhāsī । api caivamadhyakṣasyāpyapohaviṣayatvamanivāryam viśeṣato vikalpādekavyāvṛttollekhino akhilānyavyāvṛttamīkṣamāṇasya । tasmādvidhyākārāvagrahādadhyakṣavad vikalpasyāpi vidhiviṣayatvameva nānyāpohaviṣayatvamiti kathamapohaḥ śabdārtho ghuṣyate ।

atrābhidhīyate । nāsmābhirapohaśabdena vidhireva kevalo abhipretaḥ । nāpyanyavyāvṛttimātram । kintvanyāpohaviśiṣṭo vidhiḥ śabdānāmarthaḥ । tataśca na pratyekapakṣopanipātidoṣāvakāśaḥ ।।

yattu goḥ pratītau na tadātmāparātmeti sāmarthyādapohaḥ paścānniścīyata iti vidhivādināṃ matam, anyāpohapratītau vā sāmarthyādanyāpoḍho avadhāryate iti pratiṣedhavādināṃ matam । prāthamikasyāpi pratipatti kramādarśanāt । na hi vidhiṃ pratipadya kaścidarthāpattitaḥ paścādapohamavagacchati । apohaṃ vā pratipadyānyāpoḍham । tasmād goḥ pratipattirityanyāpoḍhapratipattirucyate । yadyapi cānyāpoḍhaśabdānullekha uktastathāpi nāpratipattireva viśeṣaṇabhūtasyānyāpohasya । agavāpoḍha eva gośabdasya niveśitatvāt । yathā nīlotpale niveśitādindīvaraśabdānnīlotpalapratītau tatkāla eva nīlimasphuraṇamanivāryaṃ tathā gośabdādapyagavāpoḍhe niveśitād gopratītau tulyakālameva viśeṣaṇatvādago apohasphuraṇamanivāryam । yathā pratyakṣasya prasajyarūpābhāvāgrahaṇamabhāvavikalpotpādanaśaktireva tathā vidhivikalpānāmapi tadanurūpānuṣṭhānadānaśaktirevābhāvagrahaṇamabhidhīyate । paryudāsarūpābhāvagrahaṇaṃ tu niyatasvarūpasaṃvedanamubhayoraviśiṣṭam । anyathā yadi śabdādarthapratipattikāle kalito na parāpohaḥ kathamanyaparihāreṇa pravṛttiḥ । tato gāṃ badhāneti codito aśvādīnapi badhnīyāt ।।

yadapyavocad vācaspatiḥ jātimatyo vyaktayo vikalpānāṃ śabdānāṃ ca gocaraḥ । tāsāṃ ca tadvatīnāṃ rūpamatajjātīyaparāvṛttamityatastadavagaterna gāṃ badhāneti codito aśvādīn badhnāti । tadapyanenaiva nirastam । yato jāteradhikāyāḥ prakṣepe api vyaktīnāṃ rūpamatajjātīyaparāvṛttameva cet, tadā tenaiva rūpeṇa śabdavikalpayorviṣayībhavantīnāṃ kathamatadvayāvṛttiparihāraḥ ।।

atha na vijātīyavyāvṝttaṃ vyaktirūpaṃ tathāpratītaṃ vā tadā jātiprasāda eṣa iti kathamarthato api tadavagatirityuktaprāyam ।

atha jātibalādevānyatovyāvṛtam । bhavatu jātibalāt svahetuparamparābalād vānyavyāvṛtam । ubhayathāpi vyāvṛttapratipatau vyāvṛttipratipattirastyeva ।

na cāgavāpoḍhe gośabdasaṅketavidhāvanyīnyāśrayadoṣaḥ । sāmānye tadvati vā saṃkete api taddoṣāvakāśāt । na hi sāmānyaṃ nāma sāmānyamātramabhipretam, turage api gośabdasaṃketaprasaṅgāt । tāvatā ca sa eva doṣaḥ । gavādiparijñāne gotvasāmānyāparijñānāt । gotvasāmānyāparijñāne gośabdavācyā parijñānāt ।

tasmādekapiṇḍadarśanapūrvako yaḥ sarvavyaktisādhāraṇa iva bahiraghyasto vikalpabuddhyākāraḥ tatrāyaṃ gauriti saṃketakaraṇe netaretarāśrayadoṣaḥ ।

abhimate ca gośabdapravṛttāvagośabdena śeṣasyāpyabhidhānamucitam । na cānyāpoḍhānyāpohayorvirodho viśeṣyaviśeṣaṇabhāvakṣatirvā, parasparavyavacchedābhāvāt । sāmānādhikaraṇyasadbhāvāt । bhūtalaghaṭābhāvavat । svābhāvena hi virodho na parābhāvenetyābālaprasiddham । eṣa panthāḥ śrughnamupatiṣṭhata ityatrāpyapoho gamyata eva । aprakṛtapathāntarāpekṣayā eṣa eva śrudhnapratyanīkāniṣṭasthānāpekṣayā śrughnameva । araṇyamārgavad vicchedābhāvādupatiṣṭhata eva । sārthadūtādivyavacchedena panthā eveti pratipadaṃ vyavacchedasya sulabhatvāt । tasmādapohadharmaṇo vidhirūpasya śabdādavagatiḥ puṇḍarīkaśabdādiva śvetimaviśiṣṭasya padmasya ।।

yadyevaṃ vidhireva śabdārtho vaktumucitaḥ, kathamapoho gīyata iti cet । uktamatrāpohaśabdenānyāpohaviśiṣṭo vidhirucyate । tatra vidhau pratīyamāne viśeṣaṇatayā tulyakālamanyāpohapratītiriti ।

na caiva pratyakṣasyāpyapohaviṣayatvavyavasthā kartamucitā । tasya śābdapratyayasyeva vastuviṣayatve vivādābhāvāt । vidhiśabdena ca yathādhyavasāyamatadrūpaparāvṛtto bāhyo arthobhimataḥ, yathāpratibhāsaṃ buddhyākāraśca । tatra bāhyo artho adhyavasāyādeva śabdavācyo vyavasthāpyate । na svalakṣaṇaparisphūrtyā । pratyakṣavaddeśakālāvasthāniyatapravyaktasvalakṣaṇāsphuraṇāt । yacchāstram

śabdenāvyāpṛtākṣasya buddhāvapratibhāsanāt ।

arthasya dṛṣṭāviva

iti । indriyaśabdasvabhāvopāyabhedādekasyaivārthasya pratibhāsabheda iti cet । atrāpyuktam -

jāto nāmāśrayonyānyaḥ cetasāṃ tasya vastutaḥ ।
ekasyaiva kuto rūpaṃ bhinnākārāvabhāsi tat ।।

na hi spaṣṭāspaṣṭe dve rūpe parasparaviruddhe ekasya vastunaḥ staḥ । yata ekenendriyabuddhau pratibhāsetānyena vikalpe । tathā sati vastuna eva bhedaprāpteḥ । na hi svarūpabhedādaparo vastubhedaḥ । na ca pratibhāsabhedādaparaḥ svarūpabhedaḥ । anyathā trailokyamekameva vastu syāt ।।

dūrāsannadeśavartinoḥ puruṣayorekatra śākhini spaṣṭāspaṣṭapratibhāsabhede api na śākhibheda iti cet । na brūmaḥ pratibhāsabhedo bhinnavastuniyataḥ, kiṃ tvekaviṣayatvābhāvaniyata iti । tato yatrārthakriyābhedādisacivaḥ pratibhāsabhedastatra vastubhedaḥ, ghaṭavat । anyatra punarniyamenaikaviṣayatāṃ pariharatītyekapratibhāso bhrāntaḥ ।।

etena yadāha vācaspatiḥ - na ca śābdapratyakṣayorvastugocaratve pratyayābhedaḥ kāraṇabhedena pārokṣyāpārokṣyabhedopapatteriti, tannopayogi । parokṣapratyayasya vastugocaratvāsamarthatāt । parokṣatāśrayastu kāraṇabheda indriyagocaragrahaṇaviraheṇaiva kṛtārthaḥ । śābde pratyaye svalakṣaṇaṃ parisphurati । kiṃ ca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ । tasya hi sadbhāve astīti vyartham, nāstītyasamartham । asadbhāve tu nāstīti vyartham, astītyasamartham । asti cāstyādipadaprayogaḥ । tasmāt śābdapratibhāsasya bāhyārthabhāvābhāvasādhāraṇyaṃ na tadviṣayatāṃ kṣamate ।।

yacca vācaspatinā jātimadvyaktivācyatāṃ svavācaiva prastutyāntarameva na ca śabdārthasya jāterbhāvābhāvasādhāraṇyaṃ nopapadyate । sā hi svarūpato nityāpi deśakālaviprakīrṇānekavyaktyāśrayatayā bhāvābhāvasādhāraṇībhavantyastināstisaṃbandhayogyā । vartamānavyaktisaṃbandhitā hi jāterastitā । atītānāgatavyaktisaṃbandhitā ca nāstiteti sandigdhavyatirekitvādanaikāntikaṃ bhāvābhāvasādhāraṇyam, anyathāsiddhaṃ veti vikalpitam । tadaprastutam । tāvatā tāvanna prakṛtakṣatiḥ । jātau bharaṃ nyasyatā svalakṣaṇavācyatvasya svayaṃ svīkārāt । kiṃ ca sarvatra padārthasyasvalakṣaṇasvarūpeṇaivāstitvādikaṃ cintyate । jātestu vartamānādivyaktisaṃvadhī astitvādikamiti tu bālapratāraṇam । evaṃ jātimadvyaktivacane api doṣaḥ । vyakteścet pratītisiddhiḥ jātiradhikā pratīyatāṃ mā vā, na tu vyaktipratītidoṣānmuktiḥ ।

etena yaducyate kaumārilaiḥ sabhāgatvādeva vastuno na sādhāraṇyadoṣaḥ । vṛkṣatvaṃ hyanirdhāritabhāvābhāvaṃ śabdādavagamyate । tayoranyatareṇa śabdāntarāvagatena saṃbadhyata iti । sāmānyasya nityasya pratipattābanirdhāritabhāvābhāvatvāyogāt ।

yaccedam - na ca pratyakṣasyeva śabdānāmarthapratyāyanaprakāro yena taddṛṣṭa ivāstyādiśabdāpekṣā na syāt, vicitraśaktitvāt pramāṇānāmiti । tadapyaindriyakaśābdapratibhāsayorekasvarūpagrāhitve bhinnāvabhāsadūṣaṇena dūṣitam । vicitraśaktitvaṃ ca pramāṇānāṃ sākṣātkārādhyavasāyābhyāmapi caritārtham । tato yadi pratyakṣārthapratipādanaṃ śābdena tadvadevāvabhāsaḥ syāt । abhavaṃśva na tadviṣayakhyāpanaṃ kṣamate ।।

nanu vṛkṣaśabdena vṛkṣatvāṃśe codite sattvādyaṃśaniścayanārthamastyādipadaprayoga iti cet ।

niraṃśatvena pratyakṣasamadhigatasya svalakṣaṇasya ko avakāśaḥ padāntareṇa । dharmāntaravidhiniṣedhayoḥ pramāṇāntareṇa vā । pratyakṣe api pramāṇāntarāpekṣā dṛṣṭeti cet । bhavatu tasyāniścayātmakatvādanabhyastasvarūpaviṣaye । vikalpastu svayaṃ niścayātmako yatra grāhī tatra kimapareṇa । asti ca śabdaliṅgāntarāpekṣā । tato na vastusvarūpagrahaḥ ।।

nanu bhinnā jātyādayo dharmāḥ parasparaṃ dharmiṇaśceti jātilakṣaṇaikadharmadvāreṇa pratīte api śākhini dharmāntaravattayā na pratītiriti kiṃ na bhinnābhidhānādhīno dharmāntarasya nīlacaloccaistaratvāderavabodhaḥ । akhaṇḍātmanaḥ svalakṣaṇasya pratyakṣe api pratibhāsāt । dṛśyasya dharmadharmibhedasya pratyakṣapratikṣiptatvāt । anyathā sarvaṃ sarvatra syādityatiprasaṅgaḥ । kālpanikabhedāśrayastu dharmadharmivyavahāra iti prasādhitaṃ śāstre ।

bhavatu vā pāramārthiko api dharmadharmibhedaḥ । tathāpyanayoḥ samavāyāderdūṣitatvādupakāralakṣaṇaiva pratyāsattireṣitavyā । evaṃ ca yathendriyapratyāsattyā pratyakṣeṇa dharmipratipattau sakalataddharmapratipattistathā śabdaliṅgābhyāmapi vācyavācakādisaṃbandhapratibaddhābhyāṃ dharmipratipattau niravaśeṣataddharmapratipattirbhavet । pratyāsatimātrasyāviśeṣāt ।।

yacca vācaspati, na caikopādhinā sattvena viśiṣṭe tasmin gṛhīte upādhyantaraviśiṣṭastadgrahaḥ । svabhāvo hi dravyasyopādhibhirviśiṣyate । na tūpādhayo vā viśeṣyatvaṃ vā tasya svabhāva iti । tadapi plavata eva । na hyabhedādupādhyantaragrahaṇamāsañjitam । bhedaṃ puraskṛtyaivopakārakagrahaṇe upakāryagrahaṇaprasañjanāt । na cāgnidhūmayoḥ kāryakāraṇabhāva iva svabhāvata eva dharmadharmiṇoḥ pratipattiniyamakalpanamucitam । tayorapi pramāṇāsiddhatvāt । pramāṇasiddhe ca svabhāvopavarṇanamiti nyāyaḥ ।।

yaccātra nyāyabhūṣaṇena sūryādigrahaṇe tadupakāryāśeṣavasturāśigrahaṇaprasañjanamuktam, tadabhiprāyānavagāhanaphalam । tathā hi tvanmate dharmadharmiṇorbhedaḥ, upakāralakṣaṇaiva ca pratyāsattistadopakārakagrahaṇe samānadeśasyaiva dharmarūpasyaiva copakāryasya grahaṇamāsañjitam । tatkathaṃ sūryopakāryasya bhinnadeśasya dravyāntarasya vā dṛṣṭavyabhicārasya grahaṇaprasaṅgaḥ saṅgataḥ । tasmādekadharmadvāreṇāpi vastusvarūpapratipattau sarvātmapratīteḥ kva śabdāntareṇa vidhiniṣedhāvakāśaḥ । asti ca । tasmānna svalakṣaṇasya śabdavikalpaliṅgapratibhāsitvamiti sthitam ।।

nāpi sāmānyaṃ śābdapratyayapratibhāsi । saritaḥ pāre gāvaścarantīti gavādiśabdāt sāsnāśṛṅgalāṅgūlādayo akṣarākāraparikaritāḥ sajātīyabhedāparāmarśanāt sampiṇḍitaprāyāḥ pratibhāsante । na ca tadeva sāmānyam ।

varṇākṛtyakṣarākāraśūnyaṃ gotvaṃ hi kathyate ।

tadeva ca sāsnāśṛṅgādimātramakhilavyaktāvatyantavilakṣaṇamapi svalakṣaṇenaikīkriyamāṇaṃ sāmānyamityucyate tādṛśasya bāhyasyāprāpterbhrāntirevāsau keśapratibhāsavat । tasmād vāsanāvaśād buddhereva tadātmanā vivarto ayamastu । asadeva vā tadrūpaṃ khyātu । vyaktaya eva vā svajātīyabhedatiraskāreṇānyathā bhāsantāmanubhavavyavadhānāt smṛtipramoṣo vābhidhīyatām । sarvathā nirviṣayaḥ khalvayaṃ sāmānyapratyayaḥ ।

yat punaḥ sāmānyābhāve sāmānyapratyayasyākasmikatvamuktaṃ tadayuktam । yataḥ pūrvapiṇḍadarśanasmaraṇasahakāriṇātiricyamānaviśeṣapratyayajanikā sāmagrī nirviṣayaṃ sāmānyavikalpamutpādayati । tadevaṃ na śābde pratyaye jātiḥ pratibhāti । na cānumānato api siddhiḥ । adṛśyatve pratibaddhaliṅgādarśanāt । nāpondriyavadasyāḥ siddhiḥ jñānakāryataḥ kādācitkasyaiva nimittāntarasya siddheḥ । yadā piṇḍāntare antarāle vā gobuddherabhāvaṃ darśayet tadā śāvaleyādisakalagopiṇḍānāmevābhāvādabhāvo gobuddherupapadyamānaḥ kathamarthāntaramākṣipet । atha gotvādeva gopiṇḍaḥ । anyathā turago api gopiṇḍaḥ syāt । yadyevaṃ gopiṇḍādeva gotvamanyathā turagatvamapi gotvaṃ syāt । tasmāt kāraṇaparamparāta eva gopiṇḍo gotvaṃ tu bhavatu mā vā । nanu sāmānyapratyayajananasāmarthyaṃ yadyekasmāt piṇḍādabhinnaṃ tadā vijātīyavyāvṝttaṃ piṇḍāntaramasamartham । atha bhinnam, tadā tadeva sāmānyam, nāmni paraṃ vivāda iti cet । abhinnaiva sā śaktiḥ prativastu । yathā tvekaḥ śaktasvabhāvo bhāvastathānyo api bhavan kīdṛśaṃ doṣamāvahati । yathā bhavatāṃ jātirekāpi samānadhvaniprasavahetuḥ, anyāpi svarūpeṇaiva jātyantaranirapekṣā, tathāsmākaṃ vyaktirapi jātinirapekṣā svarūpeṇaiva bhinnā hetuḥ ।।

yattu trilocanaḥ - aśvatvagotvādīnāṃ sāmānyaviśeṣāṇāṃ svāśraye samavāyaḥ sāmānyaṃ sāmānyamityabhidhānapratyayayornimittamiti । yadyevaṃ vyaktiṣvapyayameva tathābhidhānapratyayaheturastu, kiṃ sāmānyasvīkārapramādena । na ca samavāyaḥ saṃbhavī ।

iheti buddheḥ samavāyasiddhiriheti dhīśca dvayadarśanena ।
na ca kvacit tadviṣaye tvapekṣā svakalpanāmātramato abhyupāyaḥ ।।

etena seyaṃ pratyayānuvṛttiranuvṛttavastvanuyāyinī kathamatyantabhedinīṣu vyaktiṣu vyāvṛttaviṣayapratyayabhāvānupātinīṣu bhavitumarhatītyūhāpravartanamasya pratyākhyātam । jātiṣveva parasparavyāvṛttatayā vyaktīyamānāsvanuvṛttapratyayena vyabhicārāt ।

yat punaranena viparyaye bādhakamuktam, abhidhānapratyayānuvṛttiḥ kutaścinnivṛttya kvacideva bhavantī nimittavatī, na cānyannimittamityādi । anuvṛttamantareṇāpyabhidhānapratyayānuvṛtteratadrūpaparāvṛttasvarūpaviśeṣādavaśyaṃ svīkārasya sādhitatvāt । tasmāt -

tulye bhede yayā jātiḥ pratyāsattyā prasarpati ।
kvacinnānyatra saivāstu śabdajñānanibandhanam ।।

yat punaratra nyāyabhūṣaṇoktaṃ na hyevaṃ bhavati, yayā pratyāsattyā daṇḍasūtrādikaṃ prasarpati kvacinnānyatra saiva pratyāsattiḥ puruṣasphaṭikādiṣu daṇḍisūtritvādivyavahāranibandhanamastu, kiṃ daṇḍasūtrādineti । daṇḍasūtrayorhi puruṣasphaṭikapratyāsannayoḥ dṛṣṭayo daṇḍisūtritva pratyayahetutvaṃ nāpalapyate । sāmānyaṃ tu svapne api na dṛṣṭam । tad yadīdaṃ parikalpanīyaṃ tadā varaṃ pratyāsattireva sāmānyapratyayahetuḥ parikalpyatām, kiṃ gurvyā parikalpanayetyabhiprāyāparijñānāt ।

athedaṃ jātiprasādhakamanumānamabhidhīyate । yadviśiṣṭajñānaṃ tadviśeṣaṇagrahaṇanāntarīyakam । yathā daṇḍijñānam । viśiṣṭajñānaṃ cedaṃ gaurayamityarthataḥ kāryahetuḥ । viśeṣaṇānubhavakāryaṃ hi dṛṣṭānte viśiṣṭabuddhiḥ siddheti । viśiṣṭabuddherbhinnaviśeṣaṇagrahaṇanāntarīyakatvaṃ vā sādhyaṃ viśeṣaṇamātrānubhavanāntarīyakatvaṃ vā ।

prathamapakṣe pakṣasya pratyakṣabādhā sādhanāvadhānamanavakāśayati, vastugrāhiṇaḥ pratyakṣasyobhayapratibhāsābhāvāt । viśiṣṭabuddhitvaṃ ca sāmānyaheturanaikāntikaḥ, bhinnaviśeṣaṇagrahaṇamantareṇāpi darśanāt । yathā svarūpavān ghaṭaḥ, gotvaṃ sāmānyamiti vā ।

dvitīyapakṣe tu siddhasādhanam । svarūpavān ghaṭa ityādivat gotvajātimān piṇḍa iti parikalpitaṃ bhedamupādāya viśeṣaṇaviśeṣyabhāvasyeṣṭatvādagovyāvṛttānubhavabhāvitvād gaurayamiti vyavahārasya । tadevaṃ na sāmānyasiddhiḥ । bādhakaṃ ca sāmānyaguṇakarmādyupādhicakrasya kevalavyaktigrāhakaṃ paṭupratyakṣaṃ dṛśyānupalambho vā prasiddhaḥ ।

tadevaṃ vidhireva śabdārthaḥ । sa ca bāhyo artho buddhyākāraśca vivakṣitaḥ । tatra na buddhyākārasya tattvataḥ saṃvṛtyā vā vidhiniṣedhau, svasaṃvedanapratyakṣagamyatvāt । nāpi tattvato bāhyasyāpi vidhiniṣedhau, tasya śābde pratyayepratibhāsanāt । ata eva sarvadharmāṇāṃ tattvato anabhilāpyatvaṃ pratibhāsādhyavasāyābhāvāt । tasmād bāhyasyaiva sāṃvṛtau vidhiniṣedhau । anyathā saṃvyavahārahāniprasaṅgāt । tadevaṃ

nākārasya na bāhyasya tattvato vidhisādhanam ।
bahireva hi saṃvṛtyā saṃvṛtyāpi tu nākṛteḥ ।।

etena yad dharmottaraḥ āropitasya bāhyatvasya vidhiniṣedhāvityalaukikamanāgamamatārkikīyaṃ kathayati, tadapyapahastitam ।

nanvavyavasāye yadyadhyavaseyaṃ vastu na sphurati tadā tadadhyavasitamiti ko arthaḥ । apratibhāse api pravṛttiviṣayīkṛtamiti yo arthaḥ । apratibhāsāviśeṣe viṣayāntaraparihāreṇa kathaṃ niyataviṣayā pravṛttiriti cet । yadyapi viśvamagṛhītaṃ tathāpi vikalpasya niyatasāmagrīprasūtatvena niyatākāratayā, niyataśaktitvāt niyataiva jalādau pravṛttiḥ । dhūmasya parokṣāgnijñānajananavat ।

niyataviṣayā hi bhāvāḥ pramāṇapariniṣṭhitasvabhāvā na śaktisāṃkaryaparyanuyogabhājaḥ । tasmāt tadadhyavasāyitva mākāraviśeṣayogāt tatpravṛttijanakatvam । na ca sādṛśyādāropeṇa pravṛttiṃ brūmaḥ, yenākāre bāhyasya bāhye vā ākārasyāropadvāreṇa dūṣaṇābakāśaḥ । kiṃ tarhi svavāsanāvipākavaśādupajāyamānaiva buddhirapaśyantyapi bāhyaṃ bāhye pravṛttimātanotīti viplutaiva । tadevamanyābhāvaviśiṣṭo vijātivyāvṛtto artho vidhiḥ । sa eva cāpohaśabdavācyaḥ śabdānāmarthaḥ pravṛttinivṛttiviṣayaśceti sthitam ।

atra prayogaḥ । yad vācakaṃ tatsarvamadhyavasitātadrūpaparāvṛtavastumātragocaram । yatheha kūpe jalamiti vacanam । vācakaṃ cedaṃ gavādiśabdarūpamiti svabhāvahetuḥ । nāyamasiddhaḥ । pūrvoktena nyāyena pāramārthikavācyavācakabhāvasyābhāve apyadhyavasāyakṛtasyaiva sarvavyavahāribhiravaśyaṃ svīkarttavyatvāt । anyathā sarvavyavahārocchedaprasaṅgāt । sapakṣe bhāvāt । tathā hi śabdānāmadhyavasitavijātivyāvṛttavastumātraviṣayatvamanicchadbhiḥ paraiḥ paramārthato

vācyaṃ svalakṣaṇamupādhirupādhiyogaḥ sopādhirastu yadi vā kṛtirastu buddhaḥ ।

gatyantarābhāvāt । aviṣayatve ca vācakatvāyogāt ।

tatra ādyantayorna samayaḥ phalaśaktihānermadhye apyupādhivirahāt tritayena yuktaḥ ।।

tadevaṃ vācyāntarasyābhāvāt viṣayavattvalakṣaṇasya vyāpakasya nivṛttau vipakṣato nivarttamānaṃ vācakatvamadhyavasitabāhyaviṣayatvena vyāpyata iti vyāptisiddhiḥ ।

mahāpaṇḍitaratnakīrtipādavira tamapohaprakaraṇaṃ samāptam ।।

।।

।। kṣaṇabhaṅgasiddhiḥ ।।

।।

ṃamastārāyai ।।

ākṣiptavyatirekā yā vyāptiranvayarūpiṇī ।
sādharmyavati dṛṣṭānte sattvahetorihocyate ।।

yat sat tat kṣaṇikam । santaśvāmī vivādāspadībhūtā padarthā iti ।

hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayitum । hetvābhāsāśca aśiddhaviruddhānaikāntikaprabhedena trividhāḥ ।

tatra na tāvadayamasiddho hetuḥ । yadi nāma darśane darśane nānāprakāraṃ sattvalakṣaṇamuktamāste, arthakriyākārittvaṃ, sattāsamavāyaḥ, svarūpasattvam, utpādavyayadhrauvyayogitvaṃ, pramāṇaviṣayattvaṃ tadupalambhakapramāṇagocaratvaṃ, vyapadeśaviṣayatvamityādi, tathāpi kimanenāprastutenedānīmeva niṣṭaṅkitena । yadeva hi pramāṇato nirūpyamāṇaṃ kadārthānāṃ sattvamupapannaṃ bhaviṣyati tadeva vayamapi svīkariṣyāmaḥ । kevalaṃ tadetadarthakriyākāritvaṃ sarvajanaprasiddhamāste tat khalvatra sattvaśabdenābhisandhāya sādhanatvenopāttam । tacca yathāyogaṃ pratyakṣānumānapramāṇaprasiddhasadbhāveṣu bhāveṣu pakṣikṛteṣu pratyakṣādinā pramāṇena pratītamiti na svarūpeṇāśrayadvāreṇa bāsiddhisaṃbhāvanāpi ।।

nāpi viruddhatā,sapakṣīkṛte ghaṭe sadbhāvāt । nanu kathamasya sapakṣatvam, pakṣavadatrāpi kṣaṇabhaṅgāsiddheḥ । na hyasya pratyakṣataḥ kṣaṇabhaṅgasiddhiḥ, tathātvenāniścayāt । nāpi sattvānumānataḥ,punarnidarśanāntarāpekṣāyāmanavasthānaprasaṅgāt । na cānyadanumānamasti । saṃbhave vā tenaiva pakṣe api kṣaṇabhaṅgasiddheralaṃ sattvānumāneneti cet ।

ucyate । anumānāntarameva prasaṅgaprasaṅgaviparyayātmakaṃ ghaṭasya kṣaṇabhaṅgaprasādhakaṃ pramāṇāntaramasti । tathā hi ghaṭo vartamānakṣaṇe tāvadekāmarthakriyāṃ karoti । atītānāgatakṣaṇayorapi ki tāmevārthakriyāṃ kuryāt, anyāṃ vā, na vā kāmapi kriyāmiti trayaḥ pakṣāḥ ।।

nātra prathamaḥ pakṣo yuktaḥ, kṛtasya karaṇāyogāt ।

atha dvitīyo abhyupagamyate, tadidamatra vicāryatām । yadā ghaṭo vartamānakṣaṇabhāvi kāryaṃ karoti tadā kimatītānāgatakṣaṇabhāvinyapi kārye śakto aśakto vā । yadi śaktastadā vartamānakṣaṇabhāvikāryavadatītānāgatakṣaṇabhāvyapi kāryaṃ tadaiva kuryāt । śaktasya ca kṣepāyogāt । anyathā varttamānakṣaṇabhāvino api kāryasyākaraṇaprasaṅgāt । pūrvāparakālayorapi śaktatvenāviśeṣāt । samarthasya ca sahakāryapekṣāyā ayogāt । athāśaktaḥ, tadaikatra kārye śaktāśaktatvaviruddhadharmādhyāsāt kṣaṇavidhvaṃso ghaṭasya durvāraprasaraḥ syāt ।

nāpi tṛtīyaḥ pakṣaḥ saṅgacchate, śaktasvabhāvānuvṛttereva । yadā hi śaktasya padārthasya vilambo apyasahyastadā dūrotsāritamakaraṇam । anyathā vārtamānikasyāpi kāryasyākaraṇaṃ syādityuktam ।

tasmād yad yadā yajjananavyavahārapātraṃ tattadā tat kuryāt । akurvacca na jananavyavahārabhājanam । tadevamekatra kārye samarthetarasvabhāvatayā pratikṣaṇaṃ bhedād ghaṭasya sapakṣatvamakṣatam ।।

atra prayogaḥ । yad yadā yajjananavyavahārayogyaṃ tat tadā tajjanayatyeva । yathā antyā kāraṇasāmagrī svakāryam ।

atītānāgatakṣaṇabhāvikāryajananavyavahārayogyaścāyaṃ ghaṭo vartamānakṣaṇabhāvikāryakaraṇakāle sakalakriyātikramakāle apīti svabhāvahetuprasaṅgaḥ । asya ca dvitīyādikṣaṇabhāvikāryakaraṇavyavahāragocaratvasya prasaṅgasādhanasya vārtamānikakāryakaraṇakāle sakalakriyātikramakāle ca ghaṭe dharmiṇi parābhyupagamamātrataḥ siddhatvādasiddhistāvadasaṃbhavinī ।

nāpi viruddhatā, sapakṣe antyakāraṇasāmagryāṃ sadbhāvasaṃbhavāt ।

nanvayaṃ sādhāraṇānaikāntiko hetuḥ । sākṣādajanake api kuśūlādyavasthitavījādau vipakṣe samarthavyavahāragocaratvasya sādhanasya darśanāditi cet । na । dvividho hi samarthavyavahāraḥ - pāramārthika aupacārikaśca । tatra yatpāramārthikaṃ jananaprayuktaṃ jananavyavahāragocaratvaṃ tadiha sādhanatvenopāttam । tasya ca kuśūlādyavasthitabījādau kāraṇakāraṇatvādaupacārikajananavyavahāraviṣayabhūte saṃbhavābhāvāt kutaḥ sādhāraṇānaikāntikatā ।

na cāsya sandigdhavyatirekitā, viparyaye bādhakapramāṇasadbhāvāt । tathā hīdaṃ jananavyavahāragocaratvaṃ niyataviṣayatvena vyāptamiti sarvajanānubhavaprasiddham । na cedaṃ nirnimittam, deśakālasvabhāvaniyamābhāvaprasaṅgāt । na ca jananādanyannimittamupalabhyate, tadanvayavyatirekānuvidhānadarśanāt ।

yadi ca jananamantareṇāpi jananavyavahāragocaratvaṃ syāt tadā sarvasya sarvatra jananavyavahāra ityaniyamaḥ syāt । niyataścāyaṃ pratītaḥ । tato jananābhāve vipakṣe niyataviṣayatvasya vyāpakasya nivṛttau nivartamānaṃ jananavyavahāragocaratvaṃ janana eva viśrāmyatīti vyāptisiddheranavadyo hetuḥ । na caiṣa ghaṭo varttamānakāryakaraṇakṣaṇe sakalakriyātikramaṇe cātītānāgatakṣaṇabhāvi kārya janayati । tato na jananavyavahārayogyaḥ, sarvaḥ prasaṅgaḥ prasaṅgaviparyayaniṣṭha iti nyāyāt ।।

atrāpi prayogaḥ । yad yadā yanna karoti na tattadā tatra samarthavyavahārayogyam । yathā śālyaṅkuramakurvan kodravaḥ śālyaṅkure । na karoti caiṣā ghaṭo vartamānakṣaṇabhāvikāryakaraṇakāle sakalakriyātikramakāle cātītānāgatakṣaṇabhāvi kāryamitivyāpakānupalabdhirbhinatti samarthakṣaṇādasamarthakṣaṇam ।।

atrāpyasiddhirnāsti, vartamānakṣaṇabhāvikāryakaraṇakāle sakalakriyātikramakāle cātītānāgatakṣaṇabhāvikāryakaraṇasyāyogāt ।

nāpi virodhaḥ, sapakṣe bhāvāt ।

na cānaikāntikatā, pūrvoktena nyāyena samarthavyavahāragocaratvajanakatvayorvidhibhūtayoḥ sarvopasaṃhāravatyā vyāpteḥ prasādhanāt ।।

yat punaratroktam, yad yadā yanna karoti na tattadā tatra samarthamityatra kaḥ karotyarthaḥ । uta kāryotpādānuguṇasahakārisākalyam । ahosvit kāryāvyabhicāraḥ । kāryasaṃbandho veti । tatra kāraṇatvameva karotyarthaḥ । tataḥ pakṣāntarabhāvino doṣā anabhyupagamapratihatāḥ ।

na cātra pakṣe kāraṇatvasāmarthyayoḥ paryāyatvena vyāpakānupalambhasya sādhyāviśiṣṭatvamabhidhātumucitam, samarthavyavahāragocaratvābhāvasya sādhyatvāt । kāraṇatvasamarthavyavahāragocaratvayośca vṛkṣaśiṃśapayoriva vyāvṛttibhedo astītyanavasara evaivaṃvidhasya kṣudrapralāpasya ।

tadevaṃ prasaṅgaprasaṅgaviparyayahetudvayabalato ghaṭe dṛṣṭānte kṣaṇabhaṅgaḥ siddhaḥ । tat kathaṃ sattvādanyadanumānaṃ dṛṣṭānte kṣaṇabhaṅgasādhakaṃ nāstītyucyate । na caivaṃ sattvahetorvaiyarthyam, dṛṣṭāntamātra eva prasaṅgaprasaṅgaviparyayābhyāṃ kṣaṇabhaṅgaprasādhanāt ।।

nanvābhyāmeva pakṣe api kṣaṇabhaṅgasiddhirastviti cet । yo hi pratipattā prativastu yad yadā yajjananavyavahārayogyaṃ tattadā tajjanayati ityādikamupanyasitumanalasastasya tata eva kṣaṇabhaṅgasiddhiḥ । yastu prativastu tannyāyopanyāsaprayāsabhīruḥ sa khalvekatra dharmiṇi yad yadā yajjananavyavahārayogyaṃ tattadā tajjanayati ityādinyāyena sattvamātramasthairyavyāptamavadhārya sattvādevānyatra kṣaṇikatvamavagacchatīti, kathamapramato vaiyarthyamasyācakṣīta । tadevamekakāryakāriṇo ghaṭasya dvitīyādikṣaṇa bhāvikāryāpekṣayā samarthetarasvabhāvaviruddhadharmādhyāsād bheda eveti kṣaṇabhaṅgitayā sapakṣatāmāvahati ghaṭe sattvaheturupalabhyamāno na viruddhaḥ ।

na cāyamanaikāntikaḥ, atraiva sādharmyavati dṛṣṭānte sarvopasaṃhāravatyā vyāpteḥ prasādhanāt । nanu viparyayabādhakapramāṇabalād vyāptisiddhiḥ । tasya copanyāsavārtāpi nāsti । tatkathaṃ vyāptiḥ prasādhiteti cet । tadetat taralabuddhivilasitam । tathā hi uktametad vartamānakṣaṇabhāvikāryakaraṇakāle atītānāgatakṣaṇabhāvikārye api ghaṭasya śaktisaṃbhave tadānīmeva tatkaraṇam । akaraṇe ca śaktāśaktasvabhāvatayā pratikṣaṇaṃ bheda iti kṣaṇikatvena vyāptaiva sā arthakriyāśaktiḥ ।।

nanvevamanvayamātramastu । vipakṣāt punarekāntena vyāvṛttiriti kuto labhyata iti cet । vyāptisiddhereva । vyatirekasandehe vyāptisiddhireva kathamiti cet । na । dvividhā hi vyāptisiddhiḥ । anvayarūpā ca kartṛdharmaḥ sādhanadharmavati dharmiṇi sādhyadharmasyāvaśyambhāvo yaḥ, vyatirekarūpā ca karmadharmaḥ sādhyābhāve sādhanasyāvaśyambhāvoyaḥ । enayoścaikatarapratītirniyamena dvitīyapratītimākṣipati । anyathaikasyā evāsiddheḥ । tasmād yathā viparyaye bādhakapramāṇabalāt niyamavati vyatireke siddhe anvayaviṣayaḥ saṃśayaḥ pūrvaṃ sthito api paścāt parigalati tato anvayaprasādhanārthaṃ na pṛthak sādhanamucyate tathā prasaṅgatadviparyayahetudvayabalato niyamavatyanvaye siddhe vyatirekaviṣaye pūrvaṃ sthito api sandehaḥ paścāt parigalatyeva ।

na ca vyatirekaprasādhakamanyat pramāṇaṃ vaktavyam । tataśca sādhyābhāve sādhanasyaikāntiko vyatirekaḥ । sādhane sati sādhyasyāvaśyamanvayo veti na kaścidarthabhedaḥ । tadevaṃ viparyayabādhakapramāṇamantareṇāpi prasaṅgaprasaṅgaviparyayahetudvayabalādanvayarūpavyāptisiddho sattvahetoranaikāntikatvasyābhāvādataḥ sādhanāt kṣaṇabhaṅgasiddhiranavadyeti ।।

nanu ca sādhanamidamasiddham । na hi kāraṇabuddhyā kārya gṛhyate, tasya bhāvitvāt । na ca kāryabuddhyākāraṇam, tasyātītatvāt । na ca vartamānagrāhiṇā jñānenātītānāgatayorgrahaṇam, atiprasaṅgāt । na ca pūrvāparayoḥ kālayorekaḥ pratisandhātā asti, kṣaṇabhaṅgabhaṅgaprasaṅgāt । kāraṇābhāve tu kāryābhāvapratītiḥ svasaṃvedanavādino manorathasyāpyaviṣayaḥ । nanu ca pūrvottarakālayoḥ saṃvitto, tābhyāṃ vāsanā, tayā ca hetūphalāvasāyo vikalpa iti cet tadayuktam ।

sa hi vikalpo gṛhītānusandhāyako atadrūpasamāropako vā । na prathamaḥ pakṣaḥ । ekasya pratisandhāturabhāve pūrvāparagrahaṇayorayogāt ।vikalpavāsanāyā evābhāvāt । nāpi dvitīyaḥ । marīcikāyāmapi jalavijñānasya prāmāṇyaprasaṅgāt । tadevamanvayavyatirekayorapratipatterarthakriyālakṣaṇaṃ sattvamasiddhamiti ।।

kiṃ ca prakārāntarādapīdaṃ sādhanamasiddham । tathā hi bījādīnāṃ sāmarthyaṃ bījādijñānāt tatkāryādaṅkurādervā niścetavyam । kāryatvaṃ ca vastutvasiddhau sidhyati । vastutvaṃ ca kāryāntarāt । kāryāntarasyāpi kāryatvaṃ vastutvasiddhau । tadvastutvaṃ ca tadaparakāryāntarādityanavasthā ।

athānavasthābhayāt paryante kāryāntaraṃ nāpekṣate, tadā tenaiva pūrveṣāmasattvaprasaṅgānnaikasyāpyarthasāmarthya sidhyati ।

nanu kāryatvasattvayorbhinnavyāvṛttikatvāt sattāsiddhāvapi kāryatvasiddhau kā kṣatiriti cet । satyapi kāryatvasattvayorvyāvṛttibhede sattāsiddho kutaḥ kāryatvasiddhiḥ । kāryatvaṃ hyabhūtvābhāvitvam । bhavanaṃ ca sattā । sattā ca saugatānāṃ sāmarthyameva । tataśca sāmarthyasandehe bhavatītyeva vaktumaśakyam । kathamabhūtvābhāvitvaṃ kāryatvaṃ setsyati । apekṣitaparavyāpāratvaṃ kāryatvamityapi nāsato dharmaḥ । sattvaṃ ca sāmarthyam । tacca sandigdhamiti kutaḥ kāryatvasiddhiḥ । tadasiddhau pūrvasya sāmarthyaṃ na sidhyatīti sandigdhāsiddho hetuḥ ।।

tathā viruddho apyayam । tathā hi kṣaṇikatve sati na tāvadajātasyānanvayaniruddhasya vā kāryārambhakatvaṃ saṃbhavati । na ca niṣpannasya tāvān kṣaṇo asti yamupādāya kasmaicit kāryāya vyāpāryeti । ataḥ kṣaṇikapakṣa evārthakriyānupapatterviruddhatā । atha vā vikalpena yadupanīyate tat sarvamavastu । tataśca yastvātmake kṣaṇikatve sādhye avastūpasthāpayannanumānavikalpo viruddhaḥ । yadvā sarvasyaiva hetoḥ kṣaṇikatve sādhye viruddhatvaṃ deśakālāntarānanugame sādhyasādhanabhāvābhāvāt । anugame ca nānākālamekamakṣaṇikaṃ kṣaṇikatvena virudhyata iti ।।

anaikāntiko apyayam, sattvasthairyayorvirodhābhāvāditi ।

atrocyate । yattāvaduktaṃ sāmarthyaṃ na pratīyata iti, tat kiṃ sarvathaiva na pratīyate, kṣaṇabhaṅgapakṣe vā ।

prathamapakṣe sakalakārakajñāpakahetucakrocchedānmukhaspandanamātrasyāpyakaraṇaprasaṅgaḥ । anyathā yenaiva vacanena sāmarthyaṃ nāstīti pratipādyate tasyaiva tatpratipādanasāmarthyamavyāhatamāyātam । tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvikaiva pravṛttiḥ । tadasvīkāre tu na kaścit kvacit pravarteteti nirīhaṃ jagajjāyeta ।

atha dvitīyaḥ pakṣaḥ । tadāsti tāvat sāmarthyapratītiḥ । sā ca kṣaṇikatve yadi nopapadyate tadā viruddhaṃ vaktumucitam । asiddhamiti tu nyāyabhūṣaṇīyaḥ pāpo vilāpaḥ । na ca satyapi kṣaṇikatve sāmarthyapratītivyāghātaḥ । tathā hi kāraṇagrāhijñānopādeyabhūtena kāryagrāhiṇā jñānena tadarpitasaṃskāragarbheṇa asya bhāve asya bhāva ityanvayaniścayo janyate । tathā kāraṇāpekṣayā bhūtalakaivalyagrāhijñānopādeyabhūtena kāryāpekṣayā bhūtalakaivalyagrāhiṇā jñānena tadarpitasaṃskāragarbheṇa asyābhāve asyābhāva iti vyatirekaniścayo janyate । yadāhurguravaḥ -

ekāvasāyasamanantarajātamanyavijñānamanvayavimarśamupādadhāti ।
evaṃ tadekavirahānubhavodbhavānyavyāvṛttidhīḥ prathayati vyatirekabuddhim ।।

evaṃ sati gṛhītānusandhāyaka evāyaṃ vikalpaḥ, upādānopādeyabhūtakramipratyakṣadvayagṛhītānusandhānāt । yadāhālaṅkāraḥ-

yadi nāmaikamadhyakṣaṃ na pūrvāparavittimat ।
adhyakṣadvayasadbhāve prākparāvedanaṃ katham ।।

nāpi dvitīyo asiddhaprabhedaḥ । sāmarthyaṃ hi sattvamiti saugatānāṃ sthitireṣā । na caitatprasādhanārthamasmākamidānīmeva prārambhaḥ । kiṃ tu yatra pramāṇapratītebījādau vastubhūte dharmiṇi pramāṇapratītaṃ sāmarthyaṃ tatra kṣaṇabhaṅgaprasādhanāya । tataścāṅkurādīnāṃ kāryādarśanādāhatya sāmarthyasandehe api paṭupratyakṣaprasiddhamasatparāvṛttaṃ sanmātratvamavāryameva । anyathāṅkurādau sattāmātrānabhyupagame pratidarśanaṃ lakṣaṇabhedapraṇayanāyogāt । sarvatra sadvyavahārābhāvaprasaṅgācca । tasmācchāstrīyasattvalakṣaṇasandehe api paṭupratyakṣabalāvalambitavastubhāve aṅkurādau kāryatvamupalabhyamānaṃ bījādeḥ sāmarthyamupasthāpayatīti nāsiddhidoṣāvakāśaḥ ।।

nāpi kṣaṇikatve sāmarthyakṣatiḥ, yato viruddhatā syāt । kṣaṇikatvaniyataprāgbhāvitvalakṣaṇakāraṇatvayorvirodhābhāvāt kṣaṇamātrasthāyino api sāmarthyasaṃbhavāditi nādimo virodhaḥ । nāpi dvitīyo virodhaprabhedaḥ । avastuno vastuno vā svākārasya grāhyatvepi adhyavaseyavastvapekṣayaiva sarvatra prāmāṇyapratipādanād vastusvabhāvasyaiva kṣaṇikatvasya siddhiriti kva virodhaḥ ।

yacca gṛhyate yaccādhyavasīyate te dve apyanyanivṛttī na vastunī, svalakṣaṇāvagāhitve abhilāpasaṃsargānupapatteriti cet । adhyavasāyasvarūpāparijñānāt । agṛhīte api vastuni mānasyādipravṛttikārakatvaṃ vikalpasyādhyavasāyitvam । apratibhāse api pravṛttiviṣayīkṛtatvamadhyavaseyatvam । etaccādhyavaseyatvaṃ svalakṣaṇasyaiva yujyate, nānyasya । arthakriyārthitvādarthipravṛtteḥ । evaṃ cādhyavasāye svalakṣaṇasyāsphuraṇameva । na ca tasyāsphuraṇai api sarvatrāviśeṣeṇa pravṛttyākṣepaprasaṅgaḥ, pratiniyatasāmagrīprasūtāt, pratiniyatasvākārāt, pratiniyataśaktiyogāt, pratiniyataevātadrūpaparāvṛtte apratīte api pravṛttisāmarthyadarśanāt, yathā sarvasyāsattve api bījādaṅkurasyaivotpattiḥ, dṛṣṭasya niyatahetuphalabhāvasya pratikṣeptumaśakyatvāt । paraṃ bāhyenārthena sati pratibandhe prāmāṇyam । anyathā tvaprāmāṇyamiti viśeṣaḥ ।।

tathā tṛtīyo api pakṣaḥ prayāsaphalaḥ । nānākālasyaikasya vastuno vastuto asaṃbhave api sarvadeśakālavartinoratadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt । dvividho hi pratyakṣasya viṣayaḥ grāhyo adhyavaseyaśca । sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt, tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva । kṣaṇagrahaṇe santānaniścayavat । rūpamātragrahaṇe rūparasagandhasparśātmakaghaṭaniścayavacca । anyathā sarvānumānocchedaprasaṅgāt ।।

tathā hi vyāptigrahaḥ sāmānyayoḥ, viśeṣayoḥ, sāmānyaviśiṣṭasvalakṣaṇayoḥ svalakṣaṇa viśiṣṭasāmānyayorveti vikalpāḥ ।

nādyo vikalpaḥ, sāmānyasya bādhyatvāt । abādhyatve apyadṛśyatvāt । dṛśyatve api puruṣārthānupayogitayā tasyānumeyatvāyogāt । nāpyanumitāt sāmānyād viśeṣānumānam । sāmānyasarvasvalakṣaṇayorvakṣyamāṇanyāyena pratibandhapratipatterayogāt ।

nāpi dvitīyaḥ, viśeṣasyānanugāmitvāt ।

antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ । adṛṣṭa eva vā deśakālāntaravartī । yadvā dṛṣṭādṛṣṭātmako deśakālāntarvarttyatadrūpaparāvṛttaḥ sarvo viśeṣaḥ ।

na prathamaḥ pakṣo ananugāmitvāt । nāpi dvitīyaḥ, adṛṣṭatvāt । na ca tṛtīyaḥ, prastutaikaviśeṣadarśane api deśakālāntaravartināṃ viśeṣāṇāmadarśanāt ।

atha teṣāṃ sarveṣāmeva viśeṣāṇāṃ sadṛśatvāt, sadṛśasāmagrīprasūtatvāt, sadṛśakāryakāritvāditi pratyāsattyā ekaviśeṣagrāhakaṃ pratyakṣamatadrūpaparāvṛttamātre niścayaṃ janayadatadrūpaparāvṛttaviśeṣamātrasya vyavasthāpakam । yathaikasāmagrīpratibaddharūpamātragrāhakaṃ pratyakṣaṃṃ ghaṭe niścayaṃ janayad ghaṭagrāhakaṃ vyavasthāpyate । anyathā ghaṭo api ghaṭasantāno api pratyakṣato na sidhyate, sarvātmanā grahaṇābhāvāt । tadekadeśagrahaṇaṃ tvatadrūpaparāvṛtte apyaviśiṣṭam । yadyevamanenaiva krameṇa sarvasya viśeṣasya viśeṣaṇaviśeṣyabhāvavat vyāptipratipattirapyastu । tat kimarthaṃ nānākālamekamakṣaṇikamabhyupagantavyaṃ yena kṣaṇikatva sādhanasya viruddhatvaṃ syāditi na kaścidvirodha prabhedaprasaṅgaḥ ।।

na cāyamanaikāntiko api hetuḥ, pūrvoktakrameṇa sādharmyadṛṣṭānte prasaṅgaviparyayahetubhyāmanvayarūpavyāpteḥ prasādhanāt । nanu yadi prasaṅgaviparyayahetudvayabalato ghaṭedṛṣṭānte kṣaṇabhaṅgaḥ sidhyet tadā sattvasya niyamena kṣaṇikatvena vyāptisiddheranaikāntikatvaṃ nasyāditi yuktam । kevalamidamevāsambhavi । tathā hi śakto api ghaṭaḥ kramikasahakāryapekṣayā kramikāryaṃ kariṣyati ।

na caitad vaktavyam । samartho arthaḥ svarūpeṇa karoti । svarūpaṃ ca sarvadāstītyanupakāriṇī sahakāriṇyapekṣā na yujyata iti । satyapi svarūpeṇa kārakatve sāmarthyābhāvāt kathaṃ karotu । sahakārisākalyaṃ hi sāmarthyam । tadvaikalyaṃ cāsāmarthyam । na ca tayorāvirbhāvatirobhāvābhyāṃ tadvataḥ kācit kṣatiḥ, tasya tābhyāmanyatvāt । tasmādarthaḥ samartho api syāt, na ca karotīti sandigdhavyatirekaḥ prasaṅgahetuḥ ।।

atrocyate । bhavatu tāvat sahakārisākalyameva sāmarthyam । tathāpi so api tāvad bhāvaḥ svarūpeṇa kārakaḥ । tasya ca yādṛśaścaramakṣaṇe akṣepakriyādharmā svabhāvastādṛśa eva cet prathamakṣaṇe tadā tadāpi prasahya kurvāṇo brahmaṇāpyanivāryaḥ । na ca so apyakṣepakriyādharmā svabhāvaḥ sākalye sati jāto bhāvād bhinna evābhidhātuṃ śakyaḥ, bhāvasyākartṛtvaprasaṅgāt । evaṃ yāvad dharmāntaraparikalpastāvattāvadudāsīno bhāvaḥ । tasmād yadrūpamādāya svarūpeṇāpi janayatītyucyate tasya prāgapi bhāve kathamajaniḥ kadācit । akṣepakriyāpratyanīkasvabhāvasya vā prācyasya paścādanuvṛttau kathaṃ kadācidapi kāryasaṃbhavaḥ ।।

nanu yadi sa evaikaḥ kartā syād yuktametat । kiṃ tu sāmagrī janikā । tataḥ sahakāryantaravirahavelāyāṃ balīyaso api na kāryaprasava iti kimatra viruddham । na hi bhāvaḥ svarūpeṇa karotīti svarūpeṇaiva karoti, sahakārisahitādeva tataḥ kāryotpattidarśanāt । tasmād vyāptivat kāryakāraṇabhāvo apyekatrānyayogavyavacchedenānyatrāyogavyacchedenāvaboddhavyaḥ, tathaiva laukikaparīkṣakāṇāṃ saṃpratipatteriti ।।

atrocyate । yadā militāḥ santaḥ kāryaṃ kurvate tadaikārthakaraṇalakṣaṇaṃ sahakāritvameṣāmastu, ko niṣeddhā । militaireva tu tat kāryaṃ karttavyamiti kuto labhyate । pūrvāparayoarekasvabhāvatvād bhāvasya sarvadā jananājananayoranyataraniyamaprasaṅgasya durvāratvāt । tasmāt sāmagrī janikā, naikaṃ janakamiti sthiravādināṃ manorathasyāpyaviṣayaḥ ।

dṛśyate tāvadidamiti cet । kiṃ tu pūrvasthitādeva sāmagrīmadhyapraviṣṭād bhāvāt kāryotpattiranyasmādeva vā viśiṣṭād bhāvādutpannāditi vivādapadam । tatra prāgapi saṃbhave sarvadaiva kāryotpattirna vā kadācidapīti virodhamasamādhāya cakṣuṣī nimīlya tata eva kāryotpattidarśanāditi sādhyānuvādamātrapravṛttaḥ kṛpāmarhatīti ।

na ca pratyabhijñādibalādekatvasiddhiḥ । tat pauruṣasya lūnapunarjātakeśanakhādāvapyupalambhato nirdalanāt । lakṣaṇabhedasya ca darśayitumaśakyatvāt । sthirasiddhadūṣaṇe cāsmābhiḥ prapañcato nirastatvāt । tasmāt sākṣāt kāryakāraṇabhāvāpekṣayobhayatrāpyanyayogavyavacchedaḥ । vyāptau tu sākṣāt paramparayā kāraṇamātrāpekṣayā kāraṇe vyāpake ayogavyavacchedaḥ । kārye vyāpye anyayogavyavacchedaḥ । tathā tadatatsvabhāve vyāpake ayogavyavacchedaḥ । tatsvabhāve ca vyāpye anyayogavyavacchedaḥ । vikalpārūḍharūpāpekṣayā vyāptau dvividhamavadhāraṇam ।

nanu yadi pūrvāparakālayorekasvabhāvo bhāvaḥ sarvadā janakatvenājanakatvena vā vyāpta upalabdhaḥ syāt, tadāyaṃ prasaṅgaḥ saṃgacchate । na ca kṣaṇabhaṅgavādinā pūrvāparakālayorekaḥ kaścidupalabdha iti cet । tadetadatigrāmyam । tathā hi pūrvāparakālayorekasvabhāvatve satītyasyāyamarthaḥ । parakālabhāvī janako yaḥ svabhāvo bhāvasya sa eva yadi pūrvakālabhāvī, pūrvakālabhāvī vā yo ajanakaḥ svabhāvaḥ sa eva yadi parakālabhāvī tadopalabdhameva jananamajananaṃ vā syāt । tathā ca sati siddhayoreva svabhāvayorekatvārope siddhameva jananamajananaṃ vāsajyata iti ।

nanu kāryameva sahakāriṇamamekṣate, na tu kāryotpattihetuḥ । yasmād dvividhaṃ sāmarthyaṃ nijamāgantukaṃ na sahakāryantaram, tato akṣaṇikasyāpi kramavat sahakārinānātvādapi kramavat kāryanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet । ucyate । bhavatu tāvannijāgantukabhedena dvividhaṃ sāmarthyam । tathāpi yat prātisvikaṃ vastusvalakṣaṇamarthakriyādharmakamavaśya mabhyupagantavyam, tat kiṃ prāgapi paścādeva veti vikalpya yaddūṣaṇamudīritaṃ tatra kimuktamaneneti na pratīmaḥ । yattu kāryeṇaiva sahakāriṇo apekṣyanta ityupaskṛtaṃ tadapi nirupayogam । yadi hi kāryameva svajanmani svatantraṃ syād yuktametat । kevalamevaṃ sati sahakārisākalyasāmarthyakalpanamaphalam । svatantrādeva hi kāryaṃ kādācitkaṃ bhaviṣyati । tathā ca sati santo hetavaḥ sarvathāsamarthāḥ । asadetat kāryaṃ svatantramiti viśuddhā buddhiḥ ।

atha kāryasyaivāyamaparādho yadidaṃ samarthe kāraṇe satyapi kadācinnopapadyata iti cet । na tattarhi tatkāryaṃ svātantryāt । yadbhāṣyam

sarvāvasthāsamāne api kāraṇe yadyakāryatā ।
svatantraṃ kāryamevaṃ syānna tatkāryaṃ tathā sati ।।

atha na tadbhāve bhavatīti tatkāryamucyate । kiṃtu tadabhāve na bhavatyeveti, vyatirekaprādhānyāditi cet । na । yadi hi svayaṃ bhavan bhāvayedeva hetuḥ svakāryam, tadā tadabhāvaprayukto asyābhāva iti pratītiḥ syāt । no ced yathā kāraṇe satyapi kārya svātantryānna bhavati, tathā tadabhāve api svātantryādeva na bhūtamiti śaṅkā kena nivāryeta । yad bhāṣyam

tadbhāve api na bhāvaścedabhāve abhāvitā kutaḥ । tadabhāvaprayukto asya so abhāva iti tat kutaḥ ।

tasmād yathaiva tadabhāve niyamena na bhavati tathaiva tadbhāve niyamena bhavedeva । abhavacca na tatkāraṇatāmātmanaḥ kṣamate ।

yaccoktaṃ prathamakāryotpādanakāle hi uttarakāryotpādanasvabhāvaḥ, ataḥ prathamakāla evāśeṣāṇi kāryāṇi kuryāditi । tadidaṃ mātā me bandhyetyādivat svavacanavirodhādayuktam । yo hi uttarakāryajananasvabhāvaḥ sa kathamādau kāryaṃ kuryāt । na tarhi tatkāryakaraṇasvabhāvaḥ । na hi nīlotpādanasvabhāvaḥ pītādikamapi karotīti ।

atrocyate । sthirasvabhāvatve hi bhāvasyottarakālamevedaṃ kāryaṃ na pūrvakālamiti kuta etat । tadabhāvācca kāraṇamapyutarakāryakaraṇasvabhāvamityapi kutaḥ । uttarakālameva tasya janmeti cet । astu sthiratve tadanupapadyamānamasthiratāmādiśatu ।

sthiratve apyeṣa eva svabhāvastasya yaduttarakṣaṇa eva karotīti cet । hatedānīṃ pramāṇapratyāśā । dhūmādatrāgnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt । tasmāt pramāṇaprasiddhe svabhāvālambanam । na tu svabhāvāvalambanena pramāṇavyālopaḥ । tasmād yadi kāraṇasyottarakāryakārakatvamabhyupagamya kāryasya prathamakṣaṇabhāvitvamāsajyate, syāt svavacanavirodhaḥ । yadā tu kāraṇasya sthiratve kāryasyottarakālatvamevāsaṅgatamataḥ kāraṇasyāpyuttarakāryajanakatvaṃ vastuto asambhavi tadā prasaṅgasādhanamidam । jananavyavahāragocaratvaṃ hi jananena vyāptamiti prasādhitam । uttarakāryajananavyavahāragocaratvaṃ ca tvadabhyupagamāt prathamakāryakaraṇakāla eva ghaṭe dharmiṇi siddham । atastanmātrānubandhina uttarābhimatasta karyasya prathame kṣaṇe asaṃbhavā deva prasaṅgaḥ kriyate । na hi nīlakārake api pītakārakatvārope pītasaṃbhavaprasaṅgaḥ svavacanavirodho nāma । tadevaṃ śaktaḥ sahakāryanapekṣitatvād jananena vyāptaḥ । ajanaryaśca śaktāśaktatvaviruddhadharmādhyāsād bhinna eva ।।

nanu bhavatu prasaṅgaviparyayabalādekakāryaṃ prati śaktāśaktatvalakṣaṇaviruddhadharmādhyāsaḥ । tathāpi na tato bhedaḥ sidhyati । tathā hi bījamaṅkurādikaṃkurvad yadi yenaiva svabhāvenāṅkurādikaṃ karoti tenaiva kṣityādikaṃ tadā kṣityādīnāmapyaṅkurasvābhāvyāpattiḥ । nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhavau parasparaviruddhau syātāmityekamapi bījaṃ bhidyeta । evaṃ pradīpo api tailakṣayavarttidāhādikam । tathā pūrvarūpamapyuttararūparasagandhādikamanaikaiḥ svabhāvaiḥ parikalitaṃ karoti । teṣāṃ ca svabhāvānāmanyo anyābhāvāvyabhicārādviruddhānāṃ yoge pradīpādikaṃ bhidyeta ।

tanna viruddhadharmādhyāso bhedakaḥ । tathā bījasyāṅkuraṃ prati kārakatvaṃ gardabhādikaṃ pratyakārakatvamiti kārakatvākārakatve api viruddho dharmau । na ca tadyoge api bījabhedaḥ । tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirviruddhadharmādhyāso na ghaṭāderbhedaka iti ।

atra brūmaḥ । bhavatu tāvad bījādīnāmanekakāryakāritvāddharmabhūtānekasvabhāvabhedaḥ, tathāpi kaḥ prastāvo viruddhadharmādhyāsasya । svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ । virodhastu yadvidhāne yanniṣedho yanniṣedhe ca yadvidhānaṃ tayorekatra dharmiṇi parasparaparihārasthitatayā syāt । tadatraikaḥ svabhāvaḥ svābhāvena viruddho yukto bhāvābhāvavat । na tu svabhāvāntareṇa ghaṭatvavastutvavat । evamaṅkurādikāritvaṃ tadakāritvena viruddhaṃ na punarvastvantarakāritvena । pratyakṣavyāpāraścātra yathā nānādharmairadhyāsitaṃ bhāvamabhinnaṃ vyavasthāpayati tathā tatkāryakāriṇaṃ kāryāntarākāriṇaṃ ca । tad yadi pratiyogitvābhāvādanyonyābhāvāvyabhiocāriṇāvapi svabhāvāvaviruddhau tatkārakatvānyākārakatve vāviṣayabhedādaviruddhe tat kimāyātamekakāryaṃ prati śaktāśaktatvayoḥ parasparapratiyoginorviruddhayordharmayīḥ । etayorapi punaravirodhe virodho nāma dattajalāñjaliḥ ।।

bhavatu tarhyekakāryāpekṣayaiva sāmarthyāsāmarthyayorvirodhaḥ । kevalaṃ yathā tadeva kāryaṃ prati kvaciddeśe śaktirdeśāntare cāśaktiriti deśabhedādaviruddhe śaktyaśaktī tathaikatraiva kāryakālabhedādapyaviruddhe । yathā pūrvaṃ niṣkriyaḥ sphaṭikaḥ sa eva paścāt sakriya iti cet । na hi vayaṃ paribhāṣāmātrādekatra kārye deśabhedādaviruddhe śaktyaśaktī brūmaḥ, kiṃ tu virodhābhāvāt । taddeśakāryakāritvaṃ hi taddeśakāryākāritvena viruddham । na punardeśāntare tatkāryākāritvenānyakāryakāritvena vā ।।

yadyevaṃ tatkālakāryakāritvaṃ tatkālakāryākāritvena viruddham । na punaḥ kālāntare tatkāryākāritvenānyakāryakāritvena vā । tatkathaṃ kālabhede api virodha iti cet । dvayorhi dharmayorekatra dharmiṇyanavasthitiniyamaḥ parasparaparihārasthitilakṣaṇo virodhaḥ । sa ca sākṣātparasparapratyanīkatayā bhāvābhāvavad vā bhavet, ekasya vā niyamena pramāṇāntareṇa bādhanānnityatvasattvavad vā bhavediti na kaścidarthabhedaḥ । tadatraikadharmiṇi tatkālatat kāryakāritvādhāre kālāntare tatkāryākāritvasyānyakāryakāritvasya vā niyamena pramāṇāntareṇa bādhanādvirodhaḥ । tathā hio yatraiva dharmiṇi tatkālakāryakāritvamupalabdhaṃ na tatraiva kālāntare tatkāryākāritvamanyakāryakāritvaṃ vā brahmaṇāpyupasaṃhartuṃ śakyate, yenānayoravirodhaḥ syāt । kṣaṇāntare kathitaprasaṅgaviparyayahetubhyāmavaśyaṃbhāvena dharmibhedaprasādhanāt ।।

na ca pratyabhijñānādekatvasiddhiḥ, tatpauruṣasya nirmūlitatvāt । ata eva vajro api pakṣakukṣau nikṣiptaḥ । kathamasau sphaṭiko barākaḥ kālabhedenābhedaprasādhanāya dṛṣṭāntībhavitumarhati । na caivaṃ samānakālakāryāṇāṃ deśabhede api dharmibhedo yukto bhedaprasādhakapramāṇābhāvāt । indriyapratyakṣeṇa nirastavibhramāśaṅkenābhedaprasādhanācceti na kālabhede api śaktyaśaktyorvirodhaḥ svasamayamātrādapahastayituṃ śakyaḥ, samayapramāṇayorapravṛtteriti ।।

tasmāt sarvatra viruddhadharmādhyāsasiddhireva bhedasiddhiḥ ।
vipratipannaṃ prati tu viruddhadharmādhyāsād bhedavyavahāraḥ sādhyate ।।

nanu tathāpi sattvamidamanaikāntikamevāsādhāraṇatvāt sandigdhavyatirekitvād vā । yathā hīdaṃ kramākramanivṛttāvakṣaṇikānnivṛttaṃ tathā sāpekṣatvānapekṣatvayorekatvānekatvayorapi vyāpakayornivṛttau kṣaṇikādapi । tathā hi upasarpaṇapratyayena devadattakarapallavādinā sahacaro bījakṣaṇaḥ pūrvasmādeva puñjāt samartho jāto anapekṣa ādyātiśayasya janaka iṣyate । tatra ca samānakuśūlajanmasu bahuṣu bījasantāneṣu kasmāt kiñcideva bījaṃ paramparayāṅkurotpādānuguṇamupajanayati vījakṣaṇaṃ nānye bījakṣaṇā bhinnasantānāntaḥ pātinaḥ । na hi upasarpaṇapratyayāt prāgeva teṣāṃ samānāsamānasantānavartināṃ bījakṣaṇānāṃ kaścit paramparātiśayaḥ । athopasarpaṇapratyayāt prāṅ na tatsantānavartino api janayanti, paramparayāpyaṅkurotpādānuguṇaṃ bījakṣaṇaṃ bījamātrajananāt teṣām । kasyacideva bījakṣaṇasyopasarpaṇa pratyayasahabhuva ādyātiśayotpādaḥ । hanta tarhi tadabhāve satyutpanno api na janayedeva । tathā ca kevalānāṃ vyabhicārasaṃbhavādādyātiśayotpādakamaṅkuraṃ vā pratikṣityādīnāṃ parasparāpekṣāṇāmevotpādakatvamakāmenāpi svīkarttavyam । ato na tāvadanapekṣā kṣaṇikasya sambhavinī । nāpyapekṣā yujyate, samasamayakṣaṇayoḥ savyetaragoviṣāṇayorivopakāryopakārakabhāvāyogāt iti nāsiddhaḥ prathamo vyāpakābhāvaḥ । api cāntyo bījakṣaṇo anapekṣāṅkurādikaṃ kurvan yadi yenaiva rūpeṇāṅkuraṃ karoti tenaiva kṣityādikaṃ tadā kṣityādīnāmapyaṅkurasvābhāvyāpattirabhinnakāraṇatvāditi na tāvadekatvasaṃbhavaḥ ।।

nanu rūpāntareṇa karoti । tathā hi bījasyāṅkuraṃ pratyupādānatvam । kṣityādikaṃ tu prati sahakāritvam । yadyevaṃ sahakāritvopādānatve kimekaṃ tattvaṃ nānā vā । ekaṃ cet kathaṃ rūpāntareṇa janakam । nānātve tvanayorbījādbhedo abhedo vā । bhede kathaṃ bījasya janakatvaṃ tābhyāmevāṅkurādīnāmutpatteḥ । abhede vā kathaṃ bījasya na nānātvaṃ bhinnatādātmyāt, etayorvaikatvamekatādātmyāt ।

yadyucyeta kṣityādau janayitavye tadupādānaṃ pūrvameva kṣityādibījasya rūpāntaramiti । na tarhi bījaṃ tadanapekṣaṃ kṣityādīnāṃ janakam । tadanapekṣatve teṣāmaṅkurādbhedānupapatteḥ । na cānupakārakāṇyapekṣanta iti tvayaivoktam । na ca kṣaṇasyopakārasaṃbhavo anyatra jananāt, tasyābhedyatvādityanekatvamapi nāstīti dvitīyo api vyāpakābhāvo nāsiddhaḥ । tasmādasādhāraṇānaikāntikatvaṃ gandhavattvavaditi ।

yadi manyetānupakārakā api bhavanti sahakāriṇo apekṣaṇīyāśca kāryeṇānuvihitabhāvābhāvācca sahakaraṇācca ।

nanvanena krameṇākṣaṇiko api bhāvo anupakārakānapi sahakāriṇaḥ kramavataḥ kramavatkāryeṇānukṛtānvayavyatirekānapekṣiṣyate । kariṣyate ca kramavatsahakārivaśaḥ krameṇa kāryāṇīti vyāpakānupalabdherasiddheḥ sandigdhavyatirekamanaikāntikaṃ sattvaṃ kṣaṇikatva siddhāviti ।

atra brūmaḥ । kīdṛśaṃ punarapekṣārthamādāya kṣaṇike sāpekṣānapekṣatvanivṛttirucyate । kiṃ sahakāriṇamapekṣata iti sahakāriṇāsyopakāraḥ karttavyaḥ । atha pūrvāvasthitasyaiva bījādeḥ sahakāriṇā saha saṃbhūyakaraṇam । yadvā pūrvāvasthitasyetyanapekṣyamilitāvasthasya karaṇamātramapekṣārthaḥ । atra prathamapakṣasyāsaṃbhavādanapekṣaiva kṣaṇikasya, kathamubhayavyāvṛttiḥ । yadyanapekṣaḥ kimityupasarpaṇapratyayābhāve api na karoti । karotyeva yadi syāt । svayamasaṃbhavī tu kathaṃ karotu । atha tadvā tādṛgvāsīditi na kaścidviśeṣaḥ ।

tatastādṛksvabhāvasaṃbhave ayakaraṇaṃ sahakāriṇi nirapekṣatāṃ na kṣamata iti cet । asaṃbaddhametat, varṇasaṃsthānasāmye apyakartṛṃstatsvabhāvatāyā virahāt । sa cādyātiśayajanakatvalakṣaṇaḥ svabhāvaviśeṣo na samānāsamānasantānavartiṣu bījakṣaṇeṣu sarveṣveva saṃbhavī । kiṃ tu keṣucideva karmakarakarapallavasahacareṣu ।

nanvekatra kṣetre niṣpattilavanādipūrvakamānīyaikatra kuśūle kṣiptāni sarvāṇyeva bījāni sādhāraṇarūpāṇyeva pratīyante । tat kutastyo ayamekabījasaṃbhavī viśeṣo anyeṣāmiti cet । ucyate । kāraṇaṃ khalu sarvatra kārye dvividham - dṛṣṭamadṛṣṭaṃ ceti sarvāstikaprasiddhametat । tataḥ pratyakṣaparokṣasahakāriapratyayasākalyamasarvavidā pratyakṣato na śakyaṃ pratipattum । tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva bījakṣaṇānāṃ yena ta eva bījakṣaṇā ādyātiśayamaṅkuraṃ vā paramparayā janayeyuḥ । nānye ca bījakṣaṇāḥ ।

nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ saṃbhāvyate sa tatrāvaśyamastīti kuto labhyamiti cet । aṅkurotpādādanumitādādyātiśayalakṣaṇāt kāryāditi brūmaḥ ।kāraṇānupalabdhestarhi tadabhāva eva bhaviṣyatīti cet । dṛśyādṛśyasamudāyasya kāraṇasyādarśane apyabhāvāsiddheḥ kāraṇānupalabdheḥ sandigdhāsiddhatvāt । tadayamarthaḥ

pāṇisparśavataḥ kṣaṇasya na bhidā bhinnānyakālakṣaṇād
bhedo veti matadvaye mitibalaṃ yasyāstvasau jitvaraḥ ।
tatraikasya balaṃ nimittavirahaḥ kāryāṅgamanyasya vā
sāmagrī tu na sarvathekṣaṇasahā kāryaṃ tu mānānugam ।।

tadevaṃ nopakāro apekṣārtha ityanapekṣaiva kṣaṇikasya sahakāriṣu nobhayavyāvṛtiḥ ।।

atha saṃbhūyakaraṇamapekṣārthaḥ, tadā yadi pūrvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā ।

atha pūrvasthitasyetyanapekṣya militāvasthitasyaiva karaṇamapekṣārthastadā sāpekṣataiva, nānapekṣā । tathā ca nobhayavyāvṛttirityasiddhaḥ prathamo vyāpakānupalambhaḥ । tathaikatvānekatvayorapi vyāpakayoḥ kṣaṇikād vyāvṛttirasiddhā । tattadvyāvṛttibhedamāśrityopādānatvādikālpanikasvabhāvabhede api paramārthata ekenaiva svarūpeṇānekakāryaniṣpādanādubhayavyāvṛtterabhāvāt ।

yacca bījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede api kāryabhede api kāryasyāhetukatvaprasaṅgādityuktam tadasaṅgatam । kāraṇaikatvasya kāryabhedasya ca paṭunendriyapratyakṣeṇa prasādhanāt । ekakāraṇajanyatvaikatvayorvyāpteḥ pratihatatvāt । prasaṅgasyānupadatvāt ।

yacca kāraṇābhede kāryābheda ityuktaṃ tatra sāmagrīsvarūpaṃ kāraṇamabhipretam । sāmagrīsajātīyatve na kāryavijātīyatetyarthaḥ । na punaḥ sāmagrīmadhyagatenaikenānekaṃ kāryaṃ na kartavyaṃ nāma, ekasmādanekotpatteḥ pratyakṣasiddhatvāt । na caivaṃ pratyabhijñānāt kālabhede apyabhedasiddhirityuktaprāyam । na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdham yena tatrāpi bhede śaṅkā syāt । śaṅkāyāṃ vā paṭupratyakṣasyāpyapalāpe sarvapramāṇocchedaprasaṅgāditi ।

nāpi sattvahetoḥ sandigdhavyatirekitvam, kṣityāderdravyāntarasya bījasvabhāvatvenāsmābhirasvīkṛtatvāt । anupakāriṇyapekṣāyāḥ pratyākhyātatvāt vyāpakānupalambhasyāsiddhatvāyogāt ।

tadetau dvāvapi vyāpakānupalambhāvasiddhau na kṣaṇikāt sattvaṃ nivartayata iti nāyamasādhāraṇo hetuḥ ।।

api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ । prakṛtavyāpakānupalambhācca sarvathārthakriyaivāsatī ubhābhyāṃ vādibhyāmubhayasmādvinivartitatvena nirāśrayatvāt ।

tat kathamasādhāraṇānaikāntiko bhaviṣyatītyalaṃ pralāpini nirbandhena ।

tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyayayoḥ satve hetorapi nānaikāntikatvam । ataḥ kṣaṇabhaṅgasiddhiritisthitam ।।

iti sādharmyadṛṣṭānte anvayarūpavyāptyā

kṣaṇabhaṅgasiddhiḥ samāptā ।।

kṛtiriyaṃ mahāpaṇḍitaratnakīrtipādānāmiti ।।

।।

।। kṣaṇabhaṅgasiddhiḥ ।।

।।

।।

vyatirekātmikā vyāptirākṣiptānvayarūpiṇī ।
vaidharmyavati dṛṣṭānte sattvahetorihocyate ।।

yat sat tat kṣaṇikam । santaścāmī vivādāspadībhūtāḥ padārthā iti svabhāvahetuḥ ।

na tāvadasyāsiddhiḥ saṃbhavati, yathāyogaṃ pratyakṣānumānapramāṇapratīte dharmiṇi sattvaśabdenābhipretasyārthakriyākāritvalakṣaṇasya sādhanasya pramāṇasamadhigatatvāt ।

na ca viruddhānaikāntikate, vyāpakānupalambhātmanā viparyaye bādhakapramāṇena vyāpteḥ prasādhanāt । yasya kramākramau na vidyete na tasyārthakriyāsāmarthyam । yathā śaśaviṣāṇasya । na vidyete cākṣaṇikasya kramākramāviti vyāpakānupalambhaḥ । na tāvadayamasiddho hetuḥ, akṣaṇike dharmiṇi kramākramasadbhāvāyogāt । tathā hi prāptāparakālayorekatve nityatvam । tasya kramākramayoge kṣaṇadvaye apyavaśyaṃ bhedaḥ । bhedābhedayośca parasparavirodhāt kuto akṣaṇike kramākramasaṃbhavaḥ । kṣaṇadvaye api bhede kramākramayogaḥ । abhede hi prathama eva kṣaṇe śaktatvād bhāvino api kāryasya karaṇaprasaṅge kathaṃ kāryāntarakaraṇe kramāntarāvakāśaḥ । na cākṣaṇikasyākrameṇaiva sakalasvakāryaṃ kṛtvā svāsthyam । kṣaṇāntare api śaktatvāt punastatkāryakaraṇaprasaṅgāt ।

tasmādakṣaṇikamiti pūrvāparakālayorabhedaḥ । kramākramayoga iti pūrvāparakālayorbhedaḥ । anayośca parasparaparihārasthitilakṣaṇo virodhaḥ ।

tadayamakṣaṇike dharmiṇi kramākramābhāvalakṣaṇo heturnāsiddho vaktavyaḥ । kramākramayogitvākṣaṇikatvayorvirodhādeva ।

nāpi viruddhaḥ, sapakṣe bhāvāt ।

na cānaikāntikaḥ, kramākramābhāvasyārthakriyāsāmarthyābhāvena vyāptatvāt ।

yenaiva hi pratyakṣātmanā pramāṇenāparaprakārābhāvādvidhibhūtābhyāṃ kramākramābhyāṃ vidhibhūtasyārthakriyāsāmarthyasya vyāptiḥ prasādhitā, tenaivārthakriyāsāmarthyābhāvena kramākramābhāvasya vyāptiḥ prasādhiteti svīkarttavyam । na hi dahanādinā dhūmādervyāptisādhakapramāṇādaparaṃ dhūmādyabhāvena dahanādyabhāvasya vyāptisādhakaṃ kiñcit pramāṇaṃ śaraṇabhūtamasti । tasmādvidhyoreva vyāptisādhakaṃ pramāṇamabhāvayorapi vyāptisādhakamiti nyāyasya duratikramatvāt sattvābhāvena kramākramābhāvo vyāpta eveti nānaikāntika ityanavadyo vyāpakānupalambhaḥ । tadayamakṣaṇikād vinivartamānaḥ svavyāpyaṃ sattvaṃ nivartyaṃ kṣaṇike viśrāmayatīti sattvahetoḥ kṣaṇabhaṅgasiddhirapyanavadyā ।

nanu vyāpakānupalambhataḥ sattvasya kathaṃ svasādhyapratibandhasiddhiḥ, asyāpyanekadoṣaduṣṭatvāt । tathā hi na tāvadayaṃ prasaṅgo hetuḥ, sādhyadharmiṇi pramāṇasiddhatvāt, parābhyupagamasiddhatvābhāvāt, viparyayaparyavasānābhāvācca । atha svatantraḥ, tadāśrayāsiddhaḥ । akṣaṇikasyāśrayasyāsaṃbhavāt । apratītatvādvā । pratītarhi pratyakṣeṇānumānena vikalpamātreṇa vā syāt ।

prathamapakṣadvaye sākṣāt pāramparyeṇa vā svapratītilakṣaṇārthakāritve maulasādhāraṇo hetuḥ vyāpakānulambhaśca svarūpāsiddhaḥ syāt । arthakriyākāritve kramākramayoranyatarasyā vaśyaṃbhāvāt । antimapakṣe tu na kaściddheturanāśrayaḥ syāt । vikalpamātrasiddhasya dharmiṇaḥ sarvatra sulabhatvāt ।

api ca, tat kalpanājñānaṃ pratyakṣapṛṣṭhabhāvi vā syāt, liṅgajanma vā, saṃskārajaṃ vā, sandigdhavastukaṃ vā, avastukaṃ vā ।

tatrādyapakṣadvaye akṣaṇikasya sattaivāvyāhatā । kathaṃ bādhakāvatāraḥ । tṛtīye tu na sarvadākṣaṇikasattāniṣedhaḥ, tadarpitasaṃskārābhāve tatsmaraṇāyogāt । caturthe tu sandigdhāśrayatvaṃ hetudoṣaḥ । pañcame ca tadviṣayasyābhāvo na tāvat pratyakṣataḥ sidhyati, akṣaṇikātmanaḥ sarvadaiva tvanmate apratyakṣatvāt । na cānumānatastadabhāvastatpratibaddhaliṅgānupalambhādityāśrayāsiddhistāvaduddhatā । evaṃ dṛṣṭānto api pratihantavyaḥ ।

svarūpāsiddho apyayaṃ hetuḥ, sthirasyāpi kramākramisahakāryapekṣayā kramākramābhyāmarthakriyopapatteḥ । nāpi kramayaugapadyapakṣoktadoṣaprasaṅgaḥ । tathā hi kramisahakāryapekṣayā kramikāryakāritvaṃ tāvadaviruddham ।

tathā ca śaṅkarasya saṃkṣipto ayamabhiprāyaḥ । sahakārisākalyaṃ hi sāmarthyam । tadvaikalyaṃ cāsāmarthyam । na ca tayorāvirbhāvatirobhāvābhyāṃ tadvataḥ kācit kṣatiḥ, tasya tābhyāmanyatvāt । tatkathaṃ sahakāriṇo anapekṣya kāryakaraṇaprasaṅga iti ।

trilocanasyāpyayaṃ saṃkṣiptārthaḥ । kāryameva hi sahakāriṇamapekṣate । na kāryotpattihetuḥ । yasmāt dvividhaṃ sāmarthyaṃ nijamāgantukaṃ ca sahakāryantaram, tato akṣaṇikasyāpi kramavatsahakārinānātvādapi kramavatkāryanānātvopapatteraśakyaṃ bhāvānāṃ pratikṣaṇamanyānyatvamupapādayitumiti ।

nyāyabhūṣaṇo api lapati । prathamakāryotpādanakāle hi uttarakāryotpādanasvabhāvaḥ । ataḥ prathamakāla evāśeṣāṇi kāryāṇi kuryāditi cet । tadidaṃ mātā me bandhyetyādivat svavacanavirodhādayuktam । yo hi uttarakāryajananasvabhāvaḥ sa kathamādau tat kāryaṃ kuryāt । na tarhi tatkāryakaraṇasvabhāva । nahi nīlotpādanasvabhāvaḥ pītādikamapi karotīti ।

vācaspatirapi paṭhati । nanvayamakṣaṇikaḥ svarūpeṇa kāryaṃ janayati । taccāsya svarūpaṃ tṛtīyādiṣviva kṣaṇeṣu dvitīye api kṣaṇe saditi tadāpi janayet । akurvan vā tṛtīyādiṣvapi na kurvīta, tasya tādavasthyāt । atādavasthye vā tadevāsya kṣaṇikatvam ।।

atrocyate । satyaṃ svarūpeṇa kāryaṃ janayati na tu tenaiva । sahakārisahitādeva tataḥ kāryotpattidarśanāt । tasmād vyāptivatkāryakāraṇabhāvo apyekatrānyayogavyavacchedena । anyatrāyogavyavacchedenāvavoddhavyaḥ । tathaiva laukikaparīkṣakāṇāṃ saṃpratipatteriti na kramikāryakāritvapakṣoktadoṣāvasaraḥ ।।

nāpyakṣaṇike yaugapadyapakṣoktadoṣāvakāśaḥ । ye hi kāryamutpāditavanto dravyaviśeṣāsteṣāṃ vyāpārasya niyatakāryotpādanasamarthasya niṣpādite kārye anuvartamāneṣvapi teṣu dravyeṣu nivṛttārthādūnā sāmagrī jāyate । tatkathaṃ niṣpāditaṃ niṣpādayiṣyati । na hi daṇḍādayaḥ svabhāvenaiva kartāro yenāmī niṣpatterārabhya kāryaṃ vidadhyuḥ । kiṃ tarhi vyāpārāveśinaḥ । na ceyatā svarūpeṇa na kartāraḥ, svarūpakārakatvanirvāhaparatayā vyāpārasamāveśāditi ।।

kiṃ ca kramākramābhāvaśca bhaviṣyati na ca sattvābhāva iti sandigdhavyatireko apyayaṃ vyāpakānupalambhaḥ । na hi kramākramābhyāmanyasya prakārasyābhāvaḥ siddhaḥ, viśeṣaniṣedhasya śeṣābhyanujñāviṣayatvāt ।

kiṃ ca prakārāntarasya dṛśyatve nātyantaniṣedhaḥ । adṛśyatve tu nāsattāniścayo viprakarṣiṇāmiti na kramākramābhyāmarthakriyāsāmarthyasya vyāptisiddhiḥ । ataḥ sandigdhavyatireko api vyāpakānupalambhaḥ ।

kiṃ ca dṛśyādṛśyasahakāripratyayasākalyavataḥ kramayaugapadyasyātyantaparokṣatvāt tena vyāptaṃ sattvamapi parokṣameveti na tāvatpratibandhaḥ pratyakṣataḥ sidhyati । nāpyanumānataḥ, tatpratibaddhaliṅgābhāvāditi ।

api ca kramākramābhyāmarthakriyākāritvaṃ vyāptamityatisubhāṣitam । yadi krameṇa vyāptaṃ kathamakrameṇa । athākrameṇa na tarhi krameṇa । kramākramābhyāṃ vyāptamiti tu bruvatā vyāpterevābhāvaḥ pradarśito bhavati । na hi bhavati dhūmo vahnibhāvābhāvābhyāṃ vyāpta iti । ato vyāpteranaikāntikatvam ।

api ca kimidaṃ bādhakamakṣaṇikānāmasattāṃ sādhayati, utasvidakṣaṇikāt sattvasya vyatirekam, atha sattvakṣaṇikatvayoḥ pratibandham । na pūrvo vikalpaḥ, uktakrameṇa hetorāśrayāsiddhatvāt । na ca dvitīyaḥ । yato vyāpakanivṛttisahitā vyāpyanivṛttirvyatirekaśabdasyārthaḥ । sā ca yadi pratyakṣeṇa pratīyate tadā taddhetuḥ syāditi sattvamanaikāntikam । vyāpakānupalambhaḥ svarūpāsiddhaḥ । atha sā vikalpyate tadā pūrvoktakrameṇa pañcadhā vikalpya vikalpo dūṣaṇīyaḥ । ata eva na tṛtīyo api vikalpaḥ, vyatirekāsiddhau sambandhāsiddheḥ ।

kiṃ ca na bhūtalavadatrākṣaṇiko dharmī dṛśyate । na ca svabhāvānupalambhe vyāpakānupalambhaḥ kasyacit dṛśyasya pratipattimantareṇāntarbhāvayituṃ śakyata iti ।

kiṃ cāsyābhāvadharmatve āśrayāsiddhatvamitaretarāśrayatvaṃ ca । bhāvadharmatve viruddhatvaṃ ca । ubhayadharmatve cānaikāntikatvamiti na trayīṃ doṣajātimatipatati ।

yat punaruktamakṣaṇikatve kramayaugapadyābhyāmarthakriyāvirodhāditi । tatra virodhasiddhimanusaratā virodhyapi pratipattavyaḥ । tatpratītināntarīyakatvād virodhasiddheḥ । yathā tuhinadahanayoḥ sāpekṣadhrūvabhāvayośca । pratiyogī cākṣaṇikaḥ pratīyamānaḥ pratītikāritvāt sanneva syāt, ajanakasyāprameyatvāt ।

saṃvṛtisiddhenākṣaṇikatvena virodhasiddhiriti cet । saṃvṛtisiddhamapi vāstavaṃ kālpanikaṃ vā syāt ।

yadi vāstavaṃ kathaṃ tasyāsattvam । kathaṃ cārthakriyākāritvavirodhaḥ । arthakriyāṃ kurvaddhi vāstavamucyate ।

atha kālpanikam । tatra kiṃ virodho vāstavaḥ, kālpaniko vā । na tāvad vāstavaḥ, kalpitavirodhivirodhatvāt, bandhyāputravirodhavat । atha virodho api kālpanikaḥ na tarhi sattvasya vyatirekaḥ pāramārthika iti kṣaṇabhaṅgo dattajalāñjaliriti ।

ayameva codyaprabandho asmadgurubhiḥ saṃgṛhītaḥ

nityaṃ nāsti na vā pratītiviṣayastenāśrayāsiddhatā
hetoḥ svānubhavasya ca kṣatirataḥ kṣiptaḥ sapakṣo api ca ।
śūnyaśca dvitayena sidhyati na cāsattāpi sattā yathā
no nityena virodhasiddhirasatā śakyā kramāderapi ।।

atrocyate । iha vastunyapi dharmidharmavyavahāro dṛṣṭo yathā gavi gotvam, paṭe śuklatvam, turage gamanamityādi । avastunyapi dharmidharmavyavahāro dṛṣṭo yathā śaśaviṣāṇe tīkṣṇatvābhāvo bandhyāputre vaktṛtvābhāvo gaganāravinde gandhābhāva ityādi । tatrāvastuni dharmitvaṃ nāstīti kiṃ vastudharmeṇa dharmitvaṃ nāsti, āhosvidavastudharmeṇāpi ।

prathamapakṣe siddhasādhanam । dvitīyapakṣe tu svavacanavirodhaḥ । yadāhurguravaḥ

dharmasya kasyacidavastuni mānasiddhā bādhāvidhivyavahṛtiḥ kimihāsti no vā ।
kvāpyasti cet kathamiyanti na dūṣaṇāni nāstyeva cet svavacanapratirodhasiddhiḥ ।।

avastuno dharmitvasvīkārapūrvakatvasya vyāpakasyābhāvādā śrayāsiddhidūṣaṇasyānupanyāsaprasaṅga ityarthaḥ । yenaiva hi vacanenāvastuno dharmitvaṃ pratiṣidhyate, tenaivāvastuno dharmitvābhāvena dharmeṇa dharmitvamabhyupagatam । parantu pratiṣidhyata iti vyaktamidamīśvaraceṣṭitam । tathā hyavastuno dharmitvaṃ nāstīti vacanena dharmitvābhāvaḥ kimavastuni vidhīyate, anyatra vā, na vā kvacidapīti trayaḥ pakṣāḥ ।

prathamapakṣe avastuno na dharmitvaniṣedhaḥ, dharmitvābhāvasya dharmasya tatraiva vidhānāt । dvitīye avastuni kimāyātam anyatra dharmitvābhāvavidhānāt । tṛtīyastu pakṣo vyartha eva nirāśrayatvāditi kathamavastuno dharmitvaniṣedhaḥ । tasmādyathā pramāṇopanyāsaḥ prameyasvīkārapūrvakatvena vyāptaḥ, vācakaśabdopanyāso vā vācyasvīkārapūrvakatvena vyāptastathāvastuno dharmitvaṃ nāstīti vacanopanyāso avastuno dharmitvasvīkārapūrvakatvena vyāptaḥ । anyathā tadvacanopanyāsasya vyarthatvāt । tad yadi vacanopanyāso vyāpyadharmastadāvastuno dharmitvasvīkāro api vyāpakadharmo durvāraḥ । atha na vyāpakadharmaḥ tadā vyāpyasyāpi vacanopanyāsasyāsaṃbhava iti mūkataivātra balādāyāteti kathaṃ na svavacanapratirodhasiddhiḥ ।

yadāhācāryaḥ - na hyabruvan paraṃ bodhayitumīśaḥ । bruvan vā doṣamimaṃ parihartumiti mahati saṃkaṭe praveśaḥ ।

avastuprastāve sahṛdayānāṃ mūkataiva yujyata iti cet । aho mahadvaidagdhyam । avastuprastāve svayameva yathāśakti valgitvā bhagno mūkataiva nyāyaprāpteti paribhāṣayā niḥsartumicchati । na cāvastuprastāvo rājadaṇḍena vinā caraṇamardanādināniṣṭimātreṇa vā pratiṣeddhaṃ śakyate । tataśvātrāpi kramākramabhāvasya sādhanatve sattvābhāvasya ca sādhyatve sandigdhavastubhāvasyāvastvātmano vā kṣaṇikasya dharmitvaṃ kena pratiṣidhyate ।

trividho hi dharmo dṛṣṭaḥ । kaścit vastuniyato nīlādiḥ । kaścidavastuniyato yathā sarvopākhyāvirahaḥ । kaścidubhayasādhāraṇo yathānupalabdhimātram । tatra vastudharmeṇāvastuno dharmitvaniṣedha iti yuktam । na tvavastudharmeṇa, vastvavastudharmeṇa vā, svavacanasyānupanyāsaprasaṅgādityakṣaṇikasyābhāve sandehe api vā vastudharmeṇa dharmitvamavyāhatamiti nāyamāśrayāsiddho vyāpakānupalambhaḥ ।

akṣaṇikāpratītā vāśrayāsiddho heturiti yuktamuktam, tadapratītau tadvyavahārāyogāt । kevalamasau vyavahārāṅgabhūtā pratītirvastvavastunorekarūpā na bhavati । sākṣātpāramparyeṇa vastusāmarthyabhāvino hi vastupratītiḥ । yathā pratyakṣamanumānaṃ pratyakṣapṛṣṭhabhāvī ca vikalpaḥ । avastunastu sāmarthyābhāvādvikalpamātrameva pratītiḥ । vastuno hi vastubalabhāvinī pratītiryathā sākṣātpratyakṣam, paramparayā tatpṛṣṭhabhāvī vikalpo anumānaṃ ca । avastunastu na vastubalabhāvinī pratītistatkārakatvenāvastutvahāniprasaṅgāt । tasmādvikalpamātramevāvastunaḥ pratītiḥ । na hyabhāvaḥ kaścidvigrahavān yaḥ sākṣātkartavyo api tu vyavahartavyaḥ । sa ca vyavahāro vikalpādapi sidhyatyeva । anyathā sarvajanaprasiddho avastuvyavahāro na syāt । iṣyate ca taddharmitvapratiṣedhānubandhādityakāmakenāpi vikalpamātrasiddho akṣaṇika svīkartavya iti nāyamapratītatvādapyāśrayāsiddho heturvaktavyaḥ ।

tataścākṣaṇikasya vikalpamātrasiddhatve yaduktam, na kaściddheturanāśrayaḥ vikalpamātrasiddhasya dharmiṇaḥ sarvatra sulabhatvāditi tadasaṅgatam । vikalpamātrasiddhasya dharmiṇaḥ sarvatra saṃbhave api vastudharmeṇa dharmitvāyogāt । vastudharmahetutvāpekṣayā āśrayāsiddhasyāpi hetoḥ saṃbhavāt । yathātmano vibhutvasādhanārthamupanyastaṃ sarvatropalabhyamānaguṇatvāditi sādhanam । vikalpaścāyaṃ hetūpanyāsāt pūrvaṃ sandigdhavastukaḥ । samarthite tu hetāvavastuka iti brūmaḥ ।

na cātra sandigdhāśrayatvaṃ nāma hetudoṣaḥ । sandigdhasyāvastuno api vikalpamātrasiddhasyāvastudharmāpekṣayā dharmitvaprasādhanāt । vastudharmahetvapekṣayaiva sandigdhāśrayasya hetvābhāsasya vyavasthāpanāt । yatheha nikuñje mayūraḥ kekāyitāditi । avastukavikalpaviṣayasyāsattvaṃ tu vyāpakānupalambhādeva prasādhitam । evaṃ dṛṣṭāntasyāpi vyomotpalāderdharmitva vikalpamātreṇa pratītiścāvagantavyā । tadeva mavastudharmāpekṣayāvastuno dharmitvasya vikalpamātreṇa pratīteścāpahnotumaśakyatvānnāyamāśrayāsiddho hetuḥ । na ca dṛṣṭāntakṣatiḥ ।

na caiṣa svarūpāsiddhaḥ, akṣaṇike dharmiṇi kramākramayorvyāpakayorayogāt । tathā hi yadi tasya prathame kṣaṇe dvitīyādikṣaṇabhāvikāryakaraṇasāmarthyamasti tadā prathamakṣaṇabhāvikāryavat dvitīyādikṣaṇabhāvyapi kāryaṃ kuryāt, samarthasya kṣepāyogāt । atha tadā sahakārisākalyalakṣaṇasāmarththaṃ nāsti, tadvaikalyalakṣaṇasyāsāmarthyasya saṃbhavāt । na hi bhāvaḥ svarūpeṇa karotīti svarūpeṇaiva karoti, sahakārisahitādeva tataḥ kāryotpattidarśanāditi cet । yadā tāvadamī militāḥ santaḥ kāryaṃ kurvate tadaikārthakaraṇalakṣaṇaṃ sahakāritvameṣāmastu, ko niṣeddhāḥ । militaireva tu tatkāryaṃ karttavyamiti kuto labhyate । pūrvāparakālayorekasvabhāvatvād bhāvasya sarvadā jananājananayoranyataraniyamaprasaṅgasya durvāratvāt । tasmāt sāmagrī janikā, naikaṃ janakamiti sthiravādināṃ manorājyasyāpyaviṣayaḥ ।

kiṃ kurmo dṛśyate tāvadevamiti cet । dṛśyatām, kiṃ tu pūrvasthitādeva paścāt sāmagrīmadhyapraviṣṭād bhāvāt kāryotpattiranyasmādeva viśiṣṭasāmagrīsamutpannāt kṣaṇāditi vivādapadametat । tatra prāgapi saṃbhave sarvadaiva kāryotpattirna vā kadācidapīti virodhamasamādhāya tata eva kāryotpattiriti sādhyānuvādamātrapravṛttaḥ kṛpāmarhati ।

na ca pratyabhijñānādevaikatvasiddhiḥ, tatpauruṣasya lūnapunarjātakeśakuśakadalīstambādau nirdalanāt । vistareṇa ca pratyabhijñādūṣaṇamasmābhiḥ sthirasiddhidūṣaṇe pratipāditamiti tata evāvadhāryam ।

nanu kāryameva sahakāriṇamapekṣate । na tu kāryotpattihetuḥ । yasmād dvividhaṃ sāmarthyaṃ nijamāgantukaṃ ca sahakāryantarama, tato akṣaṇikasyāpi kramavatsahakārinānātvādapi kramavatkāryanānātvamiti cet । bhavatu tāvat nijāgantukabhedena dvividhaṃ sāmarthyam । tathāpi tat prātisvikaṃ vastusvalakṣaṇaṃ sadyaḥ kriyādharmakamavaśyābhyupagantavyam । tadyadi prāgapi, prāgapi kāryaprasaṅgaḥ । atha paścādeva, na tadā sthiro bhāvaḥ ।

na ca kāryaṃ sahakāriṇo apekṣata iti yuktam, tasyāsattvāt । hetuśca sannapi yadi svakāryaṃ na karoti, tadā tatkāryameva tanna syāt, svātantryāt ।

yaccoktam - yo hi uttarakāryajananasvabhāvaḥ sa kathamādau kāryaṃ kuryāt, na tarhi tatkāryakaraṇasvabhāvaḥ, na hi nīlotpādanasvabhāvaḥ pītādikamapi karotīti tadasaṅgatam । sthirasvabhāvatve bhāvasyottarakālamevedaṃ na pūrvakālamiti kuta etat । tadabhāvācca kāraṇamapyuttarakāryasvabhāvamityapi kutaḥ ।

kiṃ kurmaḥ, uttarakālameva tasya janmeti cet । sthiratve tadanupapadyamānamasthiratāmādiśatu । sthiratve apyeṣa eva svabhāvastasya yaduttarakṣaṇa eva kāryaṃ karotīti cet । pramāṇabādhite svabhāvābhyupagamāyogāditi na tāvadakṣaṇikasya kramikāryakāritvamasti । nāpyakramikāryakāritvasaṃbhavaḥ, dvitīye api kṣaṇe kārakasvarūpasadbhāve punarapi kāryakaraṇaprasaṅgāt ।

kāryeniṣpanne tadviṣayavyāpārābhāvādūnā sāmagrī na niṣpāditaṃ niṣpādayediti cet । sāmagrīsaṃbhavāsaṃbhavayorapi sadyaḥ kriyākārakasvarūpasaṃbhave janakatvamavāryamiti prāgeva pratipādanāt । kāryasya hi niṣpāditatvāt punaḥ kartumaśakyatvameva kāraṇamasamarthamāvedayati । tadayamakṣaṇike kramākramikāryakāritvābhāvo na siddhaḥ । na ca kramākramābhyāmaparaprakārasaṃbhavo yena tābhyāmavyāptau sandigdhavyatireko hetuḥ syāt । prakārāntaraśaṅkāyāṃ tasyāpi dṛśyatvādṝśyatva prakāradvayadūṣaṇe api svapakṣe apyanāśvāsaprasaṅgāt । tasmādanyonyavyavacchedasthitayornāparaḥ prakāraḥ saṃbhavati । svarūpāpraviṣṭasya vastuno avastuno vātatsvabhāvatvāt । prakārāntarasyāpi kramasvarūpāpraviṣṭatvāt । tathātīndriyasya sahakāriṇo adṛśyatve apyayogavyavacchedena dṛśyasahakārisahitasya dṛśyasyaiva sattvasya dṛśyakramākramābhyāṃ vyāptiḥ pratyakṣādeva sidhyati । evaṃ kramākramābhyāmarthakriyākāritvaṃ vyāptamiti kramākramayoranyonyavyavacchedena sthitatvādetatprakāradvayaparihāreṇārthakriyākāritvamanyatra na gatamityarthaḥ । ata evaitayorvinivṛttau nivartate ।।

trilocanasyāpi vikalpatraye prathamadūṣaṇamāśrayāsiddhidoṣaparihārato nirastam । dvitīyaṃ cāsaṅgatam, vikalpajñānena vyatirekasya pratītatvāt । na hyabhāvaḥ kaścidvigrahavān yaḥ sākṣātkartavyaḥ, api tu vikalpādeva vyavahartavyaḥ । na hyabhāvasya vikalpādanyā pratipattirapratipattirvā sarvathā । ubhayathāpi tadvyavahārahāniprasaṅgāt । evaṃ vaidharmyadṛṣṭāntasya hetuvyatirekasya ca vikalpādeva pratipattiḥ । tṛtīyamapi dūṣaṇamasaṅgatam । vyāpakānupalambhena nirdoṣeṇa sattvasya kṣaṇikatvena vyāpteravyāhatatvāt । tadayaṃ vyāpakānupalambho akṣaṇikasyāsattvam sattvasya tato vyatirekaṃ kṣaṇikatvena vyāptiṃ va sādhayatyekavyāpārātmakatvāditi sthitam ।।

nanu vyāpakānupalabdhiriti yadyanupalabdhimātraṃ tadā na tasya sādhyabuddhijanakatvamavastutvāt । na cānyopalabdhirvyāpakānupalabdhirabhidhātuṃ śakyā bhūtalādivadanyasya kasyacidanupalabdheriti cet । tadasaṅgatam । dharmyupalabdherevānyatrānupalabdhitayā vyavasthāpanāt । yathā hi neha śiṃśapā vṛkṣābhāvādityatra vṛkṣāpekṣayākevalapradeśasya dharmiṇa upalabdhirvṛkṣānupalabdhiḥ । śiṃśapāpekṣayā ca kevalapradeśasya dharmiṇa upalabdhireva rśiśapāyā abhāvopalabdhiriti svabhāvahetuparyavasāyivyāpāro vyāpakānupalambhaḥ । tathā nityasya dharmiṇo vikalpabuddhyavasitasya kramikāritvākramikāritvāpekṣayā kevalagrahaṇādeva kramikāritvākramikāritvānupalambhaḥ । artha kriyāpekṣayā ca kevalapratītirevārthakriyāyogapratītiriti vyāpakānupalambhāntarādasya na kaścidviśeṣaḥ ।।

adhyavasāyāpekṣayā va bāhye akṣaṇike vastuni vyāpakābhāvād vyāpyābhāvasiddhivyavahāraḥ । adhyavasāyaśca samanantarapratyayabalāyātākāraviśeṣayogādagṛhīte api pravartanaśaktirboddhavyaḥ । īdṛśaścādhyavasāyo asmaccitrādvaitasiddhau nirvāhitaḥ । sa cāvisaṃvādī vyavahāraḥ parihartumaśakyaḥ । yad vyāpakaśūnyaṃ tadvayāpyaśūnyamiti । etasyaivārthasyānenāpi krameṇa pratipādanāt । ayaṃ ca nyāyo yathā vastubhūte dharmiṇi tathāvastubhūte apīti ko viśeṣaḥ । tathā hyekajñānasaṃsargyatra vikalpya eva । yathā ca hariṇaśirasi tenaikajñānasaṃsargi śṛṅgamupalabdhaṃ śaśaśirasyapi tena sahaikajñānasaṃsargitvasaṃbhāvanayaiva śṛṅgaṃ niṣidhyate, tathā nīlādāvapariniṣṭhitanityānityabhāve kramākramau svadharmiṇā sārdhamekajñānasaṃsargiṇau dṛṣṭau, yadi nitye bhavataḥ, nityagrāhijñāne svadharmiṇā nityena sahaiva gṛhyeyātāmiti saṃbhāvanayā ekajñānasaṃsargadvārakameva pratiṣidhyate । kathaṃ punaretasminnityajñāne kramākramayorasphuraṇamiti yāvatā kramākramakroḍīkṛtameva nityaṃ vikalpayāma iti cet । ata eva bādhakāvatāro viparītāropa mantareṇa tasya vaiyarthyāt । kālāntare apyekarūpatayā nityatvam । kramākramau ca kṣaṇadvaye bhinnarūpatayā । tato nityatvasya kramākramikāryaśakteśca parasparaparihārasthiti lakṣaṇatayā durvāro virodha iti kathaṃ nitye kramākramayorantarbhāvaḥ anantarbhāvācca śuddhanityavikalpena dūrīkṛtakramākramasamāropeṇa kathamullekhaḥ । tataśca pratiyogini nitye api vikalpyamāne ekajñāna saṃsargilakṣaṇaprāpte nityopalabdhireva nityaviruddhasyānupalabhyamānasya kramākramasyānupalabdhiḥ । tata eva cārthakriyāśakteranupalabdhiḥ । tasmād vyāpakavivekidharmyupalabdhitayā na vyāpakānupalambhāntarādasya viśeṣaḥ ।।

na tvetadavastu dharmitvopayogivastva dhiṣṭhānatvāt pramāṇavyavasthāyā iti cet । kimidaṃ vastvadhiṣṭhānatvaṃ nāma । kiṃ paramparayāpi vastunaḥ sakāśādāgatatvam, atha vastuni kenacidākāreṇa vyavahārakāraṇatvam, vastubhūtadharmipratibaddhatvaṃ vā ।

yadyādyaḥ pakṣastadā kramākramasyārthakriyāyāśca vyāptigrahaṇagocaravastupratibaddhatvamasyāpi na kṣīṇam । na dvitīye api pakṣe doṣaḥ saṃbhavati, kṣaṇabhaṅgivastusādhanopāyatvādasya । na cāntimo api vikalpaḥ kalpyate, tasyaiva nityavikalpasya vastuno dharmibhūtasya kramākramavadbāhyanityopādānaśūnyatvenārthakriyāvad bāhyanityopādānaśūnyatve prasādhanāt । paryudāsavṛttyā buddhisvabhāvabhūtākṣaṇikākāre vastubhūte dharmiṇi pratibaddhatvasaṃbhavāt ।।

ayameva nyāyo na vaktā bandhyāsutaścaitanyābhāvādityādau yojyaḥ । etena yathā vṛkṣābhāvādirantarbhāvayituṃ śakyate na tathāyamiti trilocano api nirastaḥ ।।

na ca kramādyabhāvastrayīṃ doṣajātiṃ nātikrāmati, abhāvadharmatve api āśrayāsiddhidoṣaparihārāt । yattvanena pramāṇāntarānnityānāmasattvasiddhau kramādivirahasyābhāvadharmatā sidhyatītyuktam, tadvālasyāpi durabhidhānam । nityo hi dharmī । kramikāryakāritvākramikāryakāritvaviraho hetuḥ । asya cābhāvadharmatvaṃ nāma asattvalakṣaṇasvasādhyāvinābhāvitvamucyate । tacca kramākrameṇa sattvasya vyāptisiddhau sattvasya vyāpyasyābhāvena kramākramasya vyāpakasya viraho vyāptaḥ sidhyatītyabhāvadharmatvaṃ prāgeva vidhyorvyāptisādhanāt pratyakṣādanumānādekasmādvā pramāṇāntarāt siddhamiti netaretarāśrayadoṣaḥ ।

na ca sattāyāmivāsattāyāmapi tulyaḥ prasaṅgo bhinnanyāyatvāt । vastubhūtaṃ hi tatra sādhyaṃ sādhanaṃ ca । tayordharmyapi vastveva yujyate । vastunastu pratyakṣānumānābhyāmeva siddhiḥ । tayorabhāve niyamenāśrayāsiddhiriti yuktam । asattāsādhane tvavastudharmo heturavastu vikalpamātrasiddhe dharmiṇi nāśrayāsiddhidoṣeṇa dūṣayituṃ śakyaḥ । tathā akṣaṇikasya kramayaugapadyābhyāmarthakriyāvirodhaḥ sidhyatyeva । tathā vikalpādevākṣaṇiko virodhī siddhaḥ । vikalpollikhita ścāsya svabhāvo nāpara ityapi vyavahartavyam । anyathā tadanuvādena kramākramādirahitatvādiniṣedhādikamayuktam, tatsvarūpasyānullekhādanyasyollekhā dityakṣaṇikaśaśaviṣāṇādiśabdānuccāraṇaprasaṅgaḥ । asti ca । ato yathā pramāṇābhāve api vikalpasiddhasya bandhyāsutādeḥ saundaryādiniṣedho anurūpastathā vikalpopanītasyaivākṣaṇikarūpasya tata eva pratyanīkākāreṇa saha virodhavyavasthāyāṃ kīdṛśo doṣaḥ syāt । yadi cākṣaṇikānubhavābhāvād virodhapratiṣedhastarhi bandhyāputrādyanubhavābhāvādeva saundaryādiniṣedho api mā bhūt ।।

nanvevaṃ virodhasyāpāramārthikatvam । taddvāreṇa kṣaṇabhaṅgasiddhirapyapāramārthikī syāditi cet । na hi virodho nāma vastvantaraṃ kiñcidubhayakoṭidattapādasaṃbandhābhidhānamiṣyate asmābhirūpapadyate vā yenaikasaṃbandhino vastutvābhāve apāramārthikaṃ syāt । yathā tviṣyate tathā pāramārthika eva । viruddhābhimatayoranyo anyasvarūparihāramātraṃ virodhārthaḥ । sa ca bhāvābhāvayoḥ pāramārthika eva । na bhāvo abhāvarūpamāviśati, nāpyabhāvo bhāvarūpaṃ praviśatīti yo ayamanayorasaṃkaraniyamaḥ sa eva pāramārthiko virodhaḥ । kālāntaraikarūpatayā hi nityatvam । kramākramau kṣaṇadvaye api bhinnarūpatayā । tato nityatvakramākramikāryakāritvayorbhāvābhāvavad virodho astyeva ।।

nanu nityatvaṃ kramayaugapadyavattvaṃ ca viruddhau dharmau vidhūya nāparo virodho nāma, kasya bāstavatvamiti cet । na hi dharmāntarasya saṃbhavena virodhasya pāramārthikatvaṃ brūmaḥ । kiṃ tu viruddhayordharmayoḥ sadbhāve । anyathā virodhanāmadharmāntarasaṃbhave api yadi na viruddhau dharmau kva pāramārthikavirodhasaṃbhavaḥ । viruddhauceddhamau tāvataiva tāttviko virodhavyavahāraḥ kimapareṇa pratijñāmātrasiddhena virodhanāmnā vastvantareṇa ।

tadayaṃ pūrvapakṣasaṃkṣepaḥ

nityaṃ nāsti na vā pratītiviṣayastenāśrayāsiddhatā
hetoḥ svānubhavasya ca kṣatirataḥ kṣiptaḥ sapakṣo api ca ।
śanyaśya dvitayena sidhyati na cāsattāpi sattā yathā
no nityena virodhasiddhirasatā śakyā kramāderapi ।।

atra siddhāntasaṃkṣepaḥ

dharmasya kasyacidavastuni mānasiddhā
bādhāvidhivyavahṛtiḥ kimihāsti no vā ।
kvāpyasti cet kathamiyanti na dūṣaṇāni
nāstyeva cet svavacanapratirodhasiddhiḥ ।।

tadevaṃ nityaṃ na kramikāryakāritvākramikāryakāritvayogīti paramārthaḥ । tataśca sattāyuktamapi naiveti paramārthaḥ । tataśca kṣaṇikākṣaṇikaparihāreṇa rāśyantarābhāvādakṣaṇikānnivartamānamidaṃ sattvaṃ kṣaṇika eva viśrāmyattena vyāptaṃ sidhyatīti sattvāt kṣaṇikatvasiddhiravirodhinī ।।

prakṛtiḥ sarvadharmāṇāṃ yadbodhānmuktiriṣyate ।
sa eva tīrthyanirmāthī kṣaṇabhaṅgaḥ prasādhitaḥ ।।

iti kṛtiriyaṃ ratnakīrteḥ ।।

।।

।। pramāṇāntarbhāvaprakaraṇam ।।

pramāṇadvitayādanyapramāṇagaṇadūṣaṇam ।
nāpūrvamucyate tattu prayogeṇātra mudrayate ।।

iha khalu pramāṇamātre na kecid vipratipadyante । antataścārvākasyāpi saṃpratipatteḥ । pramāṇamātrocchedavādī ca tattadāṅśakya pratividhānādasmadgurubhiravajñātaḥ

pramāṇamapramāṇaṃ ced vicārāvasaro hataḥ ।
bruvatā niyataṃ kiñcit sādhyaṃ vā bādhyameva vā ।।

tatrāyuktiṃ bruvāṇasya ślāghā sadasi kīdṛśī ।
nānumāyāḥ parāyuktiḥ kiṃ siddhaṃ tadanādare ।।

svīkṛtā tena setyasmāttanmatyā bādhanaṃ yadi ।
abādhane asyāḥ svīkārāttadbhiyā bādhanaṃ katham ।।

sādhyaṃ na kiñciditi ced bādhāyā api sādhyatā ।
sāpi neti vaco vyarthaṃ praśnamātre api kiṃ phalam ।।

phalaṃ yadi giraḥ kvāpi nānyattaccāvabodhanāt ।
vācaḥ pratyāyane śaktā nākṣadhūmādi sundaram ।।

saṃ tau mānamiṣṭaṃ ced vicāro apyeṣa saṃvṛtiḥ ।
saṃvṛtāvapi neṣṭaṃ ced vadan jetā yathā tathā ।।

saṃvṛtiśca vinā mānaṃ vāṅmātreṇa na sidhyati ।
mānato yadi duarvāraḥ pramāṇasya parigrahaḥ ।।

ācāryopyāha -

aniṣṭeścet pramāṇaṃ hi sarveṣṭīnāṃ nibandhanam ।
bhāvābhāvavyavasthāṃ kaḥ kartuṃ tena vinā prabhuḥ ।।

iti ।

tadevaṃ pramāṇamātrāpratikṣepe pratyakṣaṃ tāvadādau gaṇanīyam, tanmūlatvādaparapramāṇopapatteḥ । na ca cārvāko apyanumānamanavasthāpya sthātuṃ prabhavati, vyāpāratrayakaraṇāt ।

tacchāstre hi pratyakṣetarasāmānyayoḥ pramāṇetaravidhānaṃ lakṣaṇapraṇayanato vidhātavyam । tacca lakṣaṇaṃ pratyakṣe dharmiṇi lakṣye prāmāṇye pratyetavye svabhāvo hetuḥ । parabuddhipratipattau ca kāyādivyāpāraḥ kāryahetuḥ । paralokapratiṣedhe ca dṛśyānupalambho aṅgīkartavya iti kathamanumānāpalāpaḥ । yadācāryaḥ

pramāṇetarasāmānyasthiteranyadhiyo gateḥ ।
pramāṇāntarasadbhāvapratiṣedhācca kasyacit ।।

api ca

arthasyāsaṃbhave abhāvātpratyakṣe api pramāṇatāḥ ।
pratibaddhasvabhāvasya taddhetutve samaṃ dvayam ।।

ityanumānamapi pramāṇam । prāmāṇyaṃ ca pramāṇāntarāgṛhītaniścitapravṛttiviṣayārthatayā tatprāpaṇe śaktiḥ ।।

nanvastu prāpaṇe śaktiḥ prāmāṇyam, paramasaunārthādutpatteḥ, api tvarthadarśanādi cet । kimidamarthadarśanam । arthasya dharmo dṛśyatvam । jñānasya dharmo draṣṭṛtvam । prathamapakṣe nīlatvavad dṛśyatvasyāpi sādhāraṇatvādekagocaro arthaḥ sarvagocaraḥ syāt । na hi pratipuruṣamarthānāṃ bhedo nairātmyaprasaṅgāt । dvitīyapakṣe tu kathamanyasmin jñānasvabhāve draṣṭṛtve satyanyasyāsamba syārthasya pratyāśā syāt । draṣṭṛtvaṃ dṛśyatvamantareṇānupapadyamānaṃ tadākṣipatīti cet । nanu jñānārthayorutpattisārūpyabalato draṣṭṛdṛśyatvavyavasthā nametat । anabhyupagame draṣṭṛtvaṃ dṛśyatvaṃ ca na saṃbhavatīti kiṃ kenākṣipyatām । bhavatu vā prakārāntareṇāpi draṣṭṛdṛśyabhāvastathāpi bhede satyavyabhicārastadutpattireva prāptinimittam । sā ca prāpaṇaśaktiḥ pratyakṣānumānayoraviśiṣṭeti pramāṇe eva ।

nanvanyadapi śābdopamānādikaṃ pramāṇamasti । tathā hi śabdāccodanārūpādasannikṛṣṭe arthe svargādau yajjñānamutpadyate tadapi śābdaṃ jñānaṃ pramāṇameva । pratyayitoditavākyaprasūtaṃ ca jñānaṃ pramāṇam । yadāha kumārilaḥ

taccākartṛkato vākyādanyādvā pratyayito ditāt ।

tatra yadā śabdasamutthaṃ jñānaṃ pramāṇaṃ tadopādānādibuddhiḥ phalam । yadā tu śabdastadā tadālambanaṃ jñānaṃ phalamiti । naiyāyikasya punaḥ

āptopadeśaḥ śabdaḥ

iti śabdapramāṇalakṣaṇasūtram । tatra śabda iti lakṣyapadam । āptopadeśa iti lakṣaṇapadam । asyāyaṃ saṃkṣepārthaḥ । āptopadiṣṭaḥ śabdaḥ pramāṇamiti । āptaśca sākṣātkṛtaheyopādeyatattvo yathādṛṣṭasya cārthasyācikhyāsayā prayukta upadeṣṭā abhidhīyate । pramāṇaphalavyavasthā ca pūrvavad draṣṭavyeti ।

tathā mīmāṃsakānāmupamānaṃ pramāṇam । yaduktaṃ śabarasvāminā upamānamapi sādṛśyamasannikṛṣṭe arthe buddhimutpādayati । yathā gavayadarśanaṃ goḥ smaraṇasyeti ।

asyāyamarthaḥ । ekatra dṛśyamānaṃ sādṛśyaṃ kartṛ । pratiyogyantare dṛśyamānapratiyogisādṛśyaviśiṣṭatayaitatsādṛśyaviśiṣṭo asau ityasannikṛṣṭe arthe yāṃ buddhimutpādayati tadupamānaṃ pramāṇamiti । yattadoradhyāhāra iti । tasmāt smaratīti smaraṇaṃ puruṣaḥ । tenāyamarthaḥ - yathā gavaye dṛśyamānaṃ sādṛśyaṃ gāṃ smarato manuṣyasya etatsādṛśyaviśiṣṭo asau gauriti buddhimutpādayatīti ।

na cedamupamānaṃ smaraṇaṃ kartavyam, gavayasādṛśyaviśiṣṭasya gorgoviśiṣṭasya ca sādṛśyasya prameyatvāt । gosādṛśyayorviśeṣaṇaviśeṣyabhāvasyopamānapramāṇaviṣayasya gogrāhiṇā gavayagrāhiṇā vā pratyakṣeṇa kenacidagrahaṇāt । yadāha bhaṭṭaḥ

pratyakṣe api yathā deśe smaryamāṇe ca pāvake ।
viśiṣṭasyānyataḥ siddheranumānapramāṇatā ।।

pratyakṣeṇāvabuddhe ca sādṛśye gavi ca smṛte ।
viśiṣṭasyānyato asiddherupamānapramāṇatā ।।

na ca grahaṇamantareṇa smaraṇamasti । tasmānnopamānaṃ smaraṇamataḥ pramāṇamiti । naiyāyikādīnāṃ tūpamānasūtram,

prasiddhasādharmyāt sādhyasādhanamupamānam iti ।

asyāyamarthaḥ । prasiddhaṃ sādharmyaṃ yasya tasmād gavayādeḥ sādhyasya saṃjñāsaṃjñisambandhasya sādhanaṃ siddhistadupamānaphalam । samākhyāsambandhapratipattiheturupamānamityarthaḥ । ayamasya prapañcaḥ । yaḥ pratipattā gāṃ jānāti na gavayam, ādiṣṭaśca svāminā gacchāraṇyam gavayamānayāsmāditi, gavayaśabdavācyamarthama jānāno vanecaramanyaṃ vā tajjñaṃ pṛṣṭavān, bhrātaḥ kīdṛśo gavaya iti । tena cādiṣṭaṃ yathā gaustathā gavaya iti । tasya śrutātideśavākyasya kasyāñcidaraṇyānyāmupagatasyātideśavākyārthasmaraṇasahakāri yad gavayasārūpyajñānaṃ tatprathamata evāsau gavayaśabdavācyo artha iti pratipattiṃ prastuvānamupamānaṃ pramāṇamiti ।

tathārthāpattisaṃjñaṃ pramāṇaṃ mīmāṃsakasya । arthāpattirapi dṛṣṭaḥ śruto vārtho anyathā nopadyamāno yadarthāntaraṃ parikalpayati । sārthāpattiḥ । yathā jīvati devadatte gṛhābhāvadarśanena bahirbhāvasyārthasya parikalpanā । asyāyamarthaḥ । pratyakṣādibhiḥ ṣaḍbhiḥ pramāṇaiḥ prasiddhoḥ yo arthaḥ sa yena vinā na yujyate tasyārthasya kalpanamarthāpattiriti । sā ca ṣaṭpramāṇapūrvikā ṣaṭprakāraiveti ।।

pratyakṣānumānādipramāṇapañcakābhāvasvabhāvamabhāvākhyaṃ pramāṇam । prameyaṃ ghaṭādyabhāvaḥ । nāstīha ghaṭādīti jñānaṃ ghaṭādyabhāvālambanaṃ phalam । yadāha kumārilaḥ

pratyakṣāderanutpattiḥ pramāṇābhāva ucyate ।
sātmano apariṇāmo vā vijñānaṃ vānyavastuni ।।

pramāṇapañcakaṃ yatra vasturūpe na jāyate ।
vastusattāvabodhārthaṃ tatrābhāvapramaṇatā ।।

iti ।।

etāni ṣaṭ pramāṇāni pratyakṣādīnyasaṃkīrṇasvasvalakṣaṇayogitvādanyonyāpraviṣṭasvabhāvāni pratyetavyānīti ।।

atrocyate । codanāyāstāvad vāhye arthe pratibandhābhāvānna prāmāṇyam । prayogaḥ - yasya yatra pratibandho nāsti na tasya tatra prāmāṇyam । yathā dahane apratibaddhasya rāsabhasya । apratibaddhāśca bahirarthe vaidikāḥ śabdāḥ iti vyāpakānupalabdhiḥ । na tāvadayamasiddho hetuḥ । śabdānāṃ vastutaḥ pratibandhābhāvāt । pratibaddhasvabhāvatā hi pratibandhaḥ । na ca sā nirnibandhanā, sarveṣāṃ sarvatra pratibaddhasvabhāvatāprasaṅgāt । nibandhanaṃ cāsyāstādātmyatadutpattibhyāmanyannopalabhyate, atatsvabhāvasyātadutpatteśca tatrāpratibaddhasvabhāvatvāt । na hi śabdānāṃ vahirarthasvabhāvatāsti bhinnapratibhāsāvabodhaviṣayatvāt । nāpi śabdā bahirarthādupajāyante, arthamantareṇāpi puruṣasyecchāpratibaddhavṛtteḥ śabdasyotpādadarśanāt ।

nanu yogyatayaiva kiñcat pratibaddhasvabhāvamupalabhyate । yathā cakṣurindriyaṃ rūpe । cakṣuḥ khalu vyāpāryamāṇam rūpamevopalabhbhayati । tathaivaite vaidikāḥ śabdāstādātmyatadutpattiviyuktā api yogyatāmātreṇātīndriyamarthaṃ bodhayiṣyanti tatkathaṃ tādātmyatadutpattivirahamātreṇāpratibandho yenaivaṃ vyāpakānupalabdhiḥ sidhyatīti । naiṣa doṣaḥ । yataścakṣurindriyamapi rasādiparihāreṇa rūpa eva prakāśakatvena pratiniyataṃ tatkāryatvāt । rūpaṃ hi cakṣurupakaroti । na sattāmātreṇa cakṣū rūpaṃ prakāśayati, vyavahitasyāpi rūpopalabdhiprasaṅgāt । tasmād rūpād yogyadeśasannihitāt tajjñānajananayogyatāmāsādya cakṣū rūpajñānamutpādayattatkāryamiti vyaktamavasīyate । anyathā tadupakārānapekṣasya tasyāpi tatprakāśananiyamo nopapadyate । na hyanupakāryatvāviśeṣe cakṣū rūpasyaiva prakāśakam, na rasāderiti ghaṭāmupaiti niyamaḥ । ayameva tarhi niyamaḥ kuto yad rūpeṇaiva cakṣurūpakartavyam, na rasādineti । yadi vastuvaśādeva rūpamupakaroti na rasādikam, hanta tarhi yathopakāryatvaṃ prati niyamaścakṣuṣo rūpeṇa, tathā śabdānāmapi svābhāvika evāstu bahirarthapratyāyananiyama iti ।

atrocyate । na cakṣuṣaḥ svābhāviko rūpopakāryatāniyamaḥ, kasyacid vastunaḥ svābhāvikatvānupapatteḥ । tathā hi svābhāvikatvaṃ vastudharmasyānujānānaḥ praṣṭavyaḥ - kiṃ svābhāvika iti svato bhavati, āhosvit parataḥ, athāhetutaḥ । yadi svato bhavati, tadasaṅgatam, svātmani kriyāvirodhāt । athāhetutaḥ tadayuktam, ahetordeśādiniyamāyogāt । tasmānna svābhāviko rūpopakāryatāpratiniyamaścakṣuṣaḥ । kiṃnibandhanastarhi svahetupratibaddha iti, brūmaḥ - cakṣūḥ khalu svahetunā janyamānaṃ tādṛśameva janitam yadrūpopakartavyameva bhavati । rūpamapi tādṛśameva svahetunā janitaṃ yattadupakārakasvabhāvam ।

śabdānāmapi sa svabhāvaḥ svahetupratibaddho yenaite bāhyārthāvyabhicāriṇa iti cet । na śakyamevamabhidhātum, nityatvābhyupagamādvedavākyānām । athānityatvamabhyupagamyāyamākṣepaḥ parihartumiṣyate, tadapi duṣkaram, doṣāntaraprasaṅgāt । yadi svahetunaiva te niyamārthopadarśanaśaktimanto janitāḥ, tadāvyutpannasamayasyāpi svārthamavavodhayeyuḥ । yathā cakṣuḥ svaheto rūpaprakāśakamutpannaṃ sat prakāśayatyeva rūpamasaṅketavido api, na ca śabdāduccaritāt prāgapratītasamayasyāpi viśeṣāvagamaḥ samasti । tasmānna svahetupratibaddhaścakṣurāderiva śabdānāmarthapratipādananiyama iti niścayaḥ ।।

atha svahetubhirevāyamīdṛśasteṣāṃ svabhāvo datto yena te saṃketaviśeṣasahāyā eva kamapyarthamavabodhayanti । na tarhi saṅketaparāvṛttau padārthāntaravṛttayo bhaveyuḥ । yadi hyayamagnihotraśabdaḥ saṃketāpekṣo yāgaviśeṣapratipādakaḥ, kathaṃ saṅketānyatvenārthāntaraṃ pratipādayati । na hi kṣityādyapekṣeṇa bījena svahetoraṅkurajananasvabhāvenotpannena rāsabhaḥ śakyo janayitum, tathā śabdo api yadarthapratipādananiyatastameva prakāśayet ।।

atha tattatsaṅketāpekṣastattadarthapratyāyanayogya evāyaṃ jāta ityucyate । tadapi na prastutopayogi । na hyevamasya prāmāṇyamavatiṣṭhate । yadā hi saṅketenāpuruṣārtha pratipādanamapi saṃbhāvyata eva, tadā na śakyamupakalpayituṃ kimayamabhimatasyaivārthasya dyotako na veti । tarhi vācyavācakalakṣaṇaḥ śabdārthayoḥ saṃbandho bhaviṣyati । tathā cāha

vācyavācakasaṃbandhāḥ santi yadyapi vāstavāḥ ।
saṅketairanabhivyaktā na te arthavyaktihetavaḥ ।।

iti cet । nanu tasya vāstavatve asaṅketavido apyarthapratipattirbhavedityuktam, saṅketāpekṣāyāṃ cārthāntare na pravartetetyādyabhihitam । ataḥ pūrvamevāyaṃ pratyākhyāto vācyavācakalakṣaṇaḥ sambandhaḥ । tasmānna bahirarthe pratibandhaḥ śabdānāmiti nirṇayaḥ ।।

tataśca nāsiddho hetuḥ ।।

nāpi viruddhaḥ, viparyayavyāptyabhāvāt । tadabhāvaśca sapakṣe vṛttyupadarśanāt । na hi viruddhasya sādharmyavati dharmiṇi sadbhāvo yuktaḥ, sādhyaviparyayasya tatrābhāvāt । na ca vyāpakamantareṇa vyāpyasya saṃbhavaḥ, tatpracyutiprasaṅgāt ।।

nāpyanaikāntiko hetuḥ, viparyaye bādhakapramāṇasaṃbhavāt । prāmāṇyapratiṣedhe hi sādhye pramāṇyameva vipakṣaḥ । na ca tasmin pratibandhābhāvalakṣaṇo heturasti, svaviruddhena pratibandhena vyāptatvāt । na khalvayaṃ prādeśikaḥ pramāṇaśabdo jñāneṣu nirnibandhana eva, sarvajñāneṣu prāmāṇyavyapadeśaprasaṅgāt । nibandhanaṃ ca svaviṣayapratibandhādanyannopapadyate । tasmāt pramāṇasya pramāṇavyapadeśaviṣayatvaṃ svaviṣayapratibandhane vyāptam । ataḥ pramāṇe dharmiṇi vipakṣe prāmāṇyasya viruddhavyāptasyopalambhena vipakṣe vyavacchedasiddhernānaikāntiko hetuḥ ।

na cānyo doṣaḥ saṃbhavī । tasmānnirastāśeṣadoṣeṇa hetunā yat prasiddhaṃ tadupādeyameva satām paṇḍitaśrījitāripādaireva vedāprāmāṇye darśitam ।

evaṃ ca vaidikaśabdānāṃ pramāṇye niraste tadutthaṃ jñānamapyapramāṇameva । āptapraṇītasya punarvacanasyārthāvyabhicāre tajjanmano jñānasyāvyabhicārasaṃbhave api na prāmāṇyamupagantuṃ śakyate, paracittavṛttīnāmaśakyaniścayatvenāptatvāparijñānāt vacanasyāpi tatpraṇītatvāpratipatteḥ । prayogaścātra -

yad yena rūpeṇa na niścitaṃ na tat tena rūpeṇa vyavahriyate । yathā rathyāpuruṣaḥ sarvajñatvena । na pratīyate cābhimatapuruṣa āptatveneti vyāpakānupalabdhiḥ ।।

nāyamasiddhaḥ, āptābhimatasya tathātvāniścayāt । tathā hi paracittavṛttayo atīndriyatvānna pratyakṣasamadhigamyā iti kāyavāgvyavahārato anumātavyāḥ । tau ca kāyavāgvyavahārau buddhipūrvamanyathāpi kartuṃ śakyete । tatastatpratibaddhatvenāniścayāt kathaṃ kāyavāgvyavahārato viśiṣṭaparacittavṛttyanumānam ।।

nāpi viruddhaḥ, sapakṣe sadbhāvasaṃbhavāt ।।

nāpyanaikāntikaḥ, prāmāṇikatadrūpavyavahartavyatvaniścitatvayorvyāpyavyāpakabhūtayorvidhibhūtayorvṛkṣatvaśiṃśapātvayoriva pratyakṣānupalambhābhyāṃ sarvopasaṃhāreṇa vyāpteḥ siddhatvāt । tadataḥ sādhanād doṣatrayarahitāt sādhyaṃ siddhyadavācyameva । tadevamāptatvasya durbodhatvena tatpraṇītatvāniścayādekaprahāranihatamāptavacasaḥ prāmāṇyam ।

ato yadetasya prāmāṇyaprasiddhyarthaṃ vācaspatiprabhṛtīnāṃ valgitaṃ tadaprāptāvasarameva । evaṃ pratyayoditamapi bhaṭṭābhimataṃ śābdaṃ pramāṇyaṃ vyastamiti boddhavyam । tasmāt sthitametat na śābdaṃ bahirarthe pramāṇamastīti । buddhyākāre tu tatkāryaprasūtatvāttadanumānameveti ।

mīmāṃsakoktaṃ tāvadupamānaṃ mānameva na bhavati, nirviṣayatvādasya । ihāpi prayogaḥ -

yasya na viṣayavattvaṃ na tasya prāmāṇyam । yathā keśoṇḍukajñānasya । na siddhaṃ ca viṣayavattvamupamānajñānasyeti vyāpakānupalambhaḥ ।

nāyamasiddho hetuḥ, nirviṣayatvādupamānasya । tathā hi sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayo varṇyate । na sadṛśavastuvyatiriktaṃ sādṛśyaṃ vyavasthāpayituṃ śakyate, pramāṇenāpratītatvāt ।

nanu sādṛśyaṃ vastu durvārameva । yadāha

sādṛśyasya ca vastutvaṃ na śakyamapavādhitum ।
bhūyo avayasāmānyayogo jātyantarasya tat ।।

iti । yadi sadṛśātiriktaṃ sādṛśyaṃ vastu dṛśyaṃ syāt, tadā dṛśyānupalambhagrastameva, śāstrānāhitasaṃskāreṇāpi kenacittasyādarśanāt । tasya cāstitve sarva sarvatrāstītyapravṛttinivṛttikaṃ jagadāpadyeta । athādṛśyaṃ tatsādṛśyamupeyate, tathāpi tatra prasiddhaliṅgābhāvādasiddhameva । siddhena ca tena viṣayavattopamānasya sidhyeta । sādṛśyapratyayastu svahetostathotpannena sadṛśavastunāpi kriyamāṇoghaṭata eva iti na sādṛśyamupasthāpayituṃ prabhavati । upamānapramāṇabalādeva sādṛśyasiddhiriti cet । na । pramāṇāntarasiddhayoreva sādṛśyapiṇḍayorviśeṣaṇaviśeṣyabhāvasyopamānaviṣayatvāt kathaṃ sādṛśyamātrasyopamānāt siddhiḥ । tataśca sādṛśyasyāsiddherna tadviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayaḥ । tadevamupamānasya nirviṣayatvaṃ siddhamiti nāsiddho hetuḥ ।

nāpi viruddhaḥ, sapakṣe bhāvāt ।

na cānaikāntikaḥ । tathā hi prāmāṇyābhāve sādhye pramāṇyameva vipakṣaḥ । tacca viṣayavattayā vyāptam, nirnimittatve sarvajñānaprāmāṇyaprasaṅgāt । tadayaṃ viruddhavyāptopalabdhyā vipakṣānnivartamāno viṣayavattvābhāvalakṣaṇo hetuḥ prāmāṇyābhāvalakṣaṇa eva viśrāmyatīti vyāptisiddhiḥ । ato nopamānaṃ pramāṇamiti ।

naiyāyikaparikalpitopamānanirākaraṇāryamapyayameva prayogo draṣṭavyaḥ, tasyāpi nirviṣayatvāt । tathā hi samākhyāsaṃbandhastasya viṣayo varṇyate । sa ca paramārthato nāsti । sa hi saṃbandhaḥ saṃbandhibhyāṃ bhinno abhinno vā । yadi bhinnastadā tayoriti kutaḥ । na ca saṃbandhāntarāditi vaktavyam, tadapi kathaṃ teṣāmiti cintāyāmanavasthāprasaṅgaḥ । na ca yathā pradīpaḥ prakāśāntaramantareṇa prakāśate tathā saṃbandho api saṃbandhāntaramantareṇa saṃbaddho bhaviṣyatīti vaktumucitam । pramāṇasiddhe hi vasturūpe ayamasya svabhāva iti varṇyate । yathā pradīpasyaiva । saṃbandhastu na pramāṇapratītaḥ । tatka evaṃ jānātvayamasya svabhāva iti, yadvā nāstyevāyamiti । ayamanayoḥ saṃbandhaḥ saṃbaddhāvetāviti tu buddhiḥ svahetubalāt saṃbaddhavastudvayādapi saṃbhāvyamānā na saṃbandhamākṣeptuṃ prabhavati । tasmānna bhinnasaṃbandhasiddhiḥ । athābhinnaḥ tadā saṃbandhināveva kevalāviati na samākhyāsaṃbandho nāma, yaḥ kaścidupamānasya viṣayaḥ syāt ।

nanu saṃbandhabuddhijanakatvaṃ saṃbaddhapadārthādbhinnamabhinnaṃ vā । bhede ca sa eva sambandhaḥ, nāmni paraṃ vivādaḥ । athābhinnam, tadā yathā saṃbaddhapadārthasya svabhāvaḥ sarvapadārthasādhāraṇastathā tadapi rūpaṃ tadavyatibhinnaṃ sarvapadārthasādhāraṇamiti sa padārtho abhimatapadārtheneva parairapi padārthaiḥ saha saṃbaddhaḥ syāt ।

nacaivam, tasmādbhinnaṃ tatsabandhabuddhijanakatvaṃ saṃbaddhapadārthādeṣṭavyamiti cet । nanvetadāśaṅkya rājakulapādaiḥ parihṛtameva । tathā hi

saṃbaddhaṃ svayameva cennanu yathā taṃ tasya saṃbandhinaṃ
pratyātmā jagatīmapi prati tathā tatkena yogo asya na ।
saṃbandhe parato api tulyamakhilaṃ tenaiva cet saṃyamo
hetuḥ kiṃ na niyāmakaḥ sa ca kathaṃ yogaḥ kvacinnāpare ।।

iti । tasmāt saṃbandhābhāvāt pūrvoktena nyāyena sārūpyābhāvāccāsiddhaṃ naiyāyikasyāpi nirviṣayamupamānaṃ pramāṇamato anantareṇaiva vyāpakānupalambhena nirākṛtam ।

arthāpattirapi । yadetat sāmānyalakṣaṇaṃ pratyakṣādipratīto yo arthaḥ sa yena vinā nopapadyate tasyārthasya parikalpanamarthāpattirityatra vicāryate । yasyārthasya darśanād yo arthaḥ parikalpyate tayoryadi pratibandho astitadārthāpattiranumānameva । arthāpattiriti nāmāntarakaraṇe nāsmākaṃ kācidvipratipattiḥ । tathā hi pramāṇaparidṛṣṭo arthaḥ kenacidvinā nopapadyata iti kuto labhyate, yadi paridṛśyamānaparikalpyamānayoḥ kaścit saṃbandhaḥ syāt । anyathā tena vinā nopapadyata ityahrīkādanyo na brūyāt, ghaṭapaṭavat । sa ca sambandhaḥ kvacit pūrvamavaśyaṃ pratyakṣānupalambhataḥ kvacidadṛśyatve api viparyayabādhakapramāṇabalādvā niścetavyaḥ । anyathā tena vinānupapattijñānasyaivānupapatteḥ । sati caivam, ekaṃ saṃbandhinaṃ dṛṣṭvā yatrasthena vinā tatrasthaṃ nopapadyate, tasya dvitīyasya saṃbandhinaḥ kalpanamanumānameva । tatra svabhāvapratibandhe svabhāvahetujaiva sārthāpattiḥ । tadutpattipratibandhe kāryāliṅgajaiva । taduktam - anyathānupapannatvamanvayavyatirekiṇyarthe bhavati yat, tasmānnārthāpattiḥ pramāṇāntaramiti । tasmāt paridṛśyamānaparikalpyamānayoḥ sati pratibandhe nārthāpattiḥ pramāṇāntaramiti । atha tayorna pratibandhaḥ, tadārthāpattiḥ pramāṇameva na bhavatīti mantavyam, sākṣāt pāramparyeṇa ca saṃbandhābhāvāt । yasya yatra pratibandho nāsti na tasya tatra prāmāṇyamityādirveda nirākaraṇārtha yaḥ pūrvamupanyastaḥ sa evāsyā api prāmāṇyanirākaraṇāya draṣṭavyaḥ । sāmānyenaivārthāpattau nirākṛtāyāṃ pratyakṣādipūrvakatvalakṣaṇastatprapañco nirasto bhavatyeveti tadarthaṃ na prabandho abhidhīyate, gavi nirākṛte śāvaleyanirākṛtivat । tasmānnārthāpattiḥ pramāṇāntaramiti ।

tathā abhāvapramāṇasyāpi prāmāṇyaṃ nopapadyate, tasyāpi nirviṣayatvāt । tataśca mīmāṃsakopavalgitopamānanirākaraṇārthamupanyasto yo viṣayavattvābhāvalakṣaṇo anupalambhaḥ sa evāsyāpi nirāsārthamupanyasitavyaḥ । nanu cātrāsiddho hetuḥ । tathā hi yadi ghaṭābhāvo vāstavaḥ prameyabhūto na syāt, tadā nāstīha ghaṭa iti pratyayaḥ kathamutpadyata iti cet । kevalapradeśagrāhipratyakṣāditi brūmaḥ । nanu yadi kaivalyaṃ praveśasvarūpaṃ tattarhi saghaṭe api pradeśe vidyata iti tatrāpi tasya pratyayasya sadbhāvaprasaṅgaḥ । athātiriktaḥ, mukhāntareṇābhāva evābhyupagato bhavatīti cet, na । kaivalyaṃ tadviviktatvamasaṅkīrṇatvamityādibhiḥ padaiḥ pradeśasya ghaṭaṃ pratyanāpannādhārabhāvasya svahetuta utpannasya ghaṭapradeśādanya evātmābhidhīyate । sa eva cābhāvapratyayaṃ janayatīti kimapareṇābhāvena kartavyam ।

nanu ghaṭaṃ pratyanāpannādhārabhāvasya pradeśasyeti ghaṭābhāvayuktasya pradeśasyetyuktaṃ bhavatīti cet । tarhi ghaṭābhāvo api ghaṭaṃ pratyanāpannādhārabhāvaḥ kimabhāvāntareṇa svarūpeṇaiva vā । prathamapakṣe anavasthā । atha tadabhāvarūpatvādabhāvāntaramantareṇaiva ghaṭābhāvo ghaṭaṃ pratyanāpannādhārabhāvaḥ । yadyevamasahāyaḥ pradeśaviśeṣo api paryudāsavṛttyā ghaṭābhāvarūpatvādabhāvaṃ vinaiva ghaṭaṃ pratyanāpannādhārabhāvo yukta iti kimakāṇḍamāhopuruṣikayā mithyāpralāpenābodhaviklavaṃ śiṣyapudgalamākulayasi । tasmād bhūtalātiriktasyābhāvasyāsiddhatvānnāyaṃ viṣayavattābhāvalakṣaṇo heturasiddhaḥ । pramāṇapañcakābhāvādeva tu prameyābhāvasiddhipratyāśāpi na yujyate, vipratipattiviṣayatvādasyā nenaiva prameyābhāvasiddherayogāt ।

viruddhānaikāntikatve ca pūrvameva hetoḥ parihṛte । tadataḥ siddhamabhāvapramāṇābhimatasyāprāmāṇyamiti ।

athavābhāvapramāṇasvarūpameva nirūpyatām । kaḥpunaḥ pramāṇābhāvātmābhimato bhavatām, kiṃ prasajyavṛttyā pramāṇānutpattimātram, atha vā paryudāsavṛttyā bhāvāntaram । vastvantaramapi jaḍarūpaṃ jñānarūpaṃ vā । jñānarūpamapi jñānamātrakamekajñānasaṃsargivastujñānaṃ veti ṣaḍ vikalpāḥ ।

tatra na tāvannivṛttirūpo abhāvo yujyate । sa khalu nikhilaśaktivikalatayā na kiñcit । yacca na kiñcit tatkathamabhāvaṃ paricchindyāt, tadviṣayaṃ vā jñānaṃ janayet, pratītaṃ vā tatkathamiti sarvamandhakāranartanam । yadāhuḥ -

na hyabhāvaḥ kasyacit pratipattiḥ pratipattiheturvā tasyāpi kathaṃ pratipattiriti । nāpi vastvantaratāpakṣe jaḍarūpo abhāvaḥ saṅgacchate, tasyābhāvalakṣaṇaprameyaparicchedābhāvāt, paricchedasya jñānadharmatvāt । nāpi jñānamātrasvabhāvo abhāvo vaktavyaḥ, deśakālasvabhāvaviprakṛṣṭasyāpi tato abhāvaprasaṅgāt, tadapekṣayāpi jñānamātratvāt tasya । athaikajñānasaṃsargivastujñānasvabhāvo anumanyate tadāstamabhāvapramāṇapratyāśayā, pratyakṣaviśeṣasyaivābhāvanāmakaraṇāt । tasya cāsmābhirdṛśyānupalambhākhyasādhanatvena svīkṛtatvāt । ato na kācid vipratipattirnāma । tasmādabhāvapramāṇasvarūpamarpi nirūpyamāṇaṃ viśīryata eva । yadapyasya lakṣaṇamuktam

pratyakṣāderanutpattiḥ pramāṇābhāva ucyate ।

ityādi, tadapi yācitakamaṇḍanam । tasmāt sthitametat, pramāṇasya sato atraivāntarbhāvāt pramāṇe eva ।।

pramāṇāntarbhāvaprakaraṇaṃ samāptam ।।

।।

।।

iha dahanādinā dhūmāderarthāntarasya vyāptistadutpattilakṣaṇā । sā ca viśiṣṭānvayavyatirekagrahaṇapravaṇaviśiṣṭapratyakṣānupalambhasādhaneti nyāyaḥ । atra ca bhaṭṭaprabhṛtayo vipratipadyante । tathā hi te agnimati pradeśe dhūmasya bhūyodarśanaṃ tadviyukte ca tathaivādarśanamityanvayavyatirekitvaṃ kalpayāmbabhūvuḥ ।

nanu bhūyasāpi pravṛtte darśanādarśane ghaṭakulaṭādāvupalabdho vyabhicāra iti cet । kimetāvatā tatrāpyanumānamastu, tadvadvā dhūmādāvapi bhā bhūt । prathamapakṣastāvad vyabhicārādeva nirastaḥ । dvitīyo vyabhicārādeva । na hyanyasya vyabhicāre dhūmasya kiñcit । tasmādagnidhūmayoravyabhicārasyāsaṃbhave śatamapi tadupapattayaḥ tatprasādhakaviśiṣṭapratyakṣānupalambhā vā nānumānopayoginaḥ । saṃbhave vā kiṃ tadutpattyā tadupayoginā viśiṣṭapratyakṣānupalambhena, darśanādarśanābhyāmevāvyabhicārasiddheḥ । tathā ca kāśikākāraḥ prācīnānekadarśanajanitasaṃskārasahāyenacarameṇa cetasā dhūmasyāgniniyatatvaṃ gṛhyata iti ।।

trilocanastvāha - pratyakṣānupalambhayorviśeṣaviṣayatvāt kathaṃ tābhyāṃ sāmānyayoḥ saṃbandhapratipattiḥ । athānagnivyāvṛttenādhūmavyāvṛttasya saṃbandhaḥ pratīyata eveti । nanu so api kasya pramāṇasya viṣayaḥ । na tāvatpratyakṣasya, svalakṣaṇaviṣayatvāttasya । nāpyanumānasya, tasyāpi tatpūrvakatvāt । na ca vyāvṛtyoḥ kaścitsaṃbandhaḥ । atha pratyakṣapṛṣṭhabhāvī vikalpo dṛṣṭe bhede abhedamadhyavasyati, tadeva sāmānyam । evamapi vikalpānāṃ na vastvena viṣayaḥ । api tu grāhyākāraḥ । vastu tu teṣāṃ parokṣameveti, kathaṃ tenāpi sambandhagrahaḥ । asmākaṃ tu bhūyodarśanasahāyena manasā tajjātīyānāṃ saṃbandho gṛhīto bhavati । ato dhūmo nāgniṃ vyabhicarati । tadvyabhicāre dhūma upādhirahitaṃ saṃbandhamatikrāmediti hetovipakṣaśaṅkānivartakaṃ pramāṇamupalabdhilakṣaṇaprāptopādhivirahaheturanupalambhākhyaṃ pratyakṣameva । tataḥ siddhaḥ svābhāvikaḥ sambandhaḥ ।।

vācaspatestu prapañcaḥ । tathā hi dhumādīnāṃ vahnyādibhiḥ svābhāvikaḥ saṃbandhaḥ । na tu vahnyādīnāṃ dhūmādibhiḥ । te hi vināpi dhūmādibhirupalabhyante । vahnyādayastu yadārdrendhanasaṃbandhamanubhavanti tadā dhūmādibhiḥ saṃbadhyante । vahnyādīnāṃ tu sphuṭamārdrendhanādyupādhikṛtaḥ saṃbandho na tu svābhāvikaḥ । tato aniyataḥ । svābhāvikastu dhūmādīnāṃ vahnayādibhiḥ saṃbandhaḥ, tadupādheranupalabhyamānatvāt । kvacid vyabhicārasyādarśanāt anupalabhyamānasyāpi kalpanānupapatteḥ । na cādṛśyamāno api darśanānarhatayā sādhakabādhakapramāṇābhāvena sagdihyamāna upādhiḥ saṃbandhasya svābhāvikatvaṃ pratibadhnātīti yuktam ।

avaśyaṃ śaṅkayā bhāvyaṃ niyāmakamapaśyatām

iti tu dattāvakāśā laukikamaryādātikrameṇa śaṅkāpiśācī labdhaprasarā na kvacinnāstīti nāyaṃ kvacit pravarteta । sarvatraiva kasyacidanarthasya kathañcicchaṅkāspadatvāt । anarthaśaṅkāyāśca prekṣāvatāṃ nivṛttyaṅgatvāt । antataḥ snigdhānnapānopayoge api maraṇadarśanāt । tasmāt prāmāṇikalokayātrāmanupālayatā yathādarśanamevaśaṅkanīyam । na tvadṛṣṭapūrvamapi । viśeṣasmṛtyapekṣa eva hi saṃśayo nāsmṛterbhavati । na ca smṛtirananubhūtacare bhavitumarhati । taduktaṃ mīmāṃsāvārtikakṛtā -

nāśaṅkā niḥpramāṇikā iti ।

tasmādupādhiṃ prayatnenānviṣyanto anupalabhamānā nāstītyavagamya svābhāvikatvaṃ saṃbandhasya niścinumaḥ ।

syādetat । anyasyānyena sahākāraṇena cet svābhāvikaḥ saṃbandho bhavet, sarvaṃ sarveṇa svabhāvataḥ saṃbadhyeta । sarvaṃ sarvasmād gamyeta । athānyasya cedanyat kāryaṃ kasmāt sarvaṃ sarvasmānna bhavati, anyatvāviśeṣāt । tataśca sa evātiprasaṅgaḥ । yadyucyeta na bhāvasvabhāvāḥ paryanuyojyāḥ, tasmādanyatvāviśeṣe api kiñcideva kāraṇaṃ kāryaṃ ca kiñciditi । nanveṣa svabhāvānāmanuyogo bhinnānāmakāryakāraṇabhūtānāmapi svabhāvapratibandhe tulya eva । tasmād yatkiñcidetadapi । kena punaḥ pramāṇenaiṣa svābhāvikaḥ saṃbandho gṛhyate । pratyakṣasaṃbandhiṣu pratyakṣeṇa । tathā hi abhijāatamaṇibhedatattvavad bhūyodarśanajanitasaṃskārasahāyamindriyameva dhūmādīnāṃ vahnyādibhiḥ svābhāvikāsaṃbandhagrāhīti yuktamutpaśyāmaḥ । evaṃ mānāntaraviditasaṃbandheṣu mānāntarāṇyeva yathāsvaṃ bhūyodarśanasahāyāni svābhāvikasaṃbandhagrahaṇe pramāṇānyunnetavyāni । svabhāvataśca pratibaddhā hetavaḥ svasādhyena yadi sādhyamantareṇa bhaveyuḥ, svabhāvādeva pracyaveranniti tarkasahāyā nirastasādhyavyatirekavṛttisandehā yatra dṛṣṭāstatra svasādhyamupasthāpayantyeveti ।।

atrocyate । iha khalu bhede tadutpattireva vyāptiḥ । na cāsāvanyo vā svata evāvinābhāvalakṣaṇaḥ svābhāvikaḥ saṃbandho bhūyodarśanamātrataḥ sidhyati । tathā hi, kiṃ yatra bhūyodarśanapravṛttistatra niyatatvavyavasthā, yatra vā niyatatvamasti tatraiva bhūyodarśanapravṛttiḥ । prathamapakṣe ghaṭādapi kulaṭā, pārthivatvādapi lohalekhyatvaṃ sidhyet, bhūyodarśanasaṃbhave api niyatatvasaṃbhavāt ।

vyabhicāradarśanānnaivamiti cet । kasya punarvyabhicāradarśanam yasya kasyacit śāstrakārasya, pratipatturvā । prathamapakṣe pratipattuḥ kimāyātaṃ yato nānumānamayaṃ kuryāt । anyathānyasya tadviṣayapratyakṣīkāreṇaiva so api kṛtārtha iti kimavaśyamanumānamanveṣate । na cāptavacanādavyabhicāradarśanādanumānam । āptasya niścetumaśakyatvādityanyatra prasādhanāt । śāstrakāraṃ ca pṛṣṭvā dṛṣṭasaṃbandho api dhṛmādagnimanumāsyata ityalaukikam । pratipattustu nāvaśyaṃ sannapi vyabhicāro gocarībhavati । na hi yatra vyabhicārastatraiva tāvati kāle deśe vāvaśyaṃ pratītimavatarati । apratīyamānaśca nāstyeveti na niyamaḥ । satyapi vyabhicāre darśanasāmagrayabhāvāt tasmādarśanāt । aticirakālavyavadhāne api darśanāt brāhmaṇyādivyabhicāravat ।।

ghaṭapārthivādau pratipattaiva pravṛttaḥ । tadaiva krameṇa vā vyabhicāraṃ paśyediti cet । yadi tāvadasau kathañcit pravartate, pravṛtto api vā sāmagryabhāvāvyabhicāraṃ na paśyet । vajraṃ vā lohena vyāpārayet । vyaktaṃ tasya tāvat tadapyamānamāpannamiti mahat pāṇḍityam । tasmād yadi vyabhicārādarśanādanumānaṃ tadādṛṣṭavyabhicārasya pratipatturghaṭapārthivatvādapyasti । tathā adarśanamātreṇa vyabhicārābhāvo na sidhyati, yogyānupalabdhereva sarvatrābhāvasādhane adhikārāt । tato bahulaṃ sahacāramātreṇa na vyabhicārī na vāvyabhicārī niścita iti śaṅkāvakāśaḥ ।।

yadyevamadṛṣṭavyabhicārādapi dhūmādanumānaṃ mā bhūt । īdṛśasya śaṅkāvakāśasya sarvatra tadutpattirahite saṃbhavāditi । atha kadācit pratipattā pravṛtto vyabhicāraṃ paśyati । na tarhi yatra bhūyodarśanam, tatra niyatatvasthitiḥ । tatra kuto dhūme pratibandhasiddhiḥ । bhūyodarśanasyānyatra niyatatvopasthāpakatvakṣatau malinapauruṣatvena sarvatrānāśvāsāt ।।

yadyevaṃ dvicandrādau cakṣurādipratyakṣaṃ malinapauruṣamupalabdhamiti ghaṭādikamapi nopasthāpayediti cet । indriyaviṣayakāryaṃ hi pratyakṣam । na dvicandrādijñānamīdṛśamarthakāryatvābhāvāt । tato bhinnalakṣaṇasya pratyakṣābhāsattve api ghaṭajñānaṃ pratyakṣameva । na caivaṃ dhūmādau pārthivatvādau ca vyāptigrāhakasya bhūyodarśanasya lakṣaṇabhedo yenaikatrāśvāsaḥ syāt ।।

ete evārthakāryatvākāryatve lakṣaṇabheda iti cet । ghaṭādijñānasya hyarthakāryatvavivāde pramāṇāntarato arthakriyālābhato vā niścayaḥ, na pratijñāmātreṇa । na cātra dhūmasyāgnisahacāraḥ sadātano ayamatha suhṛddvayasyeva sātyayo gṛhīta iti saṃśaye sadātanasahacāraprasādhakapramāṇāntarasaṅgatirasti, tatkāryaṃ vā kiñcidupalabhyate । tarhi bādhyamānatvābādhyamānatvalakṣaṇo lakṣaṇabhedo bhaviṣyatītyapi na vaktavyam, avyabhicāragrāhakasya bhūyodarśanasya bādhitatvāsiddheḥ । abādhamātraṃ hi prasajyapratiṣedho apramāṇam । pramāṇāntarasaṅgatirarthakriyālābho vā paryudāsaścāsiddha iti na tāvat prathamaḥ pakṣaḥ । niyatatvābhāve api pārthivatvādau bhūyodarśanasaṃbhavāditi na bhūyodarśanagamyā vyāptiḥ ।।

trilocanacodye api brūmaḥ । yadi pratyakṣaṃ svalakṣaṇaviṣayamityayogavyavacchedenocyate tadā siddhasādhanam । anyayogavyavacchedastvasiddhaḥ, pratyakṣānumānādisarvajñānānāṃ grāhyāvaseyabhedena viṣayadvaividhyānatikramāt । yadvi yatra jñāne pratibhāsate tad grāhyam । yatra tu tat pravartate tadadhyavaseyat । tatra pratyakṣasya svalakṣaṇaṃ grāhyam । adhyavaseyaṃ tu sāmānyam, atadrūpaparāvṛttasvalakṣaṇamātrātmakam । anumānasya tu viparyayaḥ । tataśca sāṃvyavahārikapramāṇāpekṣayā rūparasagandhasparśasamudāyātmakasya ghaṭasya rūpabhedamātragrahaṇe api pratyakṣataḥ samudāyasiddhivyavasthā । tathaikasyātadrūpaparāvṛttasya grahaṇe api sādhyasādhanasāmānyayoratadrūpaparāvṛttavastumātrātmanorayogavyavacchedena viṣayabhūtayorvyāptigraho yukta eva । ata eva vikalpānāmavastveva viṣayaḥ, vastu tu teṣāṃ parokṣamevetyapi durjñānam, sarvavikalpānāmadhyavaseyāpekṣayā vastuviṣayatvāt । śāstre api tathaiva pratipādanāt । na ca manasā tajjātīyānāṃ vyāptigrahaḥ śakyaḥ, manaso bahirasvātantryāt । anyathā andhabadhirādyabhāvaprasaṅgāt । na ca vahnivyabhicāre dhūma upādhirahitaṃ āṃbandhamatikrāmediti vaktumucitam, svakapolakalpitasvābhāvikasaṃbandhasya yācitakamaṇḍanatvāditi ।।

yadapi vācaspatijalpitam, yo yatropādhinā niyatastatra tasya svābhāvikaḥ saṃbandhaḥ । yathā dahane dhūmasya । tadupādherdṛśyasyānupalabhyamānatvāt kvacid vyabhicārasyādarśanādityatredaṃ vicāryate । yasyādarśanataḥ svābhāvikaḥ saṃbandho vyavasthāpanīyaḥ, sa khalu dhūmasvarūpādarthāntaramupādhirvaktavyo yathā dahanādindhanam । arthāntaraṃ ca kiñcid dṛśyamadṛśyaṃ ca kiñcit, na tu sarvameva dṛśyatāniyatam । tataśca dhūmasyāpi hutāśane syādupādhiḥ, na copalabhyate ityupādhimātrānupalabdhiranaikāntikī । tatkathamadarśanamātrānnāstyevopādhiḥ, yataḥ svābhāvikasaṃbandhasiddhiḥ syāt । dṛśyopādhyabhāvasādhane tu siddhasādhanam । paramadṛśyopādhiśaṅkāsaṃbhave svābhāvikatvapratirodhastadavastha eva । kvacid vyabhicārādarśanādityasaṃbaddhameva, upādhivat vyabhicārasyāpyadarśanamātrādabhāvāsiddheḥ । vyabhicārasya sarvadeśakālayoḥ saṃbhave api dṛśyatve api sarvadā sarvatra sarveṇa sāmagryabhāvādapi niścetumaśakyatvāt । brāhmaṇyādivyabhicāravadevāhatyādarśane api deśakālāntare taddarśanasya niṣeddhumaśakyatvāt ।

nanu yadi dhūmasyāpekṣaṇīyamarthāntaramupādhiḥ syāt kathaṃ dhūma ityeva pāvakasattāniyama iti cet । nanvidameva cintyate kiṃ dhūme satyavaśyamagniḥ saṃbhavīna veti । kadācidarthāntaramupādhimapekṣya dhūmo api syānnāgniriti kimatra niṣṭabdhaṃ kāraṇam । tasmāt pāvakaparādhīnodayo dhūmaḥ pariniṣṭhitaḥ kathaṃ tadabhāve bhāvaṃ svīkuryādityeva sādhu ।

atha vyaktau jātau vā vahnivyabhicāro na dṛṣṭaḥ, kathaṃ tatra śaṅkayata iti cet । tat kiṃ sthāṇuvyaktau jātau vā puruṣatvaṃ dṛṣṭaṃ yena sthāṇau śaṅkayate । anyatrordhvatāliṅgite dṛṣṭamiti cet । ihāpyanyatra bhūyaḥ sahacāriṇi pārthivatvādau dṛṣṭa eva vyabhicāraḥ । yatraiva tu yat saṃśayyate tatraiva tasya darśanamapekṣyata ityalaukikam । yadi dhūmavyaktau vyabhicāro dṛṣṭastadā dhūmasāmānyaṃ vyāptau bahirbhūtameva, kathaṃ saṃśayaḥ । atha jātau dṛṣṭastadāpi vyabhicāraniścaya eva, kathaṃ saṃśayaḥ । ato dhūmajātāvadṛśyamāno api vyabhicāra upādhirvā darśanāyogyatayā niṣeddhumaśakya iti saṃśayo durvāraprasaraḥ । sa cedānīmupādhervyabhicārasya vā saṃśayaḥ svābhāvikatvasaṃśayasvabhāvaḥ svābhāvikatvaniścayaṃ tāvadavaśyaṃ pratibadhnāti । tasmāt svābhāvikatvaniścayapratibandha evārthataḥ, niścayamantareṇa gamakasya svayamakiñcitkaratvāt । tadevamupādhyanupalabdhirvyabhicārasyānupalabdhirvānaikāntikī na tayorabhāvaṃ sādhayati, yataḥ saṃbandhasya svābhāvikatvasiddhiḥ syāt । asiddhā ceyamupādhyanupalabdhiḥ । yathā dahano nendhanena vinā dhūmena saṃbadhyate tathā dhūmo api na tena vināgninā saṃbadhyata iti samānamupādhitvamindhanasyobhayatra ।

atha siddhasyāgnerindhanasāhityena dhūmalābha ityupādhivyavasthā, asiddhasya tu dhūmasya tannimittātmalābhatayāvyabhicārāt svābhāvikaḥ saṃbandha iti vyavasthā pyata iti cet । evamapi saiva tadutpattirāyātā । saiva svābhāvikaḥ saṃbandhaḥ । na punaḥ pratijñāsiddhaḥ sahacāramātrātmakaḥ । kiṃ ca svābhāvikatvādavyabhicāraḥ sarvatra, sarvatrāvyabhicārācca svābhāvikatvamitītaretarāśrayatvamanivāryam । yasya tu sakṛttadutpattipratītireva sarvatrāvyabhicārapratītistasya nāyaṃ prasaṅgaḥ ।

yadyevaṃ mamāpi bhūyodarśanādavyabhicārasiddhiriti cet । bhūya ityapariniṣṭhitavārasaṃkhyatvāt kiyatā darśanena lakṣaṇānusārī nirvṛtimāsādayet । asmākaṃ tu pratyakṣānupalabdhau parigaṇitasaṃkhyāveva । yadāhuḥ

prāgadṛṣṭau kramāt paśyan vetti hetuphalasthitim ।
dṛṣṭau vā kramaśo apaśyannanyathā tvanavasthi riti ।।

yattvanupalabhyamānasyāpi kalpanānupapatteriti vilapitam, tadvālasyāpyasāmpratam । anupalabhyamāne arthe ca kalpanāvakāśāt । na hi dṛśyamāno ghaṭaḥ kalpita ucyate । na ca sandihyamāna upādhiḥ saṃbandhasya svābhāvikatvaṃ pratibadhnātīti yuktam, sādhakabādhakābhāva eva saṃśayasya nyāyaprāptatvāt । ata eva na sarvatra śaṅkāpiśācāvakāśaḥ । tatkathaṃ nāyaṃ pravartetaṃ ।

pramāṇaviṣaye api śaṅkā kartuṃ śakyata iti cet । svīkṛtapramāṇasya hi niścayaphalatvāt pramāṇasyāvipratipannapramāṇaviṣaye niścayasvīkāranāntarīyaka eva tatsvīkāraḥ । na ca śaṅketyeva na pravṛttiḥ, arthasaṃśayenāpi pravṛtteranivāryatvāt snigdhānnapānopayogavat । tadupayoge kadācinmaraṇadarśane api koṭiśo jīvitadarśanāt । na ca prāmāṇikalolayātrākṣatiḥ, prāmāṇikaireva pramāṇābhāve saṃśayasya vihitatvāt । yathādarśanamāśaṅkanīyamityādyapi siddhasādhanam, anyatra dṛṣṭasyaivopādhervyabhicārasya vā śaṅkitatvāt । kiṃ ca bādhakādarśane api sādhakabhāvādapi śaṅkā syādeva ।

yadapi syādetaditi valgitaṃ tadapi niḥsāram । pramāṇasiddhe hi rūpe svābhāvāvalambanam । natu svabhāvāvalambanenaiva vastusvarūpavyavasthā । tadyadi niyataviṣayānvayavyatirekagrāhakapratyakṣānupalambhapramāṇasiddhe hetuphalabhāve svabhāvavādastat kimāyātaṃ svābhāvikasaṃbandhe । yatra tadutpattisāmagrīṃ hṛdayena dūrīkṛtyānyataḥ sahacaritadvayād viśeṣaṃṇa pratītau pratyupāya eva devīyān । tatsāmagryapekṣaṇe ca tadutpattireva sā । kimāhopuruṣikayā nāmāntarakaraṇena । kena punaḥ pramāṇena eṣa svābhāvikaḥ saṃbandho gṛhyata ityādistadgrahaṇaprakāraḥ pūrvameva nirākṛtaḥ । tathā svābhāvikatvāsiddhau svabhāvataśca pratibaddhā hetava ityādyupasaṃhāropi manorājyamātram । tasmādarthāntare gamye kāryahetustadbhāvasiddhiśca pratyakṣānupalambhāditi sthitam । tadevaṃ svābhāvikavādena hṛdayānulepanamaśucineva parihāryaṃ dūrata iti ।

।। vyāptinirṇayaḥ samāpto ratnakīrtipādānām ।।

।।

।। sthirasiddhidūṣaṇam ।।

namastārāyai ।।

yadyogādandhavadviśvaṃ saṃsāre bhramadiṣyate ।
sā kṛpāvaśagaiḥ pāpā sthirasiddhirapāsyate ।।

iha pare sakalapadārthasthairyaprasādhanārthaṃ pratyakṣamanumānamarthāpattiṃ pramāṇānyācakṣate । tathā hi sa evāyaṃ ghaṭasphaṭikādiriti pratyabhijñākhyaṃ pratyakṣamudīyamānaṃ sthairyamutthāpayati । na cedamapramāṇamabhighātavyam । aprāmāṇyaṃ hi bhavadaprāmāṇyakāraṇopapattyā vā bhavet, prāmāṇyalakṣaṇavirahād vā । yadyādyaḥ pakṣaḥ kimaprāmāṇyakāraṇam, mithyātvamajñānaṃ saṃśayo vā । na tāvadatra mithyātvam । mithyātvaṃ hi tadviṣaye bādhakapratyayād vā hetūtthadoṣato vā saṃbhāvyeta । na tāvad bādhagandho api saṃbhavati, deśakālanarāntareṣvapyasaṃbhavāt । na cānavagatāpi bādhā kadācidapi bhaviṣyatīti śaṅkā yuktimatī, nirbījaśaṅkānupapatteḥ ।

avaśyaṃ śaṅkayā bhāvyaṃ niyāmakamapaśyatām ।

iti dattāvakāśā saṃśayapiśācī labdhaprasarā na kvacinnāstīti nāyaṃ kvacitpravarteta । antataḥ snigdhānnapānopayoge api maraṇadarśanena sarvatra śaṅkānivṛtteḥ । tasmāt prāmāṇikalokayātrāmanupālayatā yathādarśanameva śaṅkanīyaṃ nādṛṣṭapūrvamapi । yaduktaṃ kārikāyāṃ

nāśaṅkā niṣpramāṇikā ।

iti ।

bṛhaṭṭīkāyāmapi

utprekṣeta hi yo mohādajñātamapi bādhakam ।
sa sarvavyavahāreṣu saṃśayātmā kṣayaṃ vrajet ।।

iti ।

kṣaṇabhaṅgasādhanaṃ bādhakamasyeti cet । anumānasya paramparayāpi pratyakṣapūrvakatvāt pratyakṣaṃ pradhānam । prādhānyāccānumānasya bādhakam । na tvanumānamasya । pratyakṣāntaraṃ tu bādhakaṃ bhavati । yathā sarpādipratyayasya rajvādipratyakṣam । taccātra na saṃbhavati ।

nanu pratyakṣe api bādhake kasmānna bhavati parasparapratibandhena dvayorapyapratyakṣatā । arthakriyāsamarthavastuviṣayāviṣayatvena samānatvābhāvādekasya pratyakṣābhāsatvāditi na sadviṣayatvaṃ bādhakapratyayānmithyātvam । nāpi hetūtthadoṣattaḥ, deśakālanarāntare arthavisaṃvādāt । nāpyajñānamaprāmāṇyakāraṇamatrāsti, pratyabhijñānasaṃvedanasaṃbhavāt । na hi tadevedaṃ syād vā na veti sphaṭikādiṣūdayati matiḥ,kiṃ tu tadevedaṃ sphaṭikādikamiti nirastavibhramāśaṅkā । tannāprāmāṇyakāraṇopapattyā pratyabhijñānasyāprāmāṇyam । nāpi lakṣaṇakṣayāt । yadeva hi utpannamasandigdhamaduṣṭakāraṇajanyaṃ deśakālanarāntareṣvabādhitaṃ ca tadeva pramāṇamiti naḥ siddhāntaḥ । taduktam

tasmād dṛḍhaṃ yadutpannaṃ na visaṃvādamṛcchati ।
jñānāntareṇa vijñānaṃ tatpramāṇaṃ pratīyatām ।।

tathā bṛhaṭṭīkāpi

tatrāpūrvārthavijñānaṃ niścitaṃ bādhavarjitam ।
aduṣṭakāraṇārabdhaṃ pramāṇaṃ lokasaṃmatam ।।

iti । etacca lakṣaṇamuktanyāyena pratyabhijñāne api saṃbhavatīti pramāṇamevedam । nanvidamekameva na bhavati, kāraṇabhedāt, viṣayabhedāt, svabhāvavirodhācca । tathā hi sa iti saṃskārakāryam, ayamiti cendriyakāryam । na ca kāraṇabhede api kāryābhedo viśvavaicitryāhetukatvaprasaṅgāt । tathā satyapi sphaṭikaḥ sphaṭika iti vyapadeśābhede pūrvadeśakālasaṃbandhāparadeśakālasaṃbandhābhyāṃ viruddhadharmābhyāṃ yogāt sphaṭikaḥ pūrvāparakālayorbhidyata iti viṣayabhedo vaktavyaḥ । tathā sa iti parokṣam, ayamiti sākṣātkāraḥ । na cānayoḥ svabhāvaviruddhayordahanatuhinayoriva śakyā śakreṇāpyekatā āpādayitum, trailokasyaikyaprasaṅgāt । na cāsya prāmāṇyam, vikalpatvenāvastunirbhāsitvāt,smārtādaviśeṣācca । tasmāt pratyabhijñā ekatvaṃ sthāpayati bhāvānāmiti manorathamātram ।।

atrocyate । ekamevedaṃ pratyabhijñānaṃ samākhyātam । yadyapīndriyaṃ kevalamasamartham, yadyapi saṃskāramātram, saṃskārasadhrīcīnaṃ tu indriyaṃ bhāvayiṣyati pratyabhijñānam, tadbhāvābhāvānuvidhānāt pratyabhijñābhāvābhāvayoḥ । na hi nājījanad bījamātramaṅkuramiti mṛdādisahitamapi na janayati । atha bhavatu deśakālayostatsaṃsargayorvā parasparanānātvam, na tadavacchinnasya padmarāgasya, tasya tābhyāṃ tatsaṃsargābhyāṃ cānyatvāt ।।

tato anyatve tatsaṃsargayoḥ kutastadīyatvamiti cet । svabhāvādeveti saṃsargaparīkṣāyāṃ nipuṇataramupapādayiṣyate । na ca svabhāvavirodhaḥ, anumānasyāpyanekatvaprasaṅgāt । tadapi hi pratyakṣamapratyakṣaṃ ca, avikalpo vikalpaśca, asamāropaḥ samāropaśca । svānubhavāvasthāpitābhedasya svarūpatadgrāhyabhedāpekṣayā pratyakṣādīnāmavirodha iti cet । na khalvetadapi vijñānaṃ tattedantādhikaraṇamekamābhyāmanuraktaṃ sphaṭikaṃ gocarayadabhinnaṃ nānubhūyate nāvasīyate vā । ekatve api ca vastunastadanurañjakatattedantābhedāpekṣayā pratyakṣatāparokṣate na virotsyete, sahasaṃbhavāt, vijñānaikatvasya ca pramāṇasiddhatvāt । na ca sa iti pūrvadeśakālasaṃsargo ayamiti ca sannihitadeśakālasaṃsargaṃ ekasya virudhyate, yato yuktaṃ yatpadmarāgasya svarūpe paricchidyamāne tadabhāvo vyavacchidyata iti tadavyavacchede tatsvarūpāparicchedāt svapracyutivyavacchedyasvabhāvatvāt padmarāgabhāvasya tadanavacchede tatparicchedānupapatteḥ ।।

kasmāt punastadanye puṣparāgādayo vyavacchidyante । tadabhāvāvinābhāvāditi cet । sa eva kutaḥ । pratyakṣeṇa kadācidapi puṣparāgapadmarāgayostādātmyānupalambhāditi cet । yatra tarhi tatastādātmyapratītiḥ, na tatra tadavinābhāvaḥ । samasti ca so ayaṃ padmarāga iti deśakālāvasthānugatamekaṃ padmarāgamavabhāsayantī sākṣātkāravatī pratītiḥ । na vikalparūpatayāsyā aprāmāṇyam, abhilāpasaṃsargapratibhāsatvaprāmāṇyayoravirodhāt । na cedaṃ smārtam, adeśakālāvasthāvato ayaṃ deśakālāvasthānugatatvenādhikyāditi ।।

atha keśakuśakadalīstambādau satyapi bhede pratyabhijñānamutpannamiti cet । utpadyatāṃ ko doṣaḥ । kimanena pratipāditaṃ bhavati । kiṃ pratyabhijñāyāḥ sādhāraṇānaikāntikatvam, atha śabdasāmyādubhayorapyaprāmāṇyam, uta saṃśayāpādanamātram । prathamaḥ pakṣo anabhyupagamādeva nirastaḥ । na hīyamanumānatvenopanyastā । anumānatve apyabādhitatvāditi viśeṣaṇe na doṣa iti pratipādayiṣyāmaḥ । nāpi dvitīyaḥ pakṣaḥ, dṛṣṭāntamātrataḥ sādhyasiddherayogāt । keśoṇḍukādiviṣayasya cakṣurvijñānasyāpyaprāmāṇye ghaṭādipratyakṣasyāprāmāṇyaprasaṅgāt । saṃśayamātraṃ tu vyavahārocchedakatvānnāśrayaṇīyamevati pratipāditamiti na tṛtīyo apio pakṣaḥ ।।

kiṃ ca keśādau yadi pratyabhijñā vyabhicāriṇo, kāryakāraṇapratītiḥ kiṃ na vyabhicāriṇī । yā vyabhicāriṇo sā kāryakāraṇapratītireva na bhavatīti cet । yadyevaṃ yā visaṃvādinī sā pratyabhijñaiva na bhavati tadābhāsatvāditi samānam । pratyabhijñānasya ca sati prāmāṇye anumānādiṣvanantarbhāve pratyakṣataiva, saṃskārasahāyendriyānvayavyatirekānuvidhāyitvācca । satsaṃprayoge satīndriyāṇāṃ bhāvācca । tadiyaṃ pratyabhijñā anekadeśakālāvasthāsaṃbaddhamekaṃ sphaṭikādikaṃ gocarayantī sthairyaṃ vyavasthāpayati ।।

tathānumānato api sthiratāsiddhiḥ । prayogaḥ - vivādādhyāsitaḥ sa evāyaṃ sphaṭikaṃ ityādipratyabhijñāpratyayo yathārthaḥ, abādhitapratyayatvāt । yāvānabādhitapratyayaḥ sa sarvo yathārtha upalabdhaḥ । yathā svasaṃvedanapratyayaḥ । abādhitaścāyam । abādhitatvaṃ ca parodbhāvitakṣaṇikatvasādhanabādhakoddhārānniśceyam ।।

athāparaḥ prayogaḥ । vivādādhyāsitā bhāvāḥ pūrvāparakālayorekasvabhāvāḥ, abādhitapratyabhijñayā pratyabhijñāyamānatvāt । yadyadabādhitapratyabhijñayā pratyabhijñāyate tatsarvamabhinnam । yathā yastvayā dṛṣṭo nīlo arthaḥ sa eva mayā dṛṣṭa iti nīlo arthaḥ pratyabhijñāyate । tathā caite bhāvāḥ । pūrvaṃ pratyayasya dharmitā, adhunā bhāvānāmiti viśeṣaḥ ।

kiṃ ca sahetukatvādvināśasya sthairya siddham । prayogaḥ - vivādāspadībhūtā bhāvā yathāsvaṃ vināśahetusannidheḥ prāṅ na vināśinaḥ, sahetukavināśatvāt । yadyaddhetukaṃ tattadasannidhau na bhavati । yathā vahnyādyabhāve dhūmādiḥ । sahetukavināśāścāmī bhāvāḥ । sahetukavināśatvaṃ ca ghaṭasyāgnidhūmayoriva pratyakṣānupalambhato mudgaravināśayorapi kāryakāraṇabhāvasiddhau siddham । na ca vināśahetorasāmarthyavaiyarthyābhidhānamucitam, aṅkurādihetorapi tathātvaprasaṅgāt । śakyaṃ hi vaktumarthasyābhaviṣṇutāyāmasamartho janmahetuḥ, bhaviṣṇutāyāṃ vyartha iti । api ca akṣaṇikāḥ santaḥ, kāraṇavattvāt । yat kāraṇavattadakṣaṇikam । yathā bhāvavināśaḥ । kāraṇavantaśceme santaḥ । tasmādakṣaṇikā iti ।

kāraṇavattvasya sādhyaviparyaye vṛttiśaṅkā vināśasya sahetukatvameva nivartayatīti prasiddhavyāptikāt kāraṇavattvādakṣaṇikatvasiddhiriti ।।

tathā śaṅkaraḥ sthirasiddhau prāha । notpattyanantaravināśī bhāvaḥ, prameyatvāt, vastuvyāvṛttivaditi । avidyamānavipakṣatvādanvayyeva hetuḥ । prameyatvasya kṣaṇikatvena virodhābhāvāt sandigdhavyatirekitvamiti cet । na khalu kṣaṇikatve kasyacitprameyatvaṃ sidhyati, kṣaṇasthitidharmaṇaḥ pramāṇakāle apātāt । atītasya ca prameyatve atiprasaṅgāditi ।

evameva prayogamupastuvan trilocano apyāha । akṣaṇikāḥ sarvabhāvāḥ, prameyatvāt । yat pramīyate tadakṣaṇikam । yathā bhāvavināśaḥ । prameyāśca sarvabhāvāḥ । tasmādakṣaṇikā iti ।

asiddho dṛṣṭāntadharmīti cet । svakāraṇakalāpādutpannavato bhāvasyāntareṇa nivṛttiprasavaṃ sarvadāvasthānaprasaṅgāt । tadaiva bhāvo asti na pūrvaṃ na praścādityapi śabdaḥ kṣaṇikaparyāyatveneṣyamāṇaḥ kṣaṇādūrdhvaṃ sattvāvicchedopajananamantareṇa nārthavān devairapi śakyaḥ parikalpayitum । vināśakālāpekṣayā hi kṣaṇo alpīyān kālaḥ । tena so asyāstīti kṣaṇiko vaktavyaḥ । itarathā janmavināśayorekasmin kāle bhavatoḥ tulyahetukatvenaikatvaprasaṅgaḥ । ekatve tu dvayorekataraḥ prahātavyaḥ । tatra janmaprahāṇe bhāvā niḥsvabhāvāḥ prasajyeran । nivṛttiparityāge ca janmino bhāvā nityā iti durnivāraḥ prasaṅgaḥ । tat siddho dṛṣṭāntaḥ ।।

nanu prameyatvakṣaṇikatvayorvirodhāsiddheḥ sandigdhavipakṣavyāvṛttikaṃ prameyatvamiti cet । yasmādarthaṃ kañcit prāpayat pratyakṣaṃ tena pratyāsannatvātprāpayati । pratyāsattiśca tadutpatirevāvakalpate, na tādātmyam, sākāranirākāravādayoraprakṛtatvāt । anyatra nirākṛtatvācca । sā ca niyatavastupratibhāsākṣiptā kāryakāraṇabhāvalakṣaṇā pratyāsattistulyakālaṃ pramāṇaprameyayoranupapannā, savyetaraviṣāṇayoriva । tataḥ pramāṇamarthasattāṃ bodhayattadadhīnotpādatayā bodhayati । kāraṇabhāvamātrānubandhitvācca tasya pūrvakālasattayā bhavitavyam । ataḥ pūrvakālasattvena vyāptaṃ prameyatvam । pūrvakālasattvaṃ ca kṣaṇikatve anupapannamiti vyāpakānupalabdhyā vipakṣāt kṣaṇikatvād vyāvartamānaṃ prameyatvamakṣaṇikatvena vyāpyata iti asandigdho vyatirekaḥ । tadevamanumānapramāṇasiddho akṣaṇika iti ।।

evamarthāpattirapyasya sādhikā । tathā hi kāryakāraṇabhāvagrahaṇaṃ kramayaugapadyagrahaṇasmaraṇam abhilāṣaḥ svayaṃnihitapratyanumārgaṇaṃ duṣṭārthakutūhalaviramaṇaṃ karmaphalasaṃbandhaḥ saṃśayapūrvakanirṇayaḥ bandhamokṣaḥ mokṣaprayatnaḥ śubhodarke karmaṇi pravṛttiḥ pratyabhijñā kāryakāraṇabhāvaḥ upādānopādeyabhāvaprabhṛtayaḥ sthirasattāmantareṇānupapadyamānāḥ sthairya sādhayanti । pratikṣaṇaṃ bhede satyanubhaviturvinaṣṭatve anyasya kāryakāraṇabhāvagrahaṇādyanupapatteriti kathaṃ kṣaṇabhaṅgaśaṅkāpi ।।

atrābhidhīyate । apramāṇamevāyaṃ pratyabhijñākhyo vikalpo mithyātvaṃ ca sadviṣayatvabādhakapratyayāt । nanvasya bādhakaṃ pratyakṣamasambhavi, anumānaṃ cāsamarthamāveditamiti cet । nanvasya pratyabhijñānasya svārthāvinābhāvadārḍhye pratyakṣasahasreṇāpi kim । saṃvādaśaithilye tu bādhakapratyakṣavadanumānamapi prāptāvakāśam, pramāṇasyaiva siddhibādhayoradhikārāt । tathā hi māyākāraḥ śirasi nimajjitaṃ golakamāsyena niḥsārayatīti pratyabhijñā śirasi cchidraprasaṅgasaṅgatenānumānena bādhyamānā pratītaiva । bādhyamānā na pratyabhijñeti prastute apyastu । yathāvanatākāśapratibhāsaḥ sarvasaṃpratipattāvapi bādhya eva tadvadekatāgrahaḥ sarvasaṃpratipattāvapi bādhyo astu । tasmādasyāḥ pratyakṣatākīrtanaṃ yācitakamaṇḍanamātramatrāṇam । kathamataḥ sthairyasthitirastu । tataścānumānatvamapyasyā dhvastam, uktakrameṇa abādhitatvaviśeṣaṇaviruddhabādhyamānatāyāḥ prasādhanāditi viśeṣaṇāsiddho hetuḥ । yadāpi kṣaṇabhaṅgasādhakaṃ bādhakaṃ nocyate asyāstadāpīyamapramāṇameva, lūnapunarjātakeśapāśādau vyabhicāropalambhāt ।।

nanūktaṃ yā vyabhicāriṇī sā na pratyabhijñetyādi । yuktametat, yadi kāryakāraṇabhāvapratītivallakṣaṇabhedaḥ pratipādayituṃ śakyeta । yathā hyanvayavyatirekagrahaṇapravaṇapratyakṣānupalambhādupapanno niścayaḥ kāryakāraṇabhāvapratīteranyastadābhāsapratītirityanayorlakṣaṇabhedaḥ, tathā yadi pratyabhijñāne api lakṣaṇabhedo darśitaḥ syāt, darśayituṃ vā śakyo vyabhicārāvyabhicāropayogī, tadā bhavatu pratyabhijñātadābhāsayorvivekaḥ । na tvevamasti, sarvatrātyantasadṛśe vastuni pṛthagjanapratyabhijñāyā ekarasatvāt ।।

saṃvāditvāsaṃvāditve lakṣaṇabheda iti cet । aliṅgasya hi vikalpasya saṃvādo nāma pramāṇāntarasaṅgatirarthakriyāprāptirvā । tatra na tāvadādyaḥ pakṣaḥ, paścādapi sa evāyamiti svatantraikādhyavasāyamātrādaparasya pramāṇagandhasyāpyabhāvāt ।

nāpi dvitīyaḥ pakṣaḥ saṃgacchate । na hi pūrvāparakālayorekavastupratibaddhā siddhā kācidarthakriyāḥ, bhinnenāpi tatsamānaśaktinā tādṛgarthakriyāyāḥ karaṇāvirodhāt । tathā hi yathaiko ghaṭo vāri dhārayatīti tatkālabhāvino apyanyasya deśāntaravartino na vāridhāraṇavāraṇam tathā dvitīyādikṣaṇopyanyo yadi vāri dhārayati, kīdṛśo doṣaḥ syāt । visadṛśakriyāyāṃ tu cintaiva nāsti । tatkathaṃ pratyabhijñānasya saṃvādasaṃbhavaḥ ।।

nanu yadyekaṃ pratyabhijñānaṃ bisaṃvādi dṛṣṭamiti sarvameva pratyabhijñānaṃ visaṃvādi śaṅkyate, tadaikamindriyajñānaṃ keśoṇḍukadvicandrādau visaṃvādyupalabdhamiti ghaṭādiṣvapi sarvameva pratyakṣaṃ visaṃvādi saṃbhāvyatām, indriyajanyatvasyaikalakṣaṇasya sarvatra saṃbhavāditi cet । tatrāpi lakṣaṇabhedasya sadbhāvāt । tathā hi bahirarthasthitāvindriyārthakāryatayā sākṣādarthākārānukāritvaṃ pratyakṣatvam । taccābhyāsaviśeṣāsāditapaṭimnā pratyakṣeṇa niścīyate । kvacittvarthakriyāprāptijñānāditi pratyakṣatvamanavadyameva । dvicandrādau tvarthavinākṛtena timirādiviplutacakṣuirmātreṇa tajjñānaṃ janitamiti pratyakṣābhāsameva । dvicandrādyarthābhāvastu deśakālanarāntarairdvicandrāderarthasya bādhitatvādavyāhata iti pratyakṣābhāsaparihāre api pratyakṣeṣu ka āścāsavirodhaḥ । pratyabhijñāne api sarvamidamastīti na yuktam ।।

yathā hi pūrvaṃ pāvakādau pākādikriyā pratibaddhā siddhā paścādanubhūyamānā dahanajñānasya saṃvādamāvedayati, anyathā bāhyārthocchedānnirīhaṃ jagajjāyate, na tathā prathamacaramakālayorekīmāvapratibaddhā kācidarthakriyā upalabdhigocarā pūrvāparakālayorekatvamantareṇa vā pravṛttyādikṣatiryenaikatāvagraho api saṃvādī syāt । tadiyamanumānabādhitatvād vyabhicāraśaṅkākalaṅkitatvāccana pratyakṣamanumānaṃ veti kathamataḥ sthairyasiddhiranumānapratihatirvā ।।

yat punarvācaspatirūvāca saṃskārendriyayormilitayoreva pratyabhijñānaṃ prati kāraṇatvamiti, tadayuktam, bhinnasāmagrīprasūtatvādanayorjñānayoḥ । tathā hi nimīlite cakṣuṣi sa ityatrendriyavinākṛtasyaiva saṃskārasya sāmarthyamupalabdham । prathamadarśane tvayamityatra saṃskārarahitasyaivendriyasya sāmarthyaṃ dṛṣṭam । tasmāt sāmagrīdvayapratibaddhaṃ jñānadvayamidamavadhāritam । kathamubhābhyāṃ militvaikameva pratyabhijñānamutpāditamityudghuṣyate । bījakṣityādyostu pṛthak sāmarthyaṃ na dṛṣṭamityekaiva sāmagrītyaṅkuro apyeka evāstu । tathā pūrvadeśakālāparadeśakālābhyāṃ tatsaṃbaddhābhyāmanyatvāt padyarāgasyābheda ityapyasaṅgatam । viruddhayordharmayoḥ padmarāgādanyatve api viruddhadharmayogāt padmarāgasya bhedaḥ kathamapahnayate, trailokyaikatvaprasaṅgasya durvāratvāt । na hi dharmadharmiṇoranyatve api brāhmaṇatvacāṇḍālatve ekādhāre bhavitumarhata iti padmarāgasya bhedo duratikramaḥ । tathā ca na svabhāvavirodho anumānasyāpyanekatvaprasaṅgāt । tadapi pratyakṣamapratyakṣaṃ cāvikalpo vikalpaścāsamāropaḥ samāropaścetyapyayuktam । anumānasya hi paramārthataḥ svasaṃvedanapratyakṣātmano avikalpasyāsamāropasvabhāvasyāpratyakṣatvavikalpatvasamāropatvādeḥ parāpekṣayā prajñaptatvād viruddhadharmādhyāsābhāvāt kathaṃ bhedasiddhiḥ । sa e vāyamiti tu pratyabhijñānasya sa ityaspaṣṭākārayogitvam, ayamiti spaṣṭākārayogitvamiti viruddhadharmadvayaṃ bhedakam ।।

na caivaṃ vaktavyam tattedantāpekṣayā pratyabhijñānasyāpyekasyaiva pārokṣyāpārokṣyamaviruddhamiti । na hodamekākāratayā vyavasthitam, yenānumānavadasyāpi pārokṣyāpārokṣyavyavasthāmātraṃ syāt । yāvadatītārthākārānukāro vartamānārthānukāraśca svadharmo na bhavati tāvattadarthagocarataiva nāsti । kutaḥ pārokṣyāpārokṣyavyavahāro bhaviṣyati । tasmāt spaṣṭāspaṣṭākāradvayaviruddhadharmādhyāsāt pratyabhijñānaṃ

pratyayadvayametaditi sthitam ।।

tathā sahetukavināśatvādayamapyasiddho hetuḥ । yatpunaratroktam sahetukavināśatvaṃ ghaṭasyāgnidhūmayoriva pratyakṣānupalambhato mudgaraghaṭavināśayorapi kāryakāraṇabhāvasiddhau siddhamiti, tadasaṅgatam, agnidhūmayordvayorapi dṛśyatvāt, pratyakṣānupalambhato dhūmasya vahnikāryatā sidhyatu । vināśaśabdavācyastvartho na kaścididantayā dṛṣṭaḥ । karparameva ghaṭamudgarābhyāmutpadyamānamupalabdham । yadāhurguravaḥ

dṛṣṭastāvadayaṃ ghaṭo atra ca patan dṛṣṭastathā mudgaro
dṛṣṭā karparasaṃhatiḥ paramato nāśo na dṛṣṭaḥ paraḥ ।
tenābhāva iti śrutiḥ kva nihitā kiṃ vātra tatkāraṇaṃ
svādhīnā palighasya kevalamiyaṃ dṛṣṭā kapālāvaliḥ ।।

tadayamabhāvo dṛśyānupalabdhibādhitaḥ kathaṃ pratyakṣato mudgarādikāryamavadhāryaḥ ।।

yatpunarasminnadṛśyamāne api dṛśyata iti vāgjālaṃ sā bhaṇḍavidyā । tadvacanād gṛhṇānnapi paśureva । tathā hi

kasyacit pratibhāsena sādhyate apratibhāsi yat । pratibhāso asya nāsyeti nopapattestu gocaraḥ ।।

athaivaṃ vaktavyam kimanyena dhvaṃsena, karparameva ghaṭadhvaṃso astu, tathā ca sati mudgarādyabhāve karparābhāvāt ghaṭasthairyamavyāhatamiti । tathā hi yathā nāśaśabdena karparamucyate tathā yadyabhāvaśabdenāpi karparamevocyate tadaikatra pradeśe ghaṭamekamapanīya ghaṭāntaranyāse tatrāpanītaghaṭasyābhāvavyavahāro na syāt, tatpradhvaṃsakapālayostatrānutpādāt । tasmādyathāpanītaghaṭasya pracyutimātrāpekṣayā nyastaghaṭe abhāvavyavahārastathā mudgarādikāraṇābhāvāt pradhvaṃsakarparayoranutpāde api pracyutimātrāpekṣayaiva pratikṣaṇamanyānyatvavyavahāro ghaṭasya sidhyatīti kutaḥ sthairyasiddhiḥ । tasmāt pradhvaṃsakarparābhāve api pracyutimātrātmakabhāvāpekṣayāpyasmanmatamavyāhatam । yadāhurguravaḥ

āstāṃ karparapaṃktireva kalaśadhvaṃso na ceyaṃ purā tena sthairyamapi prasidhyatu tato bhinnena nāśena kim ।

atrottaram,

nāśaḥ saiva yathocyate yadi tathābhāvo api kumbhāntar anyāse abhāvavacaḥ kathaṃ matamataḥ sidhyatyabhāvo api na ।।

iti ।

nanu yadi svahetujanito nāśo nāsti, kathaṃ kvacideva deśe kāle ghaṭo naṣṭa iti pratītiniyamaḥ । na ca mudgarādanyo nāśasya heturvaktavyaḥ, prāgapi nāśasaṃbhave naṣṭaghaṭabuddhisaṃbhavaprasaṅgāt । yadāhuḥ

nāśo nāsti yadi svahetuniyataḥ kiṃ deśakāle kvacit
kumbho naṣṭa iti pratītiniyamastenāsti kāryaśca saḥ ।
nāpyanyat kila kāraṇaṃ rayavato daṇḍātpurāpyanyathā
nāśoktā na kṛtā vinaṣṭaghaṭadhīḥ kenoddhurā vāryate ।।

iti cet । tarhīdānīmarthāpattyā pradhvaṃsaṃ prasādhya mudgarādhīnatvamasya sādhayitumārabdham । tathā ca sati dhūmāgnivat pratyakṣataḥ pradhvaṃsasya mudgarādikāryatvaṃ siddhamityutphullagallamullapitaṃ vyāluptam ।।

na cārthāpattito api tatsiddhiḥ saṃdyapate, kumbho naṣṭa iti pratīteranyathāpyupapadyamānatvāt । vināśaṃ vināpi hi ghaṭadarśanavato mudgarakṛtakapālānubhava evanaṣṭaghaṭāvasāyasādhanaḥ, kimapareṇa nāśena kartavyam, ghaṭo naṣṭa iti buddherghaṭaniścayapūrvakamudgarakṛtakapālānubhavamātrānvayavyatirekānuvidhānadarśanāt । na ceyaṃ sāmagrīpūrvamapyasti । mudgarābhāve karparapaṃkterevābhāvāt kathaṃ prāgapi naṣṭaghaṭabuddhiprasaṅgaḥ saṃgato nāma । yadāhurguravaḥ

dṛṣṭe ambhobhṛti mudgarādijanitā dṛṣṭā kapālāvalī saṅketānugamādvinaṣṭaghaṭadhīstāvat samutpādyate । 

sāmagryāmiha nāśanāma na kimapyaṅgaṃ na cāsyāmapi
syādeṣā na kadāpi nāpi ca purāpyeṣā samagrā sthitiḥ ।।

arthāpattirato gatā kṣayamiyaṃ na dhvaṃsasiddhau prabhuḥ ।।

yadi nāśānubhavo nāsti kapālānubhavāt kapālakalpanaiva syāt, na naṣṭaghaṭabuddhiriti cet । tadetadatisāhasam, ghaṭaniścayapūrvakakapālavalayadarśanādeva naṣṭaghaṭabuddheḥ sākṣādevānubhūyamānatvāt । tadapalāpe dhūmādīnāmapi dahanādipūrvakatvaniścayo na syādityatiprasaṅgaḥ ।।

nanu ghaṭo naṣṭa iti buddhirviśeṣyabuddhiḥ । sā ca vināśaṃ viśeṣaṇamākṣipatīti cet । tadasat, yataḥ

svabuddhyā rajyate yena viśeṣyaṃ tadviśeṣaṇam ।

ucyate । na cāvidyamānamadṛśyaṃ vā svabuddhyā kiñcidrañjayati । prayogo atrayasya na svarūpanirbhāsastanna kasyacit svānurakta pratītinimittam । nāsti ca svarūpanirbhāso dhvaṃsasyeti vyāpakānupalabdhiḥ । nāsyā asiddhiḥ, abhāvasya svarūpeṇaivedantayā nirbhāsābhāvāt । na ca viruddhatā, sapakṣe bhāvāt । nāpyanaikāntikatvam, pratibhāsābhāve api svānuraktapratītihetutve śaśaviṣāṇāderapi tathātvaṃ syādityatiprasaṅgaḥ ।

nanu

na dhvaṃsena vinā vinaśyati jagad bhāvena sārdhaṃ sacet
saccāsacca kimastu vastuniyataṃ bhāvānujo asau tataḥ ।
bhāvāt tena tu bhinnakāraṇatayā tatkāraṇāsaṃbhave
abhāvāttena kṛtānyatāpi galitā bhaṅgaḥ kuto anukṣaṇam ।।

atrocyate । kāraṇāntarādutpadyamāno dhvaṃso abhinno bhinno vā । nādyaḥ pakṣaḥ, bhinnakāraṇatvāt, tairanabhyupagatatvācca । atha dvitīyaḥ pakṣa । tadā kaḥ punarbhāvasya pradveṣo yena pradhvaṃsākhye vastuni svahetorutpanne nivartate nāma ।।

yatpunaretaducyate - nābhāvasyotpāde bhāvasyāparā nivṛttiḥ, kiṃ tvabhāvotpattireva tannivṛttiriti । kathamanyasyotpāde anyasya nivṛttiḥ । atra svabhāvabhedairuttaraṃ vācyam ye parasparaparihārasthitayaḥ svahetubhyo jāyante । na hi svato anyasyāṅkurasya vahnirna kāraṇamityanyatvāviśeṣād bhasmano api na kāraṇam । svabhāvabhedenatu kāryakāraṇabhāvasamarthanaṃ parasparaparihārasthitiniyame api tulyam । yathā cotpādasya purastādakhilasāmarthyarahitasyāṅkuraprāgabhāvasyāpakāraṃ kañcidakurvanto api bījādayo aṅkuramārabhamāṇāḥ prāgabhāvaṃ nivartayanti, tadutpādasyaiva tatprāgabhāvanivṛttirūpatvāt; evaṃ tadabhāvahetavo api bhāvarūpe akiñcitkarā api tadabhāvamādadhānāstannivartayanti, abhāvotpādasyaiva bhāvanivṛttirūpatvāt । tena pūrvavannārthakriyākaraṇaprasaṅga iti । taducitaṃ syād yadi kāryakāraṇayorivāsyā pyātmā pramāṇapratītaḥ syāt, kevalaṃ dṛśyānupalambhagraste apyetasminnupalabhyata iti pralāpo vyaktamiyaṃ bhaṇḍavidyetyuktam । arthāpattirapi kṣīṇetyapi prāgabhāvasya ca dṛṣṭāntatvenopanyāso bhaṇḍālekhyanyāyaḥ ।

kiṃ ca kaḥ punaratra virodhaḥ

sahasthānābhāvo yadi tava virodho arthavipadoḥ
sahasthānāsaṅgaḥ kṣaṇamapi yathā śītaśikhinoḥ ।
sa ca dhvaṃso dhvaṃsāntaramupanayan saṃprati bhaved
virodhī so apyanyaṃ kṣayamiti na nāśaḥ kathamapi ।।

anyathā siddhasattāmātreṇa virodhitve sarvaṃ sarveṇa viruddhaṃ prasajyeta । svabhāvālambanamapyadarśanādeva nirastamiti ।

athānyonyābhāvaprakṛtikatayārthe sato tadā
kṣayasyaivābhāvaḥ saha bhavatu vā hetubalataḥ ।
anena dhvaṃse ca prakṛtahatirasya tvanudaye
balīyānevārthaḥ svayamapacaye anyena kimiha ।।

saccāsacca kimastu vastviti tu prasaṅgaḥ trilocanaprastāve nirākaraṇīyaḥ । ata evātra prastāve bhuvanaikagurūn bhagavataḥ kīrtipādānavamanyamānaḥ śaṅkaraḥ paśorapipaśuriti kṛpāpātramevaiṣa jālmaḥ ।

yadapyāha trilocanaḥ bhāvavyatiriktāṃ nivṛttimanicchadbhiraśakyā svarūpanivṛttiravasthāpayitum । yā hi tasya prāktanī kācidavasthā bhavadbhirarthakriyānirvartanayogyā dṛṣṭā saiva yadyuttarakālamapyanuvartate tarhi svarūpeṇaiva nivṛtto bhāvaḥ kathamavasthāpyate । tadānīmayaṃ naṣṭo nāma yadi svahetupratilabdhasvarūpavyatirekiṇī tasya kācidavasthotpadyeta, utpattau saiva tasyātmāntaraṃ jātamityatādavasthyamevāsya vināśaṃ brūmaḥ । tādavasthye tādātmye ca svarūpeṇa nivṛtto bhāva ityasya śabdasya satyamarthaṃ na vidmaḥ । svarūpanivṛttiḥ khalviyaṃ bhavantī bhāva eva syāt, bhāvādanyā vā । tattve svakāraṇebhyo niṣpannasyārthasyānyathānupapattāvutpatterārabhya sattvānnityatvaṃ prasajyeta । anyatve ca tadeva nivṛtteranyatvanivṛtti priyamanuṣṭhitaṃ priyeṇa । tasmādutsṛjya vibhramaṃ nāśotpattireva naṣṭatvamabhyupagantavyamiti ।

tadetadajñānaphalam । tathā hi

svakāraṇādeva yathānyadeśavicchinnarūpaḥ samudeti bhāvaḥ ।
vicchinnabhinnakṣaṇavṛttirevaṃ svakāraṇādeva na jāyate kim ।।

abhāvato arthāntararūpabādhe tatrāpi cārthāntaramīkṣaṇīyam ।
pradīpadṛṣṭāntamataṃ na kāntaṃ svarūpasaṃdarśanaviprayogāt ।।

yathā hi deśāntaraparāvṛttamanīlādiparāvṛttaṃ ca svahetorutpannaṃ vastu tathā dvitīyakṣaṇāntaraparāvṛttamapi । yathā cānyadeśānavasthāyitvaṃ taddeśāvasthāyitvenāviruddham, viruddhaṃ ca deśāntarāvasthāyitvenaiva tathā dvitīyakṣaṇāvasthāyitvaṃ prathamakṣaṇāvasthāyitvenāviruddham, viruddhaṃ punardvitīyakṣaṇāvasthāyitvenaiva । kevalaṃ deśāntaradvitīyakṣaṇayostatpracyutimātraṃ vyavahriyate । tadanyonyābhāvapradhvaṃsābhāvayoḥ padārthayoḥ sadbhāve apyavāryam, abhāvāntarāsvīkāre api bhāvābhāvayorapyamiśratvāsvīkāre tādātmyaprasaṅgāt । tasmād bhāvābhāvayostādātmyamiti । yathārthakriyākāritvasya taddeśavartitvanīlatvādibhinnavirodhastathā dvitīyakṣaṇānavasthāyitvenāpīti vivakṣitam । paramārthatastu dharmidharmayostādātmyaṃ vyāvṛttikṛto bhedavyavahāra iti apohasiddhau prasādhitam । etaccoktakrameṇāviruddhamāpāditam । etāvati tu tattve vākchalamātrapravṛttā dveṣaviṣajvalitātmānaḥ kṣudrāḥ pralapantīti kimatra brūmaḥ ।

tataśca vyatiriktanivṛttyutpattimantareṇa svarūpanivṛtterupapatteḥ kathaṃ kṣaṇādūrdhvaṃ prāktanasattāvasthitiḥ । tasmādutsṛṣṭavibhramaṃ naṣṭavyavahāramātramastu, na tvasyānyat kiñcij jāyeta, bhāvasya tādavasthyaprasaṅgāt । abhāvaḥ kathaṃ niṣidhyata iti cet । na, tadanutpattimātraviṣayasya vācāniścayena ca paścādabhāvavyavahāramātrapravartanasyeṣṭatvād vastūtpattereva niṣiddhatvāt ।

nanu keyaṃ vācoyuktiḥ, abhāvavyavahāramātramiṣyate paścānnābhāva iti । evaṃ sati visaṃvāditāprasaṅgo abhāvavyavahārasya । abhāvaśca mithyeti bhāva eva pratiṣedhyasya syāt । sa cābhāvaḥ paścā bhavatīti sphuṭataramasya kādācitkatvātsahetukatvam, vastutvaṃ ceti । asadetat, abhāvākhyavastvantarāsvīkāre api pracyutimātrāpekṣayāpi vyavahārasya caritārthatvapratipādanāt ।

yattu tadviviktabhūtalāderviṣayatvamāśaṅkyoktam, na bhūtalādervastvantaratvāt । na ca vastvantare pratipādite pratīte vā ghaṭādi vastubhūtamiti pratipāditaṃ pratītaṃ vā bhavati । evaṃ vastvantarameva nāśa iti asmin mate yad dūṣaṇamuktaṃ tat svayameva parihṛtaṃ syāditi, tadapyasaṃbaddham, kevalaṃ hi bhūtalamasya viṣaya iti kathaṃ na ghaṭāderabhūtatvabodhaḥ । yaiva hi ghaṭādyapekṣayā kaivalyāvasthā pradeśasya sa eva ghaṭavirahaḥ । vacanādināpyevaṃ kevalapradeśapratipādane kathamiva na prakṛtaghaṭādyabhāvapratipādanam । kaivalyaṃ cāsahāyapradeśādavyatibhinnameva ।।

na ceha ghaṭo nāstīti pratyayasya ghaṭavatyapi pradeśe prasaṅgaḥ, svahetostathotpannasya saghaṭapradeśasya kevalapradeśādanyatvāt । na ca pratyabhijñānataḥ saghaṭāghaṭapradeśayorekatvam, pūrvamasya nirākaraṇāt । na ca vināśahetorasāmarthyavaiyarthyābhidhāne aṅkurādihetorapi tathābhidhātumucitam । asiddhe hi kārye hetorāśrayaṇamavārtham । siddhe ceyaṃ cintā, yadi hetornityo anityo vārtho jātaḥ kiṃ nāśakāraṇeneti hetupuraskāreṇaiva pravṛtteḥ । na caivamasiddhe aṅkurādau kārye śakyamabhidhātum, svarūpasyaivābhāt taddharmakatvā dharmakatvādiparyanuyogasya nirviṣayatvāt ।।

nanu tvayāpi bhāvābhāvayorlakṣaṇabhedo abhihitaḥ । tatkathamekatvaṃ sarvārthānām । lakṣaṇabhedādeva bhedavyavasthā । tato api cenna bhedavyavasthitiḥ, na kasyacit kutaścid bhedavyavasthitirityadvaitaprasaṅga iti cet । na । yo hi naśvarasvabhāvaḥ sa eva nāśoḥ, naśyatīti bahulādhikārāt kartari ghañaḥ prasādhanāt, taṃ nāśaṃ bhāvasvabhāvamicchāmaḥ । naśanaṃ nāśa iti tu prasajyātmā dvidhā kartavyaḥ । tattvatastāvad vastutvavirahāt tattvānyatvavirahita evāsau bhāvo na bhavatīti tadbhāvaniṣedhamātrapātaṃ tu bhavati kharaśṛṅgādivat । saṃvṛtau tu yathā kālabhedena vikalpyamānaḥ kādācitka iva pratibhāti tathā sarvopākhyāviraharūpatayā bhāvādbhinna iva pratibhātīti nāvastutvopalakṣaṇabhedākhyānavirodhaḥ । evaṃ ca sati saṃvṛttyā lakṣaṇabhede bhāvābhāvayorbhedasyeṣṭatvāt । tatvena ca lakṣaṇaikatāvirahe bhāvasya tenaikyaniṣedhāt kathamadvaitaprasaṅgopālambhaḥ ।।

syādetat । na ca vivekāpratītau tadviviktagrahaṇaṃ bhavati । tadvivekaśca na bhūtalādisvarūpameva viśeṣaṇatvāditi । tadetannyāyabahiṣkṛtam । viśeṣaṇaviśeṣyabhāvo hi saṅkalpāruḍhe rūpe bāhyārthasparśe vikalpaśabdaliṅgāntarāṇāṃ vaiyarthyaprasaṅgāditi śāstre vistareṇa pratipādanāt । sa ca saṅkalpo abhinnamapi bhāvaṃ bhinnamivākalayati । yathā śilāputrakasya śarīram, śarīre karaṇādayaḥ, lambakarṇo devadatta ityādi । tasmāt kalpanādhīno viśeṣaṇaviśeṣyabhāvaḥ । abhinne api bhāve bhedavivakṣāpekṣo bhedavyavahāraḥ kathaṃ bhedaniyatamātmānamātanotu ।।

skhaladgatirayaṃ rāhoḥ śira ityādinirdeśa iti cet । yadi satyametat, tadā śiro atiriktasya rāhoriva kṣmātalāderatiriktasya vivekasya dṛśyānupalambhabādhitatvādayamapi nirdeśaḥ skhaladgatireva, tathāpi neti koṣapānaṃ pramāṇam । tasmātsaghaṭāt pradeśāntarāt pradeśa evāyamanyo ghaṭaviviktaḥ svahetorutpanno na tu ghaṭavivekena viśeṣitaḥ, svahetorutpannasya viviktasyābhāve vivekasyābhāvāt । kiṃ ca

vyāptaṃ bhidā yadi viśeṣyaviśeṣa tvaṃ bhedātyayānnanu tadā tadabhāva eva ।
deśo viśiṣṭa iti cāsti yathā tathedamapyasti dṛśyamatabhedadṛgasti neti ।।

tasmānnābhāvo nāma kaścid yatra kāraṇavyāpāraḥ । tadevaṃ sahetukavināśatvāditi hetuḥ svarūpāsiddha iti sthitam ।।

satāmakṣaṇikatvaṃ kāra vattvādityapyasaṃbaddhameva, kṣaṇikatvakāraṇavattvayorvirodhābhāvādakṣaṇikatvena kāraṇavattvasya vyāpterasiddheḥ sandigdhavyatirekitvāt । na cāsya viparyaye vṛttiśaṅkā nāśasya sahetukatvameva nivartayati, uktakrameṇa nāśasyaivābhāvāditi ।।

tathā prameyatvādapi sthirasiddhirmanorathamātram । sākāravedanodayapakṣasthitau hi dvitīyakṣaṇānuvṛttāvapyarthasya vyavahitatvāt, prakāśānupapatterviṣayasvarūpavedanameva jñānasya viṣayavedanam । evaṃ ca vartamānānurodhaḥ । atīte api tatpratyāsatterapracyuteḥ । na cātiprasaṅgaḥ, anantarātītādanyena kṣaṇena sārūpyāsamarpaṇāt । tataśca kāraṇatvād yadi nāma prameyatvasya pūrvakālasattvena vyāptistathāpi prameyatvavat pūrvakālasattvamapi kṣaṇike aviruddhamiti prameyatvākṣaṇikatvayorvyāptisādhano vyāpakānupalambho asiddhaḥ । jñānākārārpakatvaṃ hi hetutvam, prameyatvaṃ prāmāṇikapratītatvam । taccānantarātīta eva kṣaṇe samupapadyate ।।

jñānasattvāsamaye arthānuvṛtterabhāvānnirviṣayateti cet । nanvanuvṛttāvapi tadarpitākārasvarūpasaṃvedanameva tadvedanam । tadeva ca saviṣayatvam । iyaṃ ca pratyāsattiranantarātīte api kṣaṇe akṣīṇeti na dvitīyakṣaṇānuvṛtteranurodha ityuktam । ataḥ sandigdhavyatirekitvādanaikāntikameva prameyatvam ।।

atha sākāravādavidveṣādanākārajñānagrāhyatvaṃ prameyatvamabhipretaṃ tadāsiddhatāsya hetoḥ । indriyārthasannikarṣāderjñānamutpadyatāṃ nāma । taccānubhavaikarasatvena sarvatrārthe sadṛśākāratvāt kasya grāhakamastu, yenābhisaṃbaddhamiti cet । ātmamanaḥsaṃyogādīnāmapi grahaṇaṃ syāt । janakasya grahaṇamiti cet । tathāpyātmādīnāṃ grahaṇaprasaṅgaḥ । viṣayatvena janakasya grahaṇamityapyasādhu, viṣayatvasyādyāpyaniścayāt । idaṃ dṛṣṭaṃ śrutaṃ vedamityadhyavasāyo yatrārthe sa viṣaya iti cet । nanvastyeva pratiniyato vyavahāraḥ । kaḥ punaratra pratyāsattiniyama iti pṛcchāmaḥ । sa cedupavarṇayituṃ na śakyate, vyavahāro api tvanmate niyato na syāditi brūmaḥ । ata evārthasārūpyamasādhāraṇaṃ pratyāsattinimittamastu, nirmimitte niyamāyogāt ।।

nanu sārūpyamapyarthādarśane kathamavadhāryate । tacca kimekadeśena, sarvātmanā vā । ādye pakṣe sarvaṃ sarvasya vedanaṃ syāt । dvitīye tu jñānamajñānatāṃ vrajet । kiṃ ca sārūpyādarthavedane anantaraṃ jñānaṃ tulyaviṣayaṃ viṣayaḥ syāditi cet । mābhūdarthasya darśanam । ākāraviśeṣabalādadhyavasitārthasyārthakriyāprāpterevārtho apīdṛśa iti sārūpyavyavahāro aviruddhaḥ । ata eva sthūlagataṃ paramāṇugataṃ vā sārūpyaṃ na cintyate । jñānākārasya sthūlatve apyekasāmagrīpratibaddhapuñjaviśeṣādapyabhīṣṭakriyākaraṇāt puruṣārthasiddheḥ । sārūpyaṃ caikadeśenaiva । na cātra sarvavedanaprasaṅgaḥ, sarveṣāṃ jñānaṃ pratyajanakatvāt । janakānāṃ ca svavyapadeśanimittāsādhāraṇaikadeśārpakatvena grāhyatvāt । nāpi tulyaviṣayāntarajñānagrahaṇaprasaṅgaḥ, tasya svasaṃvedanādeva pramāṇāt siddhatvāt । pramāṇāntarasya tatra vaiyarthyāt । jaḍatve satyākārārpakasya vastuno grāhyatvādityasyārthasyābhīṣṭatvācca । bāhyārthasthitau ceyaṃ cinteti sarvamanavadyam । tadevamayaṃ prameyatvāditi hetuḥ sākāravādapakṣe sandigdhavyatirekaḥ, nirākārapakṣe cāsiddha iti sthitam ।

na cārthāpattirati sthirātmasādhanī, kāryakāraṇabhāvagrahaṇādīnāmanyathopapatteḥ । tathā hi upādānopādeyabhāvasthitacittasantatimapyāśrityeyaṃ vyavasthā sustheti kathamātmānaṃ pratyujjīvayatu । tatra kāryakāraṇabhāvapratītistāvadanākulā । tathāpi prāgbhāvivastuniścayajñānasyopādeyabhūtena tadarpitasaṃskāragarbheṇa paścādbhāvivastujñānenāsmin satīdaṃ bhavatīti niścayo janyate । tathā prāgbhāvivastvapekṣayā kevalabhūtalaniścāyakajñānopādeyabhūtena tadarpitasaṃskāragarbheṇa paścādbhāvivastvapekṣayā kevalabhūtalaniścāyakajñānenāsminnasatīdaṃ na bhavatīti vyatirekaniścayo janyate । yathoktam

ekāvasāyasamanantarajātamanyavijñānamanvayavimarśamupādadhāti ।
evaṃ tadekavirahānubhavodbhavānyavyāvṛttidhīḥ prathayati vyatirekabuddhim ।।

ata eva devadattenāgnau pratīte yajñadattena ca dhūme pratīte na kāryakāraṇabhāvagrahaṇaṃ tajjñānayorupādānopādeyabhāvābhāvāt । yatra tvekasantāne jñānakṣaṇayorupādānopādeyabhāvastatra kāryādigrahaḥ sugrahaḥ । anyathā satyapi nityātmani pratisandhātari kāryakāraṇabhāvādīnāmapratītireva syāt ।

tathā hi ātmanaḥ sakāśāt pratisandheyabuddhīnāmabhedo bhedo vā bhedābhedo vā । prathamapakṣe ātmaiva syāt pratisandhātā, buddhya eva vā syuḥ pratisandheyā iti kaḥ pratisandhānārthaḥ । bhedapakṣa api buddhibhyo bhidyamānasya jaḍasyātmanaḥ kaḥ pratisandhānārtha iti na vidmaḥ । buddhiyogād draṣṭutvavat pratisandhātṛtvamiti cet । buddhi reva tarhi draṣṭī pratisandhātrī cetī niyamasvīkāre tadyogādasya tathātvamiti kimanena yācitakamaṇḍanena । buddhīnāṃ kartṛtvābhāvāditi cet । taddvāreṇāpi tarhi tasyātmano draṣṭṛtvādivyavahārānupapattiḥ । yadi hi buddhirhetoḥ phalasya vā draṣṭrī syāt tadānantaryapratiniyamasya cānusandhātrī kalpitā । tadyogād draṣṭṛtvaṃ pratisandhātṛtvaṃ cocyata iti syādapi prativiṣayamalabdhaviśeṣāyāṃ ca buddhau saṃbandho api na viśeṣaṃ vyavahārayitumīśaḥ - adhunā nibandhanādhigantā, adhunā phalasya, idānīṃ pratisandhāteti । tathāvidhabuddhigataviśeṣasvīkāre tu kimapareṇātmanā kartavyam, tāvataiva paryāptatvād vyavahārasya ।

sthirātmānamantareṇa saiva buddhirna syāditi cet । kenaivaṃ pratārito asi । aho mohamāhātmyaṃ yadīdṛśānapi paravaśīkaroti । tathā hi nedamidamantareṇa yaducyate tat khalvanyatra pratyakṣānupalambhābhyāṃ sāmarthyāvadhāraṇe sati yujyate vahneriva dhūme, cakṣurādivadvā dṛṣṭakāraṇāntarasāmagryā kāryādarśane paścād darśane ca kiñcidanyadapekṣaṇīyamastīti sāmānyākāreṇa ।

ādyaḥ pakṣastāvannāstīti vyaktam । dvitīyo api na saṃbhavī । na hi kāraṇabuddhisamanantaraṃ kāryabuddhau satyāṃ niścayapravṛttasyedamasyānantaraṃ dṛṣṭaṃ mayeti pratisandhānamadṛṣṭapūrvaṃ kadācit yato anyasya sāmarthyaparikalpanaṃ syādityudasya vyāmohamuktakrameṇaiva kāryakāraṇagrahaṇavyavasthā svīkartavyā ।

bhedābhedapakṣastu dhikkāra eva, tasyaiva tadapekṣayā bhedābhedaviruddhadharmādhyāsādekatvānupapatteḥ । tataśca yadbhinnaṃ bhinnamevābhinnaṃ cābhinnamiti naikasya bhedābhedau ।tathāpyabhede viśvamekamiti yugapadutpādasthitipralayaprasaṅgaḥ । evaṃ kramivastugrāhakaiḥ kramijñānairupādānopādeyabhūtaiḥ sākṣāt pāramparyeṇa krameṇāmī jāyanta iti niścayo janyate । aikakālikānekavastugrāhakaireva tajjñānairekopādānatvāt sakṛdimāni jātānīti vikalpaḥ kriyata iti kramākramagrahaṇamapyanavadyam ।

kathamanekajñānādekavikalpa iti cet ।

bhavantu bhinnā matayastathāpitā dadhatyupādānatayaikakalpanam ।
na bhinnasaṃkhyā phalahetubādhinī na cānyasantānabhavā ivākṣamāḥ ।।

yadapyuktaṃ śaṅkareṇa pūrvottarakṣaṇayoḥ saṃvittīḥ, tābhyāṃ vāsanā, tayā hetuphalabhāvādhyavasāyī vikalpa iti cet । kimidānīṃ yatkiñcidāśaṅkitena vaktavyamityevaṃ vidhiranuṣṭhīyate bhavatā । vikalpo hi gṝhītānusandhānamatadrūpasamāropo vā syāt । na tāvat pūrvaḥ pakṣaḥ, adṛṣṭānvayavyatirekasya puruṣasya hetuphalabhāvāgrahe anusandhānapratyayahetorvāsanāviśeṣasyaivānupapatteḥ । agṛhītasya cānusandhāne atiprasaṅgāditi ।

tadetanna samyagālocitam । yato hetuphalabhūtayoḥ pūrvottarakṣaṇayorekaikena jñānenānanubhave apyupādānopādeyabhūtābhyāṃ kramijñānābhyāṃ hetuphalatve gṛhīte eva । kevalaṃ hetukāle phalābhāvāt । tadviṣayasāmarthyagrahaṇe api phalādarśanāt tadavasāya evāpravṛttaḥ kāryadarśanena pravartyate । tathā phalāvalokane api tatkāryatā gṛhītaiva vikalpenānusandhīyata iti gṛhītānusandhānarūpa evāyaṃ vikalpa iti yatkiñcidetat ।

yadāha mahābhāṣyālaṅkāraḥ

yadi nāmaikamadhyakṣaṃ na pūrvāparavittimat ।
adhyakṣadvayasadbhāve prākparāvedanaṃ katham ।।

tathā smaraṇamabhilāṣaḥ, svayaṃ vihitapratyanumārgaṇam, dṛṣṭārthakutūhalaviramaṇam, karmaphalasaṃbandhaḥ, saṃśayapūrvakanirṇayaśca pūrvapūrvānubhavaikopādānakāraṇaiḥ samarpitasaṃskāragatairuttarottarārthānubhavaivopādeyabhūtairjanyamāno yujyata iti kimadhikenātmanā parikalpitena । upādānopādeyabhāvaniyamādeva ca na santānāntare smaraṇādiprasaṅgaḥ saṅgataḥ । kimidamupādānamiti cet । yatsantānanivṛttyā yadutpadyate tattasyopādānakāraṇam । yathā mṛtsantānanivṛttyotpadyamānasya kumbhasya mṛdupādānamiti śāstre prapañcitam । na cātra paralokakṣatiḥ ।।

yadapyuktam - cittaśarīrayoḥ kiyatkālasthitinibandhanasya dṛṣṭasya nivṛttau cittasyāpi nivṛttiprasaṅgaḥ । maraṇavedanayā hi cittaṃ vikalam । tato avikalā cittāntarajananāvasthā na saṃbhavati । tasmādupasthite maraṇaduḥkhe sarvasaṃskāravirodhini cittamapyucchidyeteti nāstikyamāyātamiti । tadayuktam । yato maraṇaduḥkhaṃ cittaviśeṣa eva, tasya cittāntarajananasāmarthyasvabhāvasya svabhāvādavāryaiva jñānotpattiriti । bandhānmokṣo api saṃsāricitta sabandhādanāśravacittaprabandho yaḥ । śubhādimokṣayorapi pravṛttiravāryā । yataḥ satyapyātmanyahameva mukto bhaviṣyāmi sukhī cetyātmagrahaṇakṣaṇādadhyavasāyāt pravartate । na punarātmanā galahastitaḥ । sa cānādyavidyāparamparāyātaḥ pūrvāparayorekatvāropako mithyāsaṅkalpo bādhite apyātmanyavyāhataprasara iti kathamapravṛttiḥ । nanu

nairātmyavādapakṣe pūrvamevāvabudhyate । madvināśātphalaṃ na syānmatto anyasyāthavā bhavet ।।

apravṛttirevāstviti cet । yadyayamātmagraho nirviṣayo api pravṛttimanākṣipta kṣaṇamapi sthātuṃ prabhavati । yathā hi jātasyāvaśyaṃ mṛtyuriti jñātavatopyapratikriyaputrādimaraṇe sorastāḍamākrando maraṇādau ca yatnaḥ śokodrekāt evamavidyodrekādeva nairātmyaṃ jānannapi pravartate, na sukhamāsta iti kimatra kriyatām, avidyāyāḥ pravartanaśakteravāryatvāt । pratyabhijñā ca pūrvameva dhvastā । kāryakāraṇabhāvaniyatā paścādbhāvipūrvabhāvitā । sā ca kṣaṇike apyaviruddhā । upādānopādeyatā ca kramisvasaṃvedanajñānadvayena sākṣātkṛtā tatpṛṣṭhabhāvinā niścīyata iti, asatyapyātmani pratisandhātari kāryakāraṇagrahaṇādaya upapadyamānā nātmānamupasthāpayituṃ prabhavanti । ato arthāpattirati na kṣameti bhāgyahīnamanorājyamiva sthirasiddhirviśīryata eva । tathā ca kṣaṇabhaṅgasandehe sattvādyanumānaṃ prāptāvasaram ।।

।। sthirasiddhidūṣaṇaṃ samāptam ।।

।।

।। citrādvaitaprakāśavādaḥ ।।

।।

digeṣā svaparāśeṣaprativādiprasādhanī ।
citrādvaitamatābodhadhvāntastomakadarthinī ।।

iha khalu sakalajaḍapadārtharāśau pratyākhyāte nirākṛte ca nirākāravijñānavāde pratihate cālīkākārayogini pāramārthikaprakāśamātre samyagunmūlite ca sākāravijñānālīkatvasamārope pratisantānaṃ ca svapnavadabādhitadehabhogapratiṣṭhādyākāraprakāśamātrātmake jagati vyavasthite yasya yadā yāvadākāracakrapratibhāsaṃ yadvijñānaṃ parisphurati tasya tadā tāvadākāracakraparikaritaṃ tadvijñānaṃ citrādvaitamiti sthitiḥ । tadevaṃ citramadvaitaṃ vijñānamiti padatrayamiha pratyupasthitam ।।

atra ca vipratipattirnāma kiṃ citratāyāmadvaite vijñānatve sarvatraiveti vikalpāḥ ।।

na tāvadasau citrasvarūpānusāriṇī bhavitumarhati, tanmātrasya sarvajñānubhavasiddhatvāt, anyathā śaśaviṣāṇādāviva jaḍamidamalīkaṃ vijñānaṃ veti vipratipattīnāmanavakāśaprasaṅgāt । nāpi vijñānatve vivādaḥ kartuṃmucitaḥ,

sahopalambhaniyamād

ityādinā pūrvameva nīlādīnāṃ sākāravijñānatvaprasādhanāt । ata eva sarvatrāpi vimatirasaṅgatā, sākāravijñānasiddhāveva citrādvaitavādāvatārāt । tasmāccitrateyamadvaitavirodhinīti vyāmohādekatva eva vipratiprattiriti tatra prasādhanaṃ sādhanamidamucyate ।।

yat prakāśate tadekam । yathā citrākāracakramadhyavartī nīlākāraḥ । prakāśate cedaṃ gauragāndhāramadhurasurabhisukumārasātetarādivicitrākārakadambakamiti svabhāvahetuḥ ।

na tāvadasyāsiddhirabhidhātuṃ śakyate, pratyakṣapramāṇaprasiddhasadbhāve vijñānātmakanīlādyākāracakre dharmiṇi prakāśamānatāyāḥ pratyakṣasiddhatvāt । na cāsya hetorviruddhatā saṃbhavati, vicitrākāramadhyavartini nīlākāre dṛṣṭāntadharmiṇi prakāśamānatālakṣaṇasya sādhanasya dṛṣṭatvāt । nanu caikatve sādhye yadaparamekatvādhikaraṇaṃ tadiha dṛṣṭāntīkartumucitam । na cāsya nīlākārasya ekatā vidyate, viruddhadharmādhyāsaprasiddhasyānekatvasya saṃbhavāt । deśakālākārabhedo hi viruddhadharmādhyāsaḥ । tataśca yathā citritākāracakrasyākārabhedato bhedastathā nīlākārasyāpi deśabhedato bhedaḥ । tadayaṃ sādhyaśūnyo dṛṣṭānto hetuśca vipakṣe paridṛśyamāno yadi tatraiva niyatastadā viruddhaḥ ।।

tatrāpi saṃbhave anaikānta iti cet । yadi deśabhedato vijñānātmakasthūlanīlākārasya bhedastadāsya pratiparamāṇudeśabhede bhedasaṃbhavātu paramāṇupracayamātrātmako vijñānātmakasthūlanīlākāraḥ syāt । tathā ca sati sarveṣāṃ vijñāna tmakanīlaparamāṇūnāṃ svasvarūpanimagnatvena saṃtamasanimagnānekapuruṣavat vyativedanābhāvāt sthūlanīlākhaṇḍalakapratibhāsābhāvaprasaṅgaḥ saṅgataḥ syāt, grāhyagrāhakalakṣaṇayoḥ purastādapakartavyatvāt । na caivaṃ vaktavyam paramāṇūnāṃ svarūpanimagnatve apyekopādānatayā puñjātmaiva sthūlaḥ sthūlamātmānaṃ jñāsyatīti, satyapyekopādānatve svasvarūpanimagnatvādeva sthūlavyavasthāpakasya bhinnasyātmano anyonyaṃ vā grāhyagrāhakabhāvasyāyogāt । tādātmyena vyativedanasya cānabhyupagamāt ।

vargo vargaṃ vetti

ityasyānupadatvāt । na ca yathā bāhyārthavāde sthūlaikākārajñānapratibhāsa eva bāhyaparamāṇupracayapratibhāsavyavasthā gatyantarābhāvāt, tathā jñānaparamāṇupracayavyavasthā sthūlaikākārayogivijñānāntarasthānabhyupagamāt । abhyupagame vā tasyaiva dṛṣṭāntatvāt । tasmād yāvad yāvat pratibhāsastāvattāvat sthūlatayaiva vyāptaḥ । asthūle paramāṇau sthūlanivṛttimātre ca pratibhāsasya dṛśyānupalambhabādhitatvāt । yathā prasiddhānumāne sattvaṃ kṣaṇikatvena vyāptaṃ kramākramakāritvenāpi, kṣaṇikatvābhāvācca karmākramanivṛttau nivartamānaṃ kṣaṇikatve niyataṃ sidhyati, tathātrāpi prakāśamānatvaṃ sādhanamekatvenāpi sthaulyenāpi, ekatvābhāvācca vipakṣāt paramāṇupuñjātmana ekatvanivṛttimātrātmanaśca svaviruddhopalambhāt sthaulyasya vyāpakasya nivṛttau nivartamānamekatvaṃ niyataṃ sidhyati । tataśca yathā bahirvyāptipakṣe ghaṭe dṛṣṭāntadharmiṇi viparyayabādhakapramāṇabalāt sattvaṃ kṣaṇikatvaniyatamavadhārya sattvāt pakṣe kṣaṇabhaṅgasiddhiḥ, ta trāpi nīlākāre dṛṣṭāntadharmiṇi viparyayabādhakapramāṇabalādeva prakāśamānatvamekatvaniyatamavagamya prakāśamānatvād vicitrākāracakre sādhyadharmiṇyekatvasiddhiriti na dṛṣṭāntasya sādhyaśūnyatvam । nāpi hetorviruddhatā । na cānaikāntikatā ।।

nanvekatve sādhye tatpracyutirdvitvaṃ ca vipakṣaḥ, tasmācca vipakṣāddhetuvyatirekapratipattyavasare kiṃ vipakṣātmā prakāśate na vā । pratibhāsapakṣe prakāśamānatvasya hetoḥ sādhāraṇānaikāntikatā, vipakṣe api dṛṣṭatvāt । atha na prakāśate tadā sandigdhavyatirekitvam, kuto vyatireka ityavadherevāprakāśamānaśarīratvāt kathamataḥ sādhyasiddhipratyāśā ।

atrocyate । iha dvividho vijñānānāṃ viṣayaḥ grāhyo adhyavaseyaśca । pratibhāsamāno grāhyaḥ । agṛhīto api pravṛttiviṣayo adhyavaseyaḥ । tatrāsarvajñe anumātarisakalavipakṣapratibhāsābhāvānna grāhyatayā vipakṣo viṣayo vaktavyaḥ, sarvānumānocchedaprasaṅgāt, sarvatra sakalavipakṣapratibhāsābhāvāt tato vyatirekāsiddheḥ । pratibhāse ca deśakālasvabhāvāntaritasakalavipakṣa sākṣātkāre sādhyātmāpi varākaḥ sutarāṃ pratīyata ityanumānavaiyarthyam । tasmādapratibhāse apyadhyavasāyasiddhādeva vipakṣād dhūmādervyatireko niścitaḥ । tat kimarthamatra vipakṣapratibhāsaḥ prārthyate । yadi punarasyādhyavasāyo api na syāttadā vyatireko na niścīyata iti yuktam, pratiniyataviṣayavyavahārābhāvāt ।।

nanvasmanmate vastvavastvātmakasakalavipakṣapratipattisaṃbhavāt tato hetuvyatirekaḥ saṃpratyetuṃ śakyata eva । na ca pratibhāsamātreṇa sattvaprasaṅgaḥ, arthakriyākāritvalakṣaṇatvāt sattvasya । tvanmate tu prakāśa eva vastutvam । ato vipakṣayorekatvapracyutirdvitvayoḥ pratibhāse prakāśamānatvasādhanasya vipakṣasādhāraṇatā । apratibhāse casandigdhavyatirekitvamiti codyaṃ duruddharameveti cet । tathā hi dhūmādiravahnyādervipakṣād vyāvṛtto vahnyādiniyataḥ sidhyati, tasya ca vastvavastvātmakasakalavipakṣapadārtharāśeḥ svarūpanirbhāsa iti kiṃ nirvikalpakajñāne kalpanāyāṃ vā । pratibhāsa iti ca ko arthaḥ । kiṃ nirākāre jñāne sakalavipakṣādisvarūpasya sākṣāt sphuraṇam, yadi vā tadarpitabuddhisvabhāvabhūtasadṛśākāraprakāśaḥ, atha samanantarapratyayabalāyātabuddhigatabāhyasadṛśākārapratibhāsaḥ, āhosvid buddherātmabhūtavipakṣasadṛśālīkākāraparisphūrtiḥ ।

na tāvadādyaḥ pakṣo yuktaḥ, deśakālasvabhāvaviprakṛṣṭānāṃ padārthānāmarvācīne jane nirākāre ca jñāne sphuraṇāyogādityasyārthasya śāstre eva vistareṇa prasādhanāt । sphuraṇe cāsādhyasyāpi prakāśanaprasaṅge anumānavaiyarthyasya pratipādanāt ।

nāpi dvitīyaḥ pakṣaḥ, deśādiviprakṛṣṭatvādeva sākṣātsvākārasamarpaṇasāmarthyābhāvāt ।

na ca tṛtīyaḥ saṅgataḥ, sādṛśyasaṃbhave api samanantarabalādevāyātasya bāhyena saha pratyāsatterabhāvāt ।

na caturtho api prakāra saṃbhavati, asatprakāśayorvirodhāt, sphurato alokatvāyogāt । tathā hyasatprakāśa iti kimasadīśvarādeḥ khyātiḥ, bhāsamāno vā ākāro asan, san vā na kaścit khyātīti vivakṣitam । tatra yasya padārthasya svarūpaparinirbhāsaḥ sa kathamasanniti prāṇadhāribhirabhidhātavyaḥ । sphurataḥ keśoṇḍukākārasya bāhyarūpatayā bādhyatve api jñānarūpatayārthatvasya ācāryeṇa pratipāditatvāt grāhakābhimatanirākāraprakāśasyāpyasattvābhidhānaprasaṅgāt ।।

pratibhāse api bādhanādasatyatvamiti cet । kiṃ tad bādhakam, pratyakṣamanumānaṃ vā । yadyekatra svarūpasākṣātkāriṇi pratyakṣe aviśvāsaḥ kathamanyatra bādhake svarūpāntaraprakāśa eva nirvṛttistatpūrvakamanumānaṃ ca sutarāmaviśvāsabhājanamiti na bādhakavārtāpi । yadāhurguravaḥ

yasya svarūpanirbhāsastadevāsatkathaṃ bhavet ।
bādhāto yadi sāpyekā pratyakṣānumayornanu ।।

pratyakṣe yadyaviśvāsaḥ ekatrānyatra kā gatiḥ । tatpūrvamanumānaṃ ca kathamāśvāsagocaraḥ ।।

nanu

dṛṣṭameva dvicandrādipratibhāse api bādhitam ।
na dṛṣṭe anupapannatvaṃ tajjñātamapi bādhyate ।।

iti cet । bādhyasyāpratibhāsanāt । pratibhāsinaścābādhyatvāt । tathā hi 
buddhyākārasya nirbhāso bādhā bāhyasya vastunaḥ ।
sphūrtāvapyaviśvāse kva viśvāsa iti kīrtitam ।।

etena bhāsamāno vā ākāro asanniti dvitīyo api pakṣaḥ pratikṣiptaḥ, pratibhāsādeva sattāsiddherbādhakābakāśābhāvāt ।

tathā san vā kaścinna khyātīti tṛtīyasaṅkalpo api vyākulaḥ, prakāśavyāptatvāt sattāyāḥ । aprakāśasyāsattayā grastatvāt ।।

nanu prakāśo nāmaḥ vastunaḥ sattāsādhakaṃ pramāṇam । na ca pramāṇanivṛttāvarthābhāvaḥ । arthakriyāśaktistu sattvam । taccāprakāśasyāpi na virudhyata iti cet । satyametat । bahirarthabāde aprakāśasyāpi sāmarthyābhyupagamāt । keśoṇḍukādipratibhāse adhyavasitasyārthakriyāśaktiviyogādevābhāvasiddheḥ । sarvathā bahirabhāve tu jñānasya prakāśāvyabhicārāttāvataiva sattve kimarthakriyayā ।

kathamanyahṛdaḥ sattvaṃ prakāśādeva nāsya cet ।
nārthakriyāpi sarvasmai kvacicced bhāsanaṃ na kim ।।

iti । nirvikalpe tāvat svasaṃvedanasiddhasvākāramantareṇa vipakṣādayo na parisphuranti । athāmī vikalpe pratibhāsanta iti dvitīyaḥ saṅkalpo abhyupagamyate, asminnapi pakṣe pratibhāsamāna ākāro asādhāraṇo aśabdasaṃsṛṣṭatayā svasaṃvedanatādātmye praviṣṭatvādvastusanneva ।

adhyavaseyatayā vipakṣādayo gṛhyanta iti cet । tadāpi teṣāṃ svarūpasya nirbhāso asti na vā । nirbhāse pratyakṣasiddhataiva, nāsatkhyātiḥ । śāstre api

asvarūpasākṣātkāritvameva pratyakṣatvam'

uktam । tasya cetarapratyakṣeṣviva vikalpe api svīkāre viruddhavyāptopalambhena vikalpabhrāntatvayordūramapāstatvādvikalpe api tvanmate pratyakṣatvamakṣatam । tat kathaṃ tatsiddhasya pratyakṣāntarānumānābhyāṃ bādhābhidhānam, tayorapi svarūpāntaraprakāśapauruṣatvāt ।।

atha vikalpabhrāntatvayorvyāpakaviruddhayoḥ saṃbhavāt vikalpe pratyakṣatvamevāsaṃbhavi । nanvasya pratyakṣatvamasaṃbhavīti svarūpasākṣātkāritvamasaṃbhavītyuktam । atha vipakṣādirartho asmin prakāśata iti vācā svarūpasākṣātkāritvaṃ kathitamiti mātā me bandhyeti vṛttāntaḥ । iṣyate ca tvayā vipakṣādisvarūpasākṣātkāritvaṃ bikalpasyeti pratyakṣatānatikramaḥ, apratyakṣatve vastusvarūpasphuraṇāyogāt । tataśca tatpratibhāsino api rūpasya sata eva khyātirnāsatkhyātiḥ । na ca tadeva vikalpe parisphuradrūpamasatāmīśvarādīnāṃ svarūpam, asattvasyaivābhāvaprasaṅgāt । svarūpasphuraṇe apyasattve anyatrāpi prakāśinyanāśvāsāt ।

tato yat sākāravāde jalpitam

nityādayaḥ santa eva syuḥ

iti tadātmana eva patitam । yadāhurguravaḥ

svarūpasākṣātkaraṇādadhyakṣatvaṃ na cāparam ।
vikalpabhramabhūmitvamata eva hi bādhitam ।।

yadi nādhyakṣatā tasya rūpanirbhāsa eva na ।
tatastadasadīśādi pratibhātītyasaṅgatam ।।

yadi tu pratibhāseta rūpamasya sadeva tat ।
tadasatpratibhātīti tacca bhātyasadeva vaḥ ।।

athādhyavasāye adhyavaseyasvarūpasya pratibhāso nāstītyucyate । na tadā kasyacidadhyavasāyaḥ । kathamataḥ pratiniyatavastuvyavasthāsiddhiḥ । kiṃ ca ko ayamadhyavasāyonāma । kiṃ vyāvṛttibhedaparikalpitasya prakāśāṃśasya, svākārāṃśasya, alīkākārasya, bāhyavastuno avastuno vā sphuraṇamadhyavasāyārthaḥ । yadi vā svākāre bāhyāropaḥ, bāhye vā svākārāropaḥ, svākārabāhyayoryojanā, tayorekīkaraṇamekapratipattirabhedena pratipattiḥ bhedāgraho adhyavasāyārtha iti vikalpāḥ ।

tatra na tāvadādimau pakṣau kalpanāmarhataḥ । svarūpe sarvasyaiva sphuraṇasya nirvikalpatvādavasāyānupapattiḥ । itarathā nirvikalpakajñānābhāvaprasaṅgāt ।

alīkasphuraṇaṃ tu prāk pratyākhyātam ।satyapi sphuraṇe asphuṭatvānnirvikalpakametat । dvicandrādijñānavat । astu svagrāhye tannirvikalpakam, bāhye tu adhyavaseye adhyavasāya iti cet । na tatsaṃbandhābhāvāta, tadapratibhāsācca । anyathātiprasaṅgādityuktaprāyam । bāhyavastusvarūpasphuraṇe tu pratyakṣapratipattirevāsāviti ko adhyavasāyaḥ । avastusphuraṇaṃ punastridhā vikalpya prāgeva pratyākhyātam ।

svākāre tu bāhyāropo na saṃbhavatyeva । tathā hi jñānaṃ kenacidākāreṇa satyenālīkena vopajātaṃ nāma । bāhyāropastu tadākāre tatkṛto anyakṛto vā syāt । tatkṛtatve na tāvat tatkāla eva vyāpārāntaramanubhūyata iti kutastadāropaḥ । kālāntare ca svayamevāsat kasya vyāpāraḥ syāt ।

dvitīyapakṣe jñānāntaramapi nākārāroparāgasaṅginīmutpattimantareṇa vyāpārāntareṇa kvacit kiñcitkaraṃ nāma । tadetadarvācīnajñānasadṛśākāragocarīkaraṇe api na bāhyāropavyāpāramaparaṃ spṛśati tadākāraleśānukāramapahāya । na ca śabdāmukhīkaraṇamatirikto vyāpāraḥ, śabdākārasyāpi svarūpa evāntarbhāvāditi nākārādanyo jñānavyāpāraḥ । āropyamāṇaścāsāvartho bāhyaḥ । tatra buddhau yadi svarūpeṇa sphurati satyapratītirevāsau, ka āropaḥ । atha na parisphurati tathāpi ka āropaḥ । sphuraṇe vā adhikaraṇabhūtasvākārātiriktasyāropyamāṇākārasyāpi pratibhāsaprasaṅgaḥ ।

tadākārasphuraṇameva tasya sphuraṇamiti cet । tasyāropaviṣayatvāt । na hi marīcisphuraṇameva jalasphuraṇamiti na svākāre bāhyāropaḥ । ata eva bāhye svākārāropo nāsti, āropaviṣayasya bāhyasyāsphuraṇāt । tata eva svākārabāhyayoryojanāpyasaṃbhavinī, yogyayorapratibhāsāt । na caikīkaraṇamadhyavasāyaḥ । ko ayamekīkaraṇārthaḥ । yadyekatāpattau prayojakatvaṃ tadāropyāropaviṣayayoḥ kadācidekībhāvābhāvādasaṃbhava eva । na hi śaśaviṣāṇe kāraṇaṃ kiñcit । na ca pūrvamanekamekatāmetīti kṣaṇikavādinaḥ sāṃpratam । arthāntarotpattimātraṃ tu syāt । na ca tadupalabdhigocaro anyatrāropaviṣayāt svākārāt । na ca tāvatāpyarthasya kiñciditi kathamekīkaraṇam ।

athaikapratītiradhyavasāyaḥ । tathāpi na dvayorekapratipattiradhyavaseyānubhavābhāvāt । na ca dvayoḥ pratītirityevādhyavasāyaḥ nīlapītavat ।

na cābhedena pratītiradhyavasāyaḥ । yataḥ paryudāsapakṣe aikyapratītiruktā bhavati । sā ca pratyuktā, adhyavaseyapratipattyabhāvāt । bhedena pratītiniṣedhamātre api na bāhyasya pratītirukteti kutastadadhyavasāyaḥ । yadi hi bāhyaṃ prakāśeta ekatvenānekatvena vā satā asatā vā pratītiriti yuktam ।

sarvākāratatsvarūpatiraskāreṇa sā pratītirityekapratītiriti cet । tatsvarūpatiraskāre tarhi tadapratibhāsanameva । kasyacidaṃśasya pratibhāsanāditi cet । niraṃśatvādvastunaḥ sarvātmanā pratibhāso apratibhāso veti śāstramevātra vistareṇa parīkṣyate ।

na ca bhedāgraho adhyavasāyo vaktavyaḥ । tathā hi kiṃ bāhye gṛhyamāṇe agṛhyamāṇe vā । na ca prathamaḥ pakṣaḥ, bāhyagrahaṇasya pratikṣiptatvāt । grahaṇe vādhyavasāyasya pratyakṣatāprasaṅgāt । agṛhyamāṇe tu bāhye pravṛttiniyamo na syāt, anyeṣāmapi tadānīmagrahaṇādanyatrāpi pravṛttiprasaṅgāt ।

trilocano apītthamadhyavasāyaṃ dūṣayati । ko ayamadhyavasāyaḥ । kiṃ grahaṇam, ahosvit karaṇam, uta yojanā, atha samāropaḥ । tatra svābhāsamanarthamartha kathaṃ gṛhṇīyāt, kuryād vā vikalpaḥ । na hi nīlaṃ pītaṃ śakyaṃ grahītuṃ kartuṃ vā śilpakuśalenāpi । nāpyagṛhītena svalakṣaṇena svākāraṃ yojayitumarhati vikalpaḥ । na ca svalakṣaṇaṃ vikalpagrahaṇagocaraḥ । na ca svākāramanarthamarthamāropayati । na tāvadagṛhītasvākāraḥ śakya āropayitumiti tadgrahaṇameṣitavyam । tatra kiṃ gṛhītvā āropayati, atha yadaiva svākāraṃ gṛhṇāti tadaivāropayati । nādyaḥ । na hi kṣaṇikaṃ vikalpavijñānaṃ kramavantau grahaṇasamāropau kartumarhati । uttarasmiṃstu kalpe avikalpasvasaṃvedanapratyakṣādvikalpākārādahaṅkārāspadādanahaṅkārāspadaḥ samāropyamāṇo vikalpena svagocaro na śakyo abhinnaḥ pratipattum । nāpi bāhyasvalakṣaṇakatvena śakyaḥ pratipattum, vikalpākāre svalakṣaṇasya bāhyasyāpratibhāsanāditi ।

bācaspatirapi adhyavasāyaṃ pratikṣipati । anarthaṃ svābhāsamarthamadhyavasyatīti nirvacanīyametat । nanvayamāropayatīti kiṃ vikalpasya svarūpānubhava evāropaḥ, uta vyāpārāntaraṃ svarūpānubhavāt । na tāvat pūrvaḥ kalpaḥ, anubhavasamāropayorvikalpāvikalparūpatayā dravakaṭhinavattādātmyānupapatteḥ । vyāpārāntaratve tu kramaḥ samānakālatā vā । na tāvat kramaḥ, kṣaṇikasya vijñānasya kramavadvyāpārāyogāt । akṣaṇikavādināmapi buddhikarmaṇorviramya vyāpārānupapatteḥ na kramavadvyāpārasaṃbhavaḥ । anubhavasamāropau samānakālāviti cet । bhavatu samānakālatvaṃ kevalam । ātmā svabhāvasthita eva vedyaḥ, parabhāvena vedane svarūpavedanānupapatteḥ । tathā cātmā jñānasya grāhyagrāhakākāro anubhūto arthaśca samāropitaḥ । na tvātmā vedyamānaḥ samāropito nārthaḥ samāropyamāṇaḥ pratyakṣavedyaḥ । sa ca samāropaḥ sato asato vā grahaṇameva । na ca jñānātiriktasya grahaṇaṃ saṃbhavatītyupapāditam ।

svapratibhāsasya bāhyādbhedāgraho bāhyasamāropastato bāhye vṛttiriti cet । sa kiṃ gṛhyamāṇe bāhye na vā । na tāvad gṛhyamāṇe । uktaṃ hyetanna tadgrahaṇaṃ saṃbhavatīti । agṛhyamāṇe tu bhedāgrahe na pravṛttiniyamaḥ syāt, anyeṣāmapi tadānīmagrahādanyatrāpi pravṛttiprasaṅgāditi । tasmād yathā yathāyamadhyavasāyaścintyate tathā tathā viśīryata eva । tathā vikalpāropābhimānagrahaniścayādayo apyadhyavasāyavat svākāraparyavasitā eva sphuranto bāhyasya vārtāmātramapi na jānantītyadhyavasāyasvabhāvā eva śabdapravṛttimittabhede api tatkathaṃ yuktyāgamabahirbhūto anātmasphuraṇamācakṣīta ।

nanvevaṃ vikalpādīnāmasaṃbhave saṃbhave apyanātmaprakāśakatvānabhyupagame sarvajanaprasiddhavidhipratiṣedhavyavahārocchedaprasaṅga iti lokavirodhaḥ । vikalpa ityadhyavasāyaityāropa ityabhimāna iti graha iti niścaya ityādikaṃ śāstre pratipadaṃ pratipāditam, tatsiddhaṃ ca bahirarthādikamabhyupagatamityācāryavirodhaḥ, nyāyavirodhaśca । tathā hi savareva prakārairaviparītasvarūpasaṃvedanād bhrānteratyantamabhāvaḥ syāt । tataśca sarvasattvāḥ sadaiva samyaksambuddhā bhaveyuḥ ।

vikalpitā buddhirbhrāntiḥ, svapratibhāse anarthe arthādhyavasāyāditi cet । kathamavasīyamānastayā so artho na prakāśate । prakāśamāno vā kathamasau tasyāṃ na prakāśate । atha prakāśata eva, tadārthasya tādātmyaprasaṅgaḥ । asati cārthe sārasyāt abhūnmāndhātā, bhaviṣyati śaṅkho astyātmā, nityaḥ śabda iti sarvātmanā ca niścayaḥ syāt । gauriti spaṣṭena ca svena lakṣaṇena prakāśeta । svalakṣaṇe ca saṅketāyogāt vikalpikaiva sā buddhirna syāt । tasmādaśeṣagovyaktisādhāraṇena gotvena gobuddhiralīkena sābhilāpena viplavāt prakhyātīti tathā prakāśanamasyā gavārthāvasāya ityeṣṭavyam । evaṃ hyete doṣā na syuḥ, apratibhāsamānasyāpi svalakṣaṇasya bhrāntyāvasāyāditi ।।

atrābhidhīyate । na tāvallokaśāstravirodhau, agṛhīte api bāhye pravṛttinivṛttyādisamarthanāt svaparavādiduratikramādhyavasāyasvarūpanirvacanāt । nyāyavirodhasya tu gandho api nāsti ।

tathā hi kā punariyaṃ bhrāntirasatkhyātiratasmiṃstadgraho vā yadabhāvādidānīmeva muktirāsajyate ।

na tāvadādyaḥ pakṣaḥ, asatkhyāteḥ pratyākhyānāt । yadāhurguravaḥ

yasya svarūpanirbhāso bādhakād yadi tanna sat ।
bādhake api ka āśvāsaḥ svarūpāntarabhāsini ।।

anyasvarūpopanayāt tatsvarūpanivāraṇam ।
tatrāpi saṃśayo jātaḥ pūrvabādhopalabdhitaḥ ।।

iyamevāgrahe bādhā nādyajasyāparā yadi ।
asya pūrvaiva bhavatu rūpanirbhāsanaṃ samam ।।

nānyā va bhāvinītyatra pramāṇaṃ kiñcidasti vaḥ ।
api svarūpanirbhāse yadā bādhakasaṃbhavaḥ ।।

anirbhāse svarūpasya hetuśodhanaviplave ।
bādhaśaṅkāvinirbhāse apyevaṃ ced viplavo mahān ।।

śāstre ca atasmiṃstadgrahāt svapratibhāse anarthe arthādhyavasāyād dṛśyavikalpyayorekīkaraṇād bhrāntiruktā । tāmayaṃ samarthayitumasamarthaḥ svātantryeṇālīkasphuraṇaṃ bhrāntiriti kāvyaṃ viracayya vistārayati ।।

nanvatasmiṃstadgraho api bhramaḥ svākāraparyavasitajñānādatirikto bahubhirbahudhā vicāryaṃ pratyākhyātaḥ । tat kathaṃ tasminnapi pakṣe na bhrāntikṣatiryenedānīmeva muktiprasaṅgo na syāditi cet । tadetad bhagavato bhāṣyakārasya matavidveṣaviṣavyākulavikrośitamatikātarayati kṛpāparavaśadhiyaḥ । tathā hi samanantarapratyayabalāyātasvapratibhāsaviśeṣavedanamātrādagṛhīte api paratra pravṛttyākṣepo adhyavasāyaḥ । na cāsau pūrvoktavāgjālaiḥ pratihantuṃ śakyaḥ, sarvaprāṇabhṛtāṃ pratyātmaviditatvāt, kaiścidapyanudbhinnatvāt । ayameva ca saṃsārastatkṣayo mokṣa iti kvedānīmeva tadvārtāpi । tathā hi vicitrānādivāsanāvaśāt prabodhakapratyayaviśeṣāpekṣayā vikalpaḥ kenacidākāreṇopajāyamāna eva bahirmukhapravṛttyanukūlamarthakriyāsmaraṇābhilāṣādiprabandhamādhatte । tataḥ puruṣārthakriyārthino bahirarthānurūpāṇi pravṛttinivṛttyavadhāraṇāni bhavanti । pṛthagjanasantānajñānakṣaṇānāṃ tādṛśo hetuphalabhāvasya niyatatvāt । aniścitārthasaṃbandhavikalpakāle api sadasattānirṇayādipravṛttiprasavaḥ । tatra yadubhayathā pravṛttisādhanasāmarthyamasya svahetubalāyātamayameva pravṛttiviṣayatvāropo adhyavasāyāparanāmā । yathā candrādijñānasya bhrāntasyābhrāntasya vā taddarśanāvasāyajananameva grahaṇavyāpāraḥ ।

svavidapīyamarthavideva kāryato draṣṭavyeti

nyāyāt । tathā vikalpasyāpyagniratretyādinākāreṇotpadyamānasya pravṛttyākṣepakatvameva bāhyāvasānaṃ nāma । yathā ca nirvikalpadvicandrādyākārataiva tathāvasāyasādhanī, evamavasāyasyāpi tādṛśākārataiva viṣayāntaravimukhapravṛttisādhanī ।।

nanu tathā ca tacca tena pratipādyate na ca tajjñāne tat prakāśata iti śapathenāpi na saṃpratyaya iti cet । na hyadhyavasāyād bāhyasya paṭādervastuno bādhakāvatārāt pūrvasandigdhavastubhāvasya kṣaṇikāderavastuno vā śaśaviṣāṇāderasphuraṇe api siddhipratibandho brahmaṇāpi pratividhātuṃ śakyaḥ । dvividho hi viṣayavyavahāraḥ, pratibhāsādadhyavasāyācca । tadiha pratibhāsābhāve api parāpoḍhasvalakṣaṇāderadhyavasāyamātreṇa viṣayatvamuktam, sarvathā nirviṣayatve pravṛttinivṛttyādisakalavyavahārocchedaprasaṅgāt । tataśca tena ca tat pratipādyate na ca jñāne tatprakāśa iti saṅgatirastyeva, prakāśyaprakāśakabhāvābhāve apyadhyavasāyādhyavasāyakabhāvenāpi viṣayaviṣayibhāvopapatteḥ ।

nanu yadi nādhyavaseyapratītistadāgṛhīte api svalakṣaṇādau pravṛttiriti sarvatrāviśeṣeṇa prasajyeta, sarvatrāgṛhītatvena viśeṣābhāvāt, tataśca prāptirapi nābhimatasya niyamenetyanumānamapi viplutam । yadyadhyavaseyamagṛhītaṃ viśvamapyagṛhītam, tathāpi niyataviṣayaiva pravṛttirna sarvatra, tathābhūtasamanantarapratyayabalāyātaniyatākāratayā niyataśaktitvādvikalpasya । niyataśaktayo bhāvā hi pramāṇapariniṣṭhitasvabhāvāḥ, na śaktisāṅkaryaparyanuyogabhājaḥ, asadutpattivat sarvatrāsattve api hi bījādaṅkurasyaivotpattiḥ, tatraiva tasya śakteḥ pramāṇena nirūpaṇāt । tathehāpi hutavahākārasya vikalpasya dāhapākādyarthakriyārthinastatsmaraṇavato hutavahaviṣayāyāmeva pravṛttau sāmarthyaṃ pramāṇapratītaṃ kathamatiprasaṅgabhāgi । pratyāsatticintāyāṃ ca tāttvikasyāpi vahnerjvaladbhāsvarākāratvaṃ vikalpollikhitasyāpīti, tāvatā tatraiva pravartanaśaktirjvalanavikalpasya na jalādau ।।

nanu ca sādṛśyāropeṇa kiṃ svākārasya bāhye svākāre vā bāhyasyāropaḥ । ubhayathāpyasaṅgati, āropyāropaviṣayayoḥ svākārabāhayayordvayorgrahaṇāsaṃbhavāditi cet । na vayamāropeṇa pravṛttiṃ brūmaḥ । kiṃ tarhi, svavāsanāparipākavaśādupajāyamānaiva sā buddhirapaśyantyapi bāhayaṃ bāhaye pravṛttimātanotīti viplutaiva saṃsārātmikā ca । yat śāstraṃ

na jñāne tulyamutpattito dhiyaḥ । tathāvidhāyāḥ

iti । tasmānna rūpyādivadāropadvāreṇa pravṛttirapi tu tathāvidhākārotpattipratibaddhaśaktiniyamāt । na ca vicārakasya vastvadarśananiścayādapravṛttiḥ saṅgacchate । darśane api hi pravṛttirarthakriyārthitayā । arthakriyāprāptiśca vastusattāniyame । sa ca niyamo yathā darśanād vastupratibandhakṛtaḥ, tathā vikalpaviśeṣādapi pāramparyeṇa vastuprativastupratibandhakṛta ityadarśane api adhyavasāyāt pravṛttiryujyata iti nānumānamanavasthitam । etena tacca na pratīyate, tena cābhedābhāsanamityupālambho asaṃbhavītyupadarśitam, apratibhāse api pravṛttiviṣayīkaraṇamityabhedādiniṣṭhāyā darśitatvāt । tasmādavicāraramaṇīyo atasmiṃstadgraha eva bhrāntirāropāparanāmā, tatkṣayaśca mokṣa iti yuktam ।

yadāhurguravaḥ

tasmātpravṛtterākṣepe vikalpākārajanmani ।
mato jalādyāropo api satyāsatyasamaśca saḥ ।।

tato yadyapi tattvena nāropo nāma kasyacit ।
vyavahārakṛtastveṣa pratiṣeddhuṃ na śakyate ।।

marīcau jalavad yāvadanātmanyātmakalpanam ।
bhrama eva hi saṃsāro nirvāṇaṃ tattvasaṃsthitiḥ ।।

tataśca yāvanna vicārasaṃbhavo bhavo ayamanyaḥ śama ityayaṃ nayaḥ ।
vicāralīlālalite tu mānase bhavaḥ śamo vā ka iheti kathyatām ।।

tathā āryamaitreyanāthapādā api

na cāntaraṃ kiṃcana vidyate anayoḥ sadarthavṛttyā śamajanmanoriha ।
tathāpi janmakṣayato vidhīyate śamasya lābhaḥ śubhakarmakāriṇām ।।

āryanāgārjunapādāśca

nirvāṇaṃ ca bhavaścaiva dvayameva na vidyate ।
parijñānaṃ bhavasyaiva nirvāṇamiti kathyate ।।

iti sarvaireva prakāśairaviparītasvarūpasaṃvedane api bhrāntivyavasthāsaṃbhavādasti saṃsāraḥ ।।

yadapyuktaṃ vikalpasyāviṣayaśca bāhyam grahaṇaṃ cāsya śabdena saṃyojyeti vikalpatvamapi duryojam, ātmani ca śabdayojanā nāstīti vikalpo nāma nāstyeva, tatkasya vikalpacinteti । ihāgniratretyadhyavasāyo yathā kāyikīṃ vṛttiṃ prasūte tathāgnirmayā pratīyata iti vācikīmapi prasūte, etadākārānuvyavasāyarūpāṃ mānasīmapi prasavati । evaṃ ca sati yathā vikalpenāyamartho gṛhīta iti niścayaḥ, tathā śabdena saṃyojya gṛhīta ityapi, arthākāraleśavacchabdākārasyāpi sphuraṇāt । tasmādarthagrahābhimānavān mānavastāvadabhidhānasaṃyuktagrahaṇābhimānavānapītyavasāyānurodhādeva vikalpavyavasthā na tattvataḥ । yadāhurguravaḥ

na śabdaiḥ saṃsargaḥ kvacidapi bahirvā manasi vā-
kṣarākārākīrṇaḥ sphurati punararthākṛtilavaḥ ।
ubhāvapyākārau yadapi dhiya evādhyavasitir
vidhatte tau bāhye vacasi ca vikalpasthitirataḥ ।।

abhāne pratibhāne vā na cāropo api kasyacit ।
pratītyotpādabhedena vyavasthāmātramīdṛśam ।।

nirvikalpādvikalpasya bhāve leśānukāriṇaḥ ।
saṅketakārivacanād buddhyākāre viśeṣiṇi ।।

saṅketaḥ kṛta ityāsthā tādṛk śabdaśrutau punaḥ ।
pravṛttyākṣepabuddhyātmabhāve vācyavyavasthitiḥ ।।

iti ।

tasmād vastu vā ghaṭapaṭādi sandigdhavastu vā sādhakabādhakātikrāntam, avastu vātmadikkālākṣaṇikādikamadhyavasitamiti, apratibhāse api pravṛttiviṣayīkṛtamityarthaḥ । ayameva cāropaikīkaraṇādhyavasāyābhedagrahādīnāmarthaḥ sarvatra śāstre boddhavyaḥ । tasmādadhyavasāyasyākāraviśeṣayogādagṛhīte api pravartanayogyatā nāma yo dharmastayā bāhyādhyavasāyayorgrāhyagrāhakabhāvaścet saṃvṛttyā duṣpariharaḥ, tadā viṣayiviṣayabhāvo api labdha ityadhyavasāyamātreṇa viṣayaviṣayitvamuktamiti yuktam । yadāha alaṅkārakāraḥ

kathaṃ tadviṣayatvaṃ tatra pravartanāditi ।

etena yaduktam kathamavasīyamānastayātmārtho na prakāśyata ityādi, tannirastam, tadaprakāśe api tadadhyavasāyasya vyavasthāpitatvāt । asati cārthe sā na syādityapyayuktam, ātmāderadhyavaseyasya pratibhāsapratikṣepe buddhyā saha tādātmyābhāvāt । na ca sarvākāraniścayaprasaṅgadoṣaḥ saṅgataḥ । sarvākāraniścayo hi sarveṣvākāreṣu pravṛttikārakatvātmā niruktaḥ, na caikākārollekhino vikalpasyākārāntare pravartanaśaktiranubhavaviṣaya iti kutaḥ śabdapramāṇāntarānapekṣeti yuktam । tatra nirvikalpakaṃ spaṣṭapratibhāsatvād grāhakaṃ vyavasthāpyate । vikalpastu spaṣṭaikavyāvṛttyullekhādāropakādivyavahārabhājanam । yathā ca bāhye sati kvacid bhramavyavasthā tathāntarnaye api sarvatra । kevalaṃ bahirmukhapravṛtyapekṣayā kriyamāṇo nātmani kaścid bhrama ityuktaṃ bhavati । na ca gosvalakṣaṇaprakāśāvakāśaḥ, svākārasyaiva sphuraṇāt, svalakṣaṇe ca saṃketāyogāt । vikalpikaiva na syāditi tu svarūpāpekṣayā siddhasādhanam । bāhyāpekṣayā tvadhyavasāyavad vikalpikaiva sā buddhistathā । tasmādaśeṣagovyaktisādhāraṇena gotvena gobuddhiralīkena sābhilāpena viplavāt prakhyātīti tathā prakhyānamasyā gavāvasāya ityeṣṭavyamityapi neṣṭavyameva, caraṇamardanādinā pratyavasthāne api yuktiśāstrabahirbhūtatvādetadabhāve api kathitadoṣapradhvaṃsāt । na hi vikalpabuddhāvalīkākārasphuraṇameva bāhyasyādhyabasāya iti kācidarthasaṅgatiḥ, arthasyeti saṃbandhānupapatte । buddheratra kramābhāvāt pratyakṣataiva, kathamadhyavasāyaḥ । apratibhāsamānasyāpi svalakṣaṇasya bhrāntyāvasāyāditi tu na budhyāmahe । avasāyena hi tadvitisparśe pratibhāsaḥ ko aparaḥ । tadvittāvapyaspaṣṭatvādadhyavasāya ityapyayuktam, tadrūpavittāvaspaṣṭatvasyaivābhāvāt ।

jāto nāmāśrayo anyonyaścetasāṃ tasya vastunaḥ ।
ekasyaiva kuto rūpaṃ bhinnākārāvabhāsi yat ।।

iti ācāryaḥ smaryatām । na ca tadāsau bhrāntirbhavitumarhati, vastusvarūpasyaiva nirbhāsāt ।।

alīkavṛtteriti cet । bāhyasyāsphurato adhyavasāyaḥ katham । alīkamidamiti viduṣo bāhyādhyavasāyavyasthābhāvāt, bāhyāsphuraṇāt tadapratibaddhatvācca । pratibandhe api tasyepi syāt, na punastadadhyavasāyaḥ, tadasphuraṇasphuraṇayorapi tadayogādityalamatinirbandhena । tadevamapratibhāsino api vipakṣādadhyavasāyamātrasiddhādeva vyāvṛtto doṣatrayanirmuktaḥ prakāśamānatātmako heturyāvatprakāśāvadhijñānātmakacitrākāracakrasyaikatvaṃ sādhayatyeva ।।

yadāhurguravaḥ

bhāsate yattadekaṃ tadyathā citre sitākṛtiḥ ।
bhāsate cākhilaṃ citraṃ pītaśītasukhādikam ।।

nātrāsiddhiḥ prakāśasya citre dharmiṇi darśanāt ।
na ca sādhyaviyuktatvaṃ dṛṣṭāntasyāpi dṛśyate ।।

ekaikāṇunimagnatvāt saṃvittirna parasparam ।
na caikāṇuprakāśo asti sthūlameva sphuratyataḥ ।।

bāhyāṇūnāṃ pratībhāso buddhirekā sthavīyasī ।
jñānāṇūnāṃ ka ekastu pratibhāso bhaviṣyati ।।

tasmāt sthūlatayā vyāpto nirbhāsastannivṛttitaḥ ।
nivartamāno anekasmādekatve viniyamyate ।।

yathā sajātīyamatād bhāgādbhedanirākriyā ।
anābhāsaprasaṅgena vijātīyamatāt tathā ।।

tannāstu sādhyo dṛṣṭānto na ca śaṅkāviparyaye ।
ato nirdoṣato hetościtrādvaitavyavasthitiḥ ।।

saṃgrahaślokaśca

ekatvena yathāptimānabhimato bhāsastathā vyāpyate
sthaulyenāpyaṇuśo na hi kvacididaṃ svapne api nirbhāsanam ।
tena pratyaṇubhedanetyuparataṃ tadvyāpakasyātyayād
ekatvena parītamākṛticayaścāyaṃ vinirbhāsate ।।

iti ।।

nanu cātra dṛṣṭāntadārṣṭāntikayorubhayamātrāpyekatvaṃ pratyakṣato anumānācca viruddhadharmādhyāsalakṣaṇāt pratihatam, tat kathamanumānādekatvasiddhiriti cet । yadetat pratyakṣaṃ bhedasādhakamupanīyate, tat kiṃ nīlādīnāmanātmabhūtamātmabhūtaṃ vā । prathamapakṣe, āstāṃ tāvadeṣāmato bhedasiddhiḥ, sattāmātramapi na sidhyet । sa hi nīlādiko artho jaḍo vijñānāntarātmālīkasvabhāvo vā svīkartavyaḥ । triṣvapi pakṣeṣu prakāśyaprakāśakabhāvābhāvaḥ । tathā hi jñānasya prakāśakatvaṃ nāma kiṃ vidyamānatvaṃ vyāpārāveśo vā । prathamapakṣe sarvasarvadarśitvaprasaṅgaḥ, sarvapuruṣajñānavidyamānatāyāḥ sarvaṃ pratyaviśiṣṭatvāt । tathā nīlādibhirapi jñānasya grahaṇaprasaṅgaḥ, teṣāmapi vidyamānatvalakṣaṇagrāhakatvasaṃbhavāt ।।

atha jñānatve sati vidyamānatvamiti saviśeṣaṇaṃ lakṣaṇamucyate । tat kiṃ nīlādīnāmajñānatve kośapānamāyuṣmatā kartavyam, yena sattāmātreṇa samasamayaṃ sphuratorvijñānanīlādyoḥ pratijñāmātrādekasya jaḍatvālīkatvabādhyatvāprakāśatvādi vyavasthāpyate ।

atha dvitīyastadā sa kiṃ vyāpāraḥ pratyakṣasyātmā jñānāntaram, arthasyātmārthāntaraṃ vā syāt । prathamavikalpe svātmani kāritravirodhaḥ । dvitīyapakṣe jñānāntaraṃ yadyanyaviṣayam arthasya na kiñcit । tadviṣayatvaṃ cādyāpi na siddham, tatpratyāsattereva cintyamānatvāt ।।

tṛtīye punaḥ saṅkalpe nīlādikaṃ kṛtameva syāt, na prakāśitam, tailavartyādibhiriva pradīpaḥ । prakāśastu svayameva । tathā ca jñānāntaratvāt santānāntaravadapratibhāsaprasaṅgaḥ ।

caturthe tu vikalpe arthāntare kṛte nīlādikaṃ tadavasthameva । na cānātmaprakāśanasāmarthyaṃ jñānasya svīkartumucitam, vyāpāravat prakāśanasyāpyevaṃ nirākartavyatvāt । na cāgnidhūmayoḥ kāryakāraṇabhāva iva jñānajñeyayorapi svābhāviko grāhyagrāhakabhāvo vaktavyaḥ, pramāṇasiddhakāryakāraṇabhāvavad grāhyagrāhakasvarūpayoradyāpi nirvaktumaśakyatvāditi kva nīlādivārtāpi yadbhedasiddhipratyāśā pratyakṣataḥ sampadyate ।।

athātmabhūtaṃ tat pratyakṣamiti dvitīyaḥ pakṣaḥ, tadātmasvasaṃvedanameva bhedasādhakamabhyupagataṃ bhavet । tacca yadi pratyākāraṃ bhinnaṃ tadā sarveṣāṃ svasvarūpanimagnatvāccitraprakāśapraṇāśaprasaṅga ityuktam ।

athaitaddoṣabhayāt sarveṣāmākārāṇāmekatvameva svabhāvabhūtaṃ svasaṃvedanamiṣyate, tadaitadeva citrādvaitaṃ vijñānamucyate, yadanekābhimatānāṃ sahopalabdhānāṃ nīlasukhādyākārāṇāṃ svabhāvabhūtākhaṇḍasvasaṃvedanapratyakṣaṃ nāma । yadāhurguravaḥ

bhramābhramākalpanakalpanāni, śātāsitādīnyakhilākṣajāni । jñānānyabhinnāni sahopalabdheḥ, pūrvāparatvaṃ tu na vedyameva ।।

tadevaṃ dṛṣṭāntadārṣṭāntikayorubhayatrāpi svasaṃvedanapratyakṣasiddhamekatvamavidyāvaśād vipratipattau satyāmanumānataḥ sādhyate । ata eva svasaṃvedanapratyakṣādanumānācca ekatvasiddhau na pratyakṣāntaram । nāpi viruddhadharmādhyāsalakṣaṇamanumānaṃ bhedasādhanāya prāptāvasaram, bhedagrāhakasya bhinnasya pratyakṣasyoktakrameṇāprāmāṇyāt, pakṣasya pratyakṣādibādhitatvāt ।

nanu brūyānnāma kiñcit, tathāpi pratibhāsabhedād bheda eva, na hi dṛṣṭe anupapannaṃ nāmeti cet । hanta pratibhāsaśabdena kimabhipretam, kimākāracakraṃ sphuraṇaṃ vā । tatra yadi prathamaḥ pakṣaḥ, tadā bāhye arthe pratyetavye buddhyākāraḥ pramāṇam । tathācākārabhedo vyavahartavya eva । anyathā bāhyabhedo na sidhyet । yadā punarākāracakrameva prameyam svasaṃvedanaṃ ca pramāṇaṃ tadā tenaiva nīlādīnāṃ svabhāvabhūtenākhaṇḍātmanā ekīkṛtānāṃ kathamapramādī bhedamācakṣīta ।

dvitīyapakṣe tu sphuraṇaṃ svabhāvabhūtākhaṇḍasvasaṃvedanamevoktamiti । tathāpi kathaṃ bhedastasmād yathordhvamindriyapratyakṣataḥ kṣaṇabhede pratīte apyavidyāvaśādekatvādhyavasāyaḥ tathā tiryaksvasaṃvedanapratyakṣeṇākārābhede adhigate apyavidyāvaśādeva bhedāvasāyaḥ ।।

yadyevaṃ viruddhadharmādhyāsato vijñānākāracakravad vyāpto api na bhidyeteti cet । na, bāhye dharmiṇyanekatvasya sādhyasya pratyakṣādyabādhitatvāt । buddhyākārakadambake tūktakrameṇa svasaṃvedanādisiddhaikatve anekatvasya pratyākhyānād bādhakāvatāra eva nāsti । tasmād vijñānatve satīti hetuviśeṣaṇaṃ kartavyam yena bāhyasyaiva bhedaḥ sidhyati ।।

nanu yadi vijñānātmakaṃ vicitrākāracakramekaṃ tadā nīlākāra eva pītādyākāravṛndaṃ praviśet । tathā prakāśākāracakrayorabhedo vyaktisāmānyavat prakāśa eva, ākāracakrameva vā syāditi cet । asadetat । tathā hi dvayorapyanayoḥ prasaṅgaviparyayayoḥ bhedaḥ, sa ca bāhyārthavāda eva yujyate, tatra bhedagrāhakasyendriyapratyakṣasyeṣṭatvāt । vijñānavāde tvanātmaprakāśābhāvāt svasaṃvedanamevaikaṃ pramāṇam । tato api viparyayasya bhedasya siddheḥ prasaṅgo apyasaṅgataḥ ityadvaitameva ।

kiṃ ca evaṃ sthūlanīlādyākāro api paramāṇumātre praviśedityapratibhāsaṃjagadāpadyeta । asti ca pratibhāsaḥ । tasmād yathāvasthitānāmevākārāṇāmakhaṇḍasvasaṃvedanātmataivaikatvam, na bhedo na saṃkocaḥ svīkartavyo apratibhāsaprasaṅgāt । tathā kṛtakatvasyānityatvavastutvādibhirabhede kṛtakatvamevānityatvameva vā syādityapi prasaṅgo vaktavya āpadyeta, sāmānyavyaktyoriva tayorvastuto abhedo akhaṇḍātmatvāt ।।

vyāvṛttibheda eva paramiti cet । yadyevaṃ prakāśanīlādyorapyayameva kramo jāgartītyekāvaśeṣaprasaṅgo bālapralāpaḥ । tadevaṃ

bāhyaṃ na naśyati bhidāṇutayāpi sattvādarthaktriyāvirahasaṃkaratātmabhede ।
buddhistu naśyati bhidaiva vidaiva sattvāccitrāpyato na bhidameti kimatra kurmaḥ ।।

nanu deśavitānāptirnātmāntaraviyoginaḥ ।
deśavitānahānau na bhāsa ityapi śakyate ।।

iti cet ।

na svātmāntaramanyātmā sa bāhyasyaiva yujyate ।
buddheḥ svavittiniṣṭhāyāḥ yaḥ parastasya kā gatiḥ ।।

hanta tathāpi

nīlādivattadekaṃ ca kathametat sametu cet ।
nīlamaṃśāntaraṃ caikaṃ kathaṃ tadbhāti saṅgatam ।।

neṣṭaṃ tadapi cet tarhi kvāṇvantarbhidi bhāsanam ।
na parīkṣākṣamaṃ cāṇuḥ kutastasya tadā bhidā ।।

mā bhūdavastubhāvāccet so apyekatvahatau bhavet ।
nirbhāsādekatāsiddhau svavittervastutā sthitā ।।

na pratītyasamutpādo anutpādo vāsya bādhakaḥ ।
ekānekaviyoge api sphūrtimātreṇa sattvataḥ ।।

kiṃ ca pūrvāparajñānamadvaite yanna vidyate ।
pratītyotpannatā tasmādasiddherapyasādhanam ।।

anutpādo apyanekānto akāryakāraṇarūpakam ।
hāne api hetuphalayoḥ sphuradrūpaṃ kva gacchatu ।।

ekānekatayā vastuvyāptiḥ siddhā yadi kvacit ।
sarvaśūnyatvasamaye heturiṣṭavighātakṛt ।।

atha lokapra ddhau ca na sarvalokakalpitam ।
vastuvyavasthā śaraṇaṃ kiṃ tu mānena saṅgatam ।।

na cādhyakṣānumānābhyāmanaṅgaṃ kvacidīkṣitam ।
yasya rāśiranekaṃ syānnāpi vastu ca kiñcina ।।

yasya caikataratvābhyāṃ sattvavyāptiḥ sa hanyatām ।
abhrāntavittimātreṇa sattāvādī tu jitvaraḥ ।।

।। samāptaścitrādvaitaprakāśavādo ayam ।।

grāhayaṃ na tasya grahaṇaṃ tena jñānāntaragrāhayatāpi śūnyaḥ ।
tathāpi ca jñānamayaḥ prakāśaḥ pratyakṣapakṣastu tavāvirāsīt ।।

।।

।। santānāntaradūṣaṇam ।।

atheha prakāśasahopalambhādisādhanabalena jaḍapadārtharāśāvapāste nīlapītādyaśeṣapadārthajāte ca svacittapratibhāsātmani svapnamāyādivadadvayarūpe siddhe santānāntarasadasattānirūpaṇārthamidamārabhyate ।

evaṃ hi kecidāhuḥ । astyeva santānāntaramanumānapratītam । tathā hīcchācittasamanantaravyāhāravyavahārābhāsasya darśanāt tadabhāve cādarśanādupalambhānupalambhasādhanamanvayavyatirekaśarīramicchācittena saha vyāhārādyābhāsasya kāryakāraṇabhāvamātmasantāne avadhāryecchācittasyāpratisaṃvedanasamaye api vicchinnavyāhārādyābhāsadarśanāt tatkāraṇabhūtamicchācittamanumīyamānaṃ santānāntarameva vyavatiṣṭhata iti ।

atredamālocyate । tadicchācittaṃ vyāhārādyābhāsasya kāraṇatayā vyavasthāpyamānamanumāturdarśanayogyamatha dṛśyādṛśyaviśeṣaṇānapekṣamicchāmātram । yaditāvadādyovikalpastadānumāturdarśanayogyatvādicchācittasyānumānakāle anupalabdhirabhāvameva gamayatītyanupalambhākhyapratyakṣabādhitatvāt kvānumānāvakāśastasya । yadi punaricchācittamanumānakāle apyanubhūyeta, tadā kimasyānumānena । athaivamagnidhūmayostadutpattisiddhyanantaraṃ naganikuñje dhūmamupalabhamāno nāgnimapyanuminuyāt, tatrāpyagneranupalabdhibādhitatvāt, upalambhe cānumānavaiphalyāt । naivam, anumānasamaye deśaviprakarṣavato vahnerdarśanāyogyatvena dṛśyānupalabdhivirahāt, adṛśyānupalambhasya cābhāvasādhanatvavirodhāt । icchācittasya tu nāsti deśaviprakarṣaḥ । icchācittaṃ hi svasaṃbaddhamevānumāturdarśanayogyam, tasya ca deśādiviprakarṣa ityalaukikametat । atha dvitīyo vikalpaḥ । tathā hīcchācittamātraṃ svaparasantānasādhāraṇadṛśyādṛśyaviśeṣaṇānapekṣaṃ vyāhārādyābhāsaṃ prati kāraṇatayāvadhāryate । tadavadhāraṇaṃ kena pramāṇena । vyāhārādyābhāsasya hīcchāmātrābhāve abhāvaṃ pratītya tadutpattisiddhigaveṣaṇā । na cecchāmātrasya svaparasantānasādhāraṇasya svasaṃvedanenānyena vābhāvaḥ śakyāvagamaḥ । yathā hi vahnimātrasya deśakālavyavahitasyāpi dhūmotpādadeśakālayoryadi syādupalabhyetaiva mayeti saṃbhāvitasyānumātṛpuruṣendriyapratyakṣeṇa dhūmotpādāt prāgabhāve avadhāryamāṇastadutpattisiddhimadhyāsayatīti vyavahitadeśakālasyāpi vahnerdhūmamātraṃ prati kāraṇatvāvadhāraṇam, svabhāvaviprakṛṣṭasya tu jaṭharabhavādisādhāraṇasya sarvathānumātṛpuruṣāśakyābhāvapratītikasya vyāptibahirbhāva eva । tathātrāpīcchācittaṃ parasantānasādhāraṇamapi yāvadyadīya syādupalabhyetaiva mayeti yadi saṃbhāvayituṃ śakyeta tadā tadvyatirekasiddhidvāreṇa kāraṇatayāvadhāryate । kevalaṃ svabhāvaviprakṛṣṭe cittamātre astamiteyaṃ katheti ।।

na ca paracittaṃ kālaviprakṛṣṭaṃ vartamānatvādasya, atītānāgatayoreva kālaviprakṛṣṭatvena vyavahārāt ।

nāpi deśaviprakṛṣṭam, yasminneva hi śuklaśaṅkhādideśe svacittaṃ śuklākārapratibhāsi svasaṃvedanena vedyate taddeśavartyeva pītākārapratibhāsi parasantānabhāvi cittaṃ na vedyate । tat kathameṣa deśaviprakarṣaḥ ।।

athecchācittamātraṃ svasaṃvedanamātrāpekṣayā na svabhāvaviprakṛṣṭam । na hyagnirapyeko yenaivendriyavijñānena dṛśyate tenaivānyo api dṛśyam । tatra yathā cakṣurvijñānamātrāpekṣayā agnimātraṃ dṛśyamiti vyavasthāpyate tathātrāpi svasaṃvedanamātrāpekṣayā icchācittamātraṃ svaparasantānasādhāraṇamapi dṛśyameveti ।

atrocyate । kimatra mātraśabdenānumātṛpuruṣasaṃbandhāsaṃbandhābhyāmaviśeṣitaṃ yasya kasyacit puruṣasyendriyajñānaṃ vastuviṣayīkurvāṇamasya dṛśyatāsaṃbhave apinānimitamabhimatam । yadyevaṃ piśācādirapi dṛśyaḥ syāt । so api hi kasyacit puṃso yogyādeḥ svajātīyasya vā piśācāntarasya bhavatyevendriyajñānagocara iti na kaścit svabhāvaviprakṛṣṭaḥ syāt । tasmādanumātṛpuruṣasaṃbandhitvamanapāsya vijñānasya svalakṣaṇādibhedanirāsapara eva mātraśabdo yuktaḥ । etadevāśaṅkaya dharmottareṇābhihitam -

ekapratipattrapekṣaṃ cedaṃ pratyakṣalakṣaṇam ।

ityādi । tenaivaṃ dṛśyatāsaṃbhāvanā yadīha deśe kāle vā syād ghaṭādirniyamenopalabhyeta, madīyasya cakṣurvijñānamātrasya viṣayībhavediti । paracitte tu na śakyamevam । yadīha paracittaṃ syāt niyamena madīyasya svasaṃveda mātrasya viṣayi syāditi ।।

yadi cecchācittamātraṃ tadutpattigrahaṇasamaye dṛśyatayā saṃbhāvayitavyam, tadānumānakāle api dṛśyatayā saṃbhāvya tadanupalambhenābhāvasādhane kathamanumānaṃ pravartayitumidamārabdham, pratyakṣeṇaiva pakṣabādhāt । na ca kālabhedena svabhāvaviprakarṣetarāviti yatkiñcidetat । tasmādicchācittamātrasya svaparasantānasādhāraṇasya dṛśyatayā saṃbhāvayitumaśakyatvāt vyahārādyutpādāt prāganupalambhe apyabhāvasiddhau na tadabhāvaprayukto vyāhārādyabhāvaḥ pratīyata iti kathaṃ kāraṇatvasiddhiryataḥ kāryahetudvāreṇānumīyeta । icchācittaviśeṣastu svasantānabhāvī na bhavatyevānumāturdṛśyaḥ । kiṃ tu tasya dṛśyānupalambhājjijñāsitaviśeṣe dharmiṇi bādhitasya kathamanumānamityuktameva ।।

tadevamicchācittaviśeṣe svasantānabhāvini sādhye pakṣasya pratyakṣabādhaḥ, icchācittamātre api svaparasantānasādhāraṇe sādhye yadyanupalambhamātreṇa dṛśya viśeṣaṇānapekṣeṇa pratibandhasiddhisamaye tasyābhāvaḥ pratīyate, tadā pakṣīkṛte dharmiṇi tatheti sa eva doṣaḥ । atha na pratīyate tadā sandigdhavyatireko hetvābhāso vyāhārādiriti sthitam ।

evaṃ tarhi santānāntarasādhakasyābhāvād bādhakasyāpi kasyacidadarśanādbhavatu tatra sandeha eveti kecit । tairidaṃ bādhakamabhidhīyamānamavadhīyatām । yadi hi santānāntaraṃ saṃbhavet tadā tato bhedena svasantānasyāvaśyaṃ bhavitavyam । anyathā svasantānādapi prakāśamānāttasya parasantānābhimatasya bhedo na syāt । na cābhedastayoriti svasantānād bhedābhedābhyāmabādhyasya parasantānasya sāmānyaśaśaviṣāṇādivadabhāva evāyāta iti kathaṃ sandehaḥ । tasmāt parasantānāpekṣayā svasantānasya bhedo apyavaśyambhāvyaḥ । sa ca bhedaḥ santānasya svabhāvaḥ svasantāne pratibhāsamāne niyamena pratibhāseta । kathamaparathā pratibhānāpratibhānalakṣaṇaviruddhadharmādhyāse api svasantānasya parasantānād bhedaḥ svabhāvatāmāsādayet ।।

na cāsau bhedaḥ pratibhāsate । bhedapratibhāse hi upagamyamāne tadavadhibhūtasyāpi parasantānasya pratibhāso durapahnavaḥ syāt ।

asmādbhinnamitīdaṃ cet svarūpaṃ svasya cetasaḥ ।
sāvadherasya bhāsaḥ syānna vā grāhyaṃ tadātmanā ।।

bhede anyaleśamapi naiti kuto bhinnaḥ ।

evamādikamaśeṣamiha pravacanapradīpaśrīsākārasaṅgrahādivacanamanusmaryatām ।

yathā hi svasantānamātre parisphurati śaśaviṣāṇādasphurato na bhedaḥ pratibhāti tathā parasantānādapi sphuraṇavirahiṇo na bhātyeva bhedaḥ । na hi parasantānāpekṣayā kaścid viśeṣaleśaḥ svasantānasya parisphurati yo nāsti śaśaviṣāṇāpekṣayā । na ca śaśaviṣāṇaparasantānāvapekṣya samāne svasantānapratibhāse śaśaviṣāṇāpekṣayā na bhedo nāpyabhedaḥ pratibhāti । parasantānāpekṣayā tu bheda eva bhātītyevamavasthāpayituṃ śakyam ।

bhedābhedayorabhāvaparihāreṇa hi yathā bhedo vyavasthitaḥ tadvad bhedapratibhāso api bhedābhedābhāvapratibhāsavilakṣaṇa evocito bhavitum, na ca tathānubhūyate । tathāpi bhedaḥ pratibhātīti vacanaracanametat । bhāṣyakāranyāyo apyatra bhedapratibhāsadūṣaṇe vistarato avagantavyaḥ ।।

yadi cāvadhipratibhāsavirahe api bhedapratibhānamidaṃ paracittānu kṣamitavyaṃ bahirarthasyāpi kathamabhāvaḥ sidhyati । śakyaṃ hi tatrāpi sandehamavatārayitum, na bahirarthaḥ kasyacidābhāsate, parasantānastu parasya pratibhāsata eva, tataścātraiva sandeho na bahirartha iti cet । etadapi sakalaṃ sandigdhameva । na hyavaśyaṃ parasantānaḥ parasyābhāsate, kadācidasau nāstyeva na cāsāvavabhāsata ityapi vaktuṃ śakteḥ ।

kiṃ ca mā nāma bhāsīṣṭa bahirarthaḥ kasyacidapi tathāpi kathaṃ tadabhāvasiddhirbhedapratibhāsābhyupagamavādina itīyanmātramiha vivakṣitam । na cātra kaścid doṣaḥ । tasmād bahirarthena sādhāraṇaṃ santānāntaramiti kathaṃ vijñaptivādināmapi saṃmataṃ bhaviṣyati । kiṃ ca kāryakāraṇabhāvo api vijñānadvayasya bhedapratibhāsavādinā bādhitumaśakyaḥ । pūrvabhāvinī hi saṃvittiḥ parasaṃvittyapekṣayā bhedaṃ pūrvatvaṃ cātmano gṛhṇātyevāvadhipratibhāsavigame api ।।

parabhāvinyapi saṃvittiḥ pūrvasaṃvittyapekṣayā bhedaṃ paratvaṃ cātmano adhigacchatyeva santānāntaravaditi niyatapūrvāparabhāvalakṣaṇe kāryakāraṇabhāve avabhāsamāne avasīyamāne ca nīlādicitrākāravat katham

saṃvṛttyāstu yathā tathā

iti bhagavato vārtikakārasya vacanena phalitamatra mate । api ca citrākāracakre dharmiṇyadvaitasādhanārthamupanyastasya prakāśamānatvādihetorbhedagrāhakapratyakṣāpahṛtaviṣayatvamudbhāvayataḥ prativādino bhedagrahaṇamanumanyamānena santānāntarasandehaṃ ca vinā kathamuttaritavyaṃ bhavatā ।।

nanvevamapi santānāntarābhāvaḥ kena pramāṇena siddhaḥ । na tāvat pratyakṣeṇa, tasya vidhiviṣayasya pratiṣedhasādhanātadhikārāt । nāpyanumānena, tasya dṛśyābhāvasādhananiyatasyātīndriyaparacittābhāvasādhane anavatārāditi cet । santānāntarasaṃbhave niyatabhāvaḥ tatao bhedaḥ svacittasya । abhede svasantānāt parasantāna eva syāt । yathā ca yadupalabhyamānaṃ yenaṃ rūpeṇa na bhāsate na tat tena rūpeṇa sadvyavahārayogyaṃ yathā nīlaṃ pītarūpeṇa । nopalabhyate ca svacittamupalabhyamānaṃ parasantānād bhinne rūpeṇeti bhedasya svacittatādātmyaniṣedhe dṛśyaviśeṣaṇaprayogānapekṣā svabhāvānupalabdhiriyam ।।

nāpyasiddhiḥ, bhedapratibhāse tadavadherapi pratibhāsaprāpteḥ । avadhyapratibhāse tu bhedapratibhāsābhāvaḥ śaśaviṣāṇabhedapratibhāsābhāvavat siddha eva । evamanena pramāṇena santānāntarasya svacittāpekṣayā bhede pratikṣipte abhede ca svayamevāsaṃbhavini bhedābhedābhyāmavācyatvaṃ siddham । sāmānyādivad vastutāpahatiriti, kathaṃ bādhakābhāvāt santānāntare sandeho abhidhīyate । etacca śāstrīyaprameyasmāraṇamātraphalaṃ kiñcillikhitamiti । paramiha svayamanusandheyam ।

api ca santānāntare tāvadarvāgdṛśāṃ sandeho bhavadbhiranumanyate । bhagavatastu kimavasthāpyatām । saṃdehāvasthāpane kathaṃ sarvajñatā । vidyamānameva kadācit santānāntaraṃ bhagavatā nāvadhāryate tathāpyasau sarvajña iti kathametat । anumānaṃ ca santānāntaraviṣayaṃ prāgeva cintitam । na cānumānena pratītāvapi sarvajñatā bhavitumarhati । pratyakṣeṇa paracittapratītau grāhyagrāhakabhāvo api paracittasya bhagavaccittena sahāyāta iti bahirarthavāda eva mukhāntareṇopagataḥ syāt, kathamayaṃ vañcayati vādaḥ ।।

asmadīyamatena tu paracittaṃ nāstyeveti tadavadhāraṇakṛto bhagavataḥ sarvajñatākṣatidoṣaḥ । yāvacca bhedagrahaṇābhimānarūpā saṃvṛsttitāvat santānāntare sandehāttadavabodhanārthaṃ vacanādirapi pravartata iti svavacanavirodho api na saṃbhavatyeva । na khalu santānāntaraviṣayaḥ sarvathā sandeho nāstyevetyabhimatamasmākam, api tu paramārthagatiriyamupadarśitā । idaṃ hi santānāntarābhāvasādhanamadvayasādhanena sādhāraṇamiti naikaniyataḥ svavacanādivirodhastatparihāro vā । citrākārasaṃbhavamātreṇāpi ca vedāntadhvāntāpasāro bhāṣyakāreṇa darśitaḥ । tathā ca

ātmā sa tasyānubhavaḥ sa ca nānyasya kasyacit

ityādivārtikavyākhyānabhāṣyam ।

ātmavādastarhi prasakta iti cet । na citrākārasaṃvedanāt ityādi dveṣavikaluṣāśeṣā eva tuṣākāro api vedāntasiddhānta iti alakṣita tadgranthānutthāpayantī santānāntarāpekṣayā paṭhitavatītyavasthā sarvā saṃvṛtisatyāntaḥ pātinī hyevāpai ti sakalamanākulamiti ।।

।। santānāntaradūṣaṇaṃ samāptam ।।