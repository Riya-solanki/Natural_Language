

ṣaṣṭhaḥ paricchedaḥ

evaṃ dhvaniguṇībhūtavyaṅgyatvena kāvyasya bhedadvayamuktvā punardṛśyaśravyatvena bhedadvayamāha

dṛśyaśravyatvabhedena punaḥ kāvyaṃ dvidhā matam ।

COMMENTARY 

Vijñapriyā

śravyaṃ kāvyamuktvā nāṭyātmakaṃ dṛśyakāvyaṃ vaktumāhaevaṃdhvanīti ।

Locanā

paricchedasaṅgatimāhaevamiti ।

END OF COMMENTARY 

dṛśyaṃ tatrābhineyaṃ

COMMENTARY 

Vijñapriyā

abhineyaṃ nāṭyam ।

Locanā

dṛśyaṃ darśanīyapradhānam ।
śravyaṃ śrotavyamātram ।
abhineyaṃ naṭairaṅgādibhiriti śeṣaḥ ।

END OF COMMENTARY 

tasyarūpakasaṃjñāhetumāha

tadrūpāropātturūpakam ।

COMMENTARY 

Locanā

anyasya rāmādeḥ rūpeṇānyān naṭān rūpayatīti rūpakam ।

END OF COMMENTARY 

taddṛśyaṃ kāvyaṃ naṭe rāmādisvarūpāropādrūpakamityucyate ।

COMMENTARY 

Vijñapriyā

nāṭyaṃ rūpakamiti paryāyādrūpasaṃjñāhetuṃ vaktumāhatasyeti rāmādisvarūpāropaṇāditi veśābhinayābhyāṃ tadāropasyānena bodhanādityarthaḥ ।

END OF COMMENTARY 

ko asāvabhināya ityāha

bhavedabhinayo avasthānukāraḥ sa caturvidhaḥ ।
āṅgiko vācikaścaivamāhāryaḥ sāttvikastathā ।

COMMENTARY 

Vijñapriyā

tadāropahetutvena prāptamabhinayaṃ pṛcchāteko asāviti ।
āhārya iti ।
āṅgikavācikau dvāvapyāhāryo ।
sātvikaḥ ca tena cāturvidhyam ।
tatra nāṭyasya sattvānudrekāt rasāveśābhāvena kriyamāṇavāhāryyau ।
satvodrekādrasāveśena kriyamāṇai sāttvikau ।

Locanā

aṅgakṛtaḥ āṅgikaḥ ।
vacasā vācikaḥ ।
āhāryyaṃ mukuṭakeyūrādiracanā ।
sāttvikaḥ stambasvedādiḥ ।

END OF COMMENTARY 

naṭairaṅgādibhī rāmayudhiṣṭhirādīnāmavasthānukaraṇamabhinayaḥ ।

COMMENTARY 

Vijñapriyā

taccatuḥ sādhāraṇamabhinayalakṣaṇamāhanaṭairaṅgādibhiriti ।
aṅgaṃ śarīram ।
ādipadāt vacanaparigrahaḥ ।
avasthāstadīyā dharmāḥ manaḥ kathāvākyapāṇḍutvādirūpaveśādhāraṇaḥ tasyā anukaraṇaṃ tādrūpyeṇa pratyāyanam ।

END OF COMMENTARY 

rupakasya bhedānāha

nāṭakamatha prakaraṇaṃ bhāṇavyāyogasamavakāraḍimāḥ ।
īhāmṛgāṅkavīthyaḥ prahasanamiti rūpakāṇi daśa ।

kiñca

nāṭikā troṭakaṃ goṣṭhī saṭṭakaṃ nāṭyarāsakam ।
prasthānollāpyakāvyāni preṅkhaṇaṃ rāsakaṃ tathā ।

saṃlāpakaṃ śrīgaditaṃ śilpakaṃ ca vilāsikā ।
durmallikā prakaraṇī hallīśo bhāṇiketi ca ।

aṣṭādaśa prāhuruparūpakāṇi manīṣiṇaḥ ।
vinā viśeṣaṃ sarveṣāṃ lakṣma nāṭakavanmatam ।

COMMENTARY 

Vijñapriyā

daśavidhaṃ rūpakamuttkīrtyāṣṭādaśavidharūpakamutkīrttayati ।
kiñcanāṭiketi ।
nāṭyātmakamityekam ।
vinā viśeṣamititaduktastattadviśeṣa eva bhedakaḥ ।
taṃ vihāya sarveṣāṃ lakṣma lakṣaṇaṃ nāṭakavadevetyarthaḥ ।

Locanā

lakṣma vakṣyamāṇaṃ lakṣaṇam ।

END OF COMMENTARY 

sarveṣāṃ prakaraṇādirūpakāṇāṃ nāṭikādyuparūpakāṇāṃ ca ।
tatra

nāṭakaṃ khyātavṛttaṃ syāt pañcasaṃdhisamanvitam ।

COMMENTARY 

Vijñapriyā

nāṭakalakṣaṇamāha ।
nāṭakamitikhyātetivṛttādayaḥ svayameva vyākhyāyante

END OF COMMENTARY 

vilāsarddhyādiguṇavadyuktaṃ nānāvibhūtibhaiḥ ।

sukhaduḥkhasamudbhūti nānārasanirantaram ।
pañcādikā daśaparāstatrāṅkāḥ parikīrttitāḥ ।

prakhyātavaṃśo rājarṣirdhorodāttaḥ pratāpavān ।
divyo atha divyādivyo vā guṇāvānnāyako mataḥ ।

COMMENTARY 

Vijñapriyā

[text missing in printed ed]

END OF COMMENTARY 

eka eva bhavedaṅgī śṛṅgāro vīra eva vā ।

COMMENTARY 

Vijñapriyā

eva eveti ।
nāṭake avāntaranānārasasambhave api te aṅgānyeva ।
samastarasanirvāhaḥ śṛṅgāravīrayoreka eva tvaṅgī pradhānamityarthaḥ ।

END OF COMMENTARY 

aṅgamanye rasāḥ sarve kāryo nirvahaṇo adbhutaḥ ।

catvāraḥ pañca vā mukhyāḥ kāryavyāpṛtapūruṣāḥ ।
gopucchāgrasamāgraṃ tu bandhanaṃ tasya kīrtitam ।

COMMENTARY 

Locanā

yathoddeśaṃ lakṣaṇamāhanaṭakāmeti ।
yaduktaṃ kavinā ।
nānāvibhūtisamayuktamṛddhivilāsādibhirguṇaiścaiveti ।
nirvahaṇe antimasandhau catvāraḥ pañca vā ityupalakṣaṇamātraṃ kāryavyāpāriṇāṃ prayatne nālpatvaṃ vidheyam, bahutve abhinayaduḥ khāvahatvāt ।

END OF COMMENTARY 

khyātaṃ rāmāyaṇādiprasiddhaṃ vṛttam ।
yathārāmacaritādi ।
sandhayo vakṣyante ।
nānāvibhūtibhiryuktamiti mahāsahāyam ।
sukhaduḥkhasamudbhūtatvaṃ rāmayudhiṣṭhirādivṛttānteṣvabhiktam ।
rājarṣayo duṣyantādayaḥ ।
divyāḥ śrīkṛṣṇādayaḥ ।
divyā divyaḥ, yo divyo apyātmaninarābhimānī ।
yathā śrīrāmacandraḥ ।
gopucchagrasamāgramiti "krameṇāṅkāḥ sūkṣmāḥ kartavyāḥ" iti kecit ।

COMMENTARY 

Locanā

sūkṣmāḥ svalpāḥ ।

END OF COMMENTARY 

anye tvāhuḥ"yathā gopucche kecidvālā hrasvāḥ keciddīrghāstatheha kānicitkāryāṇi mukhasaṃdho samāptāni kānicitpratimukhe ।
evamanyeṣvapi kānicitkānicit" iti ।

pratyakṣanetṛcarito rasabhāvasamujjvalaḥ ।
bhavedagūḍhaśabdārthaḥ kṣudracūrṇakasaṃyutaḥ ।

COMMENTARY 

Locanā

ko asāvaṅka ityāhapratyakṣa iti ।
netārau nāyako nāyikā ca ।
tayorekasya dvayorvā caritaṃ tatra pratyakṣaṃ darśanīyamiti bhāvaḥ ।
cūrṇakānāṃ kṣudratvaṃ jhaṭiti bodhaphalaṃ vicchinnāvanāntaraikārthatvādi antimāṅkavarjaṃ nyāyasiddham ।

END OF COMMENTARY 

vicchinnāvāntaraikārthaḥ kiñcitsaṃlagnabindukaḥ ।
yukto na bahubhiḥ kāryairbojasaṃhṛtimānna ca ।

nānāvidhānasaṃyukto nātipracurapadyavān ।

COMMENTARY 

Locanā

tatra sarvārthavicchedāt ।
padyānāṃ prācuryamabhinayaduḥ khāvahatvāt heyam ।

END OF COMMENTARY 

āvaśyakānāṃ kāryāṇāmavirodhādvinimitaḥ ।

nānekadinanirvartyakathayā saṃprayojitaḥ ।
āsannanāyakaḥ pātrairyutastricaturaistathā ।

dūrāhvānaṃ vadho yuddhaṃ rājyadeśādiviplavaḥ ।
vivāho bhojanaṃ śāpotsargau mṛtyū rataṃ tathā ।

dantacchedyaṃ nakhacchedyamanyadvrīḍākaraṃ ca yat ।
śayanādharapānādi nagarādyavarodhanam ।

snānānulepane caibhirvarjito nāstivistaraḥ ।

COMMENTARY 

Vijñapriyā

khyātaṃ rāmāyaṇadītikāryaṃ nirvahaṇe adbhutamiti yaduktaṃ tattatprakīṇārtasamuccayīkaraṇarūpe nirvahaṇe adbhutaṃ kāryamityarthaḥ ।
nirvahaṇasandhirhi nānāsthale prakīrṇarthānāṃ vaiśiṣṭyarūpamaikātmyamiti vakṣyate ।
sandhayo vakṣyante ।
tatraikenaiva prayojanenānvitānāṃ kathāṃśānāmavāntaraikārthasaṃbandha iti sandhisāmānyalakṣaṇam ।
tatra ca ekenaikenetyarthaḥ ।
tatra itivṛttasyotsāhasahitabījasamutpattirmukhasandhiḥ ।
itivṛttamabhinetavyaprasaṅgaḥ ।
bījaṃ tadaṅkuraḥ tasyaiva yatnayukta udbhedaḥ pratimukhasandhiḥ ।
hrāsonmeṣavānuddeśyaprāptyāśāyuktaḥ phalapradhānopāyasyodbhedo garbhasandhiḥ ।
garbhasandhitoradhikatayā udbhinno mukhyaphalopāyaḥ śāpādinā vighnito vimarṣasandhiḥ ।
bījavatāṃ prakīrṇanāṃsakalasandhyuktārthānāmekārthatāprāpaṇaṃ nirvahaṇasandhiḥ ।
ayamupasaṃhṛtisandhirityucyate ।
ete pañca sandhayaḥ ।
mahāsahāyamati ।
rāmādeḥ sugrīvādayo mahāsahāyāḥ ।
nāyakaḥ pradhānapātram ।
pañcādhikadaśaparāstatrāṅkā ityuktatvāt paricchedarūpasyāṅkasya svarūpamāhapratyakṣeti ।
pratyakṣanetreti ।
aṅka iti kīrttita ityagrenvayaḥ ।
netā nāyakaḥ, taccaritaṃ pratyakṣaṃ yatra tādṛśaḥ ।
rasabhāveti ।
bhāvo nāyakanāyakayorākūtam ।
kṣudracūrṇakamadīrghasamāsaṃ saṃskṛtam ।
vicchinneti ।
vyāpakaprasaṅgasya evadeśarūpor'tho vicchinnasamāpito yatra tādṛśaḥ ।
kiñcitsaṃsagnabinduka iti ।
avāntarārthavicchede api prasaṅgāntaroktyākāṅkṣotthāpakaṃ vastu bindusaṃjñakam ।
"avāntarārthavicchede bindvavicchedakāraṇam"iti vakṣyamāṇatvāt ।
kiñcittadvān ityarthaḥ ।
bījamabhinetavyaprasaṅgasyāṅkura ityarthaḥ ।
naca tatsaṃhṛtimān tadvicchedavān ।
aṅke abhinetavyavastunāṃ niṣedhamāhadūrāhvānamiti ।
dūrasthajanasyāhvānamityarthaḥ ।
bhojanamannabhojanam ।
dantacchedyanakhacchedyayorvastunorapi bhakṣaṇaniṣedhaḥ ।
tadapi nābhinetavyamityarthaḥ ।
eṣāmabhinayaḥ sadasyānāmamaṅgalamitya bhiprāyaḥ ।

Locanā

nāneketyādināekadine kathaivāṅke abhineyā iti tricaturairiti pūrvavadupalakṣaṇam ।
dūrāhvānamityādibhirvarjita iti sambandhaḥ ।
vūdhayuddhādikañca yasya kasyacit mukhenānyena vā kavipratibhotthitena prakāreṇa darśanīyam ।
tathārthepakṣepakairiti vakṣyate ।

END OF COMMENTARY 

devīparijanādīnāmamātyavaṇijamapi ।

pratyakṣacitracaritairyukto bhāvarasodbhavaiḥ ।

COMMENTARY 

Vijñapriyā

devīparijanādīnāṃ pratyakṣacitracaritairyukta ityanvayaḥ ।
bhāvarasodbhavairiti ।
bhāvo līlā raso vaidagdhyam ।
tena rasabhāvasamujjvala ityanena na paunaruktyam ।

END OF COMMENTARY 

antaniṣkrāntanikhilapātro aṅka iti kīrttitaḥ ।

bindvādayo vakṣyante ।
āvaśyakaṃ saṃdhyāvandanāhi ।

COMMENTARY 

Vijñapriyā

kandhyāvandanādīti ।
rasāntaraprasaktasya nāyakasyeti bodhyam ।

END OF COMMENTARY 

aṅkaprastāvādgarbhāṅkamāha-

aṅkodarapraviṣṭo yo raṅga dvārāmukhādimān ।
aṅko aparaḥ sa garbhāṅkaḥ sabījaḥ phalavānapi ।

COMMENTARY 

Vijñapriyā

garbhāṅkaḥ pradhānāṅkamadhye avāntaravicchedarūpo aparo aṅkastallakṣaṇamāhaaṅkodareti ।
prathamato abhinayena naṭapraveśo raṅgadvāram ।
tadvakṣyati "yasmādabhinayāt pūrvam"ityādinātra cābhinayo nāṭyavastupradarśanam ।
garbhāṅkaḥ prathamāṅka eveti niyamābhāvāt āharaṅgadvārāmukhādīti ।
āmukhaṃ prastāvanā tallakṣaṇamagre vakṣyate ।
raṅgadvārāmukhe prathamāṅke ।
ādipadāt vakṣyamāṇalakṣaṇakaśuddhasaṃkīrṇaviṣkambhakadvayasyapraveśakasya ca parigrahaḥ ।
vakṣyate hivṛttavarttiṣyamāṇakathāṃśapradarśakobhinayo viṣkambhakaḥ ।
saca madhyavidhajanapravarttitaḥ śuddhaḥ ।
madhyanīcābhyāṃ pravarttitaḥ saṃkīrṇaḥ ।
nīcajanamātrapravarttitaḥ praveśakaḥ ।
teṣāntu sakalāṅka eva sambhavaḥ ।
aṅkodara iti ।
mukhyanāṭakamadhye kenāpi pātreṇa nāṭakāntarapradarśanaṃ garbhāṅka ityarthaḥ ।
tatpradarśanaphalamāhasabīja iti tatpradarśanāt,mukhyanāṭakabhinetavyārthasyāṅkuraphalayorlābhāt tad dvayavānityarthaḥ ।

END OF COMMENTARY 

yathā bālarāmāyaṇo rāvaṇaṃ prati kohalaḥ
"śravaṇaiḥ peyamanekairdṛśyaṃ dīrghaiśca locanairbahubhiḥ ।
bhavadarthamiva nibaddhaṃ nāṭyaṃ sītāsvayaṃvaraṇam" ।
ityādinā viracitaḥ sītāsvayaṃvaro nāma garbhāṅkaḥ ।

COMMENTARY 

Vijñapriyā

taṃ gārbhāṅkaṃ darśayatiyathā bālarāmāyaṇa ityāditatra hi kenāpi kavinā nibaddhaṃ śravaṇairityādiguṇayuktaṃ sītasvayamvaraṃ nāma nāṭyaṃ kañcukinā rāvaṇe niveditam ।
tacchavaṇaāt sītāharaṇakanakamṛgarāmakrodharūpabījasya sītāharaṇarūpakasya ca sūcanāt taddvayavat ।
ityādinā viracita iti ।
ityādinā darśitaḥ kenāpi viracita ityarthaḥ ।
kañcukivākyena tadviracanābhāvāt ।

Locanā

nṛtyapātrabhūto api rāvaṇo asya garbhāṅkasya naṭāntarairabhineyasya draṣṭā ।

END OF COMMENTARY 

tatra pūrvaṃ pūrvaraṅgaḥ sabhāpūjā tataḥ param ।
kathanaṃ kavisaṃjñādernāṭakasyāpyathāmukham ।

COMMENTARY 

Vijñapriyā

prasaṅgato garbhāṅkamuktvā prakṛtanāṭake yadyadabhinetavyaṃ tadāhatatrapūrvamitipūrvaraṅgaśca naṭābhinayarūparaṅgadvārādisūtradhāraniṣkāmaṇāntaḥ kriyākalāpaḥ nāṭakasyetināṭakasaṃjñāyā api kathanamityarthaḥ ।

Locanā

saṃjñādītiādiśabdāt gotrādiḥ ।
nāṭakasyāpi saṃjñāsvarūpādikathanamiti sambandhaḥ ।

END OF COMMENTARY 

tatreti nāṭake ।

yannāṭyavastunaḥ pūrvaṃ raṅgavighnopaśāntaye ।
kuśīlavāḥ prakurvanti pūrvaraṅgaḥ sa ucyate ।

pratyāhārādikānyaṅgānyasya bhūyāṃsi yadyapi ।
tathāpyavaśyaṃ kartavyā nāndī vinghopaśāntaye ।

COMMENTARY 

Vijñapriyā

asya pūrvaraṅgarūpasaṃjñāvyutpattimāhayannāṭyeti ।
nāṭyavastuno abhinetavyeti vṛttarūpavastuno rāmāyaṇādeḥ ।
kuśīlavāśca sūtradhārādinaṭāḥ ।
pratyahārādītisūtradhāranaṭādīnāṃ kriyāviśeṣāḥ pratyāhārādayaḥ ।

Locanā

pratyāhārādikānyaṅgāni raṅgavighnaśāntyarthaṃ naṭamātrakarttavyānyākareṣu boddhavyāni ।
kavikarttavyatvābhāvāt neha lakṣyante ।

END OF COMMENTARY 

tasyāḥ svarūpamāha

COMMENTARY 

Locanā

asyā nāndyāḥ ।

END OF COMMENTARY 

āśīrvacanasaṃyuktā stutiryasmātprayujyate ।
devadvijanṛpādīnāṃ tasmānnāndīti saṃjñitā ।

COMMENTARY 

Locanā

āśīriti ।
devadvijanṛpādīnāmāśīrāśaṃsā tatpratipādakenavacanena yuktā ।
nāṭakādiṣu nityamavaśyaṃ prayujyate, natvasyāḥ kadācitkatvasthitiḥ ।
nāndīti nādidhātoḥ siddhā ।

END OF COMMENTARY 

māṅgalyaśaṅkhacandrābjakokakairavaśaṃsinī ।
padairyuktādūdaśabhiraṣṭābhirvā padairuta ।

COMMENTARY 

Vijñapriyā

nāndīsaṃjñāvyutpattimāhaāśīrvacaneti ।
āśaṃsānurūpā samṛddhirnāndī ।
nāndisvarūpapadavyutpattau nāndī samṛddhiriti cocyate iti stutivacanasaṃyuktā nāndī yasmāt pravarttate sabhāsatsu śrāvyate ।
atastad vacanameva tatsambandhānnāndī ।
devadvijanṛpādīnāmāśīrvacanetyanvayaḥ ।
etādṛśanāndīkathanañca na mumeḥ tanmate raṅgadvārameva nāndī ।
kintu munibhinnānāṃ kārikākṛtāmevedṛśanāndīkathanamityagre vyaktībhaviṣyati ।
yad yad vastvātmikā sā tattadāhamaṅgalyeti ।
eṣāmanyataradeva śaṃsanīyamityarthaḥ ।
padaiḥ dvādaśabhiriti ।
atra capadaṃ ślokapādo vibhaktyantaṃ padañca ।
yathāsambhavaṃ vivakṣyate ।
tadanyetarairyuktetyarthaḥ ।

Locanā

utetyanena kvacit padairaṣṭabhirdvādaśabhirvā yutā ।

END OF COMMENTARY 

aṣṭapadā yathā anargharāghave"niṣpratyūhama" ityādi ।
dvādaśapadā yathā mama tātapādānāṃ puṣpamālāyām

COMMENTARY 

Vijñapriyā

aṣṭapadā anargharāghave iti ।
atra niṣpratyūha ityādi viramati mahākalpa ityādi ślokaddhayāṣṭapādairaṣṭapadatvam ।
naca niṣpratyūhamupāsmahe bhagavataḥ kaumaudakīlakṣaṇaḥ kokaprīticakorapāraṇapaṭujyotiṣmatī locane ।
yābhyāmarddhavibodhamugdhamadhuraśrīrarddhanidrāyito nābhipallavapuṇḍarīkamukulaḥ kamboḥ sapatnīkṛtaḥ ।
ityatra vibhaktyantapadānāṃ dvādaśatvapyasti, tatkathamaṣṭapadatvaṃ darśitamiti vācyam ।
ubhayasattve api aṣṭapadatvānapāyāt taddarśanaucityāt vyākhyātam ।
aṣṭapadatvāsambhave vibhaktyantapadarūpadvādaśapadavatīṃ nāndīmudāharati ।

END OF COMMENTARY 

śirasi dhṛtasurāpage smarārāvaruṇamukhendurucirgirīndraputrī ।
atha caraṇayugānate svakānte smitasarasā bhavato astu bhūtihetuḥ ।
evamanyatra ।
etannāndīti kasyacinmatānusāreṇoktam ।
vastutastu "pūrvaraṅgasya raṅgadvārābhidhānamaṅgam" ityanye ।

COMMENTARY 

Vijñapriyā

etannāndīti ।
āśīrvacanarūpā nāndītyarthaḥ ।
raṅgavighnopaśāntaye ityanena pūrvaṅgasya raṅgavighnopaśāntaphalatvasyoktatvāt tathāpyavaśyaṃ kartavyā nāndī vidhnopaśāntaye iti tadarthānmunītaranāṭyākārikākṛtaḥ kasyacin matābhiprāyeṇoktam ।
vastutastu pūrvaraṅgasya raṅgadvāramevāṅgaṃ natu nāndītyanye āhurityarthaḥ ।

END OF COMMENTARY 

yaduktam
"yasmādabhinayo hyatra prāthamyādavatāryate ।
raṅgadvāramato jñeyaṃ vāgaṅgābhinayātmakam" ।
iti ।
uktaprakārāyāśca nāndyā raṅgadvārātprathamaṃ naṭaireva kartavyatayā na maharṣiṇā nirdeśaḥ kṛtaḥ ।

COMMENTARY 

Vijñapriyā

raṅgadvārasyāṅgadarśikāṃ kārikāṃ darśayatiyasmādabhinayo hyatreti ।
prāthamyādityāśīrvacanato api prāthamyādityarthaḥ ।
vāgaṅgeti ।
vāgabhinayātmakamaṅgābhinayātmakamityarthaḥ ।
atra prāthamyādityanena pūrvaraṅgāṅgatvaṃ raṅgadvārasya darśitam ।
natu nāndyāiti bhāvaḥ ।
tasyāḥ pūrvaraṅgānaṅgatve maharṣestathātvāpradarśanamapi sādhakamityāha ।
uktaprakārayā iti ।
dvādaśapadāṣṭapadaprakārāyā ityarthaḥ ।
maharṣiṇā nāndīmāṃtrasyaivānirddiṣṭatvāt ।
uktakārāyā api tasyā anirddeśaḥ naṭaireveti ।
nāṭye avaśyaṃ nāndī karttavyā iti maharṣibhinnānāṃ matānusāribhirnaṭairevetyarthaḥ ।
natu maharṣimatānusāribhirityarthaḥ ।
maharṣiṇā tadanirddeśāttadāhana maharṣiṇeti ।
maharṣiṇa tadanirdeśe tasyā dvādaśapadatvādiviśeṣaṇavyabhicāre heturityāhakālidāsādīti ।

END OF COMMENTARY 

kālidāsādimahākaviprabandheṣu ca

COMMENTARY 

Locanā

etaditi ।
etannāṭakādeḥ prathamaṃ pādam ।
kasyacit kolāhalādeḥ ।
naṭaireva narttakaireva kāvyatvāntaḥ pātitvābhāvāt ityarthaḥ ।

END OF COMMENTARY 

vedānteṣu yamāhurekapuruṣaṃ vyāpya sthitaṃ rodasī yasminnīśvara ityananyaviṣayaḥ śabdo yathārthākṣaraḥ ।
antaryaśca mumukṣubhiniyamitaprāṇādibhirmṛgyate sa sthāṇuḥ sthirabhaktiyogasulabho niḥ śreyasāyāstu vaḥ ।

COMMENTARY 

Locanā

vedānteti ।
yathārthākṣara īśvaraśabda īśidhāteḥ siddhatvādaiśvaryyayogarūḍharūpor'thastasmin eva tāttvika ityarthaḥ ।

END OF COMMENTARY 

evamādiṣu nāndīlakṣaṇāyogāt ।

COMMENTARY 

Vijñapriyā

vedānteṣu iti ।
sa sthāṇurmaheśo vā yuṣmākaṃ śreyase astu iti anvayaḥ ।
ekapuruṣaṃ pradhānaṃ puruṣam ।
rodasī dyāvāpṛthivyau ।
abhinnaviṣayo anyatrāpravṛttiḥ ।
ananyaviṣaya iti kvacit pāṭhaḥ ।
akṣaramatra padam ।
varṇasyārthābhāvena yathārthābhāvāt ।
arthaśca īśaaiśvaryye iti karttṛvihitavarapratyayāntaḥ dhātvarthaḥ ।
prāṇadayaḥ prāṇapānādayaḥ pañcavāyava ityarthaḥ ।
antarniyamitoktau mumukṣubhiryo mṛgyate dhyāyate ।
nāndīlakṣaṇekati ।
dvādaśatvāṣṭapadatvābhāvena tallakṣaṇabhāvādityarthaḥ ।

END OF COMMENTARY 

uktaṃ ca"raṅgadvāramārabhya kaviḥ kuryāt-'ityādi ।
ata eva prāktanapustakeṣu "nāndyante sūtradhāraḥ" ityanantarameva "vedānteṣu-" ityādi ślokale khanaṃ dṛśyate ।
yacca paścāt "nāndyante sūtradhāraḥ" iti le khanaṃ tasyāyamabhiprāyaḥnāndyante sūtradhāra idaṃ prayojitavān, itaḥ prabhṛti mayā nāṭakamupādīyata iti kaverabhiprāyaḥ sūcita" iti ।

COMMENTARY 

Vijñapriyā

tathā ca raṅgadvārameva nāndī ।
saivāvaśyaṃ karttavyeti darśayatiuktañceti ।
uktamatra maharṣiṇeti bodhyam ।
ata eva tatra raṅgadvārarūpaiva nāndī maharṣerabhimatā ।
tasyā evādau sūtradhāreṇa karttavyatvādevetyarthaḥ ।
atra ca nandyante raṅgadvārarūpanāndyanta ityarthaḥ ।
yacca paścāditi ।
vedānteṣu ityādiślekasya paścādityarthaḥ ।
nāndyante raṅgadvārarūpanāndyante sūtradhāra idaṃ vedānteṣu ityādi prayojitavān ।
itaḥ paraṃ mayā kavinā nāṭakamupādīyate ।
ityevaṃ kaverabhiprāyo nāndyanta ityādinā kavinaiva sūcita ityarthaḥ ।

Locanā

nāndīlakṣaṇaṃ samanantaroktaprakāram ।
yañca paścāditi ।
vedānteṣu ityādi padānantaraṃ tataḥ ślokāt ।

END OF COMMENTARY 

pūrvaraṅgaṃ vidhāyaiva sūtradhārā nivartate ।
praviśya sthāpakastadvatkāvyamāsthāpayettataḥ ।

COMMENTARY 

Vijñapriyā

pūrvaraṅgānantarakṛtyamāhapūrvaraṅgamiti ।
sthāpakaḥ sūtradhārasadṛśaṃ naṭāntaram ।
tadvaditi ।
sūtradhāravadityarthaḥ ।
kāvyamat nāṭakarūpam ।

Locanā

pūrvaraṅga iti ।
evaṃ pratyāhāramārabhya kavikarttavyarūparaṅgadvāraparyyantāṅgamadhyam iti śeṣaḥ ।

END OF COMMENTARY 

divyamartye sa tadrūpo miśramanyatarastayoḥ ।
sūcayaidvastu bījaṃ vā mukhaṃ pātramathāpi vā ।

COMMENTARY 

Vijñapriyā

divyamartyeṣu ityādikaṃ svayameva vyākhyāsyati ।
divyaṃ marttyaṃ ceti kvacit pāṭhaḥ ।

Locanā

miśraṃ divyamarttyābhyāmiti, vṛttābhyāmityarthaḥ ।

END OF COMMENTARY 

kāvyārthasya sthāpanātsthāpakaḥ ।
tadvaditi sūtradhārasadṛśaguṇākāraḥ ।
idānīṃ pūrvaraṅgasya samyakprayogābhāvādeka eva sūtradhāraḥ sarvaṃ prayojayatīti vyavahāraḥ ।
sa sthāpako divyaṃ vastu divyo bhūtvā, martyaṃ martyo bhūtvā, miśraṃ ca divyamartyayoranyataro bhūtvā sūcayet ।
vastu itivṛttam, yathodāttarāghave
rāmo mūdhni nidhāya kānanamagānmālāmivājñāṃ guro- stadbhaktyā bharatena rājyamakhilaṃ mātrā sahaivojjhitam ।
tau sugrīvavibhīṣaṇāvanugatau nītau parāmunnatiṃ protsiktā daśakaṃdhāraprabhṛtayo dhvastāḥ samastā dviṣaḥ ।

COMMENTARY 

Vijñapriyā

vṛttamitivṛttamabhinetavyavṛttāntaḥ ।
rāmo mūrdhni ityādinā rāmo guroḥ piturājñāṃ mūrdhni nidhāya kānanamagādityanvayaḥ ।
tadbhakatyā rāmabhaktyā mātrā jananyā ।
tau purāṇe śrutau ।
pretsiktāḥ uddhatāḥ ।
daśakandharaprabhṛtayaḥ samastādviṣaḥ dhvastā teneti śeṣaḥ ।
atrābhinetavyasya samastavastusūcakam ।

Locanā

prostiktāḥ prakarṣeṇa darpiṣṭāḥ ।

END OF COMMENTARY 

bījaṃ yathā ratnāvalyām
dvīpādanyasmādapi madhyādapi jalanidherdiśo apyantāt ।
ānīya jhaṭiti ghaṭayati vidhirabhimatamabhimukhībhūtaḥ ।

COMMENTARY 

Vijñapriyā

bījamitiabhinetavyārthamūlamaṅkuraḥ ।
dvīpādanyasmāditi ।
dūrasthenāpi vareṇa svīyakanyāpariṇayasya bhāvitvena nijapatnīmāśvāsayataḥ sthāpakasya sūtradhārasya ca uktiriyam ।
anyadvīpādito apyānīyābhimukhībhūto vidhirghaṭayatītyarthaḥ ।

END OF COMMENTARY 

atra hi samudre pravahaṇabhaṅgamagnotthitāyā ratnāvalyā anukūladaivalālito vatsarājagṛhapraveśo yaugandharāyaṇavyāpāramārabhya ratnāvalī prāptau bījam ।
mukhaṃ śleṣādinā prastutavṛttāntapratipādako vāgviśeṣaḥ ।

COMMENTARY 

Vijñapriyā

atreti vahanaṃ naukā ।
vahitreti kvacit pāṭhaḥ ।
gṛhapraveśo bījamityanvayaḥ ।
śleṣādinetyatra ādipadādanyāpadeśaparigrahaḥ ।

Locanā

yaugandharāyaṇaḥ amātyaviśeṣaḥ ।

END OF COMMENTARY 

yathā
āsāditaprakaṭanirmalacandrahāsaḥ prāptaḥ śaratsamaya eṣa viśuddhakāntiḥ ।
utkhāyā gāḍhatamasaṃ ghanakālamugraṃ rāmo daśāsyamiva saṃbhṛtabandhujīvaḥ ।

COMMENTARY 

Vijñapriyā

tatra śleṣeṇāha ।
āsāditetigāḍhatamasamatiśayandhakāramugraṃ ghanakālaṃ prāvṛṭkālam utkhāya unmīlya śaratsamaya eṣa prāpta āgataḥ ।
rāmo daśāsyamiva daśāsyo api gāḍhatamo gāḍhamoha ugraśca ।
śaratsamayarāmayorviśeṣaṇānyāhaāsāditetyādīniśaratpakṣe prakaṭo vyaktībhūto nirmalacandra eva hāsaḥ ।
āsāditeti ।
rāmapakṣe candrahāsaḥ khaṅgaḥrāvaṇavadhārthaṃ kāle eva tadāsādanaṃ bodhyam ।
śaratpakṣe viśuddhaścāsau kāntaḥ kamanīyaśceti vigrahaḥ ।
rāmapakṣe vahvau viśuddhā kāntā patnī yasya tādṛśaḥ ।
śaratpakṣe saṃbhṛtaṃ janitaṃ bandhujīvakusumaṃ yena tādṛśaḥ,rāmapakṣe sambhṛto janito bandhūnāṃ raṇapatitavānarāṇāṃ jīvo amṛtavṛṣṭyā yena tādṛśaḥ ।
atra candrahāsadipadaśleṣavān vāgviśeṣaḥ ।
ādipadagrāhyo anyāpadeśastu nodāhṛtaḥ ।
tacca mama tārāvatīcandraśekharanāṭake yathā "udyate śaśini pūrvabhūdharaṃ rājitaṃ kalpacandraśekharam ।
eṣa yāsyati śakī mahārṇavaṃ tātapādamiva vandanamicchuḥ ।
"tatra hi candrasya tādamahārṇavagamanānyāpadeśena prastutavastunaścandraśekharanṛpasya vane tapaḥ prasaktasya tātapādavandanārthagamanasūcakam ।
evamanyatrāpyanusandheyam ।

Locanā

āsāditeticandrahāsaḥ prabhākhaḍgaśca ।
kasya jalasya ।
antaṃ svarūpam kāntā vahnipraveśaśuddhā sītā ।
tamo andhakāraḥ mohaśca bandhujīvāravyaṃ kusumam ।
bandhūnāṃ jīvāḥ prāṇāśca ।

END OF COMMENTARY 

pātraṃ yathā śākuntale 
tavāsmi gītarāgeṇa hāriṇā prasabhaṃ hṛtaḥ ।
eṣa rājeva duṣyantaḥ sāraṅgeṇatiraṃhasā ।

COMMENTARY 

Vijñapriyā

tavāsmītitava naṭyāḥ ।
prasabhaṃ balāt ।
hāriṇa manohāriṇā ।
eṣa purāṇeṣu śrutaḥ ।
atra pātraṃ rājā ।

END OF COMMENTARY 

raṅgaṃ prasādya madhuraiḥ śalokaiḥ kāvyārthasūcakaiḥ ।
rūpakasya kaverākhyāṃ gotrādyapi sa kīrtayet ।

ṛtuṃ ca kañcitprāyeṇa bhāratī vṛttimāśritaḥ ।

sa sthāpakaḥ ।
prāyeṇoti kvacidṛtorakītanamapi ।
yathāratnāvalyām ।
bhāratīvṛttistu

COMMENTARY 

Vijñapriyā

raṅgaṃ prasādyetiraṅgamatra vastu, etat sūcanarūpaṃ nāṭyaikadeśam ।
yathā ratnāvalyāmiti ।
tatra vasantotsavasya varṇane vasantarttorapi varṇanāt ।

END OF COMMENTARY 

bhāratī saṃskṛtaprāyo vāgvyāpāro naṭāśrayaḥ ।

COMMENTARY 

Vijñapriyā

bhāratītinarāśrayaḥ puṃprayojyaḥ ।
strīvācāṃ prakṛtatvāt puṃsāmapyadhanānāṃ vacaḥ prakṛtatvāt prāya ityuktam ।

END OF COMMENTARY 

saṃskṛtabahulo vākpradhāno vyāpāro bhāratī ।

tasyāḥ prarocanā vīthī tathā prahasanāmukhe ।
aṅgānyatronmukhīkāraḥ praśaṃsātaḥ prarocanā ।

COMMENTARY 

Vijñapriyā

tasyā iti ।
bhāratyā ityarthaḥ ।
tatra prarocanālakṣaṇamāhaatronmukhīkāra iti ।

Locanā

tasyā bhāratīvṛtteḥ ।
vīthī vīthyaṅgāni ।
prahasanaṃ prahasanāṅgāni vakṣyamāṇāni ।

END OF COMMENTARY 

prastutābhinayeṣu praśaṃsātaḥ śrotṝṇāṃ pravṛttyunmukhīkaraṇaṃ prarocanā ।
yathā ratnāvalyām
śrīharṣo nipuṇaḥ kaviḥ pariṣadapyeṣā guṇagrāhiṇī, loke hāri ca vatsārājacaritaṃ nāṭye ca dakṣā vayam ।
vastvekaikamapīha vāñchitaphalaprāpteḥ padaṃ kiṃ punar- madbhāgyopacayādayaṃ samuditaḥ sarvo guṇānāṃ gaṇaḥ ।
vīthīprahasane vakṣyete ।

COMMENTARY 

Vijñapriyā

śrīharṣa iti ।
dhāvaka evātra yadyapi kaviḥ tathāpi rājñaḥ śrīharṣasya prītaye tatraiva kavitvāropaḥ kṛtaḥ ।
vastvekaikamapīheti ।
iha eṣu ।
nipuṇakavipariṣatsvīyanāṭyadakṣatvātteṣu vastuṣu madhye ।
ekaikaṃ vastu ityarthaḥ ।
kiṃ punariti ।
kiṃ punarvaktavyamityarthaḥ ।
guṇānāṃ phalaprāptihetutvāt upādeyānām ।
atrābhinetavyasya vatsarājacaritasyābhinetṝṇāṃ naṭānāṃ pariṣadaśca praśaṃsā ।
saṃskṛteneti ।
tadaṅgatā ।
vīthīprahasane iti ।
taddvayamukharūpakaviśeṣau nāṭakaprabhedau vakṣyate ।
tau ca saṃskṛtenaiveti taddvayaṃ bhāratyā aṅgam ।

END OF COMMENTARY 

naṭī vidūṣako vāpi pāripāśivaka eva vā ।
sūtradhāreṇa sahitāḥ salāpaṃ yatra kurvate ।

citrairvākyaiḥ svakāryotthaiḥ prastutākṣepibhirmithaḥ ।
āmukhaṃ tattu vijñeyaṃ nāmnā prastāvanāpi sā ।

COMMENTARY 

Vijñapriyā

āmukharūpamāhanaṭīti ।

END OF COMMENTARY 

sūtradhārasadṛśatvāt sthāpako api sūtradhāra ucyate ।
tasyānucaraḥ pāripāśvikaḥ, tasmātkiñcidūno naṭaḥ ।

uddhātya kaḥ kathoddhātaḥ prayogātiśayastathā ।
pravartakāvalagite pañca prastāvanābhidāḥ ।

COMMENTARY 

Vijñapriyā

īdṛśīṃ prastāvanāmukttvā tasyāḥ pañcabhedānāhauddhātyaka iti ।

END OF COMMENTARY 

tatra

padāni tvagatārthāni tadarthagataye narāḥ ।
yojayanti padairanyaiḥ sa uddhātya ka ucyate ।

COMMENTARY 

Vijñapriyā

tatra uddhātyakalakṣaṇamāhapadānīti ।
agatarthāni ityatrārdho yojakavaktṛhṛdayasthitor'thaḥ ।
tadarthāgataya iti ।
padadvaye avagatiparo agamiḥ ।
tathā ca vaktrā sthāpakenānavagatatādṛśārthāni svoccaritapadāni, tadarthasya yojakanarahṛdayasthitasyārthasyāvagataye anyaiḥ sthāpakoccāritabhinnaiḥ padairyojayanti ।
svahṛdayasthitārthatāṃ pratipādayantītyarthaḥ ।

END OF COMMENTARY 

yathā mudrārākṣase sūtradhāraḥ
"krūragrahaḥ saketuścandramasampūrṇamaṇḍalamidānīm ।
abhibhavitumicchati bālat"

COMMENTARY 

Locanā

kūragrahetikrūro dāruṇagraho rāhuḥ, pakṣe-krūro dāruṇo graha āgrahaḥ candraguptābhibhavarūpaḥ yasya ।
candraṃ śaśinaṃ candraguptākhyaṃ rājānañca ।

END OF COMMENTARY 

ityanantaram" āḥ, ka eṣa mayi jīvati candraguptamabhi- bhavitumicchati" ।
iti ।
atrānyārthantyapi padāni hṛdayasthārthāgatyā arthāntare saṃkramayya pātrapraveśaḥ ।

COMMENTARY 

Vijñapriyā

krūragraheticandragrahaṇaṃ bhaviṣyati iti pratīpādayataḥ sthāpakasyoktiriyam ।
sa krūragrahaḥ ketū rāhurityarthaḥ ।
eṣāṃ padānāṃ candraguptanṛpatimantriṇā cāṇakyabrāhmaṇarūpanareṇa rākṣasarūpāt krūragrahāt krūro graho yasya tasmāt ।
candraguptanṛpatyabhibhavarūpe svahṛdayasthiter'the saṃkramaḥ kṛtaḥ ।
tādṛśārthatā darśitetyarthaḥ ।
tadāhaatrārthavantayapīti ।
rāhucandrarūpārthavantyapītyarthaḥ ।
hṛdīsthor'tho rākṣasacandragaptarūpaḥ ।
pātraṃ cāṇakyaḥ ।

Locanā

padāni krūragraha ityādīni ।
hṛdisthaḥ sūtradhārasyetyarthaḥ ।
prakṛtaścandroparāgarūpastasyāgatyābodhena ।
arthāntare prakṛtagranthābhidheye ।
atrāha bhāṇḍiḥ vismṛtaṃ na pratītaṃ vā yatra vākyaṃ prakāśyate ।
praśnottaramanohārī sa uddhātyaka ucyate ।
yathā pāraṇḍavābhyudaye kā ślāghā guṇināṃ kṣamāparibhavaḥ ko akṣaḥ sukulyaiḥ kṛtaḥ kiṃ duḥ khaṃ parasaṃśrayo jagati kaḥ ślāghyo ya āśrīyate ।
ko mṛtyurvyasanaṃ guṇa dadhati ke yairnirjitā śatravaḥ kena jñātamidaṃ virāṭanagare channasthitaiḥ pāṇḍavaiḥ ।
ataḥ sūtradhāraniṣkāntau pāṇḍavapraveśaḥ ।

END OF COMMENTARY 

sūtradhārasya vākyaṃ vā samādāyārthamasya vā ।
bhavetpātrapraveśaścetkathoddhātaḥ sa ucyate ।

COMMENTARY 

Vijñapriyā

kathoddhātalakṣaṇamāhasūtradhārasyeti ।
idānīṃ sthāpakakṛtyābhāvāt sūtradhāra eva sthāparakakṛtyaṃ karotītyabhiprāyeṇāhasūtradhārasyeti ।
vākyādānaṃ vākyānukaraṇam ।
arthādānaṃ vākyānukaraṇaṃ vinā tadarthānuśīlanam ।

END OF COMMENTARY 

vākyaṃ yathā ratnāvalyām"dvīpādanyasmādapi'ityādi sūtradhāreṇa paṭhite" sādhu bharataputra! sādhu ।
evametat ।
kaḥ sandehaḥ ? dvīpādanyasmādapi" ityādi paṭhitvā yaugandharāyaṇasya praveśaḥ ।
vākyārtho yathā veṇyām
nirvāṇavairadahanāḥ praśamādarīṇāṃ nandantu pāṇḍutanayāḥ saha mādhavena ।
raktaprasādhitabhuvaḥ kṣatavigrahāśca svasthā bhavantu kururājasutāḥ sabhṛtyāḥ ।

COMMENTARY 

Vijñapriyā

dvīpāditiatra yaugandharāyaṇamantrirūpapātrasya tadvākyaṃ punaranukṛtya praveśaḥ ।

Locanā

nirvāṇetiśamaḥ kopādyabhāvaḥ vināśaśca ।
raktā rañjitā prasādhitā prakarṣeṇa sādhitā, raktena rudhireṇa prasādhitā maṇḍitāśca ।
vigraho yuddhaṃ dehaśca ।
svasthāḥ kuśalinaḥ svargasthāśca ।

END OF COMMENTARY 

iti sūtradhāreṇa paṭhitasya vākyasyārthaṃ gṛhītvā" āḥ durātman ! vṛthā maṅgalapāṭhaka !, kathaṃ svasthā bhavantu mayi jīvati dhārtarāṣṭāḥ ?" tataḥ sūtradhāraniṣkrāntau bhīmasenasya praveśaḥ ।

COMMENTARY 

Vijñapriyā

nirvāṇetipāṇḍutanayāḥ nirvāṇavairagnayaḥ santo mādhavena saha nandantu ।
kururājasutāśca duryodhanādayo anuraktaprasannīkṛtabhūmiṣṭhalokā tyaktayuddhāśca santaḥ sabhṛtyāḥ svasthā bhavantu ityarthaḥ ।
arthaṃ gṛhītveti ।
etad vākyānukāraṇaṃ vinā tadarthānuśīlanenaiva ā ityādyuktavataḥ bhīmasya praveśaḥ ।

Locanā

bhīmasenasya praveśa ityanantaraṃ prathamārthamādāya iti śeṣaḥ ।

END OF COMMENTARY 

yadi prayoga ekasmin prayogo anyaḥ prayujyate ।
tena pātrapraveśaścetprayogātiśayastadā ।

COMMENTARY 

Vijñapriyā

prayogātiśayalakṣaṇamāhayadi prayoga iti ।
bhūya iti ।
punarapyanya ityarthaḥ ।
prayogo anya iti kvacit pāṭhaḥ ।

END OF COMMENTARY 

yathā kundamālāyām" ita ito avataratvāryā ।
sūtradhāraḥko ayaṃ khalvāryāhvānena sāhāyakamapi me sampādayati ।
kaṣṭamatikaruṇaṃ vartate ।
"laṅkeśvarasya bhavane suciraṃ sthiteti rāmeṇa lokaparivādabhayākulena ।
nirvāsitāṃ janapadādapi garbhagurvoṃ sītāṃ vanāya parikarṣati lakṣmaṇo ayam" ।
atra nṛtyaprayogārthaṃ svabhāryāhvānamicchatā sūtradhāreṇa "sītāṃ vanāya parikarṣati lakṣmaṇo ayam" iti sītālakṣmaṇayoḥ praveśaṃ sūcayitvā niṣkāntena svaprayogamatiśayāna eva prayogaḥ prayojitaḥ ।

COMMENTARY 

Vijñapriyā

iti ito avataritviti ।
sūtradhārapatnyā āhvānanāgamanopadeśaḥ kṛtaḥ ।
laṅkeśvarasyeti ।
janapadāt ayodhyāto nirvāsitāṃ niṣkāmitāṃ garbhagurvomityanvayaḥ ।
prayogātiśayapadayogārthaṃ ghadṛyan vyācaṣṭesvaprayogamatiśayāna iti ।
eva prayogaḥ sūcita itisītālakṣmaṇayoḥ praveśarūpo anyaḥ prayogaḥ sūcita ityarthaḥ ।
sūcita ityatra prayojita iti kvacit pāṭhaḥ ।

Locanā

ita iti ।
atrāryyapadārthaḥ sītārūpo nepathye pātrābhimataḥ ।
naṭīrūpastu sūtradhāreṇāvagataḥ svaprayogamatiśayānaḥ prakṛtāthapratipādanāt ।

END OF COMMENTARY 

kālaṃ pravṛttamāśritya sūtradhugyatra varṇayet ।
tadāśrayaśca pātrasya praveśastatpravartakam ।

COMMENTARY 

Vijñapriyā

pravarttake kālāśrayeṇāhakālamiti ।
tadāśrayasya tatsūcitasya ।

END OF COMMENTARY 

yathā"āsāditaprakaṭa" ityādi ।
"tataḥ praviśati yathānidiṣṭo rāmaḥ" ।

yatraikaśca samāveśātkāryamanyatprasādhyate ।
prayoge khalu tajjñeyaṃ nāmnāvalagitaṃ budhaiḥ ।

COMMENTARY 

Vijñapriyā

avalagitalakṣaṇamāhayatraikatreti ।
yatraikatra prayoge satītyanyaḥ ।
samāveśāt tatprayogasya samanirdiṣṭatvāt ānyatkāryyaṃ prasādhyate ityarthaḥ ।

END OF COMMENTARY 

yathā śākuntalesūtradhāro naṭīṃ prati ।
"tavāsmi gītarāgeṇa-" ityādi ।
tato rājñaḥ praveśaḥ ।

yojyānyatra yathālābhaṃ vīthyaṅgānītarāṇyapi ।

atra āmukhe ।
uddhātya kāvalagitayoritarāṇi vīthyaṅgāni vakṣyamāṇāni ।

COMMENTARY 

Vijñapriyā

tavāsmīti ।
atra gītapraśaṃsārūpaprayoge sati rājñaḥ praveśarūpamanyatkāryyaṃ sādhitam ।
pravarttake kālāśrayaṇamato bhedakaṃ bodhyam ।
itthaṃ prastāvanārūpesya udghātakādipañcabhedamuktvā tatraiva prayoge yathālābhaṃ vīthyaṅgānyapi prayojanīyānītyāhayojyānyatreti ।
vīthyākhyoparūpātmakanāṭakaprabhedasya vakṣyamāṇasyāṅgam ।
udghātyakāvalagitādīni tayordaśāṅgāni vakṣyante ।
āmukhaprabhedatayāpi udghātyakāvalagite ukte ।
atastad bhinnaikadeśe tadaṅgānyapyatra yojanīyānītyāhaudghātyakāvalagitayoritarāṇīti ।

END OF COMMENTARY 

nakhakuṭṭastu

COMMENTARY 

Vijñapriyā

pañcaprabhedā āmukhasyāmī praviṣṭapātrasūcitapātrāntarapraveśaghaṭitā uktaḥ ।
apraviṣṭasūcitapātraghaṭito api nakhakuṭṭākhyaḥ ṣaṣṭhaprabheda ityāhanakhakuṭṭastu iti ।

END OF COMMENTARY 

nepathyoktaṃ śrutaṃ yatra tvākāśavacanaṃ tathā ।

samāśrityāpi kartavyamāmukhaṃ nāṭakādiṣu ।
eṣāmāmukhabhedānāmekaṃ kañcitprayojayet ।

COMMENTARY 

Vijñapriyā

tallakṣaṇamāhanepathyeti ।
nepathye veśaracanāsthale uktaṃ pātraṃ ākāśe vacanaṃ yasya tādṛśaṃ vā pātramāśritya āmukhaṃ karttavyamityarthaḥ ।
itthamāmukhasya ṣaḍ bhedāḥ ।

END OF COMMENTARY 

tenārthamatha pātraṃ vā samākṣipyavai sūtradhṛka ।
prastāvanānte nirgacchettato vastu prayojayet ।

COMMENTARY 

Vijñapriyā

tenārthamiti ।
sūtradhṛk pātraṃ tadbhinnamarthaṃ vā samākṣipyaiva sūcayitvaiva tādṛśaprastāvanānte nirgacchedityarthaḥ ।

END OF COMMENTARY 

vastvitivṛttam ।

COMMENTARY 

Locanā

śrutaṃ kasyāpi sammukhīnasya mukhāditivṛttaṃ prakṛtagranthābhidheyam ।
asva ca prapañcanamarthāt patradvāreṇaiva ।
yadyapi nāsūcitasya pātrasya raṅgabhūmiṣu praveśa iti vacanāt sarveṣāmapi pātrāṇāṃ sūcitānāmeva raṅge praveśastathāpi prastāvanānantaraṃ praveśyapātrāṇāmuktaprakāreṇa vicchittibhiḥ sūcanamiti śeṣaḥ ।
kvacittu sambhramādiyuktānāṃ pātrāṇāṃ praveśena sūcanaṃ na paṭīkṣepo apiḥ yathā candrakalāyāṃ praviśyāpaṭīkṣepeṇa saṃbhrāntaḥ śabara ityādi ।

END OF COMMENTARY 

idaṃ punarvastu budhaurdvividhaṃ parikalpyate ।

COMMENTARY 

Locanā

budhairgranthakāraiḥ ।

END OF COMMENTARY 

ādhikārikamekaṃ syātprāsaṅgikamathāparam ।

adhikāraḥ phale svāmyamadhikārī ca tatprabhuḥ ।
tasyetivṛttaṃ kavibhirādhikārikamucyate ।

phale pradhānaphale ।
yathā bālarāmāyaṇo rāmacaritam ।

COMMENTARY 

Vijñapriyā

bālarāmāyaṇe rāmacaritamiti ।
rāmo ahaṃ rāvaṇādivadhaphale svāmī, tasya caritamādhikārikamityarthaḥ ।

END OF COMMENTARY 

asyopakaraṇārthaṃ tu prāsaṅgikamitīṣyate ।

asyādhikāriketivṛttasya upakaraṇanimittaṃ yaccaritaṃ tatprāsaṅgikam ।
yathā sugrīvādicaritam ।

patākāsthānakaṃ yojyaṃ suvicāryeha vastuni ।

iha nāṭye ।

COMMENTARY 

Vijñapriyā

upakaraṇanimittamiti ।
upakaraṇamupakāraḥ sāhāyyamityarthaḥ ।
nāṭakasyāntaraṅgamāhapatākāsthānakamiti ।
iha nāṭye iti ।
āmukhe itivṛttasādhāraṇe nāṭye ityarthaḥ ।
tenāsya āmukhe itivṛtte ca sambhava ityagre vyaktībhaviṣyati ।

END OF COMMENTARY 

yatrārthe cintite anyasmiṃstalliṅgo anyaḥ prayujyate ।
āgantukena bhāvena patākāsthānakaṃ tu tat ।

COMMENTARY 

Vijñapriyā

takṣmiṅga iti ।
cintitārthasamānacihna ityarthaḥ ।

Locanā

āgantukena prakṛtāditareṇa ।

END OF COMMENTARY 

tadredānāhasahasaivārthasaṃpattirguṇāvatyupacārataḥ ।
patākāsthānakamidaṃ prathamaṃ parikīrtitam ।

COMMENTARY 

Vijñapriyā

sahasaiveti ।
upacārataḥ kriyāto guṇavatī ।
arthasaṃpattiruddeśya saṃpattiḥ ।
sahasaivetyarthaḥ ।

END OF COMMENTARY 

yathā ratnāvalyām"vāsavadatteyam" iti rājā yadā tatkaṇṭhapāśaṃ mocayati tadā taduktyā "sāgarikeyam" iti pratyabhijñāya "kathaṃ ? priyā me sāgarikā ? alamalamatimātraṃ sāhasenāmunā te tvaritamayi ! vimuñca tvaṃ latāpāśametam ।
calitamapi niroddhuṃ jīvitaṃ jīviteśe ! kṣaṇamiha mama kaṇṭhe bāhupāśaṃ nidhehi" ।
atra phalarūpārthasaṃpattiḥ pūrvāpekṣayopacārātiśayādguṇavatyutkṛṣṭa ।

COMMENTARY 

Vijñapriyā

vāsavadatteyamiti ।
vāsavadattā rājapatnī ।
tadveśena sāgarikā āyāsyatīti kṛtasaṅkete rājñi sthite tajjñātvā vāsavadattaiva sāgarikāyā āgamanāt pūrvamāgatya saṅketabhgaṃ kṛtvā rājanāṃ hrepayitvāṃ gatā ।
rājā ca tāmanunetuṃ paścād calitaḥ ।
tatastadveśā sāgarikā āgatya rājānamanāsādya nirvadāllatāpāśenātmānaṃ baddhvā marttumudyatā ।
rājā ca vāsavadattāmanunetuṃ calitaḥ ।
pathi tāṃ dṛṣṭvā vāsavadattaivāyaṃ mriyata iti jñātvā pāśaṃ mocayan sāgarikāyā uktyā sāgarikeyamiti jñātvā guṇavatīmuddeśyaphalasampattimāptavān ।
atra vāsavadattāmaraṇarūpe anyasminnarthe cintite āgantukena latāpāśena vāsavadattāmaraṇacihnadyaṅkitamriyamāṇasāgarikārūpārthaprayoga iti patākasthānasāmānyalakṣaṇaṃ bodhyam ।

Locanā

pūrvāpekṣayā pūrvasya vāsavadattājñānasyāpekṣayā ।

END OF COMMENTARY 

vacaḥ sātiśayaṃ śliṣṭaṃ nānābandhasamāśrayam ।
patākāsthānakamidaṃ dvitīyaṃ parikīrttitam ।

COMMENTARY 

Vijñapriyā

dvitīyapatākasthānamāhavacaḥ sātiśayamiti ।
nānābandho bījaprakāśananāyakamaṅgalasūcanādirūpaḥ ।

END OF COMMENTARY 

yathā veṇyām
"raktaprasādhitabhuvaḥ kṣatavigrahāśca svasthā bhavantu kururājasutāḥ sabhṛtyāḥ" ।
atra raktādīnāṃ rudhiraśarīrārthahetukaśleṣavaśena bījārthapratipādanānnetṛmaṅgalapratipattau satyāṃ dvitāyaṃ patākāsthānam ।

COMMENTARY 

Vijñapriyā

raktaprasādhiteti ।
rakteṇa rudhireṇa bhaṇḍitabhūmayaḥ ।
kṣataśarīrāḥ svargasthā bhavantviti śleṣalabhyor'thaḥ ।
tadāhaatra raktādīnāmiti ।
atrānuraktādyarthe cintite śabdarūpatalliṅgo anyo rudhirādyartha āgantukena śabdena prayogāt patākasthānasāmānyalakṣaṇasattvam ।
idaṃ patākāsthānamāmukhāntargataṃ vakṣyamāṇaṃ ca vṛttāntargataṃ bodhyam ।

END OF COMMENTARY 

arthopakṣepakaṃ yattu līnaṃ savinayaṃ bhavet ।
śliṣṭapratyuttaropetaṃ tṛtīyamidamucyate ।

COMMENTARY 

Vijñapriyā

tṛtīyamāhaarthopakṣepakamiti ।
arthopakṣepakaṃ prastutavastusūcakaṃ yattu vaca ityarthaḥ ।
śliṣṭeti vyācaṣṭe ।
sambandhayogyena iti uktavākyānvayaḥ savinayamityatra vinayo viśeṣaṇa nayaḥ niścayaḥ tad vyācaṣṭeviśeṣeti ।

END OF COMMENTARY 

līnamavyaktārtham, śliṣṭena sambandhayogyenābhiprāyāntaraprayuktena pratyuttareṇotapetam, savinayaṃ viśeṣaniścayaprāptyā sahitaṃ saṃpādyate yattattṛtīyaṃ patākāsthānam ।
yathā veṇyāṃ dvitīye aṅke "kañcukī-deva ! bhagnaṃ bhagnam ।
rājākena ? kañcukībhīmena ।
rājākasya ? kañcukībhavataḥ ।
rājāāḥ ! kiṃ pralapasi ? kañcukī deva ! nanu bravīmi ।
bhagnaṃ bhīmena bhavataḥ ।
rājā-dhig vṛddhāpasada ! ko ayamadya te vyāmohaḥ ? kañcukī-deva ! na vyāmohaḥ ।
satyameva
"bhagnaṃ bhīmena bhavato marutā rathaketanam ।
patitiṃ kiṅgiṇīkvāṇabaddhākrandamiva kṣitau" ।

COMMENTARY 

Vijñapriyā

bagnamiti bhagnaṃ bhīmeva marutā bhavato rathaketanam ।
patitaṃ kiṅkiṇījālaṃ baddhākrandamiva kṣitau ।
iti kañcukinā vaktavye sambhramāt khaṇḍaśa uktam ।
duryodhanorubhaṅgarūpārthopakṣepakaṃ bhīmenetyatra bhīmasenarūpeṇa svānuṣṭhānayogyena ketanabhaṅgatiriktabhiprāyayuktena duryodhanasya pratyuttareṇepetam ।
atra līnādikaṃ spaṣṭārthamavadheyam ।

END OF COMMENTARY 

atra duryodhanorubhaṅgarūpaprastutasaṃkrāntamarthopakṣepaṇam ।

COMMENTARY 

Vijñapriyā

arthopakṣepakatvaṃ vyācaṣṭeatreti ।
atra ketubhaṅgarūpe anyasmin cintite ūrubhaṅgarūpārthaprayoga āgantukena śliṣṭaśabdenetyataḥ patākāsthānasāmānyalakṣaṇasattvam ।

END OF COMMENTARY 

dvyartho vacanavinyāsaḥ suśliṣṭaḥ kāvyayojitaḥ ।
pradhānārthāntarākṣepi patākāsthānakaṃ param ।

COMMENTARY 

Vijñapriyā

caturthamāhavdyartho vacaneti ।
suśliṣṭaḥ arthadvaye śobhanaśliṣṭaḥ ।
kāvyaṃ ślokastatra yojatiḥ ।
pradhānārthāntarasya mukhyatayā pratipādyārthāntarasya sūcaka ityarthaḥ ।

END OF COMMENTARY 

yathā ratnāvalyām
"uddāmotkalikāṃ vipāṇḍurarucaṃ prārabdhajṛmbhāṃ kṣaṇā- dāyāsaṃ śvasanodramairaviralairātanvatīmātmanaḥ ।
adyodyānalatāmimāṃ samadanāṃ nārīmivānyāṃ dhruvaṃ paśyan kopavipāṭaladyuti mukhaṃ devyāḥ kariṣyāmyaham" ।

COMMENTARY 

Vijñapriyā

uddāmetirājñā parigṛhītāṃ mādhavīlatāmakālakusumitāṃ vāsavadattayāḥ parājayaśaṃsinīṃ tasyaiva darśayato rājña uktiriyam ।
samadānāṃ virahiṇīm anyāṃ nārīmiva ।
imāmudyānalatāṃ paśyannahaṃ devyā vāsavadattāyā mukhaṃ kopavipāṭaladyutiṃ kariṣyāmītyanvayaḥ ।
mamānyanārīdarśanena iva tatparājayahetukusumitamādhavīlatādarśanenāpi tasyāḥ kopo bhāvītyarthaḥ ।
udyānalatāyā virahināryāśca viśeṣaṇānyāhauddāmetyādīni ।
uktalikā udratakalikā utkaṇṭhā ca ।
tayoruddāmatvamatiśayaḥ ।
vipāṇḍuraṃ svabhāvād virahācca ।
jṛmbhā vikāśaḥ śvisaviśeṣaśca ।
śvasanasya vahirvāyorniḥ śvāsasya codramāt āyāsaṃ vyākulatāṃ khedañca ātanvatīṃ kurvatīm ।

Locanā

uddāmetiudratā kalikā koraka utkaṇṭhā ca ।
jṛmbhā vikāśaḥ sukhaniḥ śvāsaviśeṣaśca ।
śvasano niḥ śvāsaḥ bāhyapavanaśca ।

END OF COMMENTARY 

atra bhāvyarthaḥ sūcitaḥ ।

COMMENTARY 

Vijñapriyā

atra bhāvyartha iti ।
rājñā sāgarikādarśanāt vāsavadattāyāḥ bhāvī kopo mukhyātayā pratipādya iti pradhānaṃ sūcitam ।
atra kusumilatādarśanād bhāvini kope cintite sāgarikādarśanāt tatkopa āgantukena śliṣṭaśabdena pratipāditaḥ ।
ataḥ patākāsthānasāmānyalakṣaṇasattvam ।

END OF COMMENTARY 

etāni catvāri patākāsthānāni kvacinmaṅgalārthaṃ kvacidamaṅgalārthaṃ sarvasandhiṣu bhavanti ।
kāvyakarturicchāvaśādbhūyo bhūyo api bhavanti ।
yatpunaḥ kenaciduktam"mukhasandhimārabhya sandhicatuṣṭaye krameṇa bhavanti" iti ।
tadanye na manyante, eṣāmatyantamupādeyānāmaniyamena sarvatrāpi sarveṣāmapi bhavituṃ yuktatvāt ।

COMMENTARY 

Vijñapriyā

kvacinmaṅgalārthamiti ।
prathame marttu pravṛttavāsavadattājñānādbhilaṣitasāgarikāprāpteruddāmotkalikāmityatra bhāvinyāḥ sāgarikāprāpteśca bodhanāt maṅgalārthatā ।
raktaprasādhitetyādau kurūṇāṃ maraṇasya bhagnaṃ bhīmenetyādau duryodhanorubhaṅgasya ca bodhanāt teṣāmamaṅgalārthatā ।
bhūyo bhūyo api iti ।
sthāne sthāne ityarthaḥ ।
sandhicatuṣṭaye iti ।
patākāsthānasya catuṣkatvāt prathamopasthitasandhicatuṣṭaye ityarthaḥ ।
sarvatrāpīri ।
pañcasandhiṣvapi ityarthaḥ ।
sarveṣāmiti sarvapatākāsthānānāmityarthaḥ ।

END OF COMMENTARY 

yatsyādanucitaṃ vastu nāyakasya rasasya vā ।
viruddhaṃ tatparityājyamanyathā vā prakalpayet ।

COMMENTARY 

Locanā

yatsyāditi ।
rāmāderhi chadmanā vālivadhāderabhidhāne gūḍhataratadabhiprāyaparijñānānipuṇānāṃ nāṭakakāvyādibhiḥ rasāsvādamukhapiṇḍadvāreṇa kṛtyākṛtyapravṛttinivṛttiyojyānāṃ sukumāramatīnāṃ rājaputrabhṛtīnāṃ śrīrāmacandrādimahāpuruṣacaritamālocyānucitāsu kathāsu pravṛttiprasaṅgaḥ syāditi ।
māhapuruṣacaritamapyanucitamitivṛttam ।
nāṭakādau parihāryamiti bhāvaḥ ।
rasasyānucitatvaṃ vakṣyamāṇavyabhicāribhāvādeḥ svaśabdavācyatvam ।

END OF COMMENTARY 

anucitamitivṛttaṃ yathārāmasyacchadmanā bālivadhaḥ ।
taccodāttarāghave nonoktameva ।
vīracarite tu vālī rāmavadhārthamāgato rāmeṇa hata ityanyathā kṛtaḥ ।

aṅkeṣvadarśanīyā yā vaktavyaiva ca saṃmatā ।
yā ca syādvarṣaparyantaṃ kathā dinadvayādijā ।

COMMENTARY 

Vijñapriyā

yā ca syādvarṣaparyantamiti ।
tādṛśī kathā dinadvayādinābhinetavyā ityarthaḥ ।
anyā cetianyā vistarā bāhulyādabhinetumaśakyā ।
sā kathā arthopakṣepakairvakṣyamāṇār'thopakṣepakaparibhāvitairviṣkambhakādipañcabhi rbudhaiḥ sūcyetyarthaḥ ।
sūcyā ityatra kṣepyāiti kvacit pāṭhaḥ ।
aṅkeṣvadarśanīyetyādikaṃ pūrvatra anyā ityatrānvitam ।
tena sāpyarthopakṣepakaiḥ sūcyetyarthaḥ ।

Locanā

nanu yadi dūrāhvānādayo aṅkeṣvadarśanīyāstatkathaṃ nāṭakādavupakṣepaṇīyā ।
ekadinamātrasya ca kathāyā aṅkadarśanīyatvena dinadvayādikathāyāḥ kathaṃ parigrahaḥ kathāvistāro vā rasavinghahetutvātkathamaṅke darśanīya ityata āhṛaṅkeṣviti ।

END OF COMMENTARY 

anyā ca vistarā sūcyā sārthopakṣopakairbudhaiḥ ।

aṅkeṣu adarśanīyā kathā yuddhādikathā ।

varṣāḍhūrdhvaṃ tu yadvastu tatsyādvarṣādadhobhavam ।

COMMENTARY 

Vijñapriyā

varṣādadhobhavamuttarabhavaṃ dvitīyavarṣādināpi niṣpādyam ।
pūrvatra varṣaparyantatvamiha tu varṣādūrddhvatvamiti bhedānna paunaruktyam ।
varṣādūrddhvamiti ।
tat sarvaṃ varṣādūrddhvaṃ na kartavyam ।
idamupalakṣaṇam ।
kintu māsaparyantamapi na karttavyam ।
kintu aṅkavicchede eva kāryamityarthaḥ ।

Locanā

nanu ekavarṣakathaiva yadyarthopakṣepeṇa vācyā tadūrddhvaṃ kathā kiṃ parityājyā ityata āhavarṣāditi ।

END OF COMMENTARY 

uktaṃ hi muninā
"aṅkacchedeṃ kāryaṃ māsakṛtaṃ varṣasañcitaṃ vāpi ।
tatsarvaṃ kartavyaṃ varṣādūrdhvaṃ na tu kadācit" ।

COMMENTARY 

Locanā

aṅkaccheda iti ।
taditi, prāsiddham ।
sarvaṃ māsasañcitaṃ varṣasañcitaṃ vāpi kāryaṃ kṛtyam aṅkacchede api karttavyam ।
arthādarthopakṣepakaiḥ sūcyamityarthaḥ ।

END OF COMMENTARY 

evaṃ ca caturdaśavarṣavyāpinyapi rāmavanavāse ye ye virādhavadhādayaḥ kathāṃśāste te varṣavarṣāvayavadinayugmādīnāmekatamena sūcanīyā na viruddhāḥ ।

dināvasāne kāryaṃ yaddine naivopapadyate ।
arthopakṣepakairvācyamaṅkacchedaṃ vidhāya tat ।

COMMENTARY 

Vijñapriyā

dināvasāne iti ।
dināvasānakāryaṃ yadvastu dinenaivopapadyate kriyābāhulyābhāvāt ।
dinenaivābhinetuṃ śakyata ityarthaḥ ।
dinaikopapādanīyaṃ vastu kathaṃ vācyamityatrāhaarthopakṣepakairiti ।

END OF COMMENTARY 

ke ter'thopakṣepakā ityāha

arthopapakṣepakāḥ pañca viṣkambhakapraveśakau ।
cūlikāṅkāvatāro atha syādaṅkamukhamityapi ।

vṛttavartiṣyamāṇānāṃ kathaṃśānāṃ nidarśakaḥ ।
saṃkṣiptārthastu viṣkambha ādāvaṅkasya darśitaḥ ।

madhyena madhyamābhyāṃ vā pātrābhyāṃ saṃprayojitaḥ ।
śuddhaḥ syātsa tu saṃkīrṇo nīcamadhyamakalpitaḥ ।

COMMENTARY 

Vijñapriyā

viṣkambhasya dvaividhyamāhamadhyeneti ।
utkṛṣṭādhamāpātrabhinnaṃ pātramadhyam ।
kapālakuṇḍaleti ।
tatkṛtyamityarthaḥ ।
evamuttaratrāpi ।

Locanā

yathoddeśalakṣaṇamāhavṛtteti ।
pātrasya madhyatvam atimahataḥ śrīrāmacandrādernyūnatvena ।
viṣkambhake pātrāṇāṃ saṃskṛtabhāṣitvasya lakṣyeṣu darśanāt ।
madhyamapātrāṇāṃ hi prākṛtabhāṣitvam ।
taduktaṃ bhāṣārṇave bhāṣāmadhyamapātrāṇāṃ nāṭakādau viśeṣataḥ ।
mahārāṣṭrī saurasenītyuktā bhāṣā dvidhā budhaiḥ ।
iti ।

END OF COMMENTARY 

tatra śuddho yathāmālatīmādhave śmaśāne kapālakuṇḍalā ।
saṅkīrṇo yathārāmābhinde kṣapaṇakakāpālikau ।
atha praveśakaḥ

praveśako anudāttoktyā nīcapātraprayojitaḥ ।
aṅkadvayāntarvijñeyaḥ śeṣaṃ viṣkambhake yathā ।

COMMENTARY 

Vijñapriyā

aṅkadvayeti ।
aṅkadvayapadasya dvitīyādyaṅkaparatvamityabhiprāyaḥ ।
śeṣamiti ।
vṛttavarttiṣyamāṇetyādirūpam ।

Locanā

nīcapātraprayojita ityatra nīcatvaṃ hi asaṃskṛtabhāṣitvādeva ।
tena sakhyādibhiśca praveśakasya prayojitatvam ।

END OF COMMENTARY 

aṅkadvayasyāntariti prathamāṅke asya pratiṣedhaḥ ।
yathāveṇyāmaścatthāmāṅke rākṣasamithunam ।
atha cūlikā

antarjavanikāsaṃsthaiḥ sūcanārthasya cūlikā ।

COMMENTARY 

Vijñapriyā

antarjavanikā ।
veśaracanāsthānaveṣṭanapaṭaḥ ।
arthasya sūcanetyanvayaḥ ।

END OF COMMENTARY 

yathā vīracarite caturthāṅkasyādau" bho bho vaimānikāḥ, pravartantāṃ raṅgamaṅgalāni" ityādi ।
"rāmeṇa paraśurāmo jitaḥ" iti nepathye pātraiḥ sūcitam ।
athāṅkāvatāraḥ

aṅkānte sūcitaḥ pātraistadaṅkasyāvibhāgataḥ ।

yatrāṅko avataratyeṣo aṅkāvatāra iti smṛtaḥ ।

COMMENTARY 

Vijñapriyā

aṅkānta iti ।
aṅkānte pātraiḥ sūcitor'thādaparaḥ aṅkaḥ yadavatarati ityarthaḥ ।
tadaṅkasyāvibhāgata iti ।
vibhāgastadbhedaḥ, tadabhinnatvena prayojita ityarthaḥ ।
atra dvitīyāntāt tas ।
aṅkavicchede api tadaṅkotthāpitā'kāṅkṣayaivāvatīrṇo aparāṅka ityarthaḥ ।
tadāhatadaṅkasyāṅgaviśeṣa iveti ।

END OF COMMENTARY 

yathāabhijñāne pañcamāṅke pātraiḥ sūcitaḥ ṣaṣṭhāṅkastadaṅkasyāṅgaviśeṣa ivāvatīrṇaḥ ।
athāṅkamukham

yatra sāyādaṅka evasminnaṅkānāṃ sūcanākhilā ।

tadaṅkamukhamityāhurbojārthakhyāpakaṃ ca tat ।

COMMENTARY 

Vijñapriyā

yatra syādaṅka iti ।
aṅkānāṃ samastāṅkavakṣyamāṇānamarthanāmakhilā pūcanetyarthaḥ ।
aṅkāvatāre tadaṅkamātrasūcanam aṅkamukhe tu samastāṅkasūcaneti bhedaḥ ।
gajārtheti bījabhūtārthakhyāpanāt ।
bījārthakhyāpakasaṃjñakañca tadityarthaḥ ।

END OF COMMENTARY 

yathāmālatīmādhave prathamāṅkādau kāmandakyavalokite bhūrivasuprabhṛtīnāṃ bhāvibhūmikānāṃ parikṣiptakathāprabandhasya ca prasaṅgātsaṃniveśaṃ sūcitavatyau ।

COMMENTARY 

Vijñapriyā

bhāvibhūmikānāṃ bhāviprasaṅgānāṃ parikṣiptaḥ saṃkṣiptaḥ ।
sanniveśaṃ sthāne abhineyam ।

END OF COMMENTARY 

aṅkāntapātrairvāṅkāsyaṃ chinnāṅkasyārthasūcanām ।

aṅkāntapātraiṅkānte praviṣṭaiḥ pātraiḥ ।

COMMENTARY 

Vijñapriyā

aṅkamukhasya dhanikenoktaṃ lakṣaṇāntaramāhaaṅkāntapātrairiti ।
chinnāṅkasya samāpyamānāṅkasya sambandhibhistadaṅkānte praviṣṭaiḥ pātrairaparāṅkasūcanamityarthaḥ ।
pūrvalakṣaṇe pūrvapraviṣṭapātraiḥ samastāṅkārthasūcanamatra tu aṅkāntaḥ praviṣṭapātraistaduttarāṅkārthamātrasūcanamiti bhedaḥ ।

END OF COMMENTARY 

yathā vīracarite dvitīyāṅkānte" sumantraḥ-bhagavantau vaśiṣṭhaviśvāmitrau bhavataḥ sabhārgavānāhvayataḥ ।
itarekva bhagavantau ।
sumantraḥmahārājadaśarathasyāntike ।
itaretattatraiva gacchāvaḥ" ityaṅkaparisamāptau ।
" aityatra pūrvāṅkānta eva praviṣṭena sumāntrapātreṇa śatānandajanakakathāvicchede uttarāṅkamukhasūcanādaṅkāsyam" iti ।
etacca dhanikamatānusāreṇoktam ।
anye tuṃ"aṅkāvataraṇonaivedaṃ gatārtham" ityāhuḥ ।

COMMENTARY 

Vijñapriyā

idaṃ lakṣaṇaṃ dhanikamata eva ityāhaetacceti ।
aṅkāvatāreṇaiveti ।
tallakṣaṇākrāntatvādetasya ādāvaṅkasya darśita ityanena ।

END OF COMMENTARY 

apekṣitaṃ parityājyaṃ nīrasaṃ vastu vistaram ।
yadā saṃdarśayeccheṣamāmukhānantaraṃ tadā ।

COMMENTARY 

Vijñapriyā

viṣkambhakaraṇamaṅkādāveveti pragdarśitamidānī tasyaiva viśeṣavaśādāmukhasyānte api karaṇamityāhaapekṣitamiti ।
śeṣamapekṣitakāryyataḥ ।
śeṣaṃ nīrasaṃ bhinnaṃ vastuvistaramityanvayaḥ ।
amukhānantaraṃ kāryyamityanvayaḥ ।
yaugandharāyaṇaprayojita itiviṣkambhaka iti śeṣaḥ ।
tatra hi apekṣito vatsarājasāgarikayorvṛttāntaḥ ।
taṃ parityajyāmukhānantaraṃ svecchācārī bhīta evāsmi bhartturiti nīrasaṃsvabhayaṃ yaugandharāyaṇena darśitam ।

END OF COMMENTARY 

kāryo viṣkambhako nāṭya āmukhākṣiptapātrakaḥ ।

yathāratnāvalyāṃ yaugandharāyaṇaprayojitaḥ ।

yadā tu sarasaṃ vastu mūlādeva pravartate ।

ādāveva tadāṅkesyādāmukhākṣepasaṃśrayaḥ ।

COMMENTARY 

Vijñapriyā

ādāvaṅkasya darśita iti yaduktaṃ tadviṣayaṃ darśayatiyadātviti ।
mūlādeva nīrasavastvamiśraṇādeva ।
āmukhākṣepasaṃśraya iti ।
āmukhena yaḥ pātrasyākṣepaḥ tamāśritya pravṛtta ityarthaḥ ।
śākuntaleti ।
tatra hi mūlādevānasūyayā pravarttitaḥ sa rasa eva śakuntalāyā virahaḥ ।

END OF COMMENTARY 

yathāśākuntale ।

viṣkambhakādyairapi no vadho vācyo adhikāriṇaḥ ।

anyo anyena tirādhānaṃ na kuryādrasavastunoḥ ।

COMMENTARY 

Vijñapriyā

adhikāriṇa iti ।
mukhyaphalasvāmina ityarthaḥ ।
tena nāyakavadhaḥ kvāpi na varṇanīyaṃ ityarthaḥ ।

END OF COMMENTARY 

rasaḥ śṛṅgārādiḥ ।
yaduktaṃ dhanikena
"na cātirasato vastu dūraṃ vicchinnatāṃ nayet ।
rasaṃ vā na tirodadhyādvastvalaṅkāralakṣaṇaiḥ" ।
iti ।

COMMENTARY 

Vijñapriyā

rasavastunoriti ।
vastu alaṅkārabhinnapadārthaḥ ।
lakṣaṇairjñāpakaiḥ ।

END OF COMMENTARY 

bījaṃ binduḥ patākā ca prakarī kāryameva ca ।

arthaprakṛtayaḥ pañca jñātvā yojyā yathāvidhi ।

arthaprakṛtayaḥ prayojanasiddhihetavaḥ ।
tatra bījam

alpamātraṃ samuddiṣṭaṃ bahudhā yadvisarpati ।

phalasya prathamo heturbojaṃ tadabhidhīyate ।

COMMENTARY 

Vijñapriyā

nāṭye karttavyāntaramāhasvalpamātramiti ।
yudhiṣṭhirotsāha iti tasya balotsāha ityarthaḥ ।

END OF COMMENTARY 

yathāratnāvalyāṃ vatsarājasya ratnāvalīprāptiheturdaivānukūlyalālito yaugandharāyaṇavyāpāraḥ ।
yathā vāveṇyāṃ draupadīkeśasaṃyamanaheturbhīmasenakrodhopacito yudhiṣṭhirotsāhaḥ ।

avāntarārthavicchede binduracchedakāraṇam ।

COMMENTARY 

Vijñapriyā

bindurūpāmarthaprakṛtimāhaavāntareti ।
bindvavicchedeti paribhāṣārūpabhidam ।
bindupadaṃ napuṃsakaliṅgamiti ।

END OF COMMENTARY 

yathāratnāvalyāmanaṅgapūjāparisamāptau kathārthavicchede sati "udayansyendorivodvīkṣate" iti sāgarikā śrutvā " kadhaṃ eso so udaaṇaṇarindo" ityādiravāntarārthahetuḥ ।

COMMENTARY 

Vijñapriyā

udayanasyendoriva ityādikaṃ vandivākyam ।
kathamiti ।
kathaṃ sa eva udayananarendra iti saṃskṛtam ।
vatsarāja eva udayananāmā ।
avāntarārthe sāgarikavirahe udayananṛpatvena jñānāt hi tasya virahavarṇanapravṛtyācchedaḥ ।
kintu tatsūcakaṃ vinaiva nṛpadarśanarūpakāraṇasattvāt pravarttate ityato aṅkāvatārādibhedaḥ ।
aṅkāvatāre tu pūrvapraviṣṭapātraiḥ sūcaneti ।

Locanā

kathamiti ।
kathameṣa saudayananarendraḥ ।
ratnāvalyāmeva dvitīyabinduryathā devīgamanānantaramevāntarāvicchede vidūṣakaṃ prati rājñā vacanam ।
dhiṅamūrkha ! alaṃ parihāsena ābhijātyena gūḍho devyāstvayā na lakṣitaḥ kopaḥ ।
tathā hi devīmeva prasādayituṃ gacchāva iti ।

END OF COMMENTARY 

vyāpi prāsaṅgikaṃ vṛttaṃ patāketyabhidhīyate ।

COMMENTARY 

Vijñapriyā

patākārūpāmarthaprakṛtimāhavyāpīti ।
vṛttaṃ nāyakasahāyasya tacca vyāpi anekālavyāpi ।
prāsaṅgikaṃ nāyakaprasaṅgavṛttam ।

END OF COMMENTARY 

yathārāmacarite-sugrīvādeḥ, veṇyāṃ bhīmādeḥ, śākuntale-vidūṣakasya caritam ।

patākānāyakasya syānna svakīyaṃ phalāntaram ।

garbhe sandhau vimarśe vā nirvāhastasya jāyate ।

COMMENTARY 

Vijñapriyā

prakārāntaramāhapatākānāyakasyāpīti ।
anāyakasyāpītyakārapraśleṣaḥ ।
tathā cānāyakasya sugrīvāderapi svakīyarājyalābhādiphalāntaraṃ yattadapi patākāntaramityarthaḥ ।
apiśabdāt nāyakasya rāmasya setubandhādi phalāntaramapi patākāntaramiti bodhyam ।
garbhe sandhāviti ।
garbhe vimarṣe vā sandhau ityubhayatra sandhāvityasyānvayaḥ ।
garbhavimarśopasaṃhṛtirūpā hi pañcasandhayo vakṣyante ।
tatra garbhavimarśarūpasandhidvaye tasya patākāsaṃjñakasyānāyakanāyakadvayaphalāntarasya nirvāho niṣpattirityarthaḥ ।

END OF COMMENTARY 

yathāsugrīvādeḥ rājyaprāptyādi ।
yattu muninoktam"ā gārbhādvā vimarśādvā patākā vinivartate" ।
iti ।
tatra "patāketi ।
patākā nāyakaphalaṃ nirvahaṇaparyantamapi patākāyāḥ pravṛttidarśanāt, iti vyākhyātamabhinavaguptapādaiḥ ।

COMMENTARY 

Vijñapriyā

āgarbhāditi ।
munivākye patāketyutkīrtya vyācaṣṭepatākānāyaketi ।
atrāpi akārapraśleṣaḥ ।
anāyakaphalarūpā patākaiva āgarbhād āvimarṣād vā nivarttate ityarthaḥ ।
asminnabhinavaguptapādavyākhyāne hetumāhanirvāhaparyyantamapīti ।
patākāvyāpi prāsaṅgikarūpāyāḥ ।
anāyakasya phalāntararūpāyā eva patākāyā āgarbhād vā āvimarśādvā nivṛttirityarthaḥ ।

END OF COMMENTARY 

prāsaṅgikaṃ pradeśasthaṃ caritaṃ prakarī matā ।

COMMENTARY 

Vijñapriyā

prakarīrūpāmarthaprakṛtimāhaprāsaṅgikamiti ।
prasaṅgādupasthitaṃ pradeśasthaṃ pradeśaviśeṣe niṣpannamityarthaḥ ।

END OF COMMENTARY 

yathākulapatyaṅke rāvaṇajaṭāyusaṃvādaḥ ।

COMMENTARY 

Vijñapriyā

rāvaṇajaṭāyusaṃvāda iti ।
tasyār'thaprakṛtitvaṃ tu rāvaṇahṛtasītāvarṇanaprāptidvārā ।

END OF COMMENTARY 

prakarī nāyakasya syānna svakīyaṃ phalāntaram ।

COMMENTARY 

Vijñapriyā

nāyakasyāpi phalāntaraṃ patākā ।
prakarī tu na nāyakasya phalāntaramityarthaḥ ।
naca rāvaṇasyānāyakatvāt phalaṃ tatphalakatvāt asya patākatvaprasaktiriti vācyam ।
anāyakatvena nāyakasahāyasyaiva vivakṣitatvāt, nañaḥ sadṛśarthakatvāt ।

END OF COMMENTARY 

yathājaṭāyoḥ mokṣaprāptiḥ ।

apekṣitaṃ tu yatsādhyamārambho yannibandhanaḥ ।

samāpanaṃ tu yatsiddhyai tatkāryamiti saṃmatam ।

COMMENTARY 

Vijñapriyā

kāryyarūpārthaprakṛtimāhaapekṣitamiti ।
ārambho nāṭakārambhaḥ ।
samāpanamapi nāṭakasyaiva ।
rāvaṇavadha iti ।
tatsiddhau satyāṃ hi nāṭakasamāpanam ।

END OF COMMENTARY 

yathārāmacarite rāvaṇavadhaḥ ।

avasthāḥ pañca kāryasya prārabdhasya phalārthibhiḥ ।

ārambhayatnaprāptyāśāniyatāptiphalāgamāḥ ।

COMMENTARY 

Vijñapriyā

asya kāryyasya pañcāvasthā āhaavasthā iti ।
niṣpādakaniṣpādyarūpā avasthā ityarthaḥ ।
tatrārambhayatnaprāptyāśāniyatāptirūpāḥ catastro avasthā viṣpādikāḥ ।
phalāgamarūpā tu niṣpādyā ityavadheyam ।

END OF COMMENTARY 

tatra

bhavedārambha autsukyaṃ yanmukhyaphalasiddhaye ।

yathāratnāvalyāṃ ratnāvalyantaḥ puraniveśārthaṃ yaugandharāyaṇasyautsukyam ।
evaṃ nāyakanāyikādīnāmapyautsukyamākareṣu boddhavyam ।

COMMENTARY 

Vijñapriyā

tatrārambhalakṣaṇamāhabhavediti ।
ākara iti tattannāṭake ityarthaḥ ।

END OF COMMENTARY 

prayatnastu phalābāptau vyāpāro atitvarānvitaḥ ।

yathā ratnāvalyām"tahavi ṇa atthi aṇyo daṃsaṇa uvāo tti jadhā tadhā ālihia jadhāsamīhidaṃ karaissam" ।

COMMENTARY 

Vijñapriyā

taha vi iti ।
tathāpi nāstyanyo darśanopāya itinyathā tathā ālikhya yathāsamīhitaṃ kariṣyamīti saṃskṛtam ।
aṅgulikampanānantaraṃ tathāpyuktiḥ ।
saṅgamopāyaḥ tadaṅgabhūto vyāpārasyaiva yatnatvenoktatvāt ।

Locanā

tathāpi iti ।
tathāpi nāsti anyo darśanopāya iti ।
yathā tathālikhya yathāsamīhitaṃ kariṣyāmi ।
yathā candrakalāyāṃ yakṣmīvarapradānarūpaphalaprāptisahito rājñaścandrakalālābhaḥ ।

END OF COMMENTARY 

ityādinā pratipādito ratnāvalyāścitralekhanādirvatsarājasaṅgamopāyaḥ ।
yathā carāmacarite samudrabandhanādiḥ ।

upāyāpāyaśaṅkābhyāṃ prāptyāśā prāptisambhavaḥ ।

COMMENTARY 

Vijñapriyā

prāptyaśāmāhaupāyeti ।
upāyāpāyaśaṅkābhyāṃ prāptisambhavaḥ ।
uddeśyaprāptisambhāvanā prāptyāśā ।

END OF COMMENTARY 

yathāratnāvalyāṃ tṛtīye aṅke veṣaparivartanābhisaraṇādeḥ saṅgamopāyādvāsavadattālakṣaṇāpāyaśaṅkayā cānirdhāritaikāntasaṅgamarūpaphalaprāptiḥ prāptyaśā ।
evamanyatra ।

COMMENTARY 

Vijñapriyā

veśaparivarttanaṃ sāgarikāyā vāsavadattāveśakaraṇam ।
tena rājñaḥ samīpe tasyā abhisāraḥ ।
saṅgamopāyasya rājñaḥ sāgarikāsaṅgamopāyasya ।
vāsavadattāyā āgamanarūpāpāyasya śaṅkayetyarthaḥ ।

END OF COMMENTARY 

apāyābhāvataḥ prāptiniyatāptistu niścitā ।

apāyābhāvānnirdhāritaikāntaphalaprāptiḥ ।
yathā ratnāvalyām"rājādevīprasādanaṃ tyaktvā nānyamatropāyaṃ paśyāmi" ।
iti devīlakṣaṇāpāyasya prasādanena nivāraṇānniyataphalaprāptiḥ sūcitā ।

COMMENTARY 

Vijñapriyā

niyataphalaprāptiḥ sūciteti ।
atra devyāḥ kopaśāntirūpaphalasya niyatāptiḥ ।
nacāsya kathaṃ kāryāvasthātvaṃ sāgarikāsaṅgamanarūpakāryasya tenāniṣpādanāt iti vācyam ।
tatkopasya tatpratibandhakatvena tadabhāvasya tatkāraṇatvāt ।

END OF COMMENTARY 

sāvasthā phalayogaḥ syādyaḥ samagraphalodayaḥ ।

COMMENTARY 

Vijñapriyā

phalāgamamāhasāvastheti ।
phalayogaḥ phalāgamaḥ ।
samagraphalodayaḥ samastoddeśyaphalasiddhiḥ ।
sāmagyañca mukhyoddeśyaphalasya uddeśyaphalāntarasāhityam ।
tadvakṣyati phalāntarasahita iti ।
iyamavasthā pūrvoktacaturavasthābhirniṣpādyā ।

END OF COMMENTARY 

yathāratnāvalyāṃ ratnāvalīlābhaścakravartitvalakṣaṇaphalāntaralābhasahitaḥ ।
evamanyatra ।

yathāsaṃkhyamavasthābhirābhiryogāttu pañcabhiḥ ।
pañcadhaivetivṛttasya bhāgāḥ syuḥ pañcasandhayaḥ ।

COMMENTARY 

Vijñapriyā

yathāsaṃkhyamiti ।
ābhiḥ pañcāvasthābhiryogāditi vṛttasya pañcavidhaiva bhāgāḥ ।
pañcasandhayo bhavantītyarthaḥ ।

Locanā

ābhiravasthābhirārambhādibhiḥ ।

END OF COMMENTARY 

tallakṣaṇamāha

antaraikārthasambandhaḥ sandhirekānvaye sati ।

ekena prayojanenānvitānāṃ kathāṃśānāmavāntaraikaprayojanasambandhaḥ sandhiḥ ।

COMMENTARY 

Vijñapriyā

tallakṣaṇaṃ sandhisāmānyalakṣaṇam ।
kathāṃśanāmityatra ekānvaye satītyasya vyākhyā ।
ekeneti ।
ekaikena prayojanenetyarthaḥ ।
avāntaretyādervyākhyā avāntareti ।

END OF COMMENTARY 

tadbhedānāha

mukhaṃ pratimukhaṃ garbho vimarśa upasaṃhṛtiḥ ।

COMMENTARY 

Locanā

upasaṃhṛtiḥ nirvahaṇāparaparyāyā ।

END OF COMMENTARY 

iti pañcāsya bhedāḥ syuḥ kramāllakṣaṇamucyate ।

COMMENTARY 

Vijñapriyā

tadbhedān sandhibhedān ।
kramāditiuktapañcāvasthāsāhityenaiva sandhipañcakasiddheruktatvāt ।
tatsahitamukhasandhyādikrameṇa ityarthaḥ ।
tathā cārambhāvasthāyukta iti ।
vṛttādyābhāso mukhasandhiḥ ।
yatnayuktaḥ pratimukhasandhiḥ ।
prāptyāśayukto garbhasandhiḥ ।
niyatāptiyukto vimarśasandhiḥ ।
phalāgamayuktaḥ upasaṃhṛtiḥ ।

END OF COMMENTARY 

yathāddeśaṃ lakṣaṇamāha

yatra bījasamutpattirnānārtharasasambhavā ।

COMMENTARY 

Locanā
nānārtheti ।
nānāvidhānāmarthānāṃ vācyarūpāṇāṃ rasānāñca sambhavo yasyāmityarthaḥ ।

END OF COMMENTARY 

prārambheṇa samāyuktā tanmukhaṃ parikīrttitam ।

COMMENTARY 

Vijñapriyā

yatra bījeti ।
bījamitivṛttasya ।
prārambheṇeti ।
utsāharūpaprārambhāvasthāyuktā ityarthaḥ ।
prathame aṅke iti tatra kandarpapūjāyāṃ sāgarikāyā rājño darśanaṃ vidhinā ānīya ghaṭitaṃ bījam ।
tacca sāgarikāyāstatsaṅgamotsāhasahitam ।

END OF COMMENTARY 

yathāratnāvalyāṃ prathame aṅke ।

phalapradhānopāyasya mukhasandhiniveśinaḥ ।

lakṣyālakṣya ivodbhedo yatra pratimukhaṃ ca tat ।

COMMENTARY 

Vijñapriyā

mukhasandhiniveśina iti ।
bījasamutpattirūpamukhasandhāvuddiṣṭasya ityarthaḥ ।

END OF COMMENTARY 

yathāratnāvalyāṃ dvitīye aṅke vatsarājasāgarikāsamāgamahetoranurāgabījasya prathamāṅkopakṣiptasya susaṃgatāvidūṣakābhyāṃ jñāyamānatayā kiṃcillakṣyasya vāsavadattayā citra phalakavṛttāntena kiñcidunnīyamānasyoddeśarūpa udbhedaḥ ।

COMMENTARY 

Vijñapriyā

vāsavadattayā citraphalaketi ।
sāgarikālikhitena rājñā svena ca yuktaṃ citraphalakaṃ rājñā prāptam ।
vasantakahastāt skhalitaṃ vāsavadattayā tat prāpya tatra likhitasya tadubhayānurāgabījanamunnītam ।
tādṛśo bhedarūpaḥ pratimukhasandhiśca vāsavadattāyāmāgatāyāṃ susaṅgatāvasantakayorvyāpārarūpo yatnasahitaḥ ।

END OF COMMENTARY 

phalapradhānopāyasya prāgudbhinnasya kiñcina ।

garbho yatra samudbhedo hrāsānveṣaṇavānmuhuḥ ।

COMMENTARY 

Vijñapriyā

prāgudbhinnasyeti ।
pratimukhasandhāvudbhinnasyetyarthaḥ ।
muhurhrāsānveṣaṇavān samudbheda ityanvayaḥ ।
hrāsetyatra trāsetyapi kvacit pāṭhaḥ ।

END OF COMMENTARY 

phalasya garbhokaraṇādrarbhaḥ ।
yathā ratnāvalyāṃ dvitīye aṅke"susaṃgatāsahi, adakkhiṇā dāṇi si tumaṃ jā evaṃ bhaṭṭiṇā hattheṇa gāhidā vi kovaṃ ṇa muñcasi" ityādau samudbhedaḥ ।
punarvāsavadattāpraveśe hrāsaḥ ।
tṛtīye aṅke"tadvārtānveṣaṇāya gataḥ kathaṃ cirayati vasantakaḥ" ityanveṣaṇam ।
viḍhūṣakaḥhī hī bhoḥ, kosambīrajjalambheṇāvi ṇa tādiso piavaassassa paritoso jādiso mama saāsādo piyavaaṇaṃ suṇia bhavassadi" ityādāvudbhedaḥ ।
punarapi vāsavadattāpratyabhijñānād hrāsaḥ ।
sāgarikāyāḥ saṅketasthānagamane anveṣaṇam ।
punarlatāpāśakaraṇo udbhedaḥ ।

COMMENTARY 

Vijñapriyā

sahīti ।
sakhi ! adakṣiṇā idānīmasi tvam ।
yā evaṃ bhartrā haste gṛhītāpi kopaṃ na muñcasīti saṃskṛtam ।
hī hīti ।
hī hītyāścarye ।
bho bhoḥ kauśāmbīrājyalābhenāpina tādṛśaḥ priyavayasyasya paritoṣaḥ yādṛśo mama sakāśāt priyavacanaṃ śrutvā bhaviṣyatīti saṃskṛtam ।
udbhedaḥ sāgarikāsaṅgamopāyasya ।
vāsavadattāpratyabhijñānāditi saṅketabhaṅgārthamāgatāṃ tāṃ dṛṣṭvetyarthaḥ ।
punaḥ sāgarikākarttṛkam ।
udbhedaḥ phalapradhānopāyasya ।
latāpāśakaraṇāddhi rājñaḥ sāgarikādarśanaṃ tato garbhasandheḥ prāptyāśāyogarūpāvasthāyogaḥ ।

Locanā

sahīti ।
sakhi ! adakṣiṇedānīmasi tvam ।
yā evaṃ bhartrāhaste api gṛhītāpi kopaṃ na muñcasi ।
hī hī bho paritoṣe ।
kauśāmbīrājyalābhenāpi na tādṛśaḥ priyavayasyasya paritoṣaḥ yādṛśaṃ mama sakāśāt priyavacanaṃ śrutvā bhaviṣyati ।

END OF COMMENTARY 

atha vimirśaḥ

yatra mukhyaphalopāya udbhinno garbhato adhikaḥ ।

śāpādyaiḥ sāntarāyaśca sa vimarśa iti smṛtaḥ ।

COMMENTARY 

Vijñapriyā

garbhato adhika iti ।
garbhasandhau kiñcidudbhinno hrāsānveṣaṇavāṃśca udbhedaḥ ।
atra tato adhiko hrāsarāhtyāt ।
sāntarāyaḥ savighnaḥ ।

END OF COMMENTARY 

yathā śākuntale caturthāṅkādauanasūyāpiaṃvade, jaivi gandhavveṇa vivāheṇa ṇibbuttakallāṇā piasahī sauntalā aṇurūvabhattubhāiṇī saṃvutteti nivvudaṃ me hiaam, taha vi ettiaṃ cintaṇijjam" ityata ārabhya saptamāṅkopakṣiptācchakuntalāpratyabhijñānātprāgarthasañcayaḥ śakuntalāvismaraṇarūpavinghāliṅgitaḥ ।
atha nirvahaṇam

COMMENTARY 

Vijñapriyā

anasūyeti ।
vaktryā utkīrttanam ।
priyaṃvade ।
ityādikam uktiḥ ।
"priyaṃvade ! yadyapi gāndharveṇa vivāhena nivṛttakalyāṇā priyasakhī śakuntalā anurūpabharttṛgāminī saṃvṛttā iti nirvṛtaṃ mama hṛdayam"iti saṃskṛtam ।
ṣaṣṭhāṅka iti ।
tatpūrvaṃ durvāsasaḥ śāpena rājñaḥ śakuntalāsamāgamarūpapradhānaphalasya upāyaḥ pratiruddhaḥ ।
vismaraṇarūpeti ।
"vicintayantī yamananyamānasā tapodhanaṃ vetsi na māmupasthitam ।
smāriṣyati tvāṃ na sa bodhaito api san kathāṃ pramattaḥ prathamoditāmiva ।
iti ।
durvāsasaḥ śāpena vismaraṇam ।
ayaṃ śapapratibandhakapradhānaphalopāyarūpaḥ vimarśasandhiḥ śakuntalāyā rājasamāgamapratyāśārūpāvasthāsahitaḥ ।

Locanā

piaṃvade iti ।
priyaṃvade yadyapi gāndharveṇa vidhinā nivṛttakalyāṇā priyasakhī śakuntalā anurūpabharttṛgāminī saṃvṛtteti nivṛttaṃ me hṛdayam ।

END OF COMMENTARY 

bījavanto mukhādyarthā viprakīrṇā yathāyatham ।

ekārthamupanīyante yatra nirvahaṇāṃ hi tat ।

COMMENTARY 

Vijñapriyā

aikārthyamupanīyanta iti ।
ekoddeśyanirvāhādekārthatā ।
spaṣṭamaparam ।

END OF COMMENTARY 

yathāveṇyām"kañcukā mahārāja !vardhase ।
ayaṃ khalu bhīmaseno duryodhanakṣatajāruṇīkṛtasarvaśarīro durlakṣyavyaktiḥ" ityādinā draupadīkeśasaṃyamanādimukhasandhyādibījānāṃ nijanijasthānopakṣiptānāmekārthayojanam ।
yathā vā-śākuntale saptamāṅke aśakuntalābhijñānāduttaror'tharāśiḥ ।
eṣāmaṅgānyāha

COMMENTARY 

Vijñapriyā

ayaṃ prakīrṇārthaikātmatopanayanarūpo nirvahaṇasandhiḥ ।
uddeśyaśakuntalāsamāgamarūpaphalāgamāvasthāsahitaḥ ।
eṣāmiti pañcasandhānāmityarthaḥ ।

END OF COMMENTARY 

upakṣepaḥ parikaraḥ parinyāso vilobhanam ।

COMMENTARY 

Vijñapriyā

tatra mukhasandherdvādaśāṅgānyāhaupakṣepa ityādi ।

END OF COMMENTARY 

yuktiḥ prāptiḥ samādhānaṃ vidhānaṃ paribhāvanā ।
udbhadaḥ karaṇaṃ bheda etānyaṅgāni vai mukhe ।

yathoddeśaṃ lakṣaṇamāha

kāvyārthasya samutpattirupakṣepa iti smṛtaḥ ।

COMMENTARY 

Locanā

samutpattiḥ samutpattimātram ।

END OF COMMENTARY 

kāvyārtha itivṛttalakṣaṇaprastutābhidheyaḥ ।
yathā veṇyām"bhīmaḥ
lābhāgṛhānalaviṣānnasabhāpraveśaiḥ prāṇeṣu vittanicayeṣu ca naḥ prahṛtya ।
ākṛṣya pāṇḍavavadhūparidhānakeśān svasthā bhavanti mayi jīvati dhārtarāṣṭrāḥ ।

COMMENTARY 

Vijñapriyā

lākṣāgṛhānaleti"svasthā bhavantu kururājasutāḥ sabhṛtyāḥ"iti sūtradhārasyoktiṃ śrutvā praviṣṭasya bhīmasyoktiriyam ।
lākṣetyādibhiḥ prāṇeṣu vittanicayeṣu ca ye asmān prahṛtya dhārtarāṣṭrā mayi jīvati sati svasthā bhavanti ? iti ।
atra kākudhvaninā na svasthā bhaviṣyantītyarthaḥ ।
lākṣetyādinā prāṇeṣu prahārapraveśena vittanicayeṣu ca prahāraḥ ।
paridhānakeśānityatra dvandvaḥ ।
atra kāvyārthasya kurukulavadhapratipādanasyotpattiḥ ।

END OF COMMENTARY 

samutpannārthabāhulyaṃ jñeyaḥ parikaraḥ punaḥ ।

yathā tatraiva
pravṛddhaṃ yadvairaṃ mama khalu śisoreva kurubhir- na tatrāryo heturna bhavati kirīṭī na ca yuvām ।
jarāsaṃdhasyoraḥ sthalamiva virūḍhaṃ punarapi krudhā bhīmaḥ sandhiṃ vighaṭayati yūyaṃ ghaṭayata ।

COMMENTARY 

Vijñapriyā

parikaralakṣaṇamāhasamutpanneti ।
pravṛddhaṃ yadvairamitisandhikaraṇavimukhasya bhīmasya sahadevaṃ pratyuktiriyam ।
śiśorevetimama yauvanāpekṣāpi tairna kṛtā, śiśukāla eva viṣadānāt ।
āryo yudhiṣṭhiraḥ ।
kirīṭī arjunaḥ ।
yuvāṃ nakulasahadevau ।
virūḍhaṃ kṛṣṇadautyena jātaṃ, sandhimityanvayaḥ ।
atra samutpannalākṣāgṛhādikathanarūpārthabāhulyam ।

END OF COMMENTARY 

tanniṣpattiḥ parinyāsaḥ

yathā tatraiva
cañcadrabhujabhramitacaṇḍagadābhighātasaṃcūrṇitoruyugalasya suyodhanasya ।
styānāvanaddhaghanaśoṇitaśoṇapāṇiruttaṃsayiṣyati kacāṃstava devi ! bhīmaḥ ।

COMMENTARY 

Vijñapriyā

parinyāsalakṣaṇamāhatanniṣpattiriti ।
kāvyābhidheyarūpasyetivṛttasya niṣpattiḥbhāvaniṣpattikathanamityarthaḥ ।
cañcaditidraupadīṃ pratī bhīmasyoktiriyam ।
he devi draupadi ! tava kacān keśān veṇībaddhān kurvan bhīma uttaṃsayiṣyati ।
uttaṃsanena duryodhanorurūpālaṅkāreṇa viśiṣṭān kariṣyatītyarthaḥ ।
bhīmaḥ kīdṛśaḥ ? suyodhanasya styānāvanaddhena pravṛddhasambaddhena ghanaśoṇitena śoṇapāṇiḥ ।
suyodhanasya kīdṛśasya ? cañcatā calatā bhujena bhramitayā gadayābhighātena saṃcūrṇitamūruyugalaṃ yasya tādṛśasya ।
atra bhāvinyā ūrubhaṅganiṣpatteḥ kathanam ।

Locanā

styāneti-styānaḥ san avanaddhaḥ dṛḍhībhūta ityarthaḥ ।

END OF COMMENTARY 

atropakṣepo nāmetivattalakṣaṇasya kāvyābhidhaiyasya saṃkṣepeṇopakṣepaṇamātram ।
parikarastasyaiva bahulīkaraṇam ।
parinyāsastato api naścayāpattirūpatayā parito hṛdaye nyasanam, ityeṣāṃ bhedaḥ ।
etāni cāṅgāni uktenaiva paurvāparyeṇa bhavanti, aṅgāntarāṇi tvanyathāpi ।

COMMENTARY 

Vijñapriyā

aktatrayāṇāṃ bhedaṃ vicintya darśayatiatreti ।
tato api naścayāpattirūpatayā iti niścayasya bhāvikarttavyaniścayasyāpattirapādānaṃ bodhanamiti yāvat ।
hṛdaye boddhurhṛdaye ।

END OF COMMENTARY 

guṇākhyānaṃ vilobhanam ।

yathā tatraiva"draupadīṇādha, kiṃ dukkaraṃ tue parikuvideṇa" ।
yathā vā mama candrakalāyāṃ candrakalāvarṇaneseyam, "tāruṇyasyavilāsaḥ" ityādi ।
yattu śakuntalādiṣu "grīvābhaṅgābhirāmam" ityādi mṛgādiguṇavarṇanaṃ tadvījārthasambandhābhāvānna saṃdhyaṅgam ।
evamaṅgāntarāṇāmapyūhyam ।

COMMENTARY 

Vijñapriyā

vilobhanalakṣaṇamāhaguṇaākhyānamiti ।
kimiti ।
kiṃ duṣkaraṃ tvayā kupitena iti saṃskṛtam ।
idaṃ bhīmasya balādhikyarūpaguṇakathanam ।
tāruṇyasyeti ।
atra vilāsahāsapade tajjanakapare sāropayā lakṣaṇayā prayukte ।
atra candrakalāsaundaryyākhyānam ।
mṛgādiguṇavarṇanamiti ।
guṇaḥspṛhaṇīyo dharmmaḥ, atra kriyārūpaḥ ।
bījārthaḥśakuntalāprāptibījarūpor'thaḥ ।
mṛgakriyāvarṇanasya tadasambandhatvāt ।

END OF COMMENTARY 

saṃpradhāraṇamarthānāṃ yuktiḥ

COMMENTARY 

Vijñapriyā

yuktilakṣaṇamāhasampradhāraṇiti ।
uddeśyārthopapādakayuktipradarśanam

END OF COMMENTARY 

yathāveṇyāṃ sahādevo bhīmaṃ prati ārya ! kiṃ mahārājasaṃdeśo ayamavyutpanna evāryeṇa gṛhītaḥ" ityataḥ prabhṛti yāvadbhīmavacanam ।
"yuṣmān hrepayati krodhālloke śatrukulakṣayaḥ ।
na lajjayati dāraṇāṃ sabhāyāṃ keśakarṣaṇam" ।
iti ।

prāptiḥ sukhāgamaḥ ।

yathā tatraiva"mathnāmi kauravaśataṃ samare na kopāt" ityādi "draupadī ṇādha, assudapuvvaṃ kkhu edaṃ vaaṇam, tā puṇo puṇo bhaṇa" ।

COMMENTARY 

Vijñapriyā

prāptilakṣaṇamāhaprāptiriti ।
ṇādheti ।
nātha ! aśrutapūrvaṃ khalu īdṛśaṃ vacanam, tatpunaḥ punarbhaṇa iti saṃskṛtam ।

END OF COMMENTARY 

bījasyāgamanaṃ yattu tatsamādhānamucyate ।

COMMENTARY 

Vijñapriyā

samādhānalakṣaṇamāhabījasyeti ।
uktasya uddeśyabījasya pradhānanāyakasammatatvena kathanaṃ tat ।

END OF COMMENTARY 

yathā tatraiva" bho bho drupadavirāṭavṛṣṇyandhaka sahadevaprabhṛtayaḥ ! asmadakṣauhiṇīpatayaḥ kauravacamūpradhānayodhāśca śṛṇvantu bhavantaḥ
yatsatyavratabhaṅgabhīrumanasā yatnena mandīkṛtaṃ yadvismartumapīhitaṃ śamavatā śānti kulasyecchatā ।
taddyūtāraṇisaṃbhṛtaṃ nṛpasutākeśāmbarākarṣaṇaiḥ krodhajyotiridaṃ mahatkuruvane yaudhiṣṭhiraṃ jṛmbhate" ।

COMMENTARY 

Vijñapriyā

yatsatyeti ।
yat yaudhiṣṭhiraṃ krodhajyoti iti sarvatra viśeṣaṇam ।
dyūtāraṇīti ।
dyūtarūpāyāmaraṇyāṃ manthanakāṣṭhe nṛpasutāyā drupadasutāyā draupadyāḥ keśasyāmbarasya cākarṣaṇāt sambhṛtakrodhajyotiragniḥ ।
anyadapi hi jyotiraraṇyāmākarṣaṇātsambhṛtaṃ bhavati ।

END OF COMMENTARY 

atra "svasthā bhavantu mayi jīvati" ityādi bījasya pradhānanāyakābhimatatvena samyagahitatvātsamādhānam ।

COMMENTARY 

Vijñapriyā

samādhānapadasya yogārthamatropapādayatiatreti ।
atra bhīmokta bājasya pradhānanāyakayudhiṣṭhirasammatatvakathanam ।

END OF COMMENTARY 

sukhaduḥ khakṛto yor'thastadvidhānamiti smṛtam ।

yathā bālacarite
"utsāhātiśayaṃ vatsa ! tava bālyaṃ ca paśyataḥ ।
mama harṣaviṣādābhyāmākrāntaṃ yugapanmanaḥ" ।
yathā vā mama prabhāvatyām"nayanayugāsecanakam-" ityādi ।

COMMENTARY 

Vijñapriyā

vidhānarūpāṅgalakṣaṇamāhasukhaduḥ khābhyāṃ kṛto apartha ityarthaḥ ।
utsāheti ।
idaṃ rāmaṃ prati janakasya vākyam ।
atra utsāhena sukham ।
bālyena ca duḥkham ।
nayanayugetyatra yathoktārthena sukham ।
tadvirahād duḥ kham ।

END OF COMMENTARY 

kutūhalottarā vācaḥ proktā tu paribhāvanā ।

yathāveṇyāṃ draupadī yuddhaṃ syānna veti saṃśayānā tūryaśabdānantaram "ṇādha ! kiṃ dāṇiṃ eso palaajalaharatthaṇidamantha khaṇe khaṇe samaradundubhi tāḍīadi" ।

COMMENTARY 

Vijñapriyā

bhāvanālakṣaṇamāhakutūhaleti ।
ṇādheti ।
nātha kimidānīm eṣa pralayajaladharastanitamāṃsalaḥ kṣaṇe kṣaṇe samaradundubhistāḍyate ।
iti saṃskṛtam ।
atra yuddhecchā draupadyāḥ kutūhalottarā etā vācaḥ ।

Locanā

ṇādheti ।
nātha kimidānīm eṣa pralayajaladharaḥ stanitamāṃsalaḥ kṣaṇe kṣaṇe samaradundubhistāḍyate ।

END OF COMMENTARY 

bījārthasya prarohaḥ syādudbhedaḥ

yathā tatraiva"draupadīaṇṇāṃ ca ṇāha, puṇovi tumhehi samarādo āacchia samāssāsaidavvā ।
bhīmaḥnanu pāñcālarājatanaye ! kimadyālīkāścāsanayā
bhūyaḥ paribhavaklāntilajjāvidhuritānanam ।
aniḥ śeṣitakauravyaṃ na paśyasi vṛkodaram ।

COMMENTARY 

Vijñapriyā

udbhedalakṣaṇamāhabījārthasyeti ।
praroha utpādyatāniścayaḥ ।
ṇadheti ।
nātha punarapi samāśvāsayitavyāham iti saṃskṛtam ।
ahamiti draupadyā ātmanirddeśaḥ ।
bhūya iti ।
bandhuritaṃ nāmitaṃ bhūyo na paśyasītyanvayaḥ ।
bhaviṣyata sāmīpye varttamānā atra bhīmasya kauravavadhotpādyatāniścayaḥ ।

Locanā

ṇādheti ।
nātha punarapi tvayā samāśvāsayitavyāham ।

END OF COMMENTARY 

karaṇaṃ punaḥ ।

prakṛtārthasamārambhaḥ

COMMENTARY 

Vijñapriyā

karaṇalakṣaṇamāhakaraṇamiti ।
spaṣṭam ।

END OF COMMENTARY 

yathā tatraiva"devi ! gacchāmo vayamidānīṃ kurukulakṣayāya" iti ।

bhedaḥ saṃhatabhedanam ।

yathā tatraiva"ata evādyaprabhṛti bhinno ahaṃ bhavadbhyaḥ" ।
kecittu"bhedaḥ protsāhanā" iti vadanti ।

COMMENTARY 

Vijñapriyā

bhedalakṣaṇamāhabheda iti ।
adya prabhṛtīti sahadeve bhīmasyoktiḥ ।

END OF COMMENTARY 

atha pratimukhāṅgāni

vilāsaḥ parisarpaśca vidhutaṃ tāpanaṃ tathā ।
narma narmadyutiścaiva tathā pragamanaṃ punaḥ ।
virodhaśca pratimukhe tathā syātparyupāsanam ।

puṣpaṃ vajramupanyāso varṇasaṃhāra ityapi ।

COMMENTARY 

Vijñapriyā

pratimukhasandhestrayodaśāṅgānyāhavilāsa iti ।

END OF COMMENTARY 

tatra

samīhā ratibhogārthā vilāsa iti kathyate ।

COMMENTARY 

Vijñapriyā

ratibogārtheti ।
ratiranurāgaḥ, tadbhogastadviṣayo nāyikādiḥ, tatra samīhā icchā ।
yadyati ratirnidhūvanam tadbhogāya icchetyevamartha eva udāharaṇānusārī yujyate ।
tathāpi granthakṛdvyākhyānurodhāditthaṃ vyākhyātam ।

END OF COMMENTARY 

ratilakṣaṇasya bhāvasya yo hetubhūto bhogo viṣayaḥ pramadā puruṣo vā tadarthā samīhā vilāsaḥ ।
yathā śākuntale
kamaṃ priyā na sulabhā manastu taddhāvadarśanāyāsi ।
akṛtārthe api manasije ratimubhayaprārthanā kurute ।

COMMENTARY 

Vijñapriyā

kāmaṃ prayeti ।
śakuntalālipsorduṣmantasya uktiriyamakṛtārthe apīti ।
kāmina uddeśyasiddhireva manasijasya kṛtārthatā, tadrahite api manasije ityarthaḥ ।
ubhayaprārthanā ubhayasya ratimanurāgādhikyam kuruta ityarthaḥ ।
prakṛte ca śakuntalāyā bhāvadarśanāt tatprārthanāprārthitasya duṣmantasya ratiṃ kuruta ityarthaḥ ।

Locanā

kāmamiti ।
manasije akṛtārthe api strīpuṃsayugalasya sambhogaṃ vināpi ubhayaprārthanā anyo anyaprārthanā ratiṃ prītiṃ kurute ityarthaḥ ।
nāyikāyā nāyake nāyakasya nāyikāyāṃ yadi prārthana dṛśyate tadā upabhogābhāve api tayoḥ prītirbhavati tena tasyā bhāvadarśanena prārthanā mayi abhivyakteti manaḥ samāśvāsi iti ।

END OF COMMENTARY 

iṣṭanaṣṭānusaraṇaṃ parisarpaśca kathyate ।

COMMENTARY 

Vijñapriyā

parisarpalakṣaṇamāhadṛṣṭanaṣṭeti ।
naṣṭeti ṇaśa adarśane iti dhātvarthānusārād dṛṣṭasyānarthakyam ।
tathā ca pūrvadṛṣṭasya paścādadṛṣṭasya vastuno anusaraṇamityarthaḥ ।

END OF COMMENTARY 

yathā śākuntale"rājābhavitavyamatra tayā ।
tathā hi
abhyunnatā purastādavagāḍhā jaghanagauravātpaścāt ।
dvāre asya pāṇḍusikate padapaṅktirdṛśyate abhinavā" ।

COMMENTARY 

Vijñapriyā

bhavitavyamatra tayeti rājñaḥ uktiriyam ।
tayā śakuntalayā bhavitavyaṃ sthātavyamiti ।
tatra hetumāhaabhyunnateti ।
yato asya latāgṛhasya pāṇḍusikate dvāre abhinavā padapaṅktirdṛśyate ।
kīdṛśī purastāt padasya pūrvabhāge abhyunnatā ।
paścādbhāge jaghanagauravādavagāḍhā ।
atra pūrvadṛṣṭaśakuntalānusaraṇam ।

END OF COMMENTARY 

kṛtasyānunayasyādau vidhutaṃ tvaparigrahaḥ ।

COMMENTARY 

Vijñapriyā

vidhūtalakṣaṇamāhakṛtasyeti ।
ādau kṛtasyānunayasya prīteḥ paścādaparigraha āhāryya ityarthaḥ ।

END OF COMMENTARY 

yathā tatraiva"alaṃ vo anteuravirahapajjussueṇa rāesiṇā uvaruddheṇa" ।
kecittu"vidhṛtaṃ syādaratiḥ" iti vadanti ।

COMMENTARY 

Vijñapriyā

tatraiveti ।
śākuntala eva ityarthaḥ ।
alamitialaṃ vontaḥpurikavirahaparyutsukena rājarṣiṇā uparūddheneti saṃskṛtam ।
atra sakhyā uparodhavaśāt śakuntalāyā ādau prītirlabhyate ।
uparodhaniṣedhāccāhāryastadaparigrahaḥ ।
keciditiāhāryadīdṛśaniṣedhādaratyavagamādatra asvarasaḥ ।

END OF COMMENTARY 

upāyādarśanaṃ yattu tāpanaṃ nāma tadbhavet ।

COMMENTARY 

Vijñapriyā

tāpanalakṣaṇamāhaupāyeti ।
uddeśyār'thopāyaḥ ।

END OF COMMENTARY 

yathā ratnāvalyām"sagarikā
dullahajaṇāṇurāo lajjā guruī paraaso appā ।
piyasahi visamaṃ pemmaṃ maraṇaṃ saraṇaṃ ṇavari ekkam" ।

COMMENTARY 

Vijñapriyā

dullaheti"durlabhajanānurāgo lajjā gurvo paravaśa ātmā ।
priyasakhi ! viṣamaṃ prema maraṇaṃ śaraṇaṃ kevalamekam" ।
iti saṃskṛtam ।
durlabhajano rājā ।
ṇavarīti kevale deśī, evaṃ pradhānaṃ śaraṇamityanvayaḥ ।

END OF COMMENTARY 

parihāsavaco narma

yathā ratnāvalyām"susaṃgatāsahī ! jassa kide tumaṃ āadā se aaṃ de purado ciṭṭhadi ।
sāgarikā kassa kide ahaṃ āadā ? "susaṃgatāalaṃ aṇṇasaṃkideṇa ।
ṇaṃ cittaphalaassa" ।

COMMENTARY 

Vijñapriyā

narmalakṣaṇamāhaparihāseti ।
sahīti ।
"sikhi ! yasya kṛte tvāmāyātā so ayaṃ te puratastiṣṭhatī"ti saṃskṛtam ।
kasseti ।
"kasya kṛte ahamāgatā"iti saṃskṛtam ।
ayīti ।
"ayi anyaśaṅkite nanu citraphalakasya"iti saṃskṛtam ।

END OF COMMENTARY 

dhṛtistu parihāsajā ।

narmadyutiḥ

tathā tatraiva"susaṃgatā-sahi ! adakkhiṇā dāṇiṃ si tumaṃ jā evvaṃ bhaṭṭiṇā hatthāvalambidāvi kovaṃ ṇa muñcasi ।
sāgarikā susaṃgade ! dāṇiṃ vi kīliduṃ na viramasi ।
kecittu"doṣasyācchādanaṃ hāsyaṃ narmadyutiḥ" iti vadanti ।

COMMENTARY 

Vijñapriyā

narmadyutilakṣaṇamāhadhṛtiriti ।
parihāsasahiṣṇutā ityarthaḥ ।
sahīti ।
sakhi adakṣiṇā idānīmasi tvam ।
yā evaṃ bhartrā hastāvalambitāpi kopaṃ na muñcasīti ।
susaṅgate ! idānīmapi na viramasi ।
atra sāgarikāyāḥ susaṅgatākṛtaparihāsasahiṣṇutā ।
narmaṇi tasyāsūyatāpradarśanād asahiṣṇutā iti bhedaḥ ।
keciditi ।
atra doṣācchādanāpratītyā asvarasaḥ ।

END OF COMMENTARY 

pragamanaṃ vākyaṃ syāduttarottaram ।

COMMENTARY 

Vijñapriyā

praśaṃsanarūpāṅgasya lakṣaṇamāhapraśaṃśanamiti ।
praśasyate anena iti praśaṃsanam, uttarottaraṃ tādṛśaṃ vākyameva praśaṃsananāmāṅgamityarthaḥ ।

END OF COMMENTARY 

yathā vikramorvaśyāmurvaśījaadu jaadu mahārāo ।
rājā
mayā nāma jitaṃ yasya tvayā jaya udīryate" ।
ityādi ।

virodho vyasanaprāptiḥ

yathā caṇḍakauśike"rājānūnamasamīkṣyakāriṇā mayā andheneva sphuracchikhākalāpo jvalanaḥ padbhyāṃ samākrāntaḥ" ।

COMMENTARY 

Vijñapriyā

virodhalakṣaṇamāhavirodha iti ।
rājā hariścandraḥ ।
sphuradarciḥsamūhojjvalano viśvāmitraḥ ।

END OF COMMENTARY 

kruddhasyānunayaḥ punaḥ ।

syātparyupāsanaṃ

yathā ratnāvalyām"viḍhūṣakaḥbho, mā kupya ।
eṣā hi kadalīgharantaraṃ gādā" ityādi ।

COMMENTARY 

Vijñapriyā

paryupāsanāṅgalakṣaṇamāhakṛtasyeti ।
kṛtasya kopahetorityarthaḥ ।
punaranunayaḥ kopākaraṇahetupradarśanaprityarthaḥ ।
bho iti ।
bho vayasya mā kupya ।
eṣā hi kadalīgṛhāntaraṃ gateti saṃskṛtam ।
eṣetikadalīgṛhāntarapraveśasya pradarśanam ।

END OF COMMENTARY 

puṣpaṃ viśeṣavacanaṃ matam ।

COMMENTARY 
Vijñapriyā

puṣpanāmāṅgalakṣaṇamāhamuṣpamiti ।
ayaṃ viśeṣo vilakṣaṇapadārtha ityevamarthakaṃ vacanamityarthaḥ ।

END OF COMMENTARY 

yathā tatraiva" vidūṣakāḥbho vaassa ! esā apuvvā sirī tae samāsādidā ।
rājāvayasya ! satyam
śrīreṣā, pāṇirapyasyāḥ pārijātasya pallavaḥ ।
kuto anyathā stravatyeṣa svedacchadmāmṛtadravaḥ ।

COMMENTARY 

Vijñapriyā

bho iti ।
"bho vayasya eṣāpūrvā śrīstvayā samāsāditā"iti saṃskṛtam ।
śrīreṣeti ।
svedacchadma gharmavyājaḥ ।
pārijātapallavād amṛtadravastravaṇāt ।

END OF COMMENTARY 

pratyakṣaniṣṭhuraṃ vajram

yathā tatraiva"rājākathamihastho ahaṃ tvayā jñātaḥ ? susaṃgatāṇa kevalaṃ tumaṃ samaṃ cittaphalaeṇa ।
tā jāva gadua gadua devīe ṇivedaissam" ।

COMMENTARY 

Vijñapriyā

vajrarūpāṅgalakṣaṇamāhapratyakṣeti ।
na kevalamiti ।
na kevalaṃ tvaṃ samaṃ citraphalakena ।
tadyāvadratvā devyai nivedayiṣyami ।
iti saṃskṛtam ।
idaṃ susaṅgatāvākyaṃ rājñaḥ sākṣānniṣṭhuram ।

END OF COMMENTARY 

upanyāsaḥ prasādanam ।

COMMENTARY 

Vijñapriyā

upanyāsalakṣaṇamāhaupanyāsa iti ।
prasādanaṃ prasādanaprārthanā ।

END OF COMMENTARY 

yathā tatraiva"susaṃgatābhaṭṭuṇa ! alaṃ saṅkāe ।
mae vi bhaṭiṇīe pasādeṇa kīlidaṃ jjeva edihiṃ ।
tā kiṃ kaṇṇābharaṇoṇa ।
ado vi me garuaro pasādo eso, jaṃ tue ahaṃ ettha ālihidatti kuvidā me piasahī sāariā ।
esā jjeva pasādīadu" ।
kecittu"upapattikṛto hyartha upanyāsaḥ sa kīrtitaḥ" ।
iti vadanti ।
udāharanti ca, tatraiva"adimuharā kkhu sā gabbhadāsī" iti ।

COMMENTARY 

Vijñapriyā

bhartaḥ ! alaṃ śaṅkayā mayāpi bhartryāḥ prasādena krīḍitameva etaiḥ ।
tat kiṃ karṇābharaṇena ? ato api me gurutaraḥ prasāda eṣa yattvayāhamatrālikhiteti kupitā me priyasakhī sāgarikā ।
eṣaiva prasādyatāmiti saṃskṛtam ।
taiḥ karṇābharaṇaiḥ kiṃ tvayetyādiḥ sāgarikokteranuvādaḥ ।
atra sāgarikāprasādanaprārthanā upapattikṛta iti yuktyupapādasatvāduktetyarthaḥ ।
adīti ।
adimukharā khalveṣā garbhadāsīti saṃskṛtam ।
nārbhadāsī antaḥ puradāsī ।
atra samaṃ citraphalakenetyādi niṣṭhuraṃ susaṅgatayā pūrvamuktaṃ vacanaṃ vidūṣakoktyupapādakam ।

END OF COMMENTARY 

cāturvarṇyopagamanaṃ varṇasaṃhāra iṣyate ।

COMMENTARY 

Vijñapriyā

varṇasaṃhārāṅgalakṣaṇamāhacāturvarṇyeti ।
brāhmaṇādyanekavarṇānāṃ melanakathanamityarthaḥ ।

END OF COMMENTARY 

yathā mahāvīracarite tṛtīye aṅke
pariṣadiyamṛṣīṇāmeṣa vīro yudhājit saha nṛpatiramātyairlomapādaśca vṛddhaḥ ।
ayamaviratayajño brahmavādī purāṇaḥ prabhurapi janakānāmaṅga bho yācakāste ।

COMMENTARY 

Vijñapriyā

pariṣadiyamiti ।
militabrāhmaṇādyanekavarṇasabhāpradarśanamidam ।
iyamṛṣīṇāṃ pariṣad sabhā ।
yudhājit ।
kekayadeśapakatiriti ṛṣibhiramātyaiśca samam eṣa vṛddho rājā lomapādaḥ ।
ayamapi janakānāṃ janakavaṃśasya prabhuḥ sīradhvajaḥ aviratayajño brahmavādī ca ।
adruhaḥ drodaśūnyāste prasiddhā yājakāḥ ete iti śeṣaḥ ।

END OF COMMENTARY 

ityatra ṛṣikṣādīnāṃ varṇānāṃ melanam ।
abhinavaguptapādāstu"varṇaśabdena pātrāṇyupalakṣyante ।
saṃhāro melanam" iti vyācakṣate ।
udāharanti ca ratnāvalyāṃ dvitīye aṅke"ado vi me attraṃ guruaro pasādo" ityāderārabhya "ṇaṃ hatthe geṇhia pasādehi ṇam ।
rājākvāsau kvāsau" ityādi ।
atha gārbhāṅgāni

COMMENTARY 

Vijñapriyā

pātrāṇīti ।
nāṭyapātrāṇītyarthaḥ ।
adovīti ।
ato api me ayaṃ gurutaraḥ prasāda ityāderārabhya ityarthaḥ ।
ityāderityavadhau pañcamī ।
jaṃ kiṇa ahaṃ tata ettha ālihi detyādikamādāvityādyavidhirūpetyarthaḥ ।
ṇaṃ hattheti ।
nanu haste gṛhītvā prasādaya enāmityarthaḥ ।
kvāsau kvāsāviti harṣe vīpsā ।
atra rājā susaṅgatā sāgarikāśca pātrāṇi, eṣāṃ mesanam ।

END OF COMMENTARY 

abhūtāharaṇaṃ mārgo rūpodāharaṇo kramaḥ ।

saṃgrahaścānumānaṃ ca prārthanā kṣiptireva ca ।
tro ṭakādhibalodvegā garbhe syurvidravastathā ।

tatra vyājāśrayaṃ vākyamabhūtāharaṇaṃ matam ।

yathā aśvatthāmāṅke
aśvatthāmā hata iti pṛthāsūnunā spaṣṭamuktvā svairaṃ śeṣe gaja iti punarvyāhṛtaṃ satyavācā ।

COMMENTARY 

Vijñapriyā

garbhasandherdvādaśāṅgānyāhaabhūteti ।
abhūtāharaṇalakṣaṇamāhatatra vyājeti ।
aśvatthāmā hata iti yudhiṣṭhirasya vyājāśrayavākyam ।

END OF COMMENTARY 

tacchrutvāsau dayitatanayaḥ pratyayāttasya rājñaḥ śastrāṇyājau nayanasalilaṃ cāpi tulyaṃ mumoca ।

tattvārthakathanaṃ mārgaḥ

yathā caṇḍakauśike"rājābhagavan ! gṛhyatāmarjitamidaṃ bhāryātanayavikrayāt ।
śeṣasyārthe kariṣyāpi caṇḍāle apyātmavikrayam ।

COMMENTARY 

Vijñapriyā

mārgarūpāṅgalakṣaṇamāhatattvārtheti ।
avyājakathanamityarthaḥ ।
gṛhyatāmitiviśvāmitraṃ prati hariścandranṛpateruktiriyam ।
bhāryyāyāstanayasya vikrayaṇādarjitamidaṃ vittaṃ gṛhyatāmityanvayaḥ ।
śeṣasya vittasyāpyarthe nimittamātmavikrayaṃ kariṣyāsi ।
tatra rājñaḥ āpadyapi avyājakathanam ।

END OF COMMENTARY 

rūpaṃ vākyaṃ vitarkavat ।

yathā ratnāvalyām"rājā
manaḥ prakṛtyaiva calaṃ durlakṣyaṃ ca tathāpi me ।
kāmenaitatkathaṃ viddhaṃ samaṃ sarvaiḥ śilīmukhaiḥ ।

COMMENTARY 

Vijñapriyā

rūpātmakamaṅgamāharūpamiti ।
vitarko asambhavistuhetvanusandhānam ।
manaḥ prakṛtyaivetisāgarikāvirahiṇo rājño ayaṃ vitarkaḥ ।
durlakṣyaṃ lakṣituṃ draṣṭumaśakyam ।

END OF COMMENTARY 

udāharaṇamutkarṣayuktaṃ vacanamucyate ।

COMMENTARY 

Vijñapriyā

udāharaṇarūpasyāṅgasya lakṣaṇamāhaudāharaṇamiti ।
utkarṣayuktaṃ svāhaṅkārayuktam ।

END OF COMMENTARY 

yathā aśvatthāmāṅke
yo yaḥ śastraṃ bibharti svabhujagurumadaḥ pāṇḍavīnāṃ camūnāṃ yo yaḥ pāñcālagotre śiśuradhikavayā garbhaśayyāṃ gato vā ।
yo yastatkarmasākṣī, carati mayi raṇo yaśca yaśca pratīpaḥ krodhāndhastasya tasya svayamiha jagatāmantakasyāntako aham ।

COMMENTARY 

Vijñapriyā

yo yaḥ śastramiti ।
kruddhasyāśvatthāmna uktiriyam ।
mayi raṇe carati sāta pāṇḍavīnāṃ camūnāṃ madhye svabhujagurumadaḥ san yo yaḥ śastraṃ bibhirti evaṃ yo yaḥ pāñcālagotra ityādi ।
evaṃ yo yastatkarma ityādi ।
tatkarma mṛtasya mama pituḥ śiraśchedanarūpam ।
evaṃ yaśca yaśca mama pratīmaḥ krodhāndho ahaṃ jagatamantakasya tasya tasyāntaka ityarthaḥ ।
tairjagadantakasya krodhoddīpanād eva jagadantaka ityarthaḥ ।

END OF COMMENTARY 

bhāvatattvopalabdhistu kramaḥ syāt

yathā śāsuntale"rājāsthāne khalu vismṛtanimeṣeṇa cakṣuṣā priyāmavalokayāmi ।
tathāhi
unnamitaikabhrūlatamānanamasyāḥ padāni racayantyāḥ ।
pulakāñcitena kathayati mayyanurāgaṃ kapolena ।

COMMENTARY 

Vijñapriyā

kramarūpāṅgalakṣaṇamāhabhāveti ।
bhāvasyānurāgasya tattvenopalabdhirityarthaḥ unnamitetipadāni ślokaghaṭakadāni racayantyāḥ asyā ānanaṃ kartṛ pulakāñcitena kapolena mayi anurāgaṃ kathayati ityarthaḥ ।
kīdṛśamānanam ? unnamitaikabhrūlatam ।

END OF COMMENTARY 

saṃgrahaḥ punaḥ ।

sāmadānārthasaṃpannaḥ

yathā ratnāvalyām"rājāsādhu vayasya ! idaṃ te pāritoṣikam ।
।

COMMENTARY 

Vijñapriyā

sāmadāneti ।
sāmnā prītyā dānena ca saṃpradānasya dīpamānadhanasaṃpattirityarthaḥ ।
sādhvitiatra dīyamānakaṭakarūpadhanasaṃpattivirdūṣakasya ।

END OF COMMENTARY 

liṅgādūho anumānatā ।

yathā jānakīrāghave nāṭake"rāmaḥ
līlāgatairapi taraṅgayato dharitrīmālokanairnamayato jagatāṃ śirāṃsi ।
tasyānumāpayati kāñcanakāntigaurakāyasya sūryatanayatvamadhṛṣyatāṃ ca ।

COMMENTARY 

Vijñapriyā

anumānarūpāṅgalakṣaṇamāhaliṅgāditi ।
anumānatā kā mānam ।
līleti ।
paraśurāmavarṇanamidam ।
tasya līlā vyavasāyaḥ ।
sūryyatanayatvaṃ sūryyatulyatejasvitvena sūryyaputratvamadhṛṣyatvaṃ cānumāpayati ।
tasya kīdṛśasya gatairgamanairapi dharitro taraṅgayataḥ cālayataḥ ।
ālokanairjagatāṃ śirāṃsi namayatastaddṛṣṭamātraiḥ sarvaiḥ praṇamyamānatvāt ।
kāñcanakāntivad gaurakāyasya ।

END OF COMMENTARY 

ratiharṣotsavānāṃ tu prārthanaṃ prārthanā bhavet ।

yathā ratnāṣalyām"priye sāgarike ! śītāṃśurmukhamutpale tava dṛśau, padmānukārau karau, rambhāstambhanibhaṃ tathoruyugalaṃ, bāhū mṛṇālopamau ।
ityahlādakarākhilaṅgi ! rabhasānniḥ śaṅkamāliṅgya mā- maṅgani tvamanaṅgatāpavidhurāṇyehyehi nirvāpaya ।

COMMENTARY 

Vijñapriyā

prārthanāṅgarūpāṅgalakṣaṇamāharatīti ।
ratyarthaṃ yo nāyikāyā harṣo nāyakasya tādṛśotsavānāṃ prārthanetyarthaḥ ।
śītāṃśurityādi ।
śītāṃśurūpatvādinā āhlādakarākhilāṅgi ! ehi ehi rabhasāt balāt madaṅgāni niḥ śaṅkamāliṅgya anaṅgatāpavidhurāṇi tāni nirvāpaya ।
tāpaśūnyāni kuru ityarthaḥ ।
atrālaṅganādhīnotsavaprārthanā ।

END OF COMMENTARY 

idaṃ ca prārthanākhyamaṅgam ।
yanmate nirvahaṇo bhūtāvasaratvātpraśastināmāṅga nāsti tanmatānusāreṇoktam, anyathā pañcaṣaṣṭisaṃkhyatvaprasaṅgāt ।

COMMENTARY 

Vijñapriyā

atraitadaṃśasya nirvahaṇasandheḥ praśastināmāṅgasya vaikalpikā sthitiḥ ।
anayormilitasthitasattve tu vakṣyamāṇacatuḥ ṣaṣṭisaṃkhyāsāndhyaṅgānāṃ na bhavati ।
pañcaṣaṣṭitvāpatteḥ ।
tathā hi atra garbhasandhau etadaṅgasattve etānyaṅgani trayodaśa bhavanti, mukhasandhyaṅgani ca dvādaśoktāni, anyasandhidvayāṅgāni ca trayodaśa trayodaśa ।
nirvahaṇasandhyaṅgāni caturdaśeti ।
pañcaṣaṣṭitvaṃ prasajati ।
ato yanmate nirvahaṇasandhau praśastināmakaṃ caramāṅgaṃ nāsti tanmate evātredam aṅgamanyathā tu netyāhaidañceti ।
tatra praśastināmāṅgasattve hetumāhabhūtāvasaratvābhāvāditi ।
bhūtāni prāṇino nāṭyapātrāṇi tadavasaratvaṃ tadvattvam ।
aṅgānām ityaṅgani bhūtāvasarāṇyucyante ।
praśastayaṅgasya sadasyāśīrvādatvena tathātvābhāvādityarthaḥ ।

END OF COMMENTARY 

rahasyārthasya tadbhedaḥ kṣiptiḥ syāt

yathāśvatthāmāṅke
evasyaiva vipāko ayaṃ dāruṇo bhuvi vartate ।
keśagrahe dvitīye asminnūnaṃ niḥ śeṣitāḥ prajāḥ ।

COMMENTARY 

Vijñapriyā

kṣiptirūpamaṅgamāharahasyārthasyeti ।
rahasyārtho abhinetavyārtha itivṛttarūpor'thastasya bheda utpattisūcanam ।
ekasyeti ।
ekasya draupadīkeśagrahaṇasya ।
dvitīye mṛtadroṇasya dhṛṣṭadyumnena keśagrahe atra sarvasaṃhārarūpasya rahasyasya utpattisūcanam ।

END OF COMMENTARY 

tro ṭakaṃ punaḥ ।

saṃrabdhavāk

yathā caṇḍakauśike"kauśikaḥāḥ, punaḥ kathamadyāpi na sambhūtā svarṇādakṣiṇāḥ" ।

COMMENTARY 

Vijñapriyā

troṭakarūpāṅgalakṣaṇamāhatroṭakaṃ punariti ।
saṃrabdhavāk sakrodhavāk ।
āḥ pāpeti ।
hariścandraṃ nṛpaṃ prati pṛthivīdānadakṣiṇādānārthaṃ viścāmitrasya sakrodhavāka ।

END OF COMMENTARY 

adhibalabhisaṃmadhicchalena yaḥ ।

COMMENTARY 

Vijñapriyā

adhibalāṅgalakṣaṇamāhaadhibalamiti ।
abhisandhiruddeśaṣaṭanārthaṃ chalenānusandhānam ।

END OF COMMENTARY 

yathā ratnāvalyām"kāñcanamālābhaṭṭiṇi, iyaṃ sā cittasāliā ।
vasantaassa saṇṇaṃ karomi " ityādi ।

COMMENTARY 

Vijñapriyā

bhaṭṭiṇi iti ।
he bhartri ! iyaṃ citraśālikā ।
tāvad vasantakasya saṃjñāṃ karomīti saṃskṛtam ।
citraśālikāyāṃ rājñaḥ samīpe vāsavadattāveśena sāgarikāmānetuṃ tayā saha vasantakena saṃkete kṛte kāñcanamālayā tajjñātvā vāsavadattāmevānīya vasantakasthāne sāgarikā'gatā ityaṅgulisaṃjñāṃ karttuṃ vāsavadattāyāmuktiriyaṃ tasyāḥ ।

END OF COMMENTARY 

nṛpādijanitā bhītarudvegaḥ parikīrtitaḥ ।

yathā veṇyām
prāptāvekarathārūḍhau pṛcchantau tvāmitastataḥ ।
sa karṇāriḥ sa ca krūro vṛkakarmā vṛkodaraḥ ।

COMMENTARY 

Vijñapriyā

nṛpādijaniteti ।
nṛpādau kenāpi janitā bhītirityarthaḥ ।
prāptāvekaratheti ।
sa karṇārirarjunaḥ sa ca kūrakarmmā kūro vṛkodaro bhīmaḥ ।
etāvekarathārūḍhau bhrātarau prāptāvagatāvityarthaḥ ।
karṇāritvena kūrakarmmatvena ca duryyodhanasya bhītijananam ।

END OF COMMENTARY 

śaṅkābhayatrāsakṛtaḥ sambhramo vidravo mataḥ ।

COMMENTARY 

Vijñapriyā

vidravarūpāṅgamāhaśaṅkābhayeti ।
śaṅkayā aniṣṭaśaṅkayā bhayatrāsau tatkṛto yaḥ saṃbhramaḥ vyākulatā vidravo mata ityarthaḥ ।
bhāvyaniṣṭadveṣo bhayam ।
ākasmikāniṣṭotpattyā karttavyamūḍhatā tu trāsaḥ ।

END OF COMMENTARY 

yathā

kālāntakakarālāsyaṃ krodhodbhūtaṃ daśānanam ।
vilokya vānarānīke sambhramaḥ ko apyajāyata ।

COMMENTARY 

Vijñapriyā

kālāntaketi ।
krodhoddhūtaṃ krodhakampitaṃ daśānanaṃ vilokya vāna rānīke ko api saṃbhramo ajāyata ityarthaḥ ।

END OF COMMENTARY 

atha vimarśāṅgāni

apavādo atha saṃpheṭo vyavasāyo dravo dyutiḥ ।
śaktiḥ prasaṅgaḥ śedaśca pratiṣedho virodhanam ।

prarocanā vimarśe syādādānaṃ chādanaṃ tathā ।

COMMENTARY 

Vijñapriyā

vimarśasandhestrayodaśāṅgānyāhaapavāda ityādi ।

END OF COMMENTARY 

doṣaprakhyāpavādaḥ syāt

yathā veṇyām"yudhiṣṭhiraḥpañcālaka ! kvacidāsāditā tasya durātmanaḥ kaukhyāpasadasya padavī ।
pāñcālakaḥna kevalaṃ padavī, sa eva durātmā devīkeśapāśasparśapātakapradhānaheturupalabdhaḥ" ।

COMMENTARY 

Vijñapriyā

doṣaprakhyā doṣaprakhyāpanam ।
kauravāpasadasya kauravādhamasya padavī pādacihnam ।
so api durātmā duryodhanaḥ ।
atroktyāmeva doṣaprakhyāpanam ।

END OF COMMENTARY 

saṃpheṭo roṣabhāṣaṇam ।

yathā tatraiva"rājāare re maruttanaya ! vṛddhasya rājñaḥ purato ninditamapyātmakarma śalāghase ।
śṛṇu re
kṛṣṭā keśeṣu bhāryā tava tava ca paśostasya rājñastayorvā pratyaśraṃ bhūpatīnāṃ mama bhuvanapaterājñayā dyūtadāsī ।
tasmin verānubandhe vada kimapakṛtaṃ tairhatā ye narendrā bāhvorvoryātibhāradraviṇagurumadaṃ māmajitvaiva darpaḥ ।
bhīmaḥ āḥ pāpa ।
rājāāḥ pāpa" ।
ityādi ।

COMMENTARY 

Vijñapriyā

sampheṭarūpamaṅgamāhaare re ityādi ।
duryodhanasya bhīmaṃ saṃbodhya uktiriyam ।
vṛddhasya rājñaḥ dhṛrāṣṭrasya ।
kṛṣṭā ititava bhīmasya tava arjunasya tasya rājño yudhiṣṭhirasya vā paśostayornakulasahadevayorvā paśvorbhāryā, bhuvanapatermama ājñayā nṛpatīnāṃ samakṣaṃ dyūtadāsī keśeṣu kṛṣṭā ।
ye narendrā yuṣmābhirhatāstaistādṛśe vairānubandhe kimapakṛtaṃ tadvada ।
tān jitvā yo darpaḥ sa kiṃ māmajitveti kākudhvaniviśeṣavaśāj jitvaiva darpa iti gamyate ।
māṃ kīdṛśam ? bāhvorvoryātibhārarūpeṇa draviṇena dhanena gurumadam ।
āḥ pāpeti ।
bhīmaduryodhanayoḥ parasparaṃ prati uktiḥ ।
rājā duryodhanaḥ ।
atra dvayoreva roṣabhāṣaṇam ।

END OF COMMENTARY 

vyavasāyaśca vijñeyaḥta pratijñāhetusaṃbhavaḥ ।

yathā tatraiva"bhīmaḥ
nihatāśeṣakauravyaḥ kṣībo duḥśāsanāsṛjā ।
bhaṅktā duryodhanasyaurvorbhomo ayaṃ śirasā nataḥ ।

COMMENTARY 

Vijñapriyā

vyavasāyarūpamaṅgamāhavyavasāyaśca iti ।
pratijñāhetoḥ pratijñārthasya saṃbhavo niṣpattiḥ, tatkathanamityarthaḥ ।
nihateti ।
kṣībo mattaḥ ।
asṛjā śoṇitena ।
bhaṅktā bhaṅgakarttā ।

END OF COMMENTARY 

dravo guruvyatikrāntiḥ śokāvegādisambhavā ।

yathā tatraiva"yudhiṣṭhiraḥbhagavan ! kṛṣṇāgraja ! subhadrābhrātaḥ ! jñātiprītirmanasi na kṛtā, kṣatriyāṇāṃ na dharmo rūḍhaṃ sakhyaṃ tadapi gaṇitaṃ nānujasyārjunena ।
tulyaḥ kāmaṃ bhavatu bhavataḥ śiṣyayoḥ snehabandhaḥ ko ayaṃ panthā yadasi vimukho mandabhāgye mayi tvam ।

COMMENTARY 

Vijñapriyā

dravarūpamaṅgamāhadrava iti ।
gurorvyatikrāntiḥ bhartsanamityarthaḥ ।
bhagavan ityādi ।
yudhiṣṭhirasya duryodhanānurāgakruddhabalabhadrabhartsanamidam ।
kṛṣṇagrajeti subhadrābhrātariti ca dvayaṃ svapakṣānurāgaucityāya sambandhapradarśanam ।
jñātiprītiriti ।
jñātayo vayam ।
kṣatriyāṇāṃ dharmo api manasi na kṛta ityarthaḥ ।
ayudhyamānavadhavaimukhyaṃ hi kṣatriyāṇāṃ dharmaḥ ।
vayaṃ hyayudhyamānāḥ ।
tavānujasya śrīkṛṣṇasya arjunena saha rūḍhaṃ tatsakhyamapi na gaṇitam ।
śiṣyayorbhomaduryodhanayostulyaḥ snehānubandhaḥ ।
kāmaṃ yatheṣṭam ।
bhavatu varam ।
yanmandabhāgye mayi tvaṃ vimukhaḥ ।
ko ayaṃ pānyathāḥ ityarthaḥ ।
atra gurorbalabhadrasya yudhiṣṭhireṇa bhartsanam ।

END OF COMMENTARY 

tarjanodvejane proktā dyutiḥ

yathā tatraiva duryodhanaṃ prati kumāravṛkodareṇoktam
janmendovimale kule vyapadiśasyadyāpi dhatse gadāṃ māṃ duḥ śāsanakoṣṇaśoṇitamadhukṣībaṃ ripuṃ manyase ।
darpāndho madhukaiṭabhadviṣi harāvapyuddhataṃ ceṣṭase trāsānme nṛ-paśo ! vihāya samaraṃ paṅke adhunā līyase ।

COMMENTARY 

Vijñapriyā

dyutirūpāṅgalakṣaṇamāhatarjjaneti ।
kumāreṇeti ।
bhīmenetyarthaḥ ।
kvacit kumāravṛkodareṇetyeva pāṭhaḥ ।
janmeti ।
vimalendoḥ kule janma vyapadiśasi ।
adyāpi gadāṃ dhatse dadhāsi ।
duḥ śāsanasya koṣṇenālpoṣṇena śoṇitamadhunā kṣībaṃ mattaṃ māṃ ripuṃ bhāṣase ।
na tu kāryeṇa prāṇadātāraṃ bhāṣasa ityarthaḥ ।
mudhukaiṭabhadviṣi śrīkṛṣṇe api darpāndhaḥ uddhataṃ sāhaṅkāraṃ ceṣṭase ।
he nṛpaśo ! me mattastrāsāt samaraṃ vihāyādhunā sa tvaṃ kathaṃ paṅke līyase ityarthaḥ ।
atra kathamiti kākugamyam ।

END OF COMMENTARY 

śaktiḥ punarbhavet ।
virodhasya praśamanam

yathā tatraiva
"kurvantvāptā hatānāṃ raṇaśirasi janā bhasmasād dehabhārā- naśrūnmiśraṃ kathañciddadatu jalamamī bāndhavā bāndhavebhyaḥ ।
mārgantāṃ jñātidehān hatanaragahane khaṇḍitān gṛdhrakaṅkaiḥ- rastaṃ bhāsvān prayātaḥ saha ripubhirayaṃ saṃhrintāṃ balāni ।

COMMENTARY 

Vijñapriyā

śaktirūpamaṅgamāhaśaktiriti ।
virodhasya praśamanaṃ samāpanakathanamityarthaḥ ।
kurvantvāptā iti ।
raṇaśirasi hatānāṃ dehabhārān ।
āptā bāndhavāḥ vahnisāt kurvantvityarthaḥ ।
tathā amī bāndhavāḥ kathañcit astrairmiśraṃ jalaṃ bāndhavebhyo dadatu ।
tathā hatanaragahane gṛdhrakākaiḥ khaṇḍitān jñātidehān mārgantām ।
ripubhiḥ sahāyaṃ bhāsvānastaṃ prayātaḥ, balāni saṃhriyantāmityarthaḥ ।

END OF COMMENTARY 

prasaṅgo gurukīrttanam ।

yathā mṛcchakaṭikāyām"cāṇḍālakaḥeso kkhu sāgaladattassa sudo ajjavismadattasma ṇattio cāludatto vāvādiduṃ vañjhaṭṭhāṇaṃ ṇijjai edeṇa kila gaṇiā vasantaseṇā suaṇṇaloheṇa vāvādi detti ।
cārudattaḥ "makhaśataparipūtaṃ gotramudbhāsitaṃ yat, sadasi niviḍacetyavrahmaghoṣaiḥ purustāt ।
mama nidhanadaśāyāṃ varttamānasya pāpaistadasadṛśamanuṣyairghuṣyate ghoṣaṇāyām" ।
ityanena cārudattavadhābhyudayānukūlaprasaṅgād gurukīrttanamiti prasaṅgaḥ ।

COMMENTARY 

Vijñapriyā

prasaṅgarūpāṅgamāhaprasaṅga iti ।
cāṇḍālaka iti ।
hantuṃ nīyamānaṃ cārudattaṃ dṛṣṭvā cāṇḍālaka āha ityarthaḥ ।
eṣa iti ।
eṣa sagaradattasya suta āryaviśvadattasya naptā cārudattaḥ vyāpādayituṃ vadhyasthānaṃ nīyate ।
etena kila gaṇikā vasantasenā suvarṇalobhena vyāpāditeti ।
etacchrutvā cārudattaḥ svīyapraśastakulakīrttanāt lajjayā āhamakhaśateti ।
yanmama gotraṃ paripūtaṃ tathā purastāt pūrvakāle nibiḍaiścaityairudbhaṭairbrahmaghoṣaiḥ sadasi udbhāṣitaṃ sabhāyāmuccaiḥ svareṇa brāhmaṇaiḥ praśastamityarthaḥ ।
nidhanadaśāyāṃ varttamānasya mama tadrotraṃ pāpaiḥ asadṛśamanuṣyaiścāṇḍālaiḥ vadhyaghoṣaṇāyāmuddhoṣyata ityarthaḥ ।
ityanena iti ।
cārudattasya vadharūpo yo ghātakānāmabhyudayastadanukūla ityarthaḥ ।
tatkulaghātakasyaiva ghātakānām iṣṭatvāt gurukīrttanam ।
vadhyasya pitṛpitāmahādikīrttanam ।

END OF COMMENTARY 

manaśceṣṭāsamutpannaḥ śramaḥ kheda iti smṛtaḥ ।

manaḥ samutpanno yathā mālatīmādhave
dalati hṛdayaṃ gāḍhodvego dvidhā na bhidyate vahati vikalaḥ kāyo mohaṃ na muñcati cetanām ।
jvalayati tanūmantardāhaḥ, karoti na bhasmasāt praharati vidhirmarmacchedī, na kṛntati jīvitam ।
evaṃ ceṣṭāsamutpanno api ।

COMMENTARY 

Vijñapriyā

khedarūpamaṅgamāhamanaśceṣṭeti ।
dalalīti ।
kapālakuṇḍalāpahṛtamālatīśokāt mādhavasyoktiriyam ।
na vidīryate na tu dvikhaṇḍaṃ bhavatītyarthaḥ ।
vikalaḥ kāyo mohaṃ vahatītyanvayaḥ ।
na kṛntati na chinatti ।
evaṃ ceṣṭeti ।
strastāṃśāvatimātralohitatalau bāhū ghaṭotkṣepaṇā- dadyāpi stanavepathuṃ janayati śvāsaḥ pramāṇādhikaḥ ।
baddhaṃ karṇaśirīṣarodhivadane gharmāmbhasāṃ jālakam bandhe straṃsini caikahastayamitāḥ paryākulā mūrddhajāḥ ।
iti ghaṭotkṣepaṇaceṣṭayā śakuntalāyāḥ śramaḥ ।

END OF COMMENTARY 

īpsitārthapratīghātaḥ pratiṣedha itīṣyate ।

yathā mama prabhāvatyāṃ vidūṣakaṃ prati pradyumnaḥsakhe ! kathamiha tvamekākī varttase ? kva nu punaḥ priyasakhījanānugamyamānā priyatamā me prabhāvatī ? vidūṣakaḥ- asura vaiṇā āāria kahiṃ vi ṇīdā ।
pradyumnaḥ hā pūrṇacandramukhi ! mattacakoranetre ! māmānatāṅgi ! parihāya kuto gatāsi ?" ।
gaccha tvamadya nanu jīvita ! tūrṇameva daivaṃ kadarthanaparaṃ kṛtakṛtyamastu ।

COMMENTARY 

Vijñapriyā

pratiṣedharūpamaṅgamāhaīpsiteti ।
asuravaiṇetiasurapatinā ākṛṣya kutrāpi nītā iti saṃskṛtam ।
hā pūrṇacandra iti pūrvārdhe priyāṃ sambodhya śocitvāparārddhe jīvitaṃ sambodhya āha gaccha tvamadyati ।
tatra eva kadarthanaparaṃ daivaṃ kṛtakṛtyamastu ityarthaḥ ।
atrepsitasya prabhāvatīsamāgamasya pratighātaḥ ।

END OF COMMENTARY 

kāryātyayopagamanaṃ vihodhanamiti smṛtam ।

yathā veṇyāmyudhiṣṭhiraḥ
tīrṇe bhīṣmamahodadhau kathamapi droṇānale nivṛte karṇāśīviṣabhogini praśamite śalye ca yāte divam ।
bhīmena priyasāhasena rabhāsādalpāvaśeṣe jaye sarva jīvitasaṃśayaṃ vayamamī vācā samāropitāḥ ।

COMMENTARY 

Vijñapriyā

nirodharūpamaṅgamāhakāryyatyayeti ।
uddeśyakāryyasyātyayopagamanaṃ bhavanamityarthaḥ ।
tīrṇe iti ।
duryyodhanena samaṃ gadāyuddhe bhīmenoktam ।
matparājaye sarveṣāṃ bhrātṝṇāṃ parājaya iti ।
idaṃ śrutvā yudhiṣṭhirasya svajayarūpakāryyasyātyayo bhāvanīmadam ।
alpāvaśeṣe jaye priyasāhasena bhīmena sarve vayaṃ jīvitasaṃśayaṃ prāpitā ityanvayaḥ ।
jayasyālpāvaśeṣatvaṃ darśayatitīrṇa iti ।
nirvṛta śānte ।
karṇāśīviṣeti ।
āśīdantastatra viṣaṃ yasya ।
karṇarūpe tādṛśe bhogini sarpe ityarthaḥ ।

END OF COMMENTARY 

prarocanā tu vijñeyā saṃhārārthapradarśinī ।

yathā veṇyām"pāñcālakaḥahaṃ devena cakrapāṇinā sahitaḥ" ityupakramya kṛtaṃ sandehena ।
pūryantāṃ salilena ratnakalaśā rājyābhiṣekāya te kṛṣṇātyantacirojjhite tu kabarībandhe karotu kṣaṇam ।
rāme śātakuṭhārabhāsvarakare kṣatradrumocchedini kramadhāndhe ca vṛkodare paripatatyājau kutaḥ saṃśayaḥ" ।

COMMENTARY 

Vijñapriyā

prarocanārūpamaṅgamāhaprarocanā tviti ।
saṃhārārthapradarśinīti ।
kāryyopasaṃhārapradarśinī vāk ityarthaḥ ।
pūryyantāmiti ।
gadāyuddhe bhīmajayajijñāsārthaṃ kṛṣṇena prahitasya pāñcālakasya yudhiṣṭhiraṃ prati uktiriyam ।
te tava rājyābhiṣekāya pūryyantāmityanvayaḥ ।
atyantacirojjhite api kabarībandhe kṛṣṇā draupadī kṣaṇamutsavaṃ karotu ityanvayaḥ ।
bhīmasya jayasaṃśaye kathametat syādityāha ।
rāma iti ।
śātakuṭhāreṇa bhāsurakare kṣatrarūpadrumocchedini rāme paraśurāme vṛkodare ca krodhāndhe ājau paripatati gacchati sati kuto jayasaṃśaya ityarthaḥ ।

END OF COMMENTARY 

kāryasaṃgraha ādānam

yathā veṇyām"bho bhoḥ samantapañcakacāriṇaḥ ! ।
nāhaṃ rakṣo na bhūto ripurudhirajalāhlāditāṅgaḥ prakāmaṃ nistīrṇorupratijñājalanidhigahanaḥ krodhanaḥ kṣatriyo asmi ।
bho bho rājanyavīrāḥ ! samaraśikhiśikhābhuktaśeṣāḥ ! kṛtaṃ va
strāsenānena līnairhatakarituragāntahitairāsyate yat ।
atra samastaripuvadhakāryasya saṃkṛhītatvādādānam 

COMMENTARY 

Vijñapriyā

ādānarūpāṅgalakṣaṇamāhakāryyasaṃgraha iti ।
uddeśyakāryyasya saṃgrahaḥ prāptirityarthaḥ ।
nāhaṃ bhūta iti ।
devayoniprāṇiviśeṣo bhūto nāhamityarthaḥ ।
ata eva puṃliṅgatā ।
bhūto amī devayonaya iti koṣāt ।
tarhi kastvamiti atrāharipurudhireti ।
krodhanaḥsan ripurudhirajalena kleditāṅgaḥ prīṇitāṅgaḥ san prakāmaṃ yatheṣṭaṃ nistīrṇaḥ mahāpratijñārūpe jalanidhitvaṃ vanatvaṃ ca rūpitaṃ bodhyam ।
bho bhoḥ samararūpāgniśikhayā bhuktaśeṣā rājanyavīrāḥ ! vo yuṣmākamanena āsena kṛtamalam ।
ayaṃ āso vyarthaḥ ।
mayā yūyaṃ na hantavyā ityarthaḥ ।
āsaḥ kathaṃ jñāta ityatrāhahateti ।
yad yad hatakarituragāntarhitairyuṣmābhirāsyate sthīyate ।
atreti ।
samastaripuvadharūpasya kāryyasya saṃgṛhītatvāt prāptatvādityarthaḥ ।

END OF COMMENTARY 

tadāhuśchādanaṃ punaḥ ।
kāryārthamapamānādeḥ sahanaṃ khalu yadbhavet ।

yathā tatraivaarjunaḥ-ārya ! prasīda kimatrakrodhena
apriyāṇi karotveṣa vācā śakto na karmaṇā ।
hatabhrātṛśato duḥkhī pralāpairasya kā vyathā ।

COMMENTARY 

Vijñapriyā

apamānāderityādi padād vdyuruktiparigrahaḥ ।
āpriyāṇīti ।
eṣa duryyodhanaḥ ।

END OF COMMENTARY 

atha nirvahaṇāṅgāni ।

sandhirvibodho grathanaṃ nirṇayaḥ paribhāṣaṇam ।
kṛtiḥ taprasāda ānandaḥ samayo apyupagūhanam ।

bhāṣaṇaṃ pūrvavākyañca kāvyasaṃhāra eva ca ।
praśastiriti saṃhāre jñeyānyaṅgāni nāmataḥ ।

COMMENTARY 

Vijñapriyā

nirvahaṇasandheścaturdaśāṅgānyāhasandhirvibodha ityādi ।

END OF COMMENTARY 

tatra

bījopagamanaṃ sandhiḥ

COMMENTARY 

Vijñapriyā

tatra sandhirūpāṅgamāhabījopagamanamiti ।
pratijñātārtharūpasya bījasya siddhyā tatsmaraṇamityarthaḥ ।

END OF COMMENTARY 

yathā tatraiva "bhīmaḥ-bhavati ! yajñavedisambhave ! smarati bhavatī yanmayoktam"cañcadbhuje" tyādi" ।
anena mukhe kṣiptabījasya punarupagamanamiti sandhiḥ ।

COMMENTARY 

Vijñapriyā

kauravaśataṃ hatvā bhavati yajñetyādikaṃ bhīmasyoktiḥ ।
cañcadbhujetyādikaṃ prāg vyākhyātam ।
aneneti ।
mukhe prathamataḥ kṣiptamupanyastaṃ pratijñayā bodhitaṃ bījaṃ pratijñātārtharūpaṃ punarupagataṃ jñāpitamityarthaḥ ।

END OF COMMENTARY 

vibodhaḥ kāryamārgaṇam ।

yathā tatraiva"bhīmaḥmuñcatu māmāryaḥ kṣaṇamekam ।
yudhiṣṭhiraḥkimaparamavaśiṣṭam ? bhīmaḥsumahadavaśiṣṭam ।
saṃyamayāmi tāvadanena suyodhanaśoṇitokṣitena pāṇinā pāñcālyā duḥśāsanāvakṛṣṭaṃ keśahastam ।
yudhiṣṭhiraḥgacchatu bhavān, anubhavatu tapasvinī veṇīsaṃhāram" iti ।
anena keśasaṃthamanakāryasyānveṣaṇādvibodhaḥ ।

COMMENTARY 

Vijñapriyā

vibodharūpamaṅgamāhavibodha iti ।
kāryyamārgaṇaṃ kāryyasyānveṣaṇam ।
keśahastamiti ।
keśakalāpaṃ "pāśaśca pakṣaśca hastaśca kalāpārthāḥ ।
kacāt pare ।
" iti koṣaḥ ।

END OF COMMENTARY 

upanyāsastu kāryāṇāṃ grathanaṃ

yathā tatraivabhīmaḥpāñcāli ! na khalu mayi jīvati saharṃttavyā duḥśāsanavilulitā veṇirātmapāṇibhyām ।
tiṣṭha, svayamevāhaṃ saṃharami " iti ।
anena kāryasyopakṣepādragrathanam ।

COMMENTARY 

Vijñapriyā

upanyāsarūpamaṅgamāhaupanyāsa iti ।
grathanaṃ kariṣyamāṇakāryyakathanam ।
vilulitā viśakalīkṛtā ।
upakṣepāt kariṣyamāṇatayopanyāsāt ।

END OF COMMENTARY 

nirṇayaḥ punaḥ ।

anubhūtārthakathanaṃ

yathā tatraiva, bhīmaḥdeva ajātaśatro ! adyāpi duryodhanahatakaḥ ।
mayā hi tasya durātmanaḥ
bhūmau kṣiptaṃ śarīraṃ nihatamidamasṛkcandanābhaṃ nijāṅge takṣmīrārye niṣaktā caturudadhipayaḥ sīmayā sārddhamurvyā ।
bhṛtyā mitrāṇi yodhāḥ kurukulamanujā dagdhametadraṇāgnau nāmaikaṃ yadbravīṣi kṣitipa ! tadadhunā dhārttarāṣṭasya śeṣam ।

COMMENTARY 

Vijñapriyā

nirṇayarūpamaṅgamāhanirṇaya iti ।
ajātaśatro iti yudhiṣṭhirasyāparaṃ nāma ।
bhūmau kṣiptamiti ।
tasya durātmano duryyodhanasya śarīraṃ mayā bhūmau kṣiptaṃ pātitam ।
tasyedamasṛk nijāṅgaṃ candanābhaṃ candanavannihitam ।
caturudadhipayaḥ sīmayā urvyā sārddham ।
āryye! tvayi lakṣmīrniyuktā ।
raṇāgnavetaddagdham ।
tadeva kimitītyāhabhṛtyā ityādi ।
bhṛtyādyāḥ kurukulamanujāḥ ityanvayaḥ ।
he kṣitipa ! dhārttarāṣṭrasya yannāma bravīṣi adhunā tadeva śeṣamityarthaḥ ।

END OF COMMENTARY 

vadanti paribhāṣaṇam ।
parivādakṛtaṃ vākyam

yathā śākuntalerājā ārye ! atha sā tatrabhavatī kimākhyasya rājarṣeḥ patnī ? ।
tāpasī
ko tassa dhammadārapariṭṭāiṇo ṇāmaṃ geṇhissadi" ।

COMMENTARY 

Vijñapriyā

paribhāṣaṇarūpamaṅgamāhavadantīti ।
parivādeti parivādenārthena kṛtaṃ vākyaṃ parivādārthakaṃ vākyamityarthaḥ ।
āryye ! atha setyādipṛcchā durvāsasaḥ śāpādhīnavismaraṇakṛtaśakuntalāparityāgasya paścāttāṃ smṛtvā tāmanāsādya virahiṇaḥ svargādāgacchatastāpasīmukhāt tatprasaṅgaṃ śrutvā duṣmantasya ।
ko tasseti ।
kastasya dharmadāraparityāgino nāma grahīṣyatīti ।

END OF COMMENTARY 

labdhārthaśamanaṃ kṛtiḥ ।

yathā veṇyām"kṛṣṇaḥete bhagavanto vyāsavālmīkiprabhṛtayo abhiṣekaṃ dhārayantastiṣṭhanti" iti ।
anena prāptarājyasyābhiṣekamaṅgalaiḥ sthirīkaraṇaṃ kṛtiḥ ।

COMMENTARY 

Vijñapriyā

kṛtirūpamaṅgamāhalabdhānugamanamiti ।
anugamanaṃ sthirīkaraṇam ।
abhiṣekaṃ dhārayantaḥ prāpayantaḥ ।
dhārayantīti kvacit pāṭhaḥ ।

END OF COMMENTARY 

śuśrūṣādiḥ prasādaḥ syāt

yathā tatraiva bhīmena draupadyāḥ keśasaṃyamanam ।

ānando vāñchitāgamaḥ ।

yathā tatraiva"draupadīvisumaridaṃ edaṃ vāvāraṃ ṇādhassa pasādeṇa puṇo vi sikkhissaṃ" ।

COMMENTARY 

Vijñapriyā

ānandarūpāṅgamāhaānanda iti ।
visumaridaṃ iti ।
vismṛtamimaṃ vyāpāraṃ nāthasya prasādena punarapi śikṣiṣye iti saṃskṛtam ।
vyāpāraḥ keśasaṃyamanarūpaḥ ।

END OF COMMENTARY 

samayo duḥkhaniryāṇāṃ

yathā ratnāvalyām"vāsavadattā samassasa bahiṇie ! samassasa" ।

COMMENTARY 

Vijñapriyā

samayarūpamaṅgamāhasamaya iti ।
samassasa iti ।
samāśvasihi bhagini ! samāśvasihīti saṃskṛtam ।
iyaṃ sāgarikāyāḥ mātulakanyakātvena paricaye sati vāsavadattāyā uktiḥ ।

END OF COMMENTARY 

tadbhavedupagūhanam ।

yat syādadbhutasamprāptiḥ

yathā mama prabhāvatyāṃ nāradadarśanāt pradyumna ūrddhvamavalokya
dadhadvidyullekhāmiva kusumamālāṃ marimalabhramadbhṛṅgaśreṇīdhvanibhirupagītāṃ tata itaḥ ।
digantaṃ jyotibhistuhinakaragaurairdhavalayannitaḥ kailāsādriḥ patati viyataḥ kiṃ punaridam ।

COMMENTARY 

Vijñapriyā

upagūhanarūpamaṅgamāhatadbhavediti ।
adbhutasaṃprāptiḥ adbhutadarśanam ।
dadhadityādi ।
kailāsādrerityapāye pañcamī ।
tathā ca kailāsādrerapeto viyato viyato avadheḥ patati kaścit padārtha iti śeṣaḥ ।
kailāsādririti kvacit prāmādikaḥ pāṭhaḥ ।
tasya kusumamālādhāraṇābhāvāt ।
kīdṛśaḥ padārthaḥ ? vidyullekhāmiva kusumamālāṃ dadhat ।
mālāṃ kīdṛśī ? parimalena tata ito bhramantīnāṃ bhṛṅgaśreṇīnāṃ dhvanibhirupagītām ।
padārthaśca kīdṛśaḥ ? tuhinakaragaurairjyotirbhirdigantaṃ śavalayan ।
digantasyāpi śyāmatvena dhavalajyotirmiśraṇāt śavalatā ।
ataḥ kiṃ punaridamityarthaḥ ।

END OF COMMENTARY 

sāmadānādi bhāṣaṇm ।

yathā caṇḍakauśike"dharmaḥtadehi dharmalokamadhitiṣṭha" ।

COMMENTARY 

Vijñapriyā

bhāṣaṇarūpamaṅgamāhasāmadāneti ।
sampradānasya śāntatvaṃ sāmatena dānam ।
ādipadād dāturmuktirvā iti ।
yattu saṃgraharūpasya garbhasandhaṅgasya sāmadānārthasampattiriti lakṣaṇam, tatra dātureva sāmaprītirarthaśca dhanamiti bhedaḥ ।
dharmalokaṃ dharmmārjjitaṃ lokam ।

END OF COMMENTARY 

pūrvavākyaṃ tu vijñeyaṃ yathoktārthopadarśanam ।

yathā veṇyāmbhīmaḥbuddhaimatike ! kva sā bhānumatī ।
paribhavatu samprati pāṇḍavadārān" ।

COMMENTARY 
Vijñapriyā

pūrvavākyarūpamaṅgamāhapūrvavākyaṃ tviti ।
yathoktārthopadarśanam pareṇa yathoktakaṭuvākyasya smaraṇamityarthaḥ ।
bhānumatī duryyodhanasya patnī tathā dāsīdvārā prāk kaṭūktiḥ kṛtā ।

END OF COMMENTARY 

varapradānasaṃprāptiḥ kāvyasaṃhāra iṣyate ।

yathā sarvatrakiṃ te bhūyaḥ priyamupakaromi" ।
iti ।

COMMENTARY 

Vijñapriyā

kāvyasaṃhārarūpamaṅgamāhavarapradāneti ।
varapradānārthaṃ saṃpraptistatkālopasthitirityarthaḥ ।
sarvatreti ।
sarvanāṭakānte ityarthaḥ ।
kinte ityādinā hi varapradānārthaṃ tatkālopasthitirlabhyate ।

END OF COMMENTARY 

nṛpadeśādiśāntistu praśastirabhidhīyate ।

yathā prabhāvatyām
rājānaḥ sutanirviśeṣamadhunā paśyantu nityaṃ prajā jīyasuḥ sadasadvivekapaṭavaḥ santo guṇagrāhiṇaḥ sasyasvarṇasamṛddhayaḥ samadhikāḥ santu kṣamāmaṇḍale bhūyādavyabhicāriṇī trijagato bhaktiśca nārāyaṇo ।
atra copasaṃhārapraśastyoranta ekena krameṇaiva sthitiḥ ।

COMMENTARY 

Vijñapriyā

praśastirūpamaṅgamāhanṛpadeśādīti ।
nṛpasya deśādaḥ śāntiḥ svastyayanamāśīrvāda ityarthaḥ ।
rājāna ityādi ।
adhunā sutanirviśeṣaṃ yathā syāt tathā rājānaḥ prajāḥ paśyantu ।
guṇagrāhiṇaḥ santaḥ śiṣṭā jīyāsuḥ utkarṣabhājo bhavantu, yataste sadasadvivekapaṭavaḥ ।
kṣamāmaṇḍale śasyānāṃ suvarṇānāñca samṛddhayaḥ samadhikāḥ santu ।
nārāyaṇe cāvyabhicāriṇī akādācitkī bhaktiḥ trijagatāṃ bhūyāditi nṛpadeśādiśāntiḥ ।
atra cetikāvyasaṃhārarūpamaṅgopasaṃhāraḥ ।
anenāṭakānte upasaṃhārapraśastyornirdiṣṭakramaṇaivopasthitirityarthaḥ ।

END OF COMMENTARY 

"iha ca mukhasaṃdhau upakṣepaparinyāsayuktyudbhedasamādhānānāṃ pratimukhe ca parisarpaṇapragamanavajropanyāsapuṣpāṇāṃ garbhe abhūtāharaṇamargatro ṭakādhibalakṣepāṇāṃ vimarśe apavādaśaktivyavasāyaprarocanādānānāṃ prādhanyam ।
anyeṣāṃ ca yathāsambhavaṃ sthitiḥ" iti kecit ।

COMMENTARY 

Vijñapriyā

sandhiṣu yānyaṅgānyuktāni teṣu katicit aṅgānyeva āvaśyakatvena pradhānānīti kecidāhuḥ ।
sandhau sandhau ca tāni darśayati ।
iha ceti ।
keciditi asvarasaḥ ।
sarveṣāmaṅgānāmaniyame nānāvaśyakatvadarśanādupasaṃhārapraśastyorevāvaśyakatvadarśanāt ।

END OF COMMENTARY 

catuḥṣaṣṭividhaṃ hyetadaṅgaṃ proktaṃ manīṣibhiḥ ।
kuryādaniyate tasya saṃdhāvapi niveśanam ।

rasānuguṇatāṃ vīkṣya rasasyaiva hi mukhyatā ।

yathā vehīsaṃhāre tṛtīyāṅke duryodhanakarṇayormahatsaṃpradhāraṇam ।
evamanyatrāpi ।
yattu rudraṭādibhiḥ "niyama eva " ityuktaṃ tallakṣyāviruddham ।

COMMENTARY 

Vijñapriyā

catuḥ ṣaṣṭiriti ।
prārthanāpraśastyormatabhedena vaikalpikatvasyoktatvāt ।
samuccaye tu pañcaṣaṣṭitvāpatterityuktaṃ prageva ।
sandhīnāmuktānyaṅgāni ।
prāyikatvābhiprāyeṇaivoktāni ।
rasānuguṇānurodhena tu ekasandheraṅgani anyasandhāvapi kuryyādityāhakuryyādaniyate iti ।
aniyate sandhavapi tasyāṅgasya niveśanaṃ kuryyāt ityanvayaḥ ।
saṃpradhāraṇamiti ।
mukhasandheryuktirūpamaṅgasaṃpradhāraṇaṃ tacca garbhasandhāvapi kṛtamityarthaḥ ।
tatra duryyodhanakarṇābhyāṃ yuktikaraṇāt ।
tallakṣyaviruddhamiti ।
lakṣyeṣu udāharaṇanāṭakeṣu aniyamadarśanāt viruddhamityarthaḥ ।

END OF COMMENTARY 

iṣṭārtharacanāścaryalābho vṛttāntavistaraḥ ।

rāgaprāptiḥ prayogasya goṣyānāṃ gopanaṃ tathā ।
prakāśanaṃ prakāśyānāmaṅgānāṃ ṣaḍvidhaṃ phalam ।

COMMENTARY 

Vijñapriyā

idānīmuktāṅgānāṃ yathāsambhavaṃ ṣaṭ phalānyāha ।
iṣṭānusaraṇeti ।
iṣṭasyārthasyānusaraṇamityarthaḥ ।
iṣṭārtharacaneti ।
iṣṭānuharaṇeti kvacit pāṭhaḥ ।
āścaryyalābho adbhutavastulābha ityarthaḥ ।
vṛttāntasya vistareṇa jñānam ।
rāgaprāptiranurāgalābhaḥ ।
gopyānāmarthānāṃ saṃgopanam ।
prakāśyānāmarthānāṃ prakāśanañceti prayogasya mukhasandhyādiprayogasya aṅgānāmupakṣepādyaṅgānāṃ ṣaṭ phalānītyarthaḥ ।
yathā kāvyārthetpattirūpasya upakṣeparūpasya mukhasandhyaṅgasya iṣṭānusaraṇaṃ phalam ।
evamanyāṅgānāmanyāni pañcaphalāni yathāsambhavaṃ nāṭakeṣuanusandheyāni ।

Locanā

yadvastu gopayitumiṣṭaṃ tadaṅgasvarūpavijñāpanena sukhena gopayitu evaṃ prakāśyānāṃ prakāśaścetyarthaḥ ।

END OF COMMENTARY 

aṅgahīno naro yadvannaivārambhakṣamo bhavet ।
aṅgahīnaṃ tathā kāvyaṃ na prayogāya yujyate ।

saṃpādayetāṃ saṃdhyaṅgaṃ nāyakapratināyakau ।
tadabhāve patākādyastadabhāve tathetarat ।

COMMENTARY 

Vijñapriyā

nāṭye prayoge aṅgānāmāvaśyakatvamāhaaṅgahīna iti ।
nārambhakṣamaḥ na kāryyārambhakṣamaḥ ।
sampādayetāmiti ।
anena sandhyaṅganirvāhakau prathamato nāyakapratināyakāveveti uktam ।
tadabhāve kvacit tābhyāmanirvāhe patākādyāstannirvāhakāḥ ।
patākā ca "vyāpi prāsaṅgikaṃ vṛttaṃ patāketyabhidīyate ।
a; ityanena nāyakasya vṛttaṃ patāketyuktam ।
atra ca tatsambandhāt nāyakasahāya eva tattvenoktaḥ ।
tadādyāstannirvāhakāḥ ।
ādyapadāt nāyikāsahāyāḥ, tairapyanirvāhyaṃ yat ।
itaro api tannirvāhaka ityarthaḥ ।

END OF COMMENTARY 

prāyeṇa pradhānapuruṣaprayojyāni sandhyaṅgāni bhavanti ।
kintūpakṣepāditrayaṃ bījasyālpamātrasamuddiṣṭatvādapradhānapuruṣaprayojitameva sādhu ।

COMMENTARY 

Vijñapriyā

upakṣepādyaṅgatrayasya ca pradhānanāyaketareṇa samuddiṣṭatve eva sādhutā ityāhakintūpakṣepeti ।
tatra hetumāhabījasyeti ।
pradhānetivṛttarūpasya kāvyārthasya yanmūlaṃ tadvījaṃ tasyālpamātrasamuddeśasyopakṣepakādyaṅgatrayeṇa kṛtatvādapradhānapuruṣabhīmasenādisamuddiṣṭatvameva sādhvityarthaḥ ।
pradhānapuruṣasya dhīrodāttatvena karttavyetivṛttabījasamuddeśasya alpasyāpi tena karaṇānaucityād iti bhāvaḥ ।
tathā hi kāvyārthasya samutpattirūpaṃ yadupakṣeparūpamaṅgaṃ tena veṇyāṃ lākṣāgṛhānaletyādi bhīmoktyā kurukulavadharūpakāvyārthasya tasya bījasamutpattiḥ pratipāditā ।
samutpannārthabāhulyaṃ yatparikarātmakamaṅgaṃ tena "pravṛddhaṃ yadvairaṃ mama'; ityādi bhīmoktyā tad bāhulyaṃ pratipāditam ।
kāvyārthaniṣpattikathanarūpaṃ yat parinyāsātmakamaṅgaṃ tena "cañcad bhuje'; tyādibhīmoktyā niṣpattiḥ pratipāditā ।
etat trayañca pradhānanāyakoktaṃ tadadhīratāpadakaṃ syāt ।
naca samutpannārthabāhulyakāvyārthaniṣpattyoḥ kathaṃ bījasyālpasamuddiṣṭatvamiti vācyam ।
asamastoddiṣṭasyaivālpoddiṣṭatvamityabhiprāyāt ।
bījoddeśamātrādeva nāyakasya dhīrodāttatvabhaṅga ityatra eva tātparyyāt ।

END OF COMMENTARY 

rasavyaktimapekṣyaiṣāmaṅgānāṃ saṃniveśanam ।
na tu kevalayā śāstrasthitisaṃpādanecchayā ।

tathā ca yadveṇyāṃ duryodhanasya bhānumatyā saha vipralambho darśitaḥ, tattāddaśe avasare atyantamanucitam ।

COMMENTARY 

Vijñapriyā

rasavyaktimiti ।
tatsandhīnāṃ yānyaṅganyuktāni ।
tāni tatraiveti niyamaḥ ।
kintu rasavyañjanāpekṣayā eva eṣāṃ niveśanaṃ na tu nāṭyasāstroktasthitisampādanecchayā ityarthaḥ ।
yadyapīdaṃ prāgapyuktaṃ tathāpi rasavyaktyanapekṣayā karaṇe doṣa tvapratipādanāya purarūktam ।
tadāhatathā ceti ।
rasavyaktyanapekṣayā niveśanaṃ tu nocitamevetyarthaḥ ।
tādṛśe avasare iti ।
vīrarase ityarthaḥ ।
na cāṅgasanniveśanānaucitye darśayitavye rasaniveśanānaucityapradarśanamidamasambaddhamiti vācyam ।
aṅgahīnarasābhāvena vipralambhapradarśanādeva tadaṅgasyāpi pradarśanāt ।

END OF COMMENTARY 

aviruddhaṃ tu yadvṛttaṃ rasādivyaktaye adhikam ।
tadaṣyanyathayeddhīmānna vadedvā kadācana ।

anayorudāharaṇaṃ satprabandheṣvabhivyaktameva ।

COMMENTARY 

Vijñapriyā

svaviruddhamiti ।
svasyopakrāntavṛttasya viruddhamadhikaṃ yad vṛttaṃ vṛttāntaḥ tadapi rasābhivyaktaye anyathayedupakrāntarasāviruddhatayā pratipādayet ।
tadasambe tu na vadeditiyarthaḥ ।

END OF COMMENTARY 

atha vṛttayaḥ

śṛṅgāre kauśikī vīre sāttvatyārabhaṭī punaḥ ।
rase raudre ca bībhatse vṛttiḥ sarvatra bhāratī ।

catastro vṛttayo hyetāḥ sarvanāṭyasya mātṛkāḥ ।
syurnāyikādivyāpāraviśeṣā nāṭakādiṣu ।

COMMENTARY 

Vijñapriyā

atha vṛttaya iti ।
śṛṅgāra iti ।
nāyakādīnāṃ vyāpāraviśeṣāścatastro vṛttayo nāṭakādiṣu nāṭakaprakaraṇādidaśarūpakeṣu nāṭikādyaṣṭādaśoparūpakeṣu ca sarvanāṭyasya mātṛkā mūlabhūtāḥ jananya ityarthaḥ ।
nāyakādītyādipadāt samastapātraparigrahaḥ ।
tena vakṣyamāṇodāharaṇeṣu pātrāntarakṛtyaṃ nānupapannam ।
tatra rasaviśeṣeṣu vṛttiviśeṣānāhaśṛṅgāra ityādi ।
vīre sāttvatītyanvayaḥ ।

END OF COMMENTARY 

tatra kauśikī

yā ślakṣṇanepathyaviśeṣacitrā strīsaṃkulā puṣkalanṛtyagītā ।
kāmopabhogaprabhavopacārā sā kauśikī cāruvilāsayuktā ।

COMMENTARY 

Locanā

kāmena madanena hetunā ya upabhogaḥ sambhogastatkāraṇāni upacārāścandracandanaghanasārādayo yasyām ।

END OF COMMENTARY 

narma ca narmasphūrjo narmasphoṭo atha narmagarbhaśca ।
catvāryaṅgānyasyā

COMMENTARY 
Vijñapriyā

yā ślekṣṇetilakṣaṇamuttamam ।
nepathyaṃ veśaḥ ।
strīsaṃkulā strīvyāpāravimiśritā ।
puṣkalaṃ bahulam ।
asyā aṅgāni catvāri ityāhanarma ceti ।

END OF COMMENTARY 

tatra

vaidagdhyakrīhitaṃ narmaḥ ।

iṣṭajanāvarjanakṛttaccāpi trividhaṃ matam ।
vihitaṃ śuddhahāsyena saśṛṅgārabhayena ca ।

COMMENTARY 

Vijñapriyā

atra narmalakṣaṇamāhavaidagdhyeti ।
vaidagdhyena krīḍitamityarthaḥ ।
tatphalamāhaiṣṭeti ।
iṣṭajanasyāvarjanamanurāgeṇa namratā tatkṛd ityarthaḥ ।
tacca narmatrividham ityāha ।
tacceti ।
traividhyamāhaśuddhahāsyeneti ।
śuddhena saśṛṅgāreṇa samayena ca hāsyena vihitamiti traividhyam ।
bhayañca hāsyaviṣayaṃ bodhyam ।

END OF COMMENTARY 

tatra kevalahāsyena vihitaṃ yathā ratnāvalyām"vāsavadattā esā vi avarā tava samīve jadhālihidā edaṃ kiṃ ajjavasantassa viṇṇāṇam ।

COMMENTARY 

Vijñapriyā

esāvīti ।
eṣāpyaparā tava samīpe yā ālikhitā etat kimāryavasantakasya vijñānam ? ।
citraphalake sāgarikayā likhitaṃ rājānaṃ dṛṣṭvā susaṅgatayā tatsamīpe sāgarikāpi likhitā ।
tatra likhitaṃ rājānaṃ dṛṣṭvā vāsavadattayā pṛṣṭaṃ kena tvamatra likhitā iti ।
tato rājñoktaṃ śilpavijñānārthaṃ samullikhitamidamiti ।
tatastadantike sāgarikāṃ likhitāṃ dṛṣṭvā "eṣā krodhena tasyāḥ śṛṅgārābhāvāt ।
prabandharasastu śṛṅgāra iti tatreyaṃ vṛttiḥ ।

END OF COMMENTARY 

saśṛṅgārahāsyena yathā śākuntalerājānaṃ prati śakuntalāasaṃtuṭṭho uṇa kiṃ karissadi ।
rājā
idamaṃ ।
।

COMMENTARY 

Vijñapriyā

asaṃtuṣṭho uṇeti ।
asaṃtuṣṭaḥ punaḥ kiṃ kariṣyati ? iti nanu kamalasya madhukaraḥ santuṣyati gandhamātreṇa iti rājña uktyanantaraṃ śakuntalāyā iyaṃ pṛcchā ।
ḍhaukate cumbanārtham ।
vaktramānanam ācchādayati ।

END OF COMMENTARY 

sabhayahāsyena yathā ratnāvalyāmālekhyadarśanāvasare susaṃgatājāṇido mae eso vuttanto samaṃ cittaphalaeṇa ।
tā devīe gadua nivedaissam ।
etadvākyasambandhi narmodāhṛtam ।

COMMENTARY 

Vijñapriyā

jāṇido iti ।
jñāto mayaiṣa vṛttāntaḥ ।
samaṃ citraphalakena ।
taddevyai gatvā nivedayiṣyāmīti ।
atra rājño bhītiyuktena susaṅgatāyā hāsena vihitaṃ narma vaidaghdhyakrīḍitam ।

END OF COMMENTARY 

evaṃ veṣaceṣṭāsambandhyapi ।

COMMENTARY 

Vijñapriyā

vācā iva veśaceṣṭābhyāmapi saṃbhavatītyāhaevamiti ।
tatra sāgarikāyāḥ saṅketabhaṅgārthaṃ tadveśāyā vāsavadattāyā āgamane veśena bodhyam ।
kvacit nāyikāyāśca palāyamānādiceṣṭayā āpi tadvodhyam ।

END OF COMMENTARY 

narmasphūrjaḥ sukhārambho bhayānto navasaṃgamaḥ ।

yathā mālavikāyāmsaṅketanāyakamabhisṛtāyāṃ "nāyakaḥ
visṛja sundari ! saṅgamasādhvasaṃ nanu cirātprabhṛti praṇayonmukhe ।
parigṛhaṇa gate sahakāratāṃ tvamatimuktalatācaritaṃ mayi" ।
mālavikā"bhaṭṭā, devīe bhaeṇa appaṇo vi pia kauṃ ṇa pāremi" ityādi ।

COMMENTARY 

Vijñapriyā

narmasphūrjamāhanarmasphurja iti ।
mālavikāyāmiti ।
mālavikānāmanāṭikāyāmityarthaḥ ।
saṅketanāyakaṃ nāyakam, niyikāyāṃ mālavikāyām ।
visṛjeti ।
sundari ! saṅgame sādhvasaṃ bhayaṃ visṛja ।
nanu bhościrāt praṇayonmukhe mayi atimuktalatāyāḥ mādhavīlatāyāścaritaṃ gṛhāṇa ।
mayi kīdṛśe ? sahakāratāṃ cūtavṛkṣatāṃ gate, mādhavikayā cūtāliṅganāt, tadvat māmāliṅgetyarthaḥ ।
bhaṭṭā iti ।
he bharttaḥ ! devyāḥ bhayena ātmano api priyaṃ karttuṃ na pārayāmi ।
ātmanaḥ priyamapīkatyanvayaḥ ।
atra sukhena saṅgamarūpanarmārambho bhayāntaḥ ।

END OF COMMENTARY 

atha narmasphoṭaḥ

narmasphoṭo bhāvaleśaiḥ sūcitālparasā mataḥ ।

yathā mālatīmādhave
gamanamalasaṃ śūnyā dṛṣṭiḥ śarīramasauṣṭhavaṃ śvasitamadhikaṃ kintvetat syāt kimadanyadito athavā ।
bhramati bhuvane kandarpājñā vikāri ca yauvanaṃ lalitamadhurāste te bhāvāḥ kṣipanti ca dhīratām ।
alasagamanādibhirbhāvaleśairmādhavasya mālatyāmanurāgaḥ stokaḥ prakāśitaḥ ।

COMMENTARY 

Vijñapriyā

narmasphoṭamāhanarmasphoṭa iti ।
gamanamalasamityādi ।
māghavasya mālatyāṃ bhavasūcikeyamuktiḥ ।
alasagamanādikam etat kinnu tasyāḥ, nanu bhoḥ kiṃ syāt ito anyat, atha vā kiyatsyādityarthaḥ ।
adhikādhikasyāpi sambhāvanīyatvāditi bhāvaḥ ।
adhikādhikasya sambhāvanīyaṃ hetumāhabhramati bhuvana iti ।
te te bhāvā vasantaravendvādayaḥ ।
atrottarottarādhikādhikasambhāvanāyāṃ pūrvoktaiḥ sūcitasya bhāvasya leśa evetyāhaalasetyādi ।
alasagamanādibhirityatra alasagamanādibhaiḥ sūcitairityarthaḥ ।
anurāgo nipralambharasaḥ ।
sambhogarūpanarmecchāvattvāt atra narma ।

END OF COMMENTARY 

narmagarbho vyavahatirnetuḥ pracchannavartinaḥ ।

yathātatraiva sakhīrūpadhāriṇā mādhavena mālatyā maraṇavyavasāyavāraṇam ।

COMMENTARY 

Vijñapriyā

narmagarbhamāhanarmagarbha iti ।
pracchannavarttinaḥ pracchannībhūya tiṣṭhataḥ neturnāyakasya ityarthaḥ ।
vyavahṛtirvyavasāyaḥ ।
sakhīrūpeti ।
mālatyāḥ sakhī lavaṅgikā ।
pitrā rājājñayā jarate nandanāya dātuṃ kṛtaniścayā mālatīti devatagṛhe svamaraṇaṃ prārthayantī lavaṅgikāyāḥ pāde patitā mālatī ।
stambhantaritasthito mādhavaśca lavaṅgikāveśena āgatya lavaṅgikām apasārya tatsthāne svapādaṃ dattvā sthitaḥ ।
tato mālatī utthāyā lavaṅgikābuddhyā tamāliṅgya paścād dṛṣṭvā paricīyamānā vyavasāyat nivavṛte ityarthaḥ ।

END OF COMMENTARY 

atha sāttvatī

sāttvatī bahulā sattvaśauryatyāgadayārjavaiḥ ।

saharṣā kṣudraśṛṅgārā viśokā sādbhutā tathā ।
utthāpako atha sāṃghātyaḥ saṃlāpaḥ parivarttakaḥ ।

viśeṣā iti cattvāraḥ sāttvatyāḥ parikīrttiḥ ।

COMMENTARY 

Vijñapriyā

sāttvatīṃ vṛttimāhaatheti ।
sattvādibhiḥ samastavyastālpatarair bahulā tadvaiśiṣṭyāt bāhulyavatī harṣādyanyatarayuktā vṛttiśca sāttvatītyarthaḥ ।
viśoka vigataśokā ।
vīre rase śṛṅgārasyānuṣaṅgikatvena kṣudratvam ।
atra kṣudraśṛṅgāratvena strīsaṃkulatvakāmopabogarāhityena vīrarasatvena kauśikīto viśeṣaḥ ।
asyāḥ prabhedacatuṣṭayamāhautthāpaka ityādi ।

END OF COMMENTARY 

uttejanakarī śatrorvāgudhyāpaka ucyate ।

COMMENTARY 

Vijñapriyā

uttejanetiśatruṃ jetuṃ mitrasya uttejanam ।

END OF COMMENTARY 

yathā mahāvīracarite
ānandāya ca vismayāya ca mayā dṛṣṭo asi duḥkhāya vā vaitṛṣṇyantu mamāpi samprati kutastvaddarśane cakṣuṣaḥ ।
tvatsāṅgatyasukhasya nāsmi viṣayastat kiṃ vṛthā vyāhṛtaiḥ ? asmin viśrutajāmadagnyadamane pāṇau dhanurjṛnbhatām ।

COMMENTARY 

Vijñapriyā

ānandāya cetiparaśurāmāgame rāmaṃ prati janakasya vākyamidam ।
dhanurbhaṅgena pratījñātārthasiddhyā yogyavaraprāptyā cānandaḥ ।
vīryyātiśayadarśanād vismayaḥ ।
rāmaṃ hantuṃ paraśurāmāgamanāt duḥ kham ।
ato adya tvaddarśane samprati etat kṣaṇe cakṣuṣaḥ kuto vaitṛṣṇayam ।
utkaṇṭhābāhulyāt kṣaṇāntare aniṣṭanivṛttau tu utkaṇṭhānivṛttyā vaitṛṣṇyaṃ syāditi samprati padabhāvārthaḥ ।
bahuvyāhṛtairvā kiṃ, yato vaivāhikamāṅgalyasukhasya na viṣayo asmi ।
ato asmin viṃsmṛtasya jāmadagnyasya vijayanimittaṃ tava bāhau dhanurjṛmbhatāmityarthaḥ ।
atra paraśurāmaṃ jetumuttejanam ।
atra vismayavaśād rāmaśauryyeṇānandādinā ca vaiśiṣṭyaṃ vīro rasaḥ ।

END OF COMMENTARY 

mantrārthadaivaśaktyādeḥ sāghātyaḥ saṅghabhedanam ।

mantraśaktyā yathāmudrārākṣase rākṣasasāyānāṃ cāṇakyena svabuddhyā bhedanam ।
arthaśaktyāpi tatraiva ।
daivaśaktyā yathārāmāyaṇo rāvaṇādvibhīṣaṇasya bhedaḥ ।

COMMENTARY 

Vijñapriyā

saṃhātyamāhamantrārtheti ।
mantrasya mantraṇārthasya dhanasya daivasyādṛṣṭasya vā śakteḥ śaktihetoḥ saṃghasya sainyasamūhasya bhedanamityarthaḥ ।
rākṣasaḥ śatrumantrī; cāṇakyo rājamantrī; svabuddhyā svamantraṇayā ।
atra cāṇakyasya sattvadānānekasattvaṃ saṃghabhedanavaśād vīro rasaḥ ।

END OF COMMENTARY 

saṃlāpaḥ syādrabhīrāktirnānābhāvasamāśrayaḥ ।

yathā vīracarite"rāmaḥayaṃ saḥ, yaḥ kila saparivārakārttikeyavijayāvajītena bhagavatā nīlalohite parivatsarasahastrāntevāsine tubhyaṃ prasādīkṛtaḥ paraśuḥ ।
paraśurāmaḥrāma dāśarathe ! sa evāyamāryapādānāṃ priyaḥ paraśuḥ ।
"ityādi ।

COMMENTARY 

Vijñapriyā

saṃlāpamāhasaṃlāpa iti ।
kārttikeyavijayāvarjiteneti ।
tad vijaye namrībhūtenetyarthaḥ ।
atra kautukeneva vijayo na tu vāstava iti tatpitṛprasādagamyam ।
tathāparaprasādalabdhena paraśunā ko ayaṃ garva iti rāmasya gabhīrātmikā uktiḥ ।
paraśurāmoktau tatpriyavastvapi mahyaṃ dattamiti svamahattvakhyāpanameva gabhīratā ।

END OF COMMENTARY 

prārabdhādanyakāryāṇāṃ kāraṇaṃ parivartakaḥ ।

yathā veṇyām"bhāmaḥsahadeva ! gaccha tvaṃ gurumanuvartasva ।
ahamapyastrāgāraṃ praviśyāyudhasahāyo bhavāmīti yāvat ।
athavā āmantrayitavyaiva mayā pāñcālī" ।
iti ।

COMMENTARY 

Vijñapriyā

parivarttakamāhaprārabdhāditi ।
sahadevetiatra prārabdhaṃ kāryyaṃ yuddham ।
tato anyat pāñcālyāmantraṇam ।

END OF COMMENTARY 

athārabhaṭī

māyendrajālasaṃgrāmakrodhodbhrāntādiceṣṭitaiḥ ।

saṃyuktā vadhabandhādyairuddhatārabhaṭī matā ।

COMMENTARY 

Vijñapriyā

athārabhaṭīti ।
māyeti ।
māyā vidyāviśeṣastayā indrajālaṃ parasparaviruddhanānāvastupradarśanam, saṃgramo yuddham, krodhena udbhrāntaceṣṭitamsvaparaṃjñānarāhityena ceṣṭā ।
etairyuktā ityarthaḥ ।
asyāḥ prabhedacatuṣṭayamāha

END OF COMMENTARY 

vastūtthāpanasaṃphaiṭau saṃkṣiptiravapātanam ।

iti bhedāstu catvāra ārabhaṭyāḥ prakīrtitāḥ ।
māyādyutthāpitaṃ vastu vastutthāpanamucyate ।

yathodāttarāghave
jīyante jayino api sāndratimiravrātairviyadvyāpibhir- bhāsvantaḥ sakalā raverapi karāḥ kasmādakasmādamī ।
ete cograkabandhakaṇṭharudhirairādhmāyamānodarā muñcantyānanakaṃdarānalamucastīvrān ravān pheravāḥ ।
ityādi ।

COMMENTARY 

Vijñapriyā

vastṛtthāpanalakṣaṇamāhamāyeti ।
jīyanta ityādi ।
jayino api vīrā viyadvyāpibhirniśīthatimiraiḥ samūhairjoyante ācchādyante ।
raverapi amī bhāsvantaḥ sakalāḥ karāḥ akasmādakāle kasmādacchādyante ।
ugrakabandhakaṇṭharudhirairādhmāyamānam utphullamānamudaraṃ yeṣāṃ tādṛśāḥ ।
ānanarūpābhyaḥ kandarābhyo analamuca ete pheravāḥ śṛgālāśca tīvrān ravān muñcantītyarthaḥ ।
atra parasparaviruddhālīkatimiraraviraśmyādipradarśanarūpamindrajālarūpavastu māyayotthāpitam ।
raudro rasaḥ ।

END OF COMMENTARY 

saṃpheṭastu samāghātaḥ kruddhasatvarayordūyoḥ ।

yathā mālatyāṃ mādhavāghoraghaṇṭayoḥ ।

COMMENTARY 

Vijñapriyā

sampheṭalakṣaṇamāhasampheṭastviti ।
samāghātaḥ prahāroktiḥ ।
kruddheti ।
kruddhau ca tau satvarau ceti karmadhārayaḥ ।
mādhavāghoreti ।
tatra dvayoḥ kruddhatā ।
satvaratā parasparaprahāroktiśca ।

END OF COMMENTARY 

saṃkṣiptā vasturacanā śilpairitarathāpi vā ।

saṃkṣiptiḥ syānnivṛttau ca neturnetrantaragrahaḥ ।

yathodayanacarite kaliñjahastiprayogaḥ ।
dvitīyaṃ yathā vālinivṛttyā sugrīvaḥ ।
yathā vā paraśurāmasyauddhatyanivṛttyā śāntatvāpādanam"puṇyā brāhmaṇajātiḥ'iti ।

COMMENTARY 

Vijñapriyā

saṃkṣiptilakṣaṇamāhasaṃkṣipteti ।
neturnṛtyapātrasya ekasya nivṛttau netrantarasya graha eva saṃkṣiptavasturacanā ।
sā ca śilpairaśilpairvetyarthaḥ ।
śilpaṃ vilakṣaṇavastu nirmāṇakauśalam ।
kiliñjahastiprayoga iti ।
tatra vāstavastirūpapātranivṛttau śilpena kiliñjanāmahastirūpapātrapradarśanam ।
aśilpairāhadvitīyamiti ।
auddhatyanivṛttyeti ।
atra dharmanivṛttyā dharmiṇi nivṛttirbodhyā ।
auddhatyakālīnaśca raudro rasaḥ ।
eva sugrīvakilañjahastinoḥ pūrvaṃ raudro raso bodhyaḥ ।

END OF COMMENTARY 

praveśatrāsaniṣkrāntiharṣavidravasaṃbhavam ।

COMMENTARY 

Vijñapriyā

avapātalakṣaṇamāhapraveśeti ।
praveśādividravāntānāṃ sambhava utpādanamavapātanamityarthaḥ ।
vidravaḥ palāyanam ।
militānāmeṣāmutpādanam ।
praviśyeti ।
tena puruṣeṇa sarvamidaṃ kṛtam ।
krodhavaśāt etat kāraṇāt raudrorasaḥ ।

END OF COMMENTARY 

avapātanamityuktaṃ

yathā kṛtyarāvaṇo ṣaṣṭhe aṅke" " ityataḥ prabhṛti niṣkramaṇaparyantam ।

pūrvamuktaika bhāratī ।

COMMENTARY 

Vijñapriyā

bhāratīvṛttistu pūrvamuktaivetyāhapūrvamiti ।
bhāratī saṃskṛtaprāyo vāgvyāpāro narāśraya iti ।
sthāpakakṛtyaprasaṅgena prāguktetyarthaḥ ।
sā ca sarvasādhāraṇyenetyuktam ।
rase sarvatra bhāratī ।

END OF COMMENTARY 

atha nāṭyoktayaḥ

aśrāvya khalu yadvastu tadiha svagataṃ matam ।

sarvaśrāvyaṃ prakāśaṃ syāttadbhavedapavāritam ।
rahasyaṃ tu yadanyasya parāvṛtya prakāśyate ।

tripatākakareṇānyānapavāryāntarā kathām ।
ānyonyāmantraṇaṃ yatsyāttajjanānte janāntikam ।

COMMENTARY 

Vijñapriyā

nāṭyoktaya iti ।
nāṭye paribhāṣāviśeṣā ityarthaḥ ।
tadbhavedityādeḥ paratrānvayaḥ ।
tripatāketyādikaṃ janāntikalakṣaṇam ।
tripatākalakṣaṇamagre vakṣyati ।
antarā kathāṃ kathāmadhye ।
tādṛśena kareṇānyamapavāryyācchādya janasyānte antike yat anyonyāmantraṇaṃ kathanaṃ, tajjanāntikamityarthaḥ ।

END OF COMMENTARY 

kiṃ vravīṣīti yannāṭye vinā pātraṃ prayujyate ।
śrutvevānuktamaṣyarthaṃ tatsyādākāśabhāṣitam ।

yaḥ kaścidartho yasmādropanīyastasyāntarata ūrdhvaṃ sarvāṅgulināmitānāmikaṃ tripatākalakṣaṇaṃ karaṃ kṛtvānyena saha yanmantryate tajjanāntikam ।
parāvṛtyānyasya rahasyakathanamapavāritam ।
śeṣaṃ spaṣṭam ।

COMMENTARY 

Vijñapriyā

vinā pātramiti ।
raṅgāpraviṣṭamuddiśya ityarthaḥ ।
tripatākeyādikaṃ vyācaṣṭeyaḥ kaściditi ।
tasyantarata iti ।
tadbhinne jane ityarthaḥ ।
iyaṃ janānte ityasya vyākhyā ।
ūrddhvaṃ sarveti tripatākavyākhyānam ।
apavāritaṃ vyācaṣṭeparāvṛttyeti ।

END OF COMMENTARY 

dattāṃ siddhāṃ ca senāṃ ca veśyānāṃ nāma darśayet ।
dattaprayāṇi vaṇijāṃ ceṭaceṭyostathā punaḥ ।

vasantādiṣu varṇyasya vastuno nāma yadbhavet ।

COMMENTARY 

Vijñapriyā

pātrāṇāṃ nāmānyāhadattāmiti ।
vasantādiṣu varṇanīyasya vastuno yannāma bhavet ceṭaceṭyostathā nāma ityarthaḥ ।

END OF COMMENTARY 

veśyā yathā vasantasenādiḥ ।
vaṇigviṣṇudattādiḥ ।
ceṭaḥ kalahaṃsādiḥ ।
ceṭī mandārikādiḥ ।

nāma kāryaṃ nāṭakasya garbhitārthaprakāśakam ।

COMMENTARY 

Vijñapriyā

garbhitārtha iti ।
nāṭake garbhitaḥ pratipādyo yor'thastatprakāśakaṃ nāṭakasya nāma kāryyamityarthaḥ ।
sūcitārtheti kvacit pāṭhaḥ ।

END OF COMMENTARY 

yathā rāmābhyudayādiḥ ।

nāyikānāyakākhyānātsaṃjñā prakaraṇādiṣu ।

COMMENTARY 

Vijñapriyā

nāyikānāyaketi ।
prakaraṇabhāṇādayo ye rūpakaprabhedāsteṣu ।
saṃjñā nāyakanāyikayorākhyānaṃ saṃjñānāmaivetyarthaḥ ।
nāṭikāsaṭṭakādīnāmiti ।

END OF COMMENTARY 
yathā mālatīmādhavādiḥ ।

nāṭikāsaṭṭakādīnāṃ nāyikābhirviśeṣaṇam ।

COMMENTARY 

Vijñapriyā

nāṭikādīnyaṣṭādaśoparūpakāṇi yānyuktani teṣāṃ viśeṣaṇaṃ nāma kābhirnāyikānāmnaivetyarthaḥ ।

END OF COMMENTARY 

yathā ratnāvalī-karpūramañjaryādiḥ ।

prāyeṇa ṇyantakaḥ sādhirgameḥ sthāne prayujyate ।

yathā śākuntaleṛṣī, "gacchāvaḥ" ityarthe "sādhayāvastāvat" ।

COMMENTARY 

Vijñapriyā

prāyeṇetikalāpamate kāritam, pāṇinimate ṇic ।
tadantaḥ sādhadhātuḥ gameḥ sthāne prāyeṇa prayujyate ityarthaḥ ।
ṛṣī iti ।
śarṅgaravaśāradvatayavaktrornideśaḥ ।

END OF COMMENTARY 

rājā svamīti deveti bhṛtyairbhaṭṭeti cādhamaiḥ ।

rājaṣibhirvayasyeti tathā viḍhūṣakeṇa ca ।

COMMENTARY 

Vijñapriyā

rājarṣibhiriti ।
vidūṣakeṇa ca vayasyeti rājarṣirvācya ityarthaḥ ।

END OF COMMENTARY 

rājannityṛṣibhirvācyaḥ so apatyapratyayena ca ।

COMMENTARY 

Locanā

apatyapratyayena yathāhe rāghava ! he dāśarathe ! ityādi ।

END OF COMMENTARY 

svecchayā nāmabhivipravipra āryeti cetaraiḥ ।

COMMENTARY 

Vijñapriyā

rājanniti ।
sa rājā ṛṣibhiḥ rājannati apatyapratyayena ca vācya ityarthaḥ ।
yathānargharāghave aindumateyeti viśvāmitreṇa daśarathaḥ ।
viprastu vipraiḥ svecchayā nāmabhirvācyaḥ ।
itaraistu āryyeti ।

END OF COMMENTARY 

vayasyetyathavā nāmnā vācyo rājñā viḍhūṣakaḥ ।

vācyau naṭīsūtradhārāvāryanāmnā parasparam ।

COMMENTARY 

Vijñapriyā

vayasyetyathaveti ।
vidūṣako rājñā vayasyeti vācyaḥ, athavā nāmnaiva iti ।
vācyau naṭīsūtradhāraviti ।
āryyanāmnā iti ।
ekadeśe samastadvayakīrttanam ।
tena naṭyā āyyarputra iti ।
sūtradhāreṇāryyeti vācyāvityarthaḥ ।

END OF COMMENTARY 

sūtradhāraṃ vadedbhāva iti vai pāripārśivakaḥ ।

sūtradhāro māriṣeti haṇḍe ityadhamaiḥ samāḥ ।

COMMENTARY 

Vijñapriyā

māriṣeti pāripārśvikaṃ vadet ।
haṇḍe iti samāstulyajanāḥ ।
adhamairhaṇḍeti vācyā ।

END OF COMMENTARY 

vayasyetyuttamairhaho madhyairāryeti cāgrajaḥ ।

bhagavanniti vaktavyāḥ sarvairdevaṣiliṅginaḥ ।

COMMENTARY 

Vijñapriyā

samā uttamaistu vayasyeti ।
madhyamaistu haṃho iti vācyā ityarthaḥ ।
agrajaḥ sānujairāryyetyarthaḥ ।
bhagavanniti ।
devarṣayo liṅginaḥ parivrājakāśca sarvaireva bhagavanniti vācyāḥ ।

END OF COMMENTARY 

vadedrājñīṃ ca ceṭīṃ ca bhavatīti vidūṣakaḥ ।

āyuṣman rathinaṃ sūto vṛddhaṃ tāteti cetaraḥ ।

COMMENTARY 

Vijñapriyā

rathinaṃ vṛddhasūta āyuṣmanniti itarastu tāteti vadedityarthaḥ ।

END OF COMMENTARY 

vatsaputrakatāteti nāmnā gotreṇa vā sutaḥ ।

COMMENTARY 

Locanā

gotreṇa yathāhe kauśika ! he ātreya ! ityādi ।

END OF COMMENTARY 

śiṣyo anujaśca vaktavyo amātya āryeti cādhamaiḥ ।

COMMENTARY 

Vijñapriyā

vatsa putraketi ।
sutaḥ śiṣyo anujaśca vatsetyādibhirvaktavya ityarthaḥ ।

END OF COMMENTARY 

viprairayamamātyeti saciveti ca bhaṇyate ।

sādho ! iti tapasvī ca praśāntaścocyate budhaiḥ ।

COMMENTARY 

Vijñapriyā

praśāntaścetiśānto jana ityarthaḥ ।

END OF COMMENTARY 

svagṛhītābhidhaḥ pūjyaḥ śiṣyādyairvinigadyate ।

upādhyāyeti cācāryo mahārājeti bhūpatiḥ ।
svāmīti, yuvarājastu kumāro bhartṛdārakaḥ ।

bhadrasaumyamukhetyevamadhamaistu kumārakaḥ ।

COMMENTARY 

Vijñapriyā

bhūpatirmahārājeti ।
yuvarājastu svamīte sambodhane vācya ityarthaḥ ।
evamuttaratrāpi ।
kumāro yuvarājetaraḥ ।

END OF COMMENTARY 

vācyā prakṛtibhī rājñaḥ kumārī bhartṛdārikā ।

patiryathā tathā vācyā jyeṣṭhamadhyādhamaiḥ striyaḥ ।

COMMENTARY 

Vijñapriyā

patiryatheti ।
jyeṣṭha uttamastathā cottamamadhyamādhamaiḥ svastriyaḥ strībhiḥ patiryathā tathā vācya ityarthaḥ ।
tathā cāryyaputreti patyurucyamānatvāt āryyaiti patyā striyo vācyā ityarthaḥ ।

Locanā

patiryatheti ।
patiryena svāminnityucyate tena tadbhāryyā svāminīti ।
yena bharttoti tena bhaṭṭiṇīte ।

END OF COMMENTARY 

haleti sadṛśī, preṣyā hañje veśyājjukā tathā ।

kuṭṭinyambetyanugataiḥ pūjyā ca jaratī janaiḥ ।

COMMENTARY 

Vijñapriyā

veśyā sambodhane ajjuketyucyate ityarthaḥ ।
bhaṭṭinyambeti ।
anugatairjanairarthādanugamyamānastrībhirbhaṭṭinītyambeti cocyate ।
itarairjanaiḥ pūjyā vṛddhā jaratīti vācyetyarthaḥ ।

END OF COMMENTARY 

āmantraṇaiśca pāṣaṇḍā vācyāḥ svasamayāgataiḥ ।

COMMENTARY 

Locanā

he cārvāka ! he kolikeya ! ityādi ।

END OF COMMENTARY 

śakā dayaśca saṃbhāṣyā bhadradattādināmabhiḥ ।

COMMENTARY 

Vijñapriyā

pāṣaṇḍāśca svasamayāgatairāmantraṇaiśca vācyā ityarthaḥ ।
śākyādayo bauddhādayaḥ ।
END OF COMMENTARY 

yasya yatkarma śilpaṃ vā vidyā vā jātireva vā ।

tenaiva nāmnā vācyo asau jñeyāścānye yathocitam ।

atha bhāṣāvibhāgaḥ

puruṣāṇāmanīcānāṃ saṃskṛtaṃ syātkṛtātmanām ।

sorasenī prayoktavyā tādṛśīnāṃ ca yoṣitām ।

COMMENTARY 

Vijñapriyā

atha bhāṣeti ।
vaktṛviśeṣasya bhāṣāviśeṣa ityarthaḥ ।
puruṣāṇāmiti ।
nīcetareṣāṃ kṛtātmanāṃ śuddhānāṃ puruṣāṇāmityanvayaḥ ।
śaurasenyādayo bahvyo bhāṣāḥ prākṛtaviśeṣāḥ prākṛtavṛttau anusandheyāḥ ।

END OF COMMENTARY 

āsāmeva tu gāthāsu mahārāṣṭrīṃ prayojayet ।

atroktā māgadhī bhāṣā rājāntaḥ puracāriṇām ।

COMMENTARY 

Vijñapriyā

tādṛśānāmanīcānām ।
nāthā gītayaḥ ।
atreti ।
gāthasvityarthaḥ ।

END OF COMMENTARY 

ceṭānāṃ rājaputrāṇāṃ śreṣṭhānāṃ cārdhamagadhī ।

prācyāṃ vidūṣakādīnāṃ, dhūrtānāṃ syādavantijā ।

COMMENTARY 

Vijñapriyā

ceṭānāmiti ।
śreṣṭhināṃ rājaputraceṭānāmityarthaḥ ।

END OF COMMENTARY 

yodhanāgarikādīnāṃ dākṣiṇātyā hi dīvyatām ।

śavarāṇāṃ śakādānāṃ śābarīṃ saṃprayojayet ।

COMMENTARY 

Vijñapriyā

ahidīvyatāṃ sarpaśelakānāṃ teṣāṃ cetyanvayaḥ ।
śakāro rājaśālakaḥ ।
śakānāṃ pārvatīyamlecchaviśeṣāṇām ।

END OF COMMENTARY 

bāhlīkabhāṣodīcyānāṃ drāviḍī drāviḍādiṣu ।

ābhīreṣu tathābhīrī cāṇḍālī pukkasādiṣu ।

COMMENTARY 

Vijñapriyā

puktasaścaṇḍālaviśeṣaḥ ।

END OF COMMENTARY 

ābhīrī śābarī cāpi kāṣṭhapātropajīviṣu ।

tathaivāṅgārakārādau paiśācī syātpiśācavāk ।
ceṭīnāmaṣyanīcānāmapi syātsaurasenikā ।

bālānāṃ ṣaṇḍakānāṃ ca nīcagrahavicāriṇām ।
unmattānāmāturāṇāṃ saiva syātsaṃskṛtaṃ kvacit ।

COMMENTARY 

Vijñapriyā

ṣaṇḍakā napuṃsakāḥ ।
nīcānāṃ grahavicārakāṇā cetyanvayaḥ ।
saivaśaurasenikaiva ।
kvacideṣāṃ saṃskṛtamapītyarthaḥ ।

END OF COMMENTARY 

aiśvaryeṇa pramattasya dāridryopadrutasya ca ।
bhikṣu valkadharādīnāṃ prākṛtaṃ saṃprayojayet ।

saṃskṛtaṃ saṃprayoktavyaṃ liṅginīṣūttamāsu ca ।
devīmantrisutāveśyāsvapi kaiścittathoditam ।

COMMENTARY 

Vijñapriyā

tathoditaṃ saṃskṛtoktiḥ ।

END OF COMMENTARY 

yaddeśyaṃ nīcapātrantu taddeśyaṃ tasya bhāṣitam ।

COMMENTARY 

Vijñapriyā

yaddeśyaṃ yaddeśīyam ।

END OF COMMENTARY 

kāryataścottamādīnāṃ kāryo bhāṣāviparyayaḥ ।

yoṣitsakhībālaveśyākitavāṣsarasāṃ tathā ।
vaidagdhyātha pradātavyaṃ saṃskṛtaṃ cāntarāntarā ।

eṣāmudāharaṇānyākareṣu boddhavyāni ।
bhāṣālakṣaṇāni mama tātapādānāṃ bhāṣārṇave ।

ṣaṭtriṃśallakṣaṇānyatra, nāṭyālaṃkṛtayastathā ।
trayastriṃśatprayojyāni vīthyaṅgāni trayodaśa ।

lāsyāṅgāni daśa yathālābhaṃrasavyapekṣayā ।

COMMENTARY 

Vijñapriyā

ṣaṭtriṃśaditi ।
atra nāṭakalakṣaṇāni sakalāni ṣaṭtriṃśaddharmāṇi prayojyāni ityarthaḥ ।
tathā ca trayaḥ triṃśat nāṭyālaṅkṛtayaḥ ।
trayodaśa vīthyaṅgāni, da śa lāsyāṅgāni yathālābhaṃ prayojyāni ।
tatra ṣaṭtriṃśallakṣaṇāni uddiśatibhūṣaṇeti ।

END OF COMMENTARY 

yathālābhaṃ prayojyānīti sambandhaḥ ।
atreti nāṭake ।
tatra lakṣaṇāni

bhūṣaṇākṣarasaṃghātau śobhodāharaṇaṃ tathā ।

hetusaṃśayadṛṣṭāntāstulyatarkaḥ padoccayaḥ ।
nidarśanābhiprāyau ca prāptirvicāra eva ca ।

diṣṭopadiṣṭe ca guṇātipātātiśayau tathā ।
viśeṣaṇaniruktī ca siddhibhraśaviparyayau ।

dākṣiṇyānunayau mālārthāpattirgarhaṇaṃ tathā ।
pṛcchā prasiddhiḥ sārūpyaṃ saṃkṣepo guṇakīrtanam ।

leśo manoratho anuktasiddhiḥ priyavacastathā ।

tatra

lakṣaṇāni guṇaiḥ sālaṃkārairyogastu bhūṣaṇam ।

COMMENTARY 

Vijñapriyā

lakṣaṇānīti ।
etāni lakṣaṇasaṃjñakāni ṣaṭtriṃśat ityarthaḥ ।

END OF COMMENTARY 

yathāākṣipantyaravindāni mugdhe ! tava mukhaśriyam ।
koṣadaṇḍasamagraṇāṃ kimeṣāmasti duṣkaram ।

COMMENTARY 

Vijñapriyā

atra bhūṣaṇasaṃjñakasya lakṣaṇasya lakṣaṇamāhatatra guṇairiti ।
ābhipantīti ।
aravindāni karttṝṇi ।
ākṣipanti adhikṣipanti sparddhante vā ।
koṣaḥ kuṅbhavā evā ko ṣo dhanam ।
daṇḍo nālameva daṇḍaḥ śāstiḥ ।
arthaśleṣamūlor'thāntaranyāso alaṅkāraḥ ।
mādhuryaṃ ca guṇaḥ ।

Locanā

ākṣipantītikoṣaḥ kuḍmalaḥ dravyaughaśca ।
daṇḍo nālaṃ duṣṭanigrahaśca ।

END OF COMMENTARY 

varṇanākṣarasaṃghātaścitrārthairakṣarairmitaiḥ ।

yathā śākuntale"rājākaccitsakhīṃ vo nātibādhate śarīrasaṃtāpaḥ ।
priyaṃvadāsampadaṃ ladhosaho uasamaṃ gamissadi" ।

COMMENTARY 

Vijñapriyā

akṣarasaṅghātamiti ।
varṇaneti ।
citrārthairmitairakṣarairvarṇanetyarthaḥ ।
sampadamiti ।
sāmprataṃ labdhauṣadha upaśamaṃ gamiṣyatīti ।
atra tvatpraptirevauṣadhaprāptiriti bhaṅgyā kathayamānor'thaścitraḥ ।
akṣarāṇi cālpāni ।

END OF COMMENTARY 

siddhairarthaiḥ samaṃ yatrāprasiddhor'thaḥ prakāśate ।

śliṣṭaślakṣaṇacitrārthā sā śobhetyabhidhīyate ।

COMMENTARY 

Vijñapriyā

śobhālakṣaṇamāhasiddhairiti ।
siddhairupamānabhūtairarthaiḥ samamekavākyenaiva aprasiddha upameyabhūtor'tho vidheyānvayārthaṃ prakāśate ।
sā śobhā kīdṛśī, śliṣṭaśabdacihnacitrārthetyarthaḥ ।

END OF COMMENTARY 

yathā
"saṃdvaṃśasambhavaḥ śuddhaḥ koṭido api guṇānvitaḥ ।
kāmaṃ dhanuriva krūro varjanīyaḥ satāṃ prabhuḥ ।

COMMENTARY 

Vijñapriyā

sadvaṃśeti ।
dhanuriva krūraḥ prabhuḥ kāma yatheṣṭaṃ satāṃ varjanīyaḥ ।
āvarjanahetusattve api krauryāt varjanīya ityarthaḥ ।
dvayorevāvarjanahetūn śleṣādāhasadvaṃśeti ।
sadvaṃśaḥ sadveṇuḥ satkulaṃ ca ।
śuddhaḥ kīṭāviddho niṣpāpaśca ।
koṭi koṭisaṃkhyakaṃ dhanaṃ dadāti tathākoṭyādyatiguṇo jyā śauryādiśca ।
atra siddhena dhanuṣā samaṃ prasiddhaḥ krūraḥ prabhuḥ vidheyavarjanānvayārthaṃ prakāśyate ।
śleṣṭaśabdena ca citror'thaḥ ।

Locanā

sadvaṃśeti ।
vaṃśonvayaḥ peṇuśca ।
suddho niṣpāpaḥ kīṭavedhādirahitaśca ।
koṭiḥ saṃkhyāviśeṣaḥ aṭanī ca ।
guṇaḥ śauryādiḥ maurvo ca ।
kūro dāruṇaḥ karkaśaśca ।

END OF COMMENTARY 

yatra tulyārthayuktena vākyenābhipradarśanāt ।

sādhyate abhimataścārthastadudāharaṇaṃ matam ।

COMMENTARY 

Vijñapriyā

udāharaṇalakṣaṇamāhayatra tulyārtheti ।
prakrāntārthatulyāvabodhakena vākyena prakrāntārthasyātiśayitvapradarśanāt abhimato atiśayitatvarūpor'thaḥ sādhyate ityarthaḥ ।

END OF COMMENTARY 

yathā
anuyāntyā janātītaṃ kāntaṃ sādhu tvayā kṛtam ।
kā dinaśrīrvinārkeṇa kā niśā śaśinā vinā ।

COMMENTARY 

Vijñapriyā

anuyāntyeti ।
rāmamanuyāntīṃ sītāṃ prati anasūyāyā uktiriyam ।
janātītaṃ janebhyo nirgataṃ vanagamanonmukham ityarthaḥ ।
vinārkeṇa iti ।
meghācchannadinaśriyor'kābhāvo bodhyaḥ ।
atra sītātulyārthe dinaśrīniśe ।
sītāyāśca praśaṃsārūpotiśayo abhimatastaduktavākyena sādhitaḥ ।
atra vākyabhedāt upamānopameyayoḥ samaṃ prakāśanābhāvāt śleṣābhāvācca pūrvasmād bhedaḥ ।

END OF COMMENTARY 

heturvākyaṃ samāsoktamiṣṭakṛrddhatudarśanāt ।

COMMENTARY 

Vijñapriyā

hetusaṃjñakalakṣaṇamāhaheturiti ।
samāsaḥ saṃkṣepaḥ ।
iṣṭakṛt pratipādyasyābhimatakṛd ।
hetupradarśanāt pṛṣṭārthasya hetudarśanāt ।

END OF COMMENTARY 

yathā veṇyāṃ bhīmaṃ prati "ceṭīevaṃ mae bhaṇidaṃ bhāṇumadi tuhmāṇaṃ amukkesu kesesu kahaṃ devīe kesā saṃjamiantitti ।

COMMENTARY 

Vijñapriyā

evaṃ mae iti ।
"evaṃ mayā bhaṇitam ।
bhānumati ! yuṣmākamamukteṣu keśahasteṣu kathaṃ devyāḥ keśāḥ saṃyamyante iti" atra draupadyāḥ keśāsaṃyamanahetau bhānumatyā pṛṣṭe sabhrātṛkaduryodhanavadhābhāve hetau pradarśayitavye vaidhavyacihnasya bhānumatyāḥ keśamocanasya abhāvo hetuḥ saṃkṣepeṇa pradarśitaḥ, sa eva ca bhīmasyābhimatakṛt ।

END OF COMMENTARY 

saṃśayo ajñātatattvasya vākye syādyadaniścayaḥ ।

yathā yayātivijaye
iyaṃ svargādhinādhasya lakṣmīḥ kiṃ yakṣakanyakā ।
kiṃ cāsya viṣayasyaiva devatā kimu pārvatī ।

COMMENTARY 

Vijñapriyā

saṃśayākhyaṃ lakṣaṇamāhasaṃśayeti ।
ajñātatattvasya janasya vākye śṛṇvatā yadaniścayaḥ sa ityarthaḥ ।
yadityaniścayakriyāviśeṣaṇamavyayam ।
iyamiti ।
kāñcid divyakanyakāṃ dṛṣṭvā tattvamajānato vitarko ayam ।
svargādhināthasya indrasya lakṣmīḥ sampat kim ? kiṃ yakṣakanyaketyubhayatra kiṃpadārthānvayaḥ ।
asya viṣayasya saṃsārasya ।
atra śroturaniścayaḥ ।

END OF COMMENTARY 

dṛṣṭānto yastu pakṣer'thasādhanāya nidarśanam ।

yathā veṇyām "sahadevaḥārya ! ucitamevaitattasyā yato duryodhanakalatraṃ hi sā" ityādi ।

COMMENTARY 

Vijñapriyā

dṛṣṭāntākhyaṃ lakṣaṇamāhadṛṣṭānta iti ।
pakṣārthasyopanyastārthasya sādhanāya nidarśanaṃ hetupradarśanam ।
ārya ityādi ।
atra draupadyā upanyastasya bhānumatyā daurjanyasya duryodhanakalatratvaṃ hetuḥ ।

END OF COMMENTARY 

tulyatarko yadarthena tarkaḥ prakṛtigāminā ।

yathā tatraiva
prayeṇaiva hi dṛśyante kāmaṃ svapnāḥ śubhāśubhāḥ ।
śatasaṃkhyā punariyaṃ sānujaṃ spṛśatīva mām ।

COMMENTARY 

Vijñapriyā

tulyatarkākhyaṃ lakṣaṇamāhatulyatarka iti ।
prakṛto atra vaktā tadrāminārthena yattarka āśaṅketyarthaḥ ।
atrāpi yadityavyayam ।
prāyeṇaiva hīti ।
nakulenāhiśataṃ hatvā bhānumatyāḥ stane kṣata iti bhānumatyā dṛṣṭe svapre kathite duryodhanasyeyamāśaṅkā ।

END OF COMMENTARY 

saṃcayor'thānurūpo yaḥ padānāṃ sa padoccayaḥ ।

yathā śākuntale
adharaḥ kisalayarāgaḥ komalaviṭapānukāriṇau bāhū ।
kusumamiva lobhanīyaṃ yauvanamaṅgeṣu saṃnaddham ।
atra padapadārthayoḥ saukumāryaṃ sadṛśameva ।

COMMENTARY 

Vijñapriyā

padoccayākhyaṃ lakṣaṇamāhasañcaya iti ।
padānāṃ sañcaya iti ।
padānāṃ sañcayaḥ samūho yor'thānurūpaḥ sa ityarthaḥ ।
anurūpaṃ cārthasya komalatve padānāmapi tathātvam ।
adhara ityādi rājñaḥ śakuntalāvarṇanamidam ।
artho yathā komalastathā śabdoccayo api kaṭuvarṇavirahāt komala ityāhaatra padapadārthayoriti ।

END OF COMMENTARY 

yatrārthānāṃ prasiddhānāṃ kriyate parikīrtanam ।
parapakṣavyudāsārthaṃ tannidarśanamucyate ।

yathākṣātradharmocitairdharmairalaṃ śatruvadhe nṛpāḥ ।
kiṃ tu bālini rāmeṇa mukto bāṇaḥ parāṅmukhe ।

COMMENTARY 

Vijñapriyā

nidarśanākhyaṃ lakṣaṇamāhayatrārthānāmiti sūtrārthaḥ spaṣṭaḥ ।
kṣātreti ।
atrādharmayuddhena śatrumāraṇārthaṃ prasiddhasya rāmeṇānyāyena vālivadhasya nidarśanam ।

END OF COMMENTARY 

abhiprāyastu sādṛśyādabhūtārthasya kalpanā ।

yathā śākuntale
idaṃ kilāvyājamanoharaṃ vapustapaḥ klamaṃ sādhayituṃ ya icchati ।
dhruvaṃ sa nīlotpalapatnadhārayā samillatāṃ chettumṛṣirvyavasyati ।

COMMENTARY 

Vijñapriyā

abhiprāyākhyaṃ lakṣaṇamāhaabhiprāyastviti ।
abhūtārthasya asambhāvinor'thasya kalpanā āpādanam ।
idaṃ kileti ।
tapasyocitaveśāṃ śakuntalāṃ dṛṣṭvā duṣyantasyoktiriyam ।
kila niścitamidam ।
avyājamanoharam akṛtrimaramyaṃ vapuḥ yaḥ ṛṣiḥ kaṇvaḥ tapaḥ kṣamaṃ sādhayitumicchati ।
dhruvamutprekṣate ।
sa ṛṣirnolotpalapatradhārayā śamīlatāṃ chettuṃ vyavasyatītyarthaḥ ।
atra latārūpasādṛśyāt asambhavino nīlotpalapatradhārayā śamīlatāchedanasyāpādanam ।

END OF COMMENTARY 

prāptiḥ kenacidaṃśena kiñcidyatrānumīyate ।

yathā mama prabhāvatyām"anena khalu sarvataścaratā cañcarīkeṇāvaśyaṃ viditā bhaviṣyati priyatamā me prabhāvatī" ।

COMMENTARY 

Vijñapriyā

prāptyākhyaṃ lakṣaṇamāhaprāptiriti ।
aneneticañcarīko bhramaraḥ ।
atra sarvataścaraṇāṃśena prabhāvatīdarśanānumānam ।

END OF COMMENTARY 

vicāro yuktivākyairyadapratyakṣārthasādhanam ।

yathā mama candrakalāyām"rājānūnamiyamantaḥ pihitamadanavikārā vartate ।
yataḥ
"hasati paritoṣarahitaṃ nirīkṣyamāṇāpi nekṣate kiñcit ।
sakhyāmudāharantyāmasamañjasamuttaraṃ datte" ।

COMMENTARY 

Vijñapriyā

vicāralakṣaṇamāhavicāra iti ।
hasatītianyena nirīkṣyamāṇapi kiñcinnekṣate ।
asamañjasaṃ sakhyā ākāṅkṣānivarttakam ।
sarvamidaṃ madanākulamanastvāt ।
atra samastayuktivākyairapratyakṣamadanavikārasādhanam ।
pūrvoktamanumānaṃ tvaṃśena iti bhedaḥ ।

END OF COMMENTARY 

deśakālasvarūpeṇā varṇanā diṣṭamucyate ।

yathā veṇyām"sahadevaḥ
"yadvaidyutamiva jyotirārye kruddhe adya saṃbhṛtam ।
tatprāvṛḍiva kṛṣṇoyaṃ nūnaṃ saṃvardhayiṣyati" ।

COMMENTARY 

Vijñapriyā

diṣṭākhyaṃ lakṣaṇamāhadeśeti ।
yadvaidyutamiti ।
āryye tvayibhīme jyotiḥ krodhajanitaṃ svatejaḥ sambhṛtamāviṣkṛtam ।
vaidyutaṃ vidyutsambandhi ।
tatprāvṛḍiveti ।
prāvṛṣā vaidyutatejasaḥ sambarddhanāt ।
atra krodhocitakāle tadvarṇanam

END OF COMMENTARY 

upadiṣṭaṃ manohāri vākyaṃ śāstrānusārataḥ ।

yathā śākuntale
śuśrūṣasva gurūn, kuru priyasakhīvṛttiṃ sapatnījane, bharturviprakṛtāpi roṣaṇatayā mā sma pratīpaṃ gamaḥ ।
bhūyiṣṭhaṃ bhava dakṣiṇā parijane bhāgyaṣvanutsekinī, yāntyevaṃ gṛhiṇīpadaṃ yuvatayo, vāmāḥ kulasyādhayaḥ ।

COMMENTARY 

Vijñapriyā

upadiṣṭākhyaṃ lakṣaṇamāhaupadiṣṭamiti ।
śāstramatra nītiśāstram śuśrūṣasva iti ।
patigṛhe preṣyamāṇāṃ śakuntalāṃ prati kaṇvasyoktiriyam ।
viprakṛtā tiraskṛtāpi roṣaṇatayā bharttuḥ pratīpaṃ mā sma gamaḥ ।
bhūyiṣṭhamatiśayaṃ dakṣiṇā yathocitavyavahāriṇī ।
vāmā upadiṣṭe tad viparītakāriṇyaḥ kulasyādhayo manasaḥ vyathākāriṇyaḥ ।
śuddhasāropātralakṣaṇā ।
kulasyādhamā iti kvacit pāṭhaḥ ।
idaṃ nītiśāstrānusāri vākyam ।

END OF COMMENTARY 

guṇātipātaḥ kāryaṃ yadviparītaṃ guṇānprati ।

yathā mama candrakalāyāṃ candraṃ prati
jai saṃharijjai tamo dheppai saalehi te pāo ।
vasasi sire pasubaiṇo tahavi ha itthīa jīaṇaṃ harasi ।

COMMENTARY 

Vijñapriyā

guṇātipātākhyaṃ lakṣaṇamāhaguṇātipāta iti ।
guṇāḥ svaniṣṭhaguṇāḥ ।
tān prati iti teṣāmityarthaḥ ।
tathā ca svaniṣṭhaguṇānāṃ virodhi yat svakāryyaṃ tadityarthaḥ ।
taha saṃharijjai iti ।
tvayā saṃhriyate tamo gṛhyate sakalaistava pādaḥ ।
vasasi śirasi paśupatestathāpi strīṇāṃ jīvanaṃ harasi ।
।
tamaḥ timirameva tamoguṇaḥ ।
pādo raśmireva caraṇaḥ ।
atra etādṛśaguṇaviruddhamuktakāryyam ।

Locanā

asyārthaḥtamo andhakāraḥ ajñānaṃ ca ।
pādo raśmiścaraṇaśca ।

END OF COMMENTARY 

yaḥ sāmānyaguṇodrekaḥ sa guṇātiśayo mataḥ ।

COMMENTARY 

Vijñapriyā

guṇātiśayākhyaṃ lakṣaṇamāhayo asāmānyeti ।
asāmānyasya anyāvṛtterguṇasāya yo nirdiśyamāne vastuni udreka ityarthaḥ ।

END OF COMMENTARY 

yathā tatraiva"rājā 
asāvantaścañcadvikacanavanīlābjayugala- stalasphūrjatkambanavilasadalisaṃghāta upari ।
vinā doṣāsaṅgaṃ satataparipūrṇākhilakalaḥ kutaḥ prāptaścandro vigalitakalaṅkaḥ sumukhi ! te ।

COMMENTARY 

Vijñapriyā

asāviti ।
he sumukhi ! nirdiśyamānamukharūpaścandraḥ kutaste prāptaḥ ।
tvayā prāpta ityarthaḥ ।
sambandhavivakṣayā niṣṭhāsaṃyoge api ṣaṣṭhī ।
yadvā te tubhyaṃ tava sthāne vā kutaḥ prāptaḥ kuta āgata ityarthaḥ ।
kīdṛśaḥ ।
antarmadhye cañcat cañcalaṃ vikacanavanīlotpalayugalaṃ yasya tādṛśaḥ ।
nayanadvayamatra nīlābjam ।
tathā tale adhobhāge sphūrjat dīpyamānaḥ kambuḥ rekhātrayaṃ yasya tādṛśaḥ ।
kaṇalekhātrayaṃ kambuḥ ।
śleṣāñca sa eva kambuḥ śaṃkhaḥ ।
tathā upari vilasan alisaṅghāto yasya tādṛśaḥ ।
atra keśā eva alisaṅghātaḥ ।
tathā doṣārātrerāsaṅga eva doṣāṇāmāsaṅgastaṃ vinā satatameva paripūrṇākhilakalo vigalitakalaṅkaśca ।
atraiṣāmanyacandrāvṛttiguṇānāṃ mukhātmakacandre udrekaḥ ।

END OF COMMENTARY 

siddhānarthān bahūnuktvā viśeṣoktirviśeṣaṇam ।

COMMENTARY 

Vijñapriyā

viśeṣaṇākhyalakṣaṇamāhaarthāniti ।
siddhān upamānopameyasādhāraṇān bahūn utkarṣahetūnarthān dharmān ityarthaḥ ।
viśeṣoktiḥ upameye upamānavyāvarttakadharmoktirityarthaḥ ।

END OF COMMENTARY 

yathātṛṣṇāpahārī vimalo dvijāvāso janapriyaḥ ।
hṛdaḥ padmākaraḥ kintu budhastvaṃ sa jalāśayaḥ ।

COMMENTARY 

Vijñapriyā

tṛṣṇāpahārītiatra tvaṃ cetyarthavaśāt labhyam ।
tathā ca hradaḥ saraḥ tvaṃ ca tṛṣṇāpahārī tṛṣṇā pipāsā dhanākāṅkṣā ca ।
vimalaḥ svacchajalaḥ niṣpāpaśca ।
dvijānāmāvāso adhikaraṇam; dvijānāṃ viprāṇāmāśrayaśca ।
janānāṃ priyaḥ hitakāritvāt ।
padmānāṃ padmāyāśca ākaro nivāsasthānam ।
itthamubhayasādhāraṇānukūladharmān uktvā vyāvarttakadharmamāhakintviti ।
budhaḥ paṇḍitaḥ tvaṃ sa tu hrado jalāśayo jalayuktaḥ khyāta eva ।
jaḍāśayaḥ nirbuddhicittaḥ ḍalayorekatvaṃ, jalāśayaḥ śītalaḥ khyāta iti vā ।

Locanā

tṛṣṇetidvijāḥ brāhmaṇāḥ pakṣiṇaśca ।
padmākaro lakṣmīvidhāt padmānāmākaraśca ।
jalāśayo jalasyāśayo jaḍāśayaśca ।

END OF COMMENTARY 

pūrvasiddhārthakathanaṃ niruktiriti kīrtyate ।

yathā veṇyām"nihatāśeṣakauravyaḥ"ityādi ।

COMMENTARY 

Vijñapriyā

niruktyākhyaṃ lakṣaṇamāhapūrvasiddheti ।
svayaṃ pūrvakṛtārthakathanamityarthaḥ ।
nihateti ।
pratijñāhetusambhavarūpasya vimarśasandhyaṅgasya apīdamudāharaṇamupādhibhedāt āviruddham ।

END OF COMMENTARY 

bahūnāṃ kīrtanaṃ siddhirabhipretārthasiddhaye ।

yathāyadvīryaṃ kūrmarājasya yaśca śeṣasya vikramaḥ ।
pṛthivyā rakṣaṇo rājannekatra tvayi tatsthitam ।

COMMENTARY 

Vijñapriyā

siddhyākhyaṃ lakṣaṇamāhabahūnāmiti ।
abhipretārthaḥ stutiḥ stutyarthaṃ bahudharbhikīrttanamityarthaḥ ।
yadvīryyamiti ।
atra kūrmarājādyanekadharmikīrttanam ।

END OF COMMENTARY 

dṛptādīnāṃ bhavedbhraṃśo vācyādanyataradvacaḥ ।

yathā veṇyāmkañcukinaṃ prati "duryodhanaḥ
sahabhṛtyagaṇaṃ sabāndhavaṃ sahamitraṃ sasutaṃ sahānujam ।
svabalena nihanti saṃyuge nacirātpāṇḍusutaḥ suyodhanam" ।

COMMENTARY 

Vijñapriyā

bhraṃśākhyalakṣaṇamāhadṛptādīnāmiti ।
vācyād vaktumiṣṭādanyad yat dṛptānāṃ vaco bhavedityarthaḥ ।
vācyādanyatarad vaca iti aprāmāṇikaḥ pāṭhaḥ ।
sahabhṛtyagaṇamiti ।
atra vaktā duryyodhano dṛptaḥ ।
pāṇḍusutaṃ suyodhana iti vaktavye vaiparītyena anyadabhihitaḥ ।

Locanā

pāṇḍusutaṃ suyodhana iti vaktavye pāṇḍusutaḥ suyodhanabhiti vacanam ।

END OF COMMENTARY 

vicārasyānyathābhāvaḥ saṃdehāttu viparyayaḥ ।

yathāmatvā lokamadātāraṃ saṃtoṣe yaiḥ kṛtā matiḥ tvayi rājani te rājanna tathā vyavasāyinaḥ ।

COMMENTARY 

Vijñapriyā

viparyyayākhyalakṣaṇamāhavicārasyeti ।
sandehānantaraṃ yo vicāro nirṇayastasyānyathātvamityarthaḥ ।
matvā lokamiti ।
ayācanenāpi santuṣṭatve tvayi anyathā vyavasāyino yācante ityarthaḥ ।
atrārthaprāptyaprāptisandehādanantaraṃ yācanavaimukhyanirṇayasya upaślokye rājani anyathābhāvaḥ ।

END OF COMMENTARY 

dākṣiṇyaṃ ceṣṭayā vācā paracittānuvartanam ।

vācā yathāprasādhaya purīṃ laṅkāṃ rājā tvaṃ hi bibhīṣaṇa ।
āryeṇānugṛhītasya na vighnaḥ siddhimantarā ।

COMMENTARY 

Vijñapriyā

dākṣiṇyākhyaṃ lakṣaṇamāhadākṣiṇyamiti ।
paracintānuvarttanaṃ paracittaprīṇanam ।
prasādhayeti ।
vibhīṣaṇacittaprīṇanamiti lakṣmaṇasya vārakyam ।
siddhimantarā siddhermadhye ।
evaṃ ceṣṭayāpīti ।
darbhāṅkureṇa caraṇaḥ kṣata ityakāṇḍe tanvī sthitā katicideva padāni gatvā ।
āsīd vivṛttavadanā ca vimocayantī śākhāsu valkalamasaktamapi drumāṇām ।
iti śakuntalāyāśceṣṭayā duṣmantasya cittaprīṇanam ।

END OF COMMENTARY 

evaṃ ceṣṭayāpi ।

vākyaiḥ snigdhairanunayo bhavedarthasya sādhanam ।

yathā veṇyāmaśvatthāmānaṃ prati "kṛpaḥdivyāstragramakovide bhāradvājatulyaparākrame kiṃ na saṃbhāvyate tvayi" ।

COMMENTARY 

Vijñapriyā
anunayākhyaṃ lakṣaṇamāhavākyaiḥ snigdhairiti ।
arthaḥ svābhīṣṭam ।
divyāstreti, atra yuddhapravarttanameva svābhīṣṭam ।

END OF COMMENTARY 

mālā syādyadabhīṣṭārthaṃ naikārthapratipādanam ।

yathā śākuntale"rājā
kiṃ śīkaraiḥ klamavimardibhirārdravātaṃ sañcārayāmi nalinīdalatālavṛntam ।
aṅke niveśya caraṇāvuta padmatāmrau saṃvādayāmi karabhoru ! yathāsukhaṃ te" ।

COMMENTARY 

Vijñapriyā

mālākhyaṃ lakṣaṇamāhamālā syāditi ।
naikārthasya nānāvidhārthasya pratipādanamityarthaḥ ।
nañarthasyātra naśabdasya nākṣaraviparyayaḥ ।
kiṃ śīkarairiti ।
śakuntalāṃ pratī duṣmantasya vākyamidam ।
tālavṛntaṃ vyajanam ।
śīkarairārdravātamityanvayaḥ ।
saṃvāhayāmi pīḍayāmi ।
atra śakuntalāsambhogarūpasvābhīṣṭārthaṃ tālavṛntacālanādyanekapratipādanam ।

END OF COMMENTARY 

arthāpattiryadanyārthor'thāntarokteḥ pratīyate ।

yathā veṇyāmdroṇo aścatthāmānaṃ rājye abhiṣektumicchatīti kathayantaṃ karṇaṃ prati "rājāsādhu aṅgarāja ! sādhu, kathamanyathā
dattvāmayaṃ so atiratho vadhyamānaṃ kirīṭinā ।
sindhurājamupekṣeta naiva cetkathamanyathā" ।

COMMENTARY 

Vijñapriyā

dattvābhayamiti ।
kirīṭinārjunena sindhurājam ।
naivaṃ cediti ।
rājye svaputrābhiṣekecchā na codityarthaḥ ।
atra sindhurājopekṣārūpānyārthoktivaśāt nirddiṣṭāyā droṇasya tādṛśecchāyā niścaya ityarthaḥ ।

END OF COMMENTARY 

dūṣaṇoddhoṣaṇāyāṃ tu bhartsanā garhaṇaṃ tu tat ।

yathā tatraivakarṇaṃ prati "aśvatthāmā
nirvoryaṃ guruśāpabhāṣitavaśātkiṃ me tavevāyudhaṃ sampratyeva bhayādvihāya samaraṃ prāpto asmi kiṃ tvaṃ yathā ।

COMMENTARY 

Vijñapriyā

garhaṇākhyaṃ lakṣaṇamāhadūṣaṇeti ।
dūṣaṇoddhoṣaṇāyāṃ satyāṃ tayaiva uddhoṣaṇayā dūṣyamāṇasya bhartsanetyarthaḥ ।
nirvoryamiti ।
karṇasya guruḥ paraśurāmaḥ ।
tasya śāparūpaṃ bhāṣitaṃ tadvaśāt nirvoryameva tavāyudhaṃ kiṃ me kariṣyatīryarthaḥ ।
evakāraścātra darśitakrameṇa yojyaḥ ।
atra śastrasya nirvoryatvarūpadūṣaṇoddhoṣaṇayā dūṣyamāṇasya karṇasya bhartsanāpratītiḥ ।

END OF COMMENTARY 

jāto ahaṃ stutivaṃśakīrtanavidāṃ kiṃ sārathīnāṃ kule kṣudrārātikṛtāpriyaṃ pratikaropyastreṇa nāstreṇa yat" ।

abhyarthanāparairvākyaiḥ pṛcchārthānveṣaṇaṃ matā ।

yathā tatraiva"sundarakaḥajjā, avi ṇāma sāradhidudiodiṭṭa tuhmerhi mahārāo duryodhaṇo ṇa vetti" ।

COMMENTARY 

Vijñapriyā

pṛcchākhyaṃ lakṣaṇamāhaabhyarthaneti ।
abhyarthanāparairvākyairarthasyānusandhīyamānasyārthasyānveṣaṇaṃ pṛcchetyarthaḥ ।
sundarako duryyodhanasyānucaraḥ ।
ajja iti ।
ārya, ārya, api nāma sārathidvitīyo dṛṣṭo yuṣmābhirmāhārajo duryyodhano na veti ।

END OF COMMENTARY 

prasiddhirlokasiddhārthairutkṛṣṭairarthasādhanam ।

yathā vikramorvaśyām"rājā
sūryācandramasau yasya mātāmahapitāmahau ।
svayaṃ kṛtaḥ patirdvābhyāmurvaśyā ca bhuvā ca yaḥ ।

COMMENTARY 

Vijñapriyā

prasiddhākhyaṃ lakṣaṇamāhaprasiddhiriti ।
lokasiddhārthairutkṛṣṭairarthāpyamāṇairarthasya svābhīṣṭārthasya sādhanamityarthaḥ ।
sūryācandramasau iti ।
dvābhyām urvaśyā bhuvā cetyanvayaḥ ।
so ahaṃ pṛcchāmīti śeṣaḥ ।
atra lokasiddhārthasūryādikulodbhavatvādiḥ taduktyā svābhīṣṭārthasya pṛṣṭārthakathanarūpasya sādhanam ।

END OF COMMENTARY 

sārūpyamanurūpasya sārūpyātkṣobhavardhanam ।

yathā veṇyāmduryodhanabhrāntyā bhīmaṃ prati "yudhiṣṭhiraḥdurātman !duryodhanahataka !-" ityādi ।

COMMENTARY 

Vijñapriyā

sārūpyākhyaṃ lakṣaṇamāhasārūpyamiti ।
anubhūtaviśeṣabhinne anubhūtārthasādṛśyāt ātmanaḥ kṣobhavarddhanamityarthaḥ ।
durātman ityādi ।
atrānubhūtaduryodhanasādṛśyāt bhīmadarśane kṣobhavṛddhiḥ ।

END OF COMMENTARY 

saṃkṣepo yattu saṃkṣepādātmānyārthe prayujyate ।

yathā mama candrakalāyām"rājāpriye ! aṅgāni khedayasi kiṃ śirīṣakusumaparipelavāni mudhā ।
ayamīhitakusumānāṃ sampādayitā tavāsti dāsajanaḥ" ।

COMMENTARY 

Vijñapriyā

saṃkṣepākhyaṃ lakṣaṇamāhasaṃkṣepeti ।
anyajanasyārthe prayojananimittam ātmā prayujyate niyujyate ityarthaḥ ।
aṅgāni khedayasītikusumāpacayārthamiti śeṣaḥ ।
atra priyāyāḥ kusumāpacayanimittaṃ rājñā ātmā niyuktaḥ ।

END OF COMMENTARY 

guṇānāṃ kīrtanaṃ yattu tadeva guṇākīrtanam ।

yathā tatraiva"netre khañjanagañjane sarasijapratyathi" ityādi 

COMMENTARY 

Vijñapriyā

guṇakīrttanākhyaṃ lakṣaṇamāhaguṇānāmiti ।
netre khañjanagañjane ityādi prāguktam ।

END OF COMMENTARY 

sa leśo bhaṇyate vākyaṃ yatsādṛśyapuraḥ saram ।

yathā veṇyām"rājā
hate jarati gāṅgeye puraskṛtya śikhaṇḍinam ।
yā śalāghā pāṇḍuputrāṇāṃ saivāsmākaṃ bhaviṣyati" ।

COMMENTARY 

Vijñapriyā

leśākhyaṃ lakṣaṇamāhasaleśa iti ।
sādṛśyapuraḥ saraṃ sādṛśyoktipūrvakam ।
hate jaratīti ।
sā śloghā abhimanyuvadhāt iti śeṣaḥ ।

END OF COMMENTARY 

manorathastvabhiprāyasyoktirbhaṅgyantareṇa yat ।

yathāratikelikalaḥ kiṃcideṣa manmathamantharaḥ ।
paśya subhra ! samālambhātkādambaścumbati priyām ।

COMMENTARY 

Vijñapriyā

manorathākhyaṃ lakṣaṇamāhamanorathastviti ।
svābhiprāyasthavṛttāntatulyasya anyadīyavṛttāntasya pradarśanaṃ bhaṅgiḥ ।
ratikelīti, ratikelyarthaṃ kiñcit kalaḥ madhurāsphuṭālpadhvaniḥ ।
manmathena mantharaḥ ।
anyatra uḍhḍhīyāgacchan ।
āśvastāmanudvignām ।
atra svābhiprāyasthāyā ratestulyāyāḥ kādambarateḥ pradarśanabhaṅgyā uktiḥ ।

END OF COMMENTARY 

viśeṣārthohavistāro anuktasiddhirudīryate ।

yathā"gṛhavṛkṣavāṭikāyām
dṛśyete tanvi ! yāvetau cārucandramasaṃ prati ।
prājñe kalyāṇanāmānāvubhau tiṣyapunarvasū" ।

COMMENTARY 

Vijñapriyā

anuktasiddhyākhyaṃ lakṣaṇamāhaviśeṣeti ।
prastāve prakaraṇe sati viśeṣārthasya ūhaḥ praṇidhānena gamyatvam ।
prakaraṇābhāve tu tādṛśohāsambhava eveti bhāvaḥ ।
dṛśyeta iti ।
he tanvi ! he prājñe ! candramasaṃ prati candramasi yāvetau cārū dṛśyete tāvubhau kalyāṇanāmānau tiṣyapunarvasū ityarthaḥ ।
atra taddvayaviśiṣṭacandratṛlyatā prākaraṇikanetradvayaviśiṣṭe mukhe ūhyate ।

END OF COMMENTARY 

syātpramāṇayituṃ pūjyaṃ priyoktirharṣabhāṣaṇam ।

yathā śākuntale
udeti pūrvaṃ kusumaṃ tataḥ phalaṃ ghanodayaḥ prāktadanantaraṃ payaḥ ।
nimittanaimittikayorayaṃ vidhistava prasādasya purastu sampadaḥ ।

COMMENTARY 

Vijñapriyā

priyavacaḥ saṃjñakaṃ lakṣaṇamāhasyāditi ।
pūjyaṃ janaṃ pramāṇayitumiti pramāṇatvena utkṛṣṭatvena jñāpayituṃ harṣeṇa bhāṣaṇaṃ priyoktiḥ priyavaca ityarthaḥ ।
udetīti ।
tava prasādasyeti ।
prasādajanyānāṃ sampadāṃ śīghrotpattyā purastvāropaḥ ।
atra muneḥ prakṛṣṭatvapratipādanārthamidaṃ harṣabhāṣaṇam ।

END OF COMMENTARY 

atha nāṭyālaṅkārāḥ

āśīrākrandakapaṭājñamāgarvodyamāśrayāḥ ।
utprāsanaspṛhākṣobhapaścāttāpopapattayaḥ ।

āśaṃsādhyavasāyau ca visarpāllekhasaṃjñitau ।
uttejanaṃ parīvādo nītirarthaviśeṣaṇam ।

protsāhanaṃ ca sāhāyyamabhimāno anuvartanam ।
utkīrttanaṃ tathā yācñā parihāro nivedanam ।

pravartanākhyānayuktipraharṣāścopadeśanam ।
iti nāṭyālaṅkṛtayo nāṭyabhūṣaṇahetavaḥ ।

COMMENTARY 

Vijñapriyā

nāṭyālaṅkṛtayastrastriṃśāditi yaduktaṃ tā vaktumāhaatheti ।
tā alaṅkatīruddiśatiāśīrityādi ।

END OF COMMENTARY 

āśīriṣṭajanāśaṃsā

yathā śākuntale
yayāteriva śamiṣṭhā patyurbahumatā bhava ।
putraṃ tvamapi samrājaṃ seva pūrumavāpnuhi ।

COMMENTARY 

Vijñapriyā

āśīrākhyānamalaṅkṛtimāhaāśīriṣṭajaneti ।
iṣṭajane āśīrvādaḥ ityarthaḥ ।
śarmiṣṭā puruṃ putraṃ yathā prāpa tathā tvamāpyevaṃ putraṃ prāpnuhītyanvayaḥ ।

END OF COMMENTARY 

ākandaḥ pralapitaṃ śucau ।

yathā veṇyām"kañcakīhā devi ! kunti ! rājabhavanapatāke !-" ityādi ।

COMMENTARY 

Vijñapriyā

ākrandākhyāmalaṅkṛtimāhaākranda iti ।
spaṣṭam ।

END OF COMMENTARY 

kapaṭaṃ māyayā yatra rūpamanyadvibhāvyate ।

yathākulapatyaṅke
mṛgarūpaṃ parityajya vidhāya kapaṭaṃ vapuḥ ।
nīyate rakṣasā tena lakṣmaṇo yudhi saṃśayam ।

COMMENTARY 

Vijñapriyā

kapaṭākhyāmalaṅkṛtimāhakapaṭamiti ।
vibhāvyate darśyate ।
mṛgarūpamiti ।
tena māyāmṛgarūpeṇa mārīcarākṣaso mṛgarūpaṃ mṛgadharmaṃ svaraviśeṣaṃ parityajya ।
arthādramaṇīyasvaraviśeṣamuccāryya ityarthaḥ ।

END OF COMMENTARY 

akṣamā sā paribhavaḥ svalpo api" na viṣahyate ।

yathā śākuntale"rājābhoḥ satyavādin ! abhyupagataṃ tāvadasmābhiḥ ।
kiṃ punarimāmabhisandhāya labhyate ।
śārṅgaravaḥvinipātaḥ'ityādi ।

COMMENTARY 

Vijñapriyā

akṣamākhyāmalaṅkṛtimāhaakṣameti ।
svalpe api paribhavo yanna viṣahyate ityarthaḥ ।
bho bho ityādi ।
śakuntalāpariṇayamasmarantaṃ duṣyantaṃ prati taveyaṃ jāyeti śārṅgaraveṇa kaṇvasiṣyeṇa ukte bho bho iti rājña uktiḥ ।
imāṃ jāyām ।
utra bho bhoḥ satyavādinityākṣepoktyā kṛtasya paribhavasya vinipāta ityuktyā śārṅgaraveṇa na viṣehe ।

END OF COMMENTARY 

garvo avalepajaṃ vākyaṃ

yathā tatraiva"rājāmamāpi nāma sattvairabhibhūyante gṛhāḥ" ।

COMMENTARY 

Vijñapriyā

garvākhyāmalaṅkṛtimāhagarva iti ।
avalepo ahaṅkāraḥ ।

END OF COMMENTARY 

kāryasyārambha udyamaḥ ।

yathā kumbhāṅke"ravaṇaḥpaśyāmi śokavivaśo antakameva tāvat" ।

COMMENTARY 

Vijñapriyā

udyamākhyāmalaṅkṛtimāhakāryyasyeti ।
kumbhe kumbhanāmni nāṭake paśyāmīti indrajitśokārttasya rāvaṇasya svayaṃ yuddhārambhe ātmano antakatvakathanamidam ।

END OF COMMENTARY 

grahaṇaṃ guṇavatkāryahetorāśraya ucyate ।

yathā vibhīṣaṇanirbhartsanāṅke"vibhīṣaṇaḥrāmamevāśrayāmi" iti ।

COMMENTARY 

Vijñapriyā

āśrayākhyāmalaṅkṛtimāhagrahaṇamiti ।
rāmameveti ।
atrātmano laṅkādhipatyasya guṇavatkāryyasya heto rāmāśrayaṇasya grahaṇam ।

END OF COMMENTARY 

utprāsanaṃ tūpahāso yo asādhau sādhumānini ।

yathā śākuntale"śārṅgaravaḥrājan ! atha punaḥ pūrvavṛttāntamanyasaṅgadvismṛto bhavān ।
tatkathamadharmabhīrordāraparityāgaḥ" ityādi ।

COMMENTARY 

Vijñapriyā

utprāsanākhyāmalaṅkṛtimāhautprāsanamiti ।
sādhumānini, ātmani sādhutvamānini ।
rājanityādirupahāsaḥ ।
kṛtavismaraṇāt rājño asādhutvam ।

END OF COMMENTARY 

ākāṅkṣā ramaṇīyatvādvastuno yā spṛhā tu sā ।

yathā tatraiva"rājā
cāruṇā sphuritenāyamaparikṣatakomalaḥ ।
pipāsato mamānujñāṃ dadātīva priyādharaḥ" ।

COMMENTARY 

Vijñapriyā

spṛhākhyāmalaṅkṛtimāhaākāṅkṣā iti ।
cāruṇetiśakuntalāyāḥ sphuradadharadarśanāt tatpāneccho rājña uktiriyam ।
aparikṣatakomalo ayamadharaścāruṇi sphuritena mama pānānujñāṃ dadātīva ityarthaḥ ।

END OF COMMENTARY 

adhikṣepavacaḥkārī kṣobhaḥ proktaḥ sa eva tu ।

COMMENTARY 

Vijñapriyā

kṣobhākhyāmalaṅkṛtimāhaadhikṣepeti ।
adhikṣepaḥ tiraskāraḥ tadarthakavacojanako yaḥ kṣobhaḥ krodhaścalacittatā sa kṣobhākhyo alaṅkāra ityarthaḥ ।
tvayetyādikaṃ rāmaṃ prati rāvaṇasya vākyam ।

END OF COMMENTARY 

yathātvayā tapasvicāṇḍāla ! pracchannavadhavartinā ।
na kevalaṃ hato vālī svātmā ca paralokataḥ ।

mohāvadhīritārthasya paścāttāpaḥ sa eva tu ।

yathānutāpāṅke"rāmaḥ
kiṃ devyā na vicumbito asmi bahuśo mithyābhiśaptastadā" iti ।

COMMENTARY 

Vijñapriyā

paścāttāpākhyāmalaṅkṛtimāhamohāvadhīritārthasyeti ।
gotraskhalitādito rāme mithyāmiśāpaṃ dattvā māninyāṃ sītāyāṃ tāmanunīya kāryyāntarādvahirgatasya rāmasya tadā tatkarttṛkacumbanakaraṇānutāpo ayam ।

END OF COMMENTARY 

upapattirmatā hetorupanyāsor'thasiddhaye ।

yathā vadhyaśilāyām
"mriyate mriyamāṇo yā tvayi jīvati jīvati ।
tāṃ yadīcchasi jīvantīṃ rakṣātmānaṃ mamāsubhiḥ ।

COMMENTARY 

Vijñapriyā

upapattyākhyāmalaṅkṛtimāhaupapattiriti ।
arthasyābhimatārthasya siddhaye taddhatorupanyāsa ityarthaḥ ।
vadhyaśilā nāṭakaviśeṣaḥ ।
mriyata iti vadhyaśilāyāṃ hantumānītaṃ svamaraṇena mariṣyamāṇāṃ svapriyāmanuśocantaṃ kañcit prati māhadayāloruktiriyam ।
pūrvāddhoktarūpāṃ priyāṃ jīvantīṃ yadicchasi tadā māmāsubhirātmānaṃ rakṣa ।
tvatparivarttamahaṃ mriye ।
atra vadhyatrāṇaṃ vakturabhipretaṃ tatsiddhaye vadhyapriyādīvanecchārūpetorupanyāsaḥ ।

END OF COMMENTARY 

āśaṃsanaṃ syādāśaṃsā

yathā śmaśāne"mādhavaḥ
"tatpaśyeyamanaṅgamaṅgalagṛhaṃ bhūyo api tasyā mukham" iti ।

COMMENTARY 

Vijñapriyā

āśaṃsākhyāmalaṅkṛtimāhaāśaṃsanamiti ।
āśaṃsanam arthasiddhaye prārthanam ।
āśīrnāmālaṅkṛtistu parārthasya siddhaye āśīrvādaḥ ।
tatpaśyeyamiti ।
tasyā mālatyā mukham ।

END OF COMMENTARY 

pratijñādhyavasāyakaḥ ।

yathā mama prabhāvatyām"vajranābhaḥ
asya vakṣaḥ kṣaṇonaiva nirmathya gadayānayā ।
līlayonmūlayāmyeṣa bhuvanadvayamadya vaḥ" ।

COMMENTARY 

Vijñapriyā

vyavasāyākhyāmalaṅkṛtimāhapratijñeti vyavasāyaka iti svārthe kaḥ ।
asya vakṣa iti ।
vo yuṣmākaṃ śrīkṛṣṇādīnāṃ sambandhino asya pradyumnasya vakṣa ityarthaḥ ।
bhuvanadvayaṃ svargamarttyarūpam ।

END OF COMMENTARY 

visarpo yatsamārabdhaṃ karmāniṣṭaphalapradam ।

COMMENTARY 

Vijñapriyā

visarparūpāmalaṅkṛtimāhavisarpa iti ।
samārabdhamiti ।
atītārambhapradarśanam ।
aniṣṭaphaladaṃ kathitamiti śeṣaḥ ।
tacca samārabdham ।
ekasyeti ।
keśeṣu gṛhītvā dhṛṣṭadyumnena hatasya droṇasya śirasi chinne kruddhasya aśvatthāmna uktiriyam ।
ekasya duḥ śāsanena draupadyāḥ keśagrahaṇasyāyaṃ vipākaḥ akhilakṣattriya kṣayakṛtsaṃgaraḥ ।
dvitīye matpituḥ keśagrahaḥ ।
atra keśagrahārambhaṇamaniṣṭaphalayuktam ।

END OF COMMENTARY 

yathā veṇyām"ekasyaiva vipāko ayam" ityādi 

kāryagrahaṇamullekha

COMMENTARY 

Vijñapriyā

ullekhākhyāmalaṅkṛtimāhakāryyadarśanamiti ।
saṃbodhyasya kāryyapradarśanamityarthaḥ ।
tāpasāviti rājño mṛgahananaṃ nirvāryya samidāharaṇāya ityucaturityarthaḥ ।
atra rājñaḥ śakuntalāviśiṣṭāśramapraveśarūpakāryyapradarśanam ।

END OF COMMENTARY 

yathā śākuntalerājānaṃ prati "tāpasausamidāharaṇāya prasthitāvāvām ।
iha cāsmadguroḥ kaṇvasya kulapateḥ sādhidaivata iva śakuntalayānumālinītīramāśramo dṛśyate ।
na cedanya kāryātipātaḥ, praviśya gṛhyatāmatithaisatkāraḥ" iti ।

uttejanamitīṣyate ।
svakāryasiddhaye anyasya preraṇāya kaṭhoravāk ।

yathāindrajiccaṇḍavīryo asi nāmnaiva balavānasi ।
dhigdhikpracchannarūpeṇa yudhyase asmadbhayākulaḥ ।

COMMENTARY 

Vijñapriyā

uttejanākhyāmalaṅkṛtimāhauttejanamiti ।
kaṭhorā paruṣā ।
indrajit ityādikam indrajitaṃ saṃbodhya lakṣmaṇasya paruṣavākyamidam ।
pracchannarūpeṇa meghāntaritavaṣuṣā ।
atra darśanarūpasvakāryyasiddhaye indrajitpreraṇāya iyaṃ vāk ।

END OF COMMENTARY 

bhartsanā tu parīvādo

yathā sundarāṅke"duryodhanaḥ dhig dhik sūta ! kiṃ kṛtavānasi ।
vatsasya me prakṛtidurlalitasya pāpaḥ pāpaṃ vidhāsyati" ityādi ।

COMMENTARY 

Vijñapriyā

parīvādākhyāmalaṅkṛtimāhabhartsaneti ।
sundaro veṇīsaṃhārasyaivāṅkaḥ ।
vatsasya karṇaputrasya vṛṣasenasya pāpaḥ pāṇḍavaḥ pāpaṃ vadham ।
atra rathamādāya palāyitasya sāratherbhartsanā ।

END OF COMMENTARY 

nītiḥ śāstreṇa vartanam ।

yathā śākuntale"duṣyantaḥvinītaveṣapraveśyāni tapovanāni" ।
iti ।

COMMENTARY 

Vijñapriyā

nītyakhyāmalaṅkṛtimāhanītiriti ।
spaṣṭamidam ।

END OF COMMENTARY 

uktasyārthasya yattu syādutkīrtanamanekadhā ।

upālambhaviśeṣeṇa tat syādarthaviśeṣaṇam ।

yathā śākuntale rājānaṃ prati "śārṅgaravaḥāḥ kathamidaṃ nāma, kimupanyastamiti ? nanu bhavāneva nitarāṃ lokavṛttāntaniṣṇātaḥ ।
satīmapi jñātikulaikasaṃśrayāṃ jano anyathā bhartṛmatīṃ viśaṅkate ।
ataḥ samīpe pariṇeturiṣyate priyāpriyā vā pramadā svabandhubhiḥ ।

COMMENTARY 

Vijñapriyā

arthaviśeṣākhyamalaṅkṛtimāhautkasyārthasyeti ।
paroktasyārthasya upālambhavidhayā yat anekadhā utkīrttanamityarthaḥ ।
utkīrttanamanuvādaḥ ।
āḥ kathamidamiti ।
śakuntalāṃ svīkarttuṃ bahuśaḥ śārṅgaraveṇokte rājñoktaṃ kimidamupanyastamiti ।
upahāsavidhayā śārṅgaraveṇānekadhā tadanuvādaḥ kriyate ।
kimidamitīti ।
atra vīpsā bodhyā tadeva anekadhātvāt ।
satīmapīti ।
jñātiḥ patṛpakṣaḥ ।
anyathā bhāsatīṃ ।
svabandhubhiḥ pitṛpakṣīyaiḥ ।

END OF COMMENTARY 

protsāhanaṃ syādutsāhagirā kasyāpi yojanam ।

yathā bālarāmāyaṇe
kālarātrikarāleyaṃ strīti kiṃ vicikitsasi ।
tajjagattritayaṃ trātuṃ tāta ! tāḍaya tāḍakām ।

COMMENTARY 

Vijñapriyā

protsāhanākhyāmalaṅkṛtimāhaprotsāhanamiti ।
yojanaṃ niyojanaṃ pravarttanamityarthaḥ ।
kālarātrīti ।
rāmaṃ prati viśvāmitrasya vākyamidam ।
kālarākṣivat karālā bhīṣaṇā iyaṃ tāḍakā ।
vicikitsasi tyajasi ।

END OF COMMENTARY 

sāhāyyaṃ saṅkaṭe yatsyāt sānukūlyaṃ parasya ca ।

yathā veṇyāmkṛpaṃ prati "aśvatthāmātvamapi tāvadrājñaḥ pāśarvavarto bhava ।
kupaḥvāñchāmyahamadya pratikartum" ityādi ।

COMMENTARY 

Vijñapriyā

sāhāyyākhyāmalaṅkṛtimāhasāhāyyamiti spaṣṭam ।

END OF COMMENTARY 

abhimānaḥ sa eva syāt

COMMENTARY 

Locanā

sa eva yo bhāṣitaḥ sa evābhimāna eva ।

END OF COMMENTARY 

yathā tatraiva"duryodhanaḥmātaḥ kimapyasadṛśaṃ kṛpaṇaṃ vacaste" ityādi ।

COMMENTARY 

Vijñapriyā

abhimānākhyamālaṅkṛtimāhaabhimāna iti ।
vākyāt yo abhimānaḥ pratīyate sa evābhimānākhyālaṅkāra eva ।
mātariti ।
pāṇḍavebhyo rājyaṃ dātuṃ gāndhāryā ukte duryodhanasyābhimānamūleyamuktiḥ ।

END OF COMMENTARY 

praśrayādanuvartanam ।

anuvṛttiḥ

yathā śākuntale"rājā ayi ! tapo vardhate ।
anusūyādāṇiṃ adidhivisesalāheṇa" ityādi ।

COMMENTARY 

Vijñapriyā

anuvṛttyākhyāmalaṅkṛtimāhapraśrayāditi ।
praśrayo vinayaḥ ।
anuvarttanaṃ prīṇanam ।
ayīti ।
atra rājño anasūyāyāḥ parasparaṃ prīṇanam ।

END OF COMMENTARY 

bhūtakāryākhyānamutkīrtanaṃ matam ।

yathā bālārāmāyaṇe
atrāsītphaṇipāśabandhanavidhiḥ śaktyā bhavaddevare gāḍhaṃ vakṣasi tāḍite hanumatā droṇādriratrāhṛtaḥ ।
ityādi ।

COMMENTARY 

Vijñapriyā

utkīrttanākhyāmalaṅkṛtimāhabhūteti ।
bhūtakāryaṃ pūrvavṛttam ।
na ca pūrvasiddhārthakathanātmakaṃ yat niruktirūpaṃ nāṭyalakṣaṇamuktaṃ tadbheda iti vācyam ।
tatra svakṛtirūpasya pūrvasiddhārthasya nihatāśeṣakauravya ityādinā kathanamatra tu svaparasādhāraṇakṛtapūrvavṛttasya iti tadbhedaḥ ।
atra āsīditi puṣpakeṇāgamane raṇasthalaṃ sītāṃ darśayato rāmasya vākyamidam ।
bhavaddevare lakṣmaṇe vakṣasi rāvaṇena śaktyā gāḍhaṃ tāḍite sati droṇādriḥ gandhamāhanādriḥ atra hanumatā āhṛtaḥ ।
devaratvakathanam anurāgotpādanāya ।
divyaiḥ lakṣmaṇaśaraiḥ indrajit lokāntaraṃ prāpitaḥ ।
he mṛgākṣi ! rākṣasapateḥ rāvaṇasya kaṇṭhāṭavī kenāpyatra kṛttā arthāt mayā ।

END OF COMMENTARY 

yācñā tu kvāpi yācñā yā svayaṃ dūtamukhena vā ।

yathāadyāpi dehi vaidehiṃ dayālustvayi rāghavaḥ ।
śirobhiḥ kandukakrīḍāṃ kiṃ kārayasi vānarān ।

COMMENTARY 

Vijñapriyā

yācñārūpāmalaṅkṛtimāhayācñeti ।
dūtamukhena vā ityukteḥ dūtamukhena yācanocitavastuyācñā labhyate ।
tena tat paśyeyamanaṅgamaṅgalagṛhamityādau udāharaṇake āśaṃsanākhyālaṅkāreṇaiva bhedaḥ ।
adyāpītyādikaṃ rāvaṇe aṅgadasya vākyam ।
śirobhiriti ।
rāmacchinnatvacchirobhirityarthaḥ ।

END OF COMMENTARY 

parihāra iti proktaḥ kṛtānucitamārjanam ।

yathāprāṇaprayāṇaduḥkhārta uktavānasmyanakṣaram ।
tatkṣamasva vibho ! kiṃ ca sugrīvaste samarpitaḥ ।

COMMENTARY 

Vijñapriyā

parihārarūpāmalaṅkṛtimāhaparihāra itīti ।
prāṇaprayāṇamiti ।
rāmaṃ prati mriyamāṇasya vālina uktiriyam ।

END OF COMMENTARY 

avadhīritakartavyakathanaṃ tu nivedanam ।

yathā rāghavābhyudaye"lakṣmaṇaḥārya ! samudrābhyarthanayā gantumudyato asi tatkimetat" ।

COMMENTARY 

Vijñapriyā
nivedanākhyāmalaṅkṛtimāhaavadhīriteti ।
avadhīritam abadhāraṇā ।
tatra kimetādityarthaḥ ।
avadhīraṇaivātra karttavyā ityarthaḥ ।

END OF COMMENTARY 

pravartanaṃ tu kāryasya yatsayātsādhupravartanam ।

yathā veṇyām"rājākañcukin ! devasya devakīnandanasya bahumānādvatsasya bhīmasenasya vijayamaṅgalāya pravartantāṃ tatrocitāḥ samārambhāḥ" ।

ākhyānaṃ pūrvavṛttoktir

yathā tatraiva"deśaḥ so ayamarātiśoṇitajaleryasmin hradāḥ pūritāḥ'ityādi ।

COMMENTARY 

Vijñapriyā

pravarttanākhyāmalaṅkṛtimāhapravarttanaṃ tu iti ।
kāryasya sambandhai yat sādhuno maṅgalasya pravarttanaṃ tat ityarthaḥ ।
ākhyānarūpāmalaṅkṛtimāhapūrvavṛttoktiratra krodhamūlakatvena viśeṣaṇīyā ।
tena bhūtakāryyākhyānarūpāt utkīrttanālaṅkārāt bhedaḥ deśaḥ so ayamityādi ।
aśvatthāmnaḥ krodhāt pūrvavṛttoktiḥ ।

END OF COMMENTARY 

yuktirarthāvadhāraṇam ।

yathā tatraiva
yadi samaramapāsya nāsti mṛtyorbhayamiti yuktamito anyataḥ prayātum ।
akha maraṇamavaśyameva jantoḥ kimiti mudhā malinaṃ yaśaḥ kurudhvam ? ।

COMMENTARY 

Vijñapriyā

yuktirūpāmalaṅkṛtimāhayuktiriti ।
hetupradarśanena pareṣāṃ kāryārthaniścāyanamityarthaḥ ।
yadi samaramiti ।
droṇasya maraṇena palāyamānān vīrān prati aśvatthāmna uktiriyam ।
atroktahetupradarśanena yuddhakarttavyatāniścāyanam ।

END OF COMMENTARY 

praharṣaḥ pramadādhikyaṃ

yathā śākuntale"rājā - tātkimidānīmātmānaṃ pūrṇamanorathaṃ nābhinandāmi" ।

COMMENTARY 

Vijñapriyā

praharṣākhyāmalaṅkṛtimāhapraharṣa iti spaṣṭam ।

END OF COMMENTARY 

śikṣā syādupadeśanam ।

yathā tatraiva"sahi, ṇa juttaṃ assamavāsiṇo jaṇassa akidasakkāraṃ adidhivisesaṃ ujjhia sacchandado gamaṇam" ।

COMMENTARY 

Vijñapriyā

upadeśānarūpāmalaṅkṛtimāhaśikṣeti ।
sahīti ।
sakhi ! na yuktamāśramavāsino janasyākṛtasatkāramatithiviśeṣamuktvā svacchandato gamanam ।

END OF COMMENTARY 

eṣāṃ ca lakṣaṇanāṭyālaṅkārāṇāṃ sāmānyata ekarūpatve api bhedena vyapadeśo gaḍḍalikāpravāheṇa ।

COMMENTARY 

Vijñapriyā

eṣāṃ ceti ।
lakṣaṇāni uktāni ṣaṭatriṃśat, nāṭyālaṅkārā uktāstrayatriṃśat ।
ekarūpatve apīti ।
lakṣaṇatvālaṅkāratvayorvinigamakābhāvāllakṣaṇānāmapyalaṅkāratvam alaṅkārāṇamapi lakṣaṇatvam ityevam ekarūpatvasambhave apītyarthaḥ ।
bhedeneti ।
etāni lakṣaṇāni, etā alaṅkṛtaya ityevaṃ bhedena ityarthaḥ ।
gaḍḍalikāpravāho anādisiddho nirmalo vyavahāraḥ ।

Locanā

gaḍḍarikāpravāheṇetiyathā gaḍḍarikā ekā aparāṃ tāṃ caṃtarānugacchati, tāsāṃ gatānugatamātreṇa bhedaḥ tathā lakṣaṇanāṭyālaṅkārayorapīti bhāvaḥ ।

END OF COMMENTARY 

eṣu ca keṣāṃcidguṇālaṅkārabhāvasaṃdhyaṅgaviśeṣāntarbhāve api nāṭake prayatnataḥ karttavyatvāttadviśeṣoktiḥ ।

COMMENTARY 

Vijñapriyā

eṣu ceti ।
keṣāñcit vakṣyamāṇopamāvyatirekālaṅkārādirūpatvena teṣu kāvyāṅgeṣu keṣāñcicca guṇabhāvatatsamvandhivyañjakatvena teṣu kāvyāṅgeṣu antarbhāvasambhave api ityarthaḥ ।
prayatnataḥ karttavyatvāditikarttavyatā ca tattaprasaṅgaucityānusāreṇa yathāyogyameva na tu sarvatraiva sarveṣābhityavadheyam ।

END OF COMMENTARY 

etāni ca
pañcasandhi caturvṛtti catuḥ ṣaṣṭyaṅgasaṃyutam ।
ṣaḍaviṃśallakṣaṇopetamalaṅkāropaśobhitam ।
mahārasaṃ mahābhogamudāttaracanānvitam ।

COMMENTARY 

Locanā

mahārasamitirasabhāvanirantaram ।

END OF COMMENTARY 

mahāpuruṣasatkāraṃ sādhvācāraṃ janapriyam ।
suśliṣṭasandhiyogaṃ ca suprayogaṃ sukhāśrayam ।
mṛduśabdābhidhānaṃ ca kaviḥ kuryāttu nāṭakam ।
iti muninoktatvānnāṭake avaśyaṃ kartavyānyeva vīthyaṅgāni vakṣyante ।

COMMENTARY 

Vijñapriyā

sukavinā tu etat sakalaviśiṣṭamapi naṭakaṃ karttyamiti munināṃktatvāt tena sarvabhidaṃ karttavyamityāhapañcasandhi caturvṛttītyādi kuryāttu nāṭakamityantam ।
pañcasandhayo mukhasandhyādyāḥ prāguktāḥ pañca ।
catuḥ ṣaṣṭyaṅgāni ca sandhīnāṃ prāguktāni ।
ṣaṭtriṃśat lakṣaṇāni ca nāṭyānāṃ prāguktāni ।
alaṅkārastrayastriṃśat sampratyuktāḥ ।
"trayastriṃśat prayojyāni vīthyaṅgāni trayodaśa'; ityuktatvāt trayastriṃśadalaṅkāroktyanantaraṃ vīthyaṅgānāṃ vaktavyatve prāpte vīthirūpakanāṭakaviśeṣasya viśipya darśitatvāt darśayiṣyamāṇatadavasare vīthyaṅgāni vakṣyante ityāhavīthyaṅgānīti ।

END OF COMMENTARY 

lāsyāṅgānyāha

geyapadaṃ sthitapāṭhyamāsīnaṃ puṣpagaṇḍikā ।

pracchedakastrigūḍhaṃ ca saindhavākhyaṃ dvigūḍhakam ।
uttamottamakaṃ cānyaduktapratyuktameva ca ।

lāsye daśavidhaṃ hyetadaṅgamuktaṃ manīṣibhiḥ ।

COMMENTARY 

Vijñapriyā

daśa lāsyāṅgāni vaktumāhalāsyāṅgānīti ।

END OF COMMENTARY 

tatra

tantrībhāṇḍaṃ puraskṛtyopaviṣṭasyāsane puraḥ ।

śuddhaṃ gānaṃ geyapadaṃ

COMMENTARY 

Locanā

śuṣkam anukaraṇīyam ।

END OF COMMENTARY 

yathāgaurīgṛhe vīṇāṃ vādayantī "malayavatī
utphullakalakesaraparāgagauradyute ! mama hi gauri ! ।
abhivāñchitaṃ prasidhyatu bhagavati ! yuṣmatprasādena ।

COMMENTARY 

Vijñapriyā

tatra geyapadarūpaṃ lāsyāṅgamāhatantrībhāṇḍeti ।
tantrībhāṇḍam tantryāśrayāṃ vīṇāṃ puraskṛtya pradhānīkṛtya śuṣkaṃ gānaṃ nṛtyahīnagānam ।
utphulletimamābhivāñchitamityanvayaḥ ।

END OF COMMENTARY 

sthitapāṭhyaṃ taducyate ।
madanottāpitā yatra paṭhati prākṛtaṃ sthitā ।

abhinavaguptapādāstvāhuḥ"upalakṣaṇaṃ caitat ।
krodhodbhrāntasyāpi prākṛtapaṭhanaṃ sthitapāṭhyam" iti ।

nikhilātodyarahitaṃ śokacintānvitābalā ।
aprasādhitagātraṃ yadāsīnāsīnameva tat ।

COMMENTARY 

Vijñapriyā

āsīnamaṅgamāhanikhilātodyeti ।
mṛdaṅgādivādyarahitam ।
śokākulā vastrācchāditagātrī yattiṣṭhati tadāsīnamityarthaḥ ।

END OF COMMENTARY 

ātodyamiśritaṃ geyaṃ chandāṃsi vividhāni ca ।
strīpuṃsayoviparyāsaceṣṭitaṃ puṣpagaṇḍikā ।

COMMENTARY 

Vijñapriyā

puṣpagaṇḍikākhyamaṅgamāhaātodyeti ।
chandāṃsi gadyapadyarāgāṇam viparyāsaścaṣṭāvyatyāsaḥ ।

Locanā

viparyāsaceṣṭitaṃ striyāḥ puruṣasya coṣṭitaṃ, paruṣasya strīceṣṭitam ।

END OF COMMENTARY 

anyāsaktaṃ patiṃ matvā premavicchedamanyunā ।
vīṇāpuraḥsaraṃ gānaṃ striyāḥ pracchedako mataḥ ।

COMMENTARY 

Vijñapriyā

pracchedākhyamaṅgamāhaanyāsaktamiti ।
uktamanyunā patimavajñāya vīṇāpurassaraṃ gānamityarthaḥ ।

END OF COMMENTARY 

strīveṣadhāriṇāṃ puṃsāṃ nāṭyaṃ ślakṣṇaṃ trigūḍhakam ।

COMMENTARY 

Vijñapriyā

trigūḍhākhyamaṅgamāhastrīveśeti ।
ślakṣṇaṃ manoharam ।
makaranda iti ।
tena mālatīpratāraṇāya lavaṅgikāveśasya nandanapratāraṇāya mālatīveśadhāraṇāt ।

END OF COMMENTARY 

yathā mālatyām"makarandaḥeṣo asmi mālatīsaṃvṛttaḥ" ।

kaścana bhraṣṭasaṃketaḥ suvyaktakaraṇānvitaḥ ।

prākṛtaṃ vacanaṃ vaktiṃ yatra tatsaindhavaṃ matam ।

karaṇaṃ vīṇādikriyā ।

caturastrapadaṃ gītaṃ mukhapratimukhānvitam ।

COMMENTARY 

Locanā

caturastrapadaṃ bharatādi prasiddham ।

END OF COMMENTARY 

dvigūḍhaṃ rasabhāvāḍhyam

uttamottamakaṃ punaḥ ।
kopaprasādajamadhikṣepayuktaṃ rasottaram ।

COMMENTARY 

Vijñapriyā

dvigūḍhakamaṅgamāhacaturastrapadamiti ।
pādacatuṣṭayānvitaṃ gītamityarthaḥ ।
tacca gītaṃ mukhapratimukhasandhyorgeyamityarthaḥ ।
uttamottamakamaṅgamāhauttamottamakaṃ punariti ।
kopeti ।
lāsyaṃ kadācitkopajatvāt adhikṣepayuktam ।
kadācit prasādajatvāt rasottaramityarthaḥ ।
hāvaheleti ।
helābhinno atra hāvo govṛṣanyāyāt helābāhulyārthaṃ tat ।

END OF COMMENTARY 

hāvahelānvitaṃ citraślokabandhamanoharam ।
uktipratyuktisaṃyuktaṃ sopālambhamalīkavat ।

vilāsānvitagītārthamuktapratyuktamucyate ।

COMMENTARY 

Vijñapriyā

uktapratyuktamaṅgamāhauktipratyuktīti ।
upālambha upahāsaḥ ।
sa cālīkārthamupanyasyetyāhaalīkavaditi ।

END OF COMMENTARY 

spaṣṭānyudāharaṇāni ।

etadeva yadā sarvaiḥ patākāsthānakairyutam ।

aṅkaiśca daśabhirdhorā mahānāṭakamūcire ।

COMMENTARY 

Vijñapriyā

mahānāṭakākhyaṃ nāṭakaprabhedamāhaetadeveti ।
nāṭakamevetyarthaḥ ।
sarvaiḥ patākāsthānakairiti ।
sahasaivārthasampattirguṇavatyupacārataḥ ।
patākāsthānakamidaṃ prathamaṃ parikīrttitam ।
ityādibhiruktaiścaturbhiḥ patākasthānakairityarthaḥ ।

Locanā

evaṃ naṭakalakṣaṇaṃ gobalīvardanyāyena bhinnaṃ mahānāṭakalakṣaṇam ।

END OF COMMENTARY 

etadeva nāṭakam ।
yathābālarāmāyaṇam ।
atha prakaraṇam 

bhavetprakaraṇo vṛttaṃ laukikaṃ kavikalpitam ।

śṛṅgāro aṅgī nāyakastu vipro amātyo athavā vaṇik ।
sāpāyadharmakāmārthaparo dhīra śāntakaḥ ।

COMMENTARY 

Locanā

atha uddeśyakameṇa prakaraṇādīnnirūpayatibhavoditi ।
laukikaṃ na tu divyaṃ miśraṃ vā ।

END OF COMMENTARY 

vipranāyakaṃ yathā mṛcchakaṭikam ।
amātyanāyakaṃ mālatīmādhavam ।
vaṇiḍnāyakaṃ puṣpabhūṣitam ।

COMMENTARY 

Vijñapriyā

nāṭakaprakaraṇabhāṇādayo ye rūpakoparūpakaprabhedā utkīrttitā "vinā viśeṣaṃ sarveṣāṃ lakṣma nāṭakavanmatam" ।
ityuktatvāditthaṃ sāṅgopāṅganāṭakalakṣaṇamuktvā prakaraṇākhyaṃ dvitīyarūpakamāhaatha prakaraṇamiti ।
vṛttaṃ tannāṭyavarṇanīyaprasaṅgaḥ ।
tacca kavinaiva kalpitatvena purāṇeṣu adṛṣṭatvāllaukikam ।
sāpāyeti ।
śṛṅgāritvena kadāciddharmasya nāyikāyā mānāt kadācitkāmasya kāmārthavyavasāyāt arthasya cāpāyavānityarthaḥ ।
dhīrapraśānta iti ।
"sāmānyaguṇairbhūyān dvijādiko dharipraśānta"iti ।
tallakṣaṇaṃ prāguktam ।
puṣpabhūṣitaṃprakaraṇaviśeṣaḥ ।

END OF COMMENTARY 

nāyikā kulajā kvāpi veśyā kvāpi dvayaṃ kvacit ।
tena bhedāstrayastasya tatra bhedastṛtīyakaḥ ।

kitavadyūtakārādiviṭaceṭakasaṃkulaḥ ।

COMMENTARY 

Vijñapriyā

tena bhedāstrayastasyeti ।
tasya prakaraṇasya kulajā veśyā tadubhayanāyikābhedāt bhedakṣatrayam ।
tatrobhayanāyakatve tṛtīyabhedapātrāṇyāhakitaveti ।

END OF COMMENTARY 

kulastrī puṣpabhūṣite ।
veśyā tu raṅgavṛtte ।
dve api mṛcchakaṭike ।
asyanāṭakaprakṛtitvāccheṣaṃ nāṭakavat ।
atha bhāṇaḥ

bhāṇaḥ syāddhūrtacarito nānāvasthāntarātmakaḥ ।

ekāṅka eka evātra nipuṇaḥ paṇḍito viṭaḥ ।
raṅge prakāśayetsvenānubhūtamitareṇa vā ।

saṃbodhanoktipratyukto kuryādākāśabhāṣitaiḥ ।
sūcayedvīraśṛṅgārau śauryasaubhāgyavarṇanaiḥ ।

tatraitivṛttamutpādyaṃ vṛttiḥ prāyeṇa bhārati ।
mukhanivahaṇo sandhī lāsyāṅgāni daśāpi ca ।

COMMENTARY 

Vijñapriyā

bhāṇākhyaṃ rūpakamāhaatheti ।
nānāvastheti ।
nāṭakasyāntarātmā nāyakaḥ sa nānāvastho yatra tādṛśaḥ ।
paṇḍita eva dhūrtto bodhyaḥ ।
svana itareṇa vānubhūtārthamityanvayaḥ ।
sūcayediti ।
śauryyeṇa vīram, saubhāgyena śṛṅgāram ।
sūcayedityarthaḥ ।
utpādyaṃ kavinaiva ।

END OF COMMENTARY 

atrākāśabhāṣitarūpaparavacanamapi svayamevānuvadannuttarapratyuttare kuryāt ।
śṛṅgāravīrarasau ca saubhāgyaśauryavarṇanayā sūcayet ।
prāyeṇa bhāratī, kvāpi kauśikyapi vṛttirbhavati ।
lāsyāṅgāni geyapadādīni ।
udāhaṇaṃ līlāmadhukaraḥ ।

COMMENTARY 

Vijñapriyā

vyācaṣṭeatreti ।
līlāmadhukaro bhāṇākhyarūpakaviśeṣaḥ ।

END OF COMMENTARY 

atha vyāyogaḥ

khyātetivṛtto vyāyogaḥ svalpastrījanasaṃyutaḥ ।
hīno garbhavimarśābhyāṃ narairbahubhirāśritaḥ ।

COMMENTARY 

Locanā

prakaraṇād bhedo garbhāvimarśābhāvena ।

END OF COMMENTARY 

ekāṅkaśca bhavedastrīnimittasamarodayaḥ ।
kaiśikīvṛttirahitaḥ prakhyātastatra nāyakaḥ ।

rājaṣiratha divyo vā bhaveddhīroddhataśca saḥ ।
hāsyaśṛṅgāraśāntebhya itare atrāṅgino rasāḥ ।

yathā saugandhaikāharaṇam ।
atha samavakāraḥ

vṛttaṃ samavakāre tu khyātaṃ devāsurāśrayam ।
sandhayo nirvimarśāstu trayo aṅkāstatra cādime ।

sandhī dvāvantyayostadvadeka eko bhavetpunaḥ ।
nāyakā dvādaśodāttāḥ prakhyātā devamānavāḥ ।

phalaṃ pṛthakpṛthakteṣāṃ vīramukhyo akhilo rasaḥ ।
vṛttayo mandakauśikyo nātra bindupraveśakau ।

vīthyaṅgāni ca tatra syuryayālābhaṃ trayodaśa ।
gāyatryuṣṇiṅmukhānyatra cchandāṃsi vividhāni ca ।

COMMENTARY 

Locanā

gāyatryādīnāṃ chandasāṃ lakṣaṇānyākāreṣu boddhavyāni ।

END OF COMMENTARY 

triśṛṅgārastrikapaṭaḥ kāryaścāyaṃ trividravaḥ ।
vastu dvādaśanālībhirniṣpādyaṃ prathamāṅkagam ।

dvitīye aṅke catasṛbhirdvābhyāmaṅketṛtīyake ।

COMMENTARY 

Vijñapriyā

vyāyogākhyaṃ rūpakamāhaatheti ।
saugandhikāharaṇaṃ vyāyogākhyarūpakaviśeṣaḥ ।
samavakārākhyaṃ rūpakamāhaatheti ।
ādime aṅke antyayoraṅkayorekaḥ sandhirityarthaḥ ।
mandakauśikyaḥ kauśikyā evāmtaraviśeṣāḥ ।
triśṛṅgārādikaṃ svayameva vyākhyāsyativastu iti ।
prathamāṅkagaṃ prathamāṅkabodhanīyaṃ vastu ।
ghaṭikādvayātmakanāḍīdvādaśakairaṣṭacatvāriṃśaddaṇḍairniṣpādyaṃ kāryyamityarthaḥ ।

END OF COMMENTARY 

nālikā ghaṭikādvayamucyate ।
bindupraveśakau ca nāṭakoktāvapi neha vidhātavyau ।

COMMENTARY 

Vijñapriyā

vyācaṣṭenāḍikā ceti ghaṭikā daṇḍadvayam ।

END OF COMMENTARY 

tatra

dharmārthakāmaistrividhaḥ śṛṅgāraḥ, kapaṭaḥ punaḥ ।

svābhāvikaḥ kṛtrimaśca daivajo vidravaḥ punaḥ ।
acetanaiścetanaiśca cetanācetanaiḥkṛtaḥ ।

COMMENTARY 

Vijñapriyā

tatra śṛṅgārādikaṃ kārikayā āhadharmārtheti ।
trikapaṭatvaṃ vyākhyātuṃ kapaṭatraividhyamāhakapaṭaḥ punariti ।
trividravatvaṃ vyākhyātumāhavidravaḥ punaḥ iti ।
kautukena pratāraṇādiviśeṣo vidravaḥ ।
sa cācetanaiḥ kāṣṭhaputtalikādibhiścetanaiḥ prahasanakaraiścetanācetanaiścetanatve api prakṛṣṭacetanārahitaiḥ paśvādibhiḥ tadvakṣyati ।
gajādibhiriti tatra dharmaśṛṅgārādikamicchayā vyutkameṇa darśayati ।

END OF COMMENTARY 

tatra śāstrāvirodhena kṛto dharmaśṛṅgāraḥ ।
arthalābhārthakalpitor'thaśṛṅgāraḥ ।
prahasanaśṛṅgāraḥ kāmaśṛṅgāraḥ ।
tatra kāmaśṛṅgāraḥ prathamāṅkaḥ eva ।
anyayostu na niyama ityāhuḥ ।
cetanācetanā gajādayaḥ ।
samavakīryante bahavor'thā asminnati samavakāraḥ ।
yathāsamudramathanam ।

COMMENTARY 

Vijñapriyā

tatra nāyikānāyakayoḥ arthalābhārthaḥ śṛṅgāro veśyānāṃ; dharmāvirodhī śṛṅgāraḥ svadāreṣu puṃsaḥ ।
samavakārapadavyutpattimāhasamavakīryyanta iti ।

Locanā

prahasano hāsyayuktaḥ prathamoddiṣṭo api dharmaśṛṅgāraḥ paścād vidheyatvena paścād vyākhyātaḥ ।
aniyamāditi kvaciddivyaḥ kvacinnaro vā nāyakaḥ arthaprakṛtayaḥ ārambhayatnādyāḥ ।

END OF COMMENTARY 

atha ḍimaḥ

māyendrajālasaṃgrāmakrodhodbhrāntādiceṣṭitaiḥ ।
uparāgaiśca bhūyiṣṭho ḍimaḥ khyātetivṛttakaḥ ।

COMMENTARY 

Vijñapriyā

ḍimasaṃjñakaṃ rūpakamāhaatheti ।
māyeti ।
māyātmakatvāt adṛśyatā ।
indrajālamalīkanānāvastupradarśanam ।
saṅgrāmakrodhodbhrāntādiceṣṭitamitastato vikṣepaḥ ।
uparāgaḥ upadravaḥ ।

END OF COMMENTARY 

aṅgī raudrarasastatra sarve aṅgāni rasāḥ punaḥ ।
catvāro aṅkā matā neha viṣkambhakapraveśakau ।

nāyakā devagandharvayakṣarakṣomahoragāḥ ।
bhūtapretapiśācādyāḥ ṣoḍaśātyantamuddhatāḥ ।

vṛttayaḥ kauśikīhīnā nirvimarśāśca sandhayaḥ ।
dīptāḥ syuḥ ṣaḍrasāḥ śāntahāsyaśṛṅgāravajiṃtāḥ ।

atrodāharaṇaṃ ca "tripuradāhaḥ" iti maharṣiḥ ।
athehāmṛgaḥ

īhāmṛgo miśravṛttaścaturaṅkaḥ prakīrtitaḥ ।
mukhapratimukhe sandhī tatra nirvahaṇaṃ tathā ।

naradivyāvaniyamau nāyakapratināyakau ।
khyātau dhīroddhatāvanyo gūḍhabhāvādayuktakṛt ।

COMMENTARY 

Vijñapriyā

īhāmṛgākhyaṃ rūpakamāhaatheheti ।
miśravṛttaḥ khyātākhyātavṛttāntaḥ nirvahaṇopasaṃhṛtirūpasiddhirapi tatretyarthaḥ ।
naradivyāviti ।
narau vā divyau vā naradivyau vā nāyakapratināyakāvityarthaḥ ।
tayorādyo dhīraḥ ।
antya uddhataḥ ।
sa ca mūḍhabhāvāt ayuktakārī ।

END OF COMMENTARY 

divyastriyamanicchantīkapahārādinecchataḥ ।
śṛṅgārābhāsamapyasya kiñcitkiñcitpradarśayet ।

patākānāyakā divyā martyā vāpi daśoddhatāḥ ।
yuddhamānīya saṃrambhaṃ paraṃ vyājānnivartate ।

mahādhmāno vadhaprāptā api vadhyāḥ syuratra no ।

COMMENTARY 

Vijñapriyā

divyastriyamanicchantīmicchataḥ śṛṅgārābhāsamapītyanvayaḥ ।
patākānāyakavyāpiprāsaṅgikavṛttapravarttakā nāyikā "vyāpi prāsaṅgikaṃ vṛttaṃ patāketyabhidhīyate"ityuktatvāt ।
te tu divyamarttyā dvādaśa ityarthaṃ ।
tathā ca nāyakapratināyakau dvau, patākānāyakā daśa iti dvādhaśā ।
yuddhamiti yuddharūpaṃ saṃrambhaṃ vikramaṃ parabalamānīya prāpayya vyājāt nivarttayet ityarthaḥ ।
tatra hetumāhamāhatmāna iti ।
teṣāṃ vadhānarhatvādityarthaḥ ।
itthaṃ nāyakapratināyakayordivyamarttyāditvāt niyama uktaḥ ।

END OF COMMENTARY 

ekāṅko deva evātra netetyāhuḥ pare punaḥ ।

divyastrīhetukaṃ yuddhaṃ nāyakāḥ ṣaḍitītare ।

miśraṃ khyātākhyātam ।
anyaḥ pratināyakaḥ ।
patākānāyakāstu nāyakapratināyakayormilitā daśa ।
nāyako mṛgavadalabhyāṃ nāyikāmatra īhate vāñchatītīhāmṛgaḥ ।
yathākusumaśekharavijayādiḥ ।

COMMENTARY 

Vijñapriyā

anye tu divyaikānāyakaniyamamāhuḥ ।
anye tu ṣaḍnāyakamāhurityāhaekāṅko divya ityādi ca ।
patākānāyaka ityādikaṃ vyācaṣṭaipatākāsthā iti nāyakapratināyakayoḥ sambandhinaḥ patākāsthā nāyakā militāḥ saṅgatā daśa ityarthaḥ īhāmṛgavyutpattimāhanāyako mṛgavaditi ।

END OF COMMENTARY 

athāṅkaḥ

utsṛṣṭikāṅka ekāṅko netāraḥ prākṛtā narāḥ ।

raso atra karuṇaḥ sthāyī bahustrīparidevitam ।
prakhyātamitivṛttaṃ ca kavirbuddhyā prapañcayet ।

bhāṇāvatsandhaivṛttayaṅgānyasmiñjayaparājayau ।
yuddhaṃ ca vācā karttavyaṃ nirvadavacanaṃ bahu ।

isaṃ ca kecit nāṭakādyantaḥ pātyaṅkaparicchedārthamutsṛṣṭikāṅkanāmānam āhuḥ ।
anye tuutkrāntā vilomarūpā sṛṣṭiryatretyutsṛṣṭikāṅkaḥ ।
yathāśamiṣṭhāyayātiḥ ।

COMMENTARY 

Vijñapriyā

utsṛṣṭikāṅkākhyaṃ rūpakamāhaatheti ।
bahustrīṇāṃ paridevitaṃ śokaḥ sthāyibhāvaḥ ityarthaḥ ।
utsṛṣṭikāṅkapadārthaṃ vyācaṣṭeimaṃ ceti ।
nāṭakādyantaḥpātīti nāṭakāntare dvitryādyaṅkāḥ ।
asya ca ekāṅkatvena aṅkāntarotsaṅkāt amum utsṛṣṭikāṅkanāmānaṃ kecidāhurityarthaḥ ।
anye tu vakṣyamāṇavīthyāmapi ekāṅkasattvāt tasyā api utsṛṣṭikāṅkatvāpatteḥ ।
tatpadārthamanyathāhustadāhaanye tviti ।
vilometi prākṛtanāyakatvena vilomatā ।

END OF COMMENTARY 

atha vīthī

vīthyāmeko bhavedaṅkaḥ kaścideko atra kalpyate ।
ākāśabhāṣitairuktaiścitrāṃ pratyuktimāśritaḥ ।

sūcayedbhari śṛṅgāraṃ kiñcidanyānnasān prati ।
mukhanirvahaṇo sandhaī arthaprakṛtayo akhilāḥ ।

COMMENTARY 

Vijñapriyā

vīthyākhyaṃ rūpakamāhaatheti ।
kaścideka ityatra nāyaka iti śeṣaḥ ।
arthaprakṛtaya iti bījaṃ binduḥ patākā ca prakarī kāryyameva iti yāḥ pañca prakṛtayaḥ prāguktāstā ākhilā api atretyarthaḥ ।

END OF COMMENTARY 

kaściduttamo madhyamo adhamo vā śṛṅgārabahulatvāccāsyāḥ kauśikīvṛttibahulatvam ।

COMMENTARY 

Vijñapriyā

vyācaṣṭekaściditi ।
uttamādyanyataro nāyaka ityarthaḥ ।
kauśikyā vṛtteratra anuktatve api bhūriśṛṅgāravattvāt tallābha ityāhaśṛṅgārabahulatvāditi ।

END OF COMMENTARY 

asyāstrayodaśāṅgāni nirdiśanti manīṣiṇaḥ ।
uddhātya kāvalagite prapañcastrigataṃ chalam ।

vākkelyadhibale gaṇḍamavasyanditanālike ।
asatpralāpavyāhāramṛda vāni ca tāni tu ।

tatroddhātya kāvalagite prastāvanāprastāve sodāharaṇaṃ lakṣite ।

COMMENTARY 

Vijñapriyā

prastāvanāprastāve iti ।
"pādani tvagatārthani tadarthagataye narāḥ ।
yojayanti padairanyaiḥ sa udghātyaka ucyate ।
"ityuddhātakalakṣaṇasya "yatraikatra samāveśāt kāryyamanyat prasādhyate ।
prayoge sati tadjñeyaṃ nāmnāvalagitaṃ budhaiḥ" ।
iti avalagitalakṣaṇasya ca prastāvanāprastāve uktatvāt ।

END OF COMMENTARY 

mitho vākyamasadbhūtaṃ prapañco hāsyakṛnmataḥ ।

COMMENTARY 

Vijñapriyā

prapañcākhyamaṅgamāhamitha itiasadbhūtam alīkārtham ata eva hāsyakṛt ।

Locanā

mithaḥ asadbhatūṃ vākyamiti sambandhaḥ ।

END OF COMMENTARY 

yathā vikramorvaśyāmvalībhīsthavidūṣakaceṭyoranyonyavacanam ।

trigataṃ syādanekārthayojanaṃ śrutisāmyataḥ ।

COMMENTARY 

Vijñapriyā

trigatākhyamaṅgamāhatrigatamiti ।
śrutisāmyataḥ śrūyamāṇaśabdadvayasāmyāt tayorvastuta ekārthatve api anekārthayorekabhinnārthayoryojanaṃ pratyāyanamityarthaḥ

END OF COMMENTARY 

yathā tatraivarājā
sarvakṣitibhṛtāṃ nātha !, dṛṣṭā sarvāṅgasundarī ।
rāmā ramye vanānte asmin mayā virahitā tvayā ।
rājā kathaṃ dṛṣṭetyāha ।
atra praśnavākyamevottaratvena yojitam ।
naṭāditritayaviṣayamevedamiti kaścit ।

COMMENTARY 

Vijñapriyā

sarvakṣitītiidaṃ himālayasya sambodhanam ।
mayā virahitā sarvāṅgasundarī rāmā urvaśī ramye asmin vanānte tvayā dṛṣṭā iti praśnaḥ ।
kathaṃ dṛṣṭā ityāhatvayā virahitā mayā dṛṣṭeti pratiśabdārthasya yojanāddarśanottaraṇaśabdayorekārthatve api darśitarītyā praśrottarabhāvena yojanādanekārthatā, tad vyācaṣṭeatra praśreti ।
naṭanaṭīsūtradhāratrayaprayojyatvenāsya trigatatvaṃ kecit vyācakṣate, tadāhanaṭādīti ।

Locanā

kṣitibhṛtāṃ parvatānāṃ rājñāñca ।
mayā virahitā tvayā dṛṣṭā; pakṣe tvayā virahitā mayā dṛṣṭā ।
atra rājñāṃ prathamārthābhiprāyeṇa praśrarūpārthaṃ vākyamidamuktvā parvate pratidhvanimākarṇya dvitīyārthaḥ parvatasyottaratvenāvagato virahonmādāta ।

END OF COMMENTARY 

priyābhairapriyairvākyairvilobhyacchalanācchalam ।

yathā veṇyāmbhīmārjunau
kartā dyūtacchalānāṃ, jatumayaśaraṇoddīpanaḥ so abhimānī rājā duḥśāsanādergururanujaśatasyāṅgarājasya mitram ।
kṛṣṇākeśottarīyavyapanayanapaṭuḥ pāṇḍavā yasya dāsāḥ kvā'ste duryodhano asau kathayata, na ruṣā, draṣṭumabhyāgatau svaḥ ।

COMMENTARY 

Vijñapriyā

chalākhyamaṅgamāhapriyābhairiti ।
vilobhya pratārya chalanādupahasanāt ।
karttetipalāyituṃ duryodhanamanviṣyato bhīmārjunayorvākyamidam ।
dyūtacchalādikarttṛtvaviśiṣṭo yastaṃ draṣṭumāgatau svaḥ na tu ruṣā ityanvayaḥ ।
śaraṇaṃ gṛham ।
duḥ śāsanāderanujaśatasya gururityanvayaḥ ।
aṅgarājasya karṇasya ।
atra draṣṭumeva na ruṣeti priyābhena vākyena pratārya upahasanam ।

Locanā

śaraṇaṃ gṛham ।

END OF COMMENTARY 

END OF COMMENTARY 

anye tvāhuśchalaṃ kiñcitkāryamuddiśya kasyacit ।

udīryate yadvacanaṃ vañcanāhāsyaroṣakṛt ।
vākkelirhāsyasambandho dvitripratyuktito bhavet ।

COMMENTARY 

Vijñapriyā

anye iti ।
kasyacit kiñcit kāryamuddiśya ityanvayaḥ ।
vākkelirūpam aṅgamāhavākkelīti ।

END OF COMMENTARY 

dvitrītyupalakṣaṇam ।
yathā
bhikṣo ! māṃsaniṣevaṇaṃ prakuruṣe, kiṃ tena madyaṃ vinā madyaṃ cāpi tava priyaṃ priyamaho vārāṅganābhiḥ saha ।
veśyāpyartharuciḥ kutastava dhanaṃ dyūtena cauryeṇa vā cauryadyūtaparigraho api bhavato, naṣṭasya kānyā gatiḥ ।

COMMENTARY 

Vijñapriyā

bhikṣo iti ।
parihāsāya māṃsaṃ bhakṣantaṃ bhikṣuṃ prati bhikṣo ityādirgṛhiṇaḥ praśraḥ ।
kiṃ tena iti bhikṣoḥ pratyuttaram ।
madyaṃ cāpi ityādikaṃ gṛhiṇaḥ ।
priyamaho veśyāṅganābhirityādikaṃ bhikṣoḥ ।
atrādhikasyāpyakāryasya sattve alpakāryapraśrāt aho ityuktam ।
veśyāpītyādi dhanamityantaṃ gṛhiṇaḥ ।
dyūtenetyādikaṃ bhikṣoḥ ।
cauryyetyādikaṃ gṛhiṇaḥ ।
naṣṭasyetyādikaṃ bhikṣoḥ pratyuktiḥ ।

END OF COMMENTARY 

kecit"prakrāntavākyasya sākāṅkṣasyaiva nivṛttirvākkeliḥ" ityāhuḥ ।
anye "anekasya praśnasyaikamuttaram" ।

COMMENTARY 

Vijñapriyā

keciditiākāṅkṣotthāpakaprakrāntavākyasya tadanivṛttau tannivartakavākyādyuktiḥ ।

END OF COMMENTARY 

anyonyavākyādhikyoktiḥ spardhayādhibalaṃ matam ।

yathā mama prabhāvatyāmvajranābhaḥ
asya vakṣaḥ kṣaṇonaiva nirmathya gadayānayā ।
līlayonmūlayāmyeṣa bhuvanadvayamadya vaḥ ।
pradyumnaḥare re asurāpasada ! alamamunā bahupralāpena ।
mama khalu
adya pracaṇḍabhujadaṇḍasamarpitorukodaṇḍanirgalitakāṇḍasamūhapātaiḥ ।
āstāṃ samastaditijakṣatajokṣiteyaṃ kṣoṇiḥ kṣaṇena piśitāśanalobhanīyā ।

COMMENTARY 

Vijñapriyā

adhibalākhyamaṅgamāhaanyonyeti ।
asya vajña ityādikaṃ prāga vyākhyātam ।
adya pracaṇḍeti ।
adya mama pracaṇḍe bhujadaṇḍe samarpito ya uruḥ kodaṇḍastato nirgalitānāṃ kāṇḍānāṃ bāṇaānāṃ samūhasya pātairiyaṃ kṣauṇī kṣaṇena samastadaityakṣatajaiḥ ukṣitā satī piśitāśanānāṃ lobhanīya āstāmityanvayaḥ ।

END OF COMMENTARY 

gaṇḍaṃ prastutasaṃbandhi bhinnārthaṃ satvaraṃ vacaḥ ।

yathā veṇyāmrājā
adhyāsituṃ tava cirājjaghanasthalasya paryāptameva karabhoru ! mamorugmam ।
anantaram kañcukīdeva ! bhagnaṃ bhagnam-ityādi ।
atra rathaketanabhaṅgārthaṃ vacanamūrubhaṅgārthe sambandhe sambaddham ।

COMMENTARY 

Vijñapriyā

gaṇḍākhyamaṅgamāhagaṇḍamiti ।
satvareṇoktatvāt satvaraṃ bhinnārthaṃ vaco yat prastutasya prakrāntasya varṇanaṃ tat sambandhitayā pratīyate ityarthaḥ ।
rājā duryodhanaḥ ।
karabhoru iti bhānumatyāḥ sambodhanam ।
jaghanasthalasyādhyāsitum adhyāsanāya ityarthaḥ ।
bhāve tumyogāt ṣaṣṭī ।
paryāptaṃ yogyam ।
atra prakrāntasya ūrorbhaṅgapratītirityāhaatreti ।

END OF COMMENTARY 

vyākhyānaṃ svarasoktasyānyathāvasyanditaṃ bhavet ।

yathā chilitarāmesītā-jāda ! kāllaṃ kkhu aojjhāeṇa gantavvam, tarhi so rāā viṇaeṇa paṇayidavvo ।
lavaḥatha kimāvābhyāṃ rājopajīvibhyāṃ bhavitavyam ।
sītājāda ! so kkhu tumhāṇaṃ pidā ।
lavaḥkimāvayo raghupatiḥ pitā ।
sītā mā aṇṇadhā saṅkaddham, ṇa kkhu tumhāṇaṃ saalāe jjeva puhavīetti ।

COMMENTARY 

Vijñapriyā

avasyanditākhyamaṅgamāhavyākhyānamiti ।
svarasoktasya vaktṛbhāvena utkasya śroturasvarasāt yadanyathā vyākhyānaṃ tadavasyanditamityarthaḥ ।
jādetyādi lavakuśau prati sītāyā uktiḥ ।
jāta ! kalyaṃ khalu yuvābhyāmayodhyāyāṃ gantavyam ।
tatra sa rājā vinayena praṇamitavyaḥ ।
jādeti ।
jātaḥ sa khalu yuvayoḥ pitā ।
sātaṅkamiti ।
vālmīkineṣedhāt ātaṅkaḥ ।
mā aṇṇadhā iti, mā anyathā śaṅkethām ।
na khalu yuvayoḥ kiṃ tu sakalāyā eva pṛthivyā iti pṛthivyā ityatra pṛthivīsthalokasya ityarthaḥ ।
atrapiteti janakaparatayā sītayā svarasoktasya labdhāvasyandanāt tayā eva pālakatayā vyākhyānaṃ kṛtam ।

END OF COMMENTARY 

prahelikaiva hāsyena yuktā bhavati nālikā ।

saṃvaraṇakāryuttaraṃ prahelikā ।
yathā ratnāvalyāmsusaṅgatāsahi jassa kide tumaṃ āadā so ida jjeva ciṭṭhadi ।
sāgarikākassa kide ahaṃ āadā susaṅgatāṇaṃ kkhu cittaphalaassa ।
atra tvaṃ rājñaḥ kṛte āgatetyarthaḥ saṃvṛtaḥ ।

COMMENTARY 

Vijñapriyā

nālikākhyamaṅgamāhapraholiketi ।
saṃvaraṇakārīti vyākhyānarūpāṅge api saṃvaraṇarūpasya sattve apyatra hāsyayuktatvaṃ viśeṣaḥ ।
sahi jassetisakhi yasya kṛte tvamāgatā so atraiva tiṣṭhatīti saṃskṛtam ।
kasseti ।
kasya kṛte ahamāgatā ṇaṃ citteti ।
nanu citraphalakasya 

END OF COMMENTARY 

asatpralāpo yadvākyamasaṃbaddhaṃ tathottaram ।
agṛhṇato api mūrkhasya puro yacca hitaṃ vacaḥ ।

COMMENTARY 

Vijñapriyā

trividhamasatpralāpākhyamaṅgamāhaasaditi ।
asambaddhamalīkāroyamāṇārthakaṃ vākyamuttarañca tādṛśamityarthaḥ ।
tṛtīyamasatpralāpākhyamaṅgamāhaagṛhṇato apīti ।
hitaṃ vaco agṛhṇato api mūrkhasyetyanvayaḥ ।

END OF COMMENTARY 

tatrādyaṃ yathā mama prabhāvatyāmpradyumnaḥ
aho kathamihaiva
alikulamañjulakeśī parimalabahalā rasāvahā tanvī ।
kisalayapeśalapāṇiḥ kokilakalabhāṣiṇī priyatam me ।
evamasaṃbaddhottare api ।
tṛtīyaṃ yathāveṇyāṃ duryodhanaṃ prati gāndhārīvākyam ।

COMMENTARY 

Vijñapriyā
alikuleticūtalatikāyāṃ prabhāvatībhramādiyamuktiḥ ।
iheyaṃ cūtalatiketi ।
kaiva prabhāvatī kīdṛśī ? alikulam eva mañjulāḥ keśaā yasyāstādṛśī, kisalayameva peśalapāṇiryasyāstādṛśī ।
kokilapadamatra tadbhāṣāparam ।
tathā ca tadbhāṣārūpavibhāṣāvatītyarthaḥ ।
na tu kokilavadbhāṣaṇaśīlā ityarthaḥ ।
tadābhedabhāṣaṇāt abhedāropānupapatteḥ ।
atra ca āhāryāropābhāvāt na rūpakaṃ kintu vāstavabhramāt bhrāntimadalaṅkāra eva ।
evamasambaddhottareṣvapīti ।
tatra yathā mama dvijaḥ śākhāyuktastvayi kṛtakathaḥ kokila iti tvayākhyeyaṃ mande mayi virahipāte kiyadagham ।
iti praśre vāyormukulapulakā cūtalatikā dhruvaṃ dhṛtvā mauliṃ na khalu kiyadityuttarayati ।
atra hi vātadhūtamaulikāyāṃ cūtalatikāyāṃ mandavayoḥ kati māpapraśre maulipūnanena pāpabhāvottarāropaḥ ।
vāyoḥ praśraprakāraḥ pūrvārddhārthaḥ ।
pūrvaprāptapāpavyavasthake jane eka praśraucityādityāhadvija iti ।
śākhāyuktaviṭapasthito dvijaḥ pakṣī ।
kokila eva drupadāmantrasya ṛṣiḥ kokilanāma vedaśākhāyukto dvijaḥ sa tvayi kṛtakatha ityatastvayā mande vedarahite idamapyākhyeyam ।
virahivadhe kiyat pāpamiti praśraḥ ।
mandavāyoḥ kāmoddīpakatvena virahihantṛtvāt ayaṃ praśraḥ ।
vyavasthākathane harṣotpulakaḥ ।
tṛtīyaṃ yathā veṇyāṃ duryodhanaṃ prati gāndhāryā hitavākyam ।
athavā pradīyatāṃ dāśarathaye maithilīti rāvaṇaṃ prati vibhīṣaṇasya vākyamidamapi bodhyam ।

END OF COMMENTARY 

vyāhāro yatparasyārthe hāsyakṣobhakaraṃ vacaḥ ।

yathā mālavikāgnimitra viḍhūṣakaḥmā dāva uvadesamuddhā gamissasi ।
gaṇadāsaḥ ārya ! ucyatāṃ yastvayā kramabhedo lakṣitaḥ ।
vidūṣakaḥpaḍhamaṃ bambhaṇapūā bhodi, sā imāe laṅghidā ।
ityādinā nāyakasya viśuddhanāyikādarśanaprayuktena hāsalobhakāriṇa vacasā vyāhāraḥ ।

COMMENTARY 

Vijñapriyā

vyāhārarūpakamaṅgamāhavyāhāra iti ।
lāsyāvasāne nṛtyasamāptau ।
mā dāva iti ।
mā tāvadupadeśamugdhā gamiṣyasīti ।
upadeśaḥ śāstrepadeśaḥ ।
tadvisaṃmugdhā tarkaruddhakāriṇī bhūtvā iti śeṣaḥ ।
paṭhamamiti ।
prathamaṃ brāhmaṇapūjā bhavati sā anayā laṅghitā ।
।
atra parasya lājño lābhārthaṃ hāsyakaraṃ vidūṣakasya vākyamāha

END OF COMMENTARY 

doṣā guṇā guṇā doṣā yatra syurmṛdar vaṃ hi tat ।

krameṇa yathā
priya ! jīvitatākrauryaṃ niḥsnehatvaṃ kṛtaghnatā ।
bhūyastvaddarśanādeva mamaite guṇatāṃ gatāḥ ।
tasyāstadrūpasaundaryaṃ bhūṣitaṃ yauvanaśriyā ।
sukhaikāyatanaṃ jātaṃ duḥkhāyaiva mamādhunā ।
etāni cāṅgani nāṭakādiṣu sambhavantyapi vīthyāmavaśyaṃ vidheyāni spaṣṭatayā nāṭakādiṣu viniviṣṭānyapīhodāhṛtāni ।
vīthīva nānārasānāṃ cātra mālārūpatayā sthitatvādvīthīyam ।
yathāmālavikā ।
atha prahasanam

bhāṇāvatsandhisacdhyaṅgalāsyāṅgāṅkairvinirmitam ।
bhavetprahasanaṃ vṛttaṃ nindyānāṃ kavikalpitam ।

atra nārabhaṭī, nāpi viṣkambhakapraveśakau ।
aṅgī hāsyarasastatra vīthyaṅgānāṃ sthitirna vā ।

tatra

tapasvibhagadvipraprabhṛtiṣvatra nāyakaḥ ।
eko yatra bhaveddhṛṣṭo hāsyaṃ tacchuddhamucyate ।

yathā kandarpakeliḥ ।

āśritya kañcana janaṃ saṃkīrṇamiti tadviduḥ ।

yathādhūrtacaritam ।

vṛttaṃ bahūnāṃ dhṛṣṭānāṃ saṅkīrṇaṃ kecidūcire ।
tatpunarbhavati dvyaṅkamathavaikāṅkanirmitam ।

yathālaṭakamelakādiḥ ।
munistvāha
veśyāceṭanapuṃsakaviṭadhūrtā vandhakī ca yatra syuḥ ।
avikṛtaveṣaparicchaceṣṭitakaraṇaṃ tu saṅkīrṇam ।
iti ।

vikṛtaṃ tu viduryatra ṣaṇḍhakañcukitāpasāḥ ।
bhujaṅgacāraṇabhaṭaprabhṛterveṣavāgyutāḥ ।

idaṃ tu saṅkīrṇenaiva gatārthamiti muninā pṛthaṅnoktam ।
athoparūpakāṇi ।

tatra nāṭikā kḷptavṛttā syāt strīprāyā caturaṅkikā ।
prakhyāto dhīralalitastatra syānnāyako nṛpaḥ ।

syādantaḥ purasambaddhā saṅgītavyāpṛtāthavā ।
navānurāgā kanyātra nāyikā nṛpavaṃśajā ।

sampravarteta netāsyāṃ devyāstrāsena śaṅkitaḥ ।
devo bhavetpunarjyeṣṭhā pragalbhā nṛpavaṃśajā ।

pade pade mānavatī tadvaśaḥ saṅgamo dvayoḥ ।
vṛttiḥ syātkauśikī svalpavimarśāḥ sandhayaḥ punaḥ ।

dvayornāyikānāyakayoḥ ।
yathāratnāvalīviddhaśālabhañjikādiḥ ।
atha troṭakam-

saptāṣṭanavapañcāṅkaṃ divyamānuṣasaṃśrayam ।
troṭakaṃ nāma tatprāhuḥ pratyaṅkaṃ savidūṣakam ।

pratyaṅkasavidūṣakatvādatra śṛṅgāro aṅgī ।
saptāṅkaṃ yathāstambhitarambham ।
pañcāṅkaṃ yathāvikramorvaśī ।
atha goṣṭhī

prākṛtairnavabhaiḥ puṃbhirdaśabhirvāpyalaṃkṛtā ।
nodāttavacanā goṣṭhī kauśikīvṛttiśālinī ।

hīnā garbhavimarśābhyāṃ pañcaṣaḍyoṣidanvitā ।
kāmaśṛṅgārasaṃyuktā syādekāṅkavinirmitā ।

yathāraivatamadanikā ।
atha saṭṭakam

saṭṭakaṃ prākṛtāśeṣapāṭhyaṃ syādapraveśakam ।
na ca viṣkambhako apyatra pracuraścādbhuto rasaḥ ।

aṅkā javanikākhyāḥ syuḥ syādanyannāṭikāsamam ।

yathākarpūramañjarī ।
atha nāṭyarāsakam

nāṭyarāsakamekāṅkaṃ bahutālalayasthiti ।

udāttanāyakaṃ tadvatpīṭhamardepanāyakam ।
hāsyo aṅgyatra saśṛṅgāro nārī vāsakasajjikā ।

mukhanirvahaṇe sandhaī lāsyāṅgāni daśāpi ca ।
kecitpratimukhaṃ sandhaimiha necchanti kevalam ।

Locanā

tālaḥ cañcupuṭādiḥ ।
pīṭhamardde atraivoktaprakāraḥ ।
gītaṃ bharatadi prasiddham ।

END OF COMMENTARY 

tatra sandhaidvayavatī yathānarmavatī ।
sandhaicatuṣṭayavatī yathāvilāsavatī ।
atha prasthānakam

prasthāne nāmako dāso hīnaḥ syādupanāyakaḥ ।
dāsī ca nāyikā vṛttiḥ kauśikī bhāratī tathā ।

surāpānasamāyogāduddiṣṭārthasya saṃhṛtiḥ ।
aṅkau dvau layatālādirvilāso bahulastathā ।

yathāśṛṅgāratilakam ।
athollāpyam

udāttanāyakaṃ divyavṛttamekāṅkabhūṣitam ।
śilpakāṅgairyutaṃ hāsyaśṛṅgārakaruṇai rasaiḥ ।

ullāpyaṃ bahusaṃgrāmamastragītamanoharam ।
catastro nāyikāstatra trayo aṅkā iti kecana ।

śilpakāṅgāni vakṣyamāṇāni ।
yathādevīmahādevam ।
atha kāvyam

kāvyamārabhaṭīhīnamekāṅgaṃhāsyasaṃkulam ।
khaṇḍamātrādvipadikābhagnatālairalaṃkṛtam ।

Locanā

khaṇḍamātrādaya ākareṣu boddhavyāḥ ।
ādau mukhapratimukhe ।
antimo nirvahaṇam ।

END OF COMMENTARY 

varṇamātrāchaḍḍaṇikāyutaṃ śṛṅgārabhāṣitam ।
netā strī cāpyudāttātra sandhī ādyo tathāntimaḥ ।

yathāyādavodayam ।
atha preṅkhaṇam

garbhāvamarśarahitaṃ preṅkhaṇaṃ hīnanāyakam ।
asūtradhāramekāṅkamaviṣkambhapraveśakam ।

niyuddhasampheṭayutaṃ sarvavṛttisamāśritam ।

Locanā

niyuddhaṃ bāhuyuddham ।
sampheṭo roṣabhāṣaṇam ।

END OF COMMENTARY 

nepathye gīyate nāndī tathā tatra prarocanā ।

yathāvālivadhaḥ ।
atha rāsakam

rāsakaṃ pañcapātraṃ syānmukhanirvahaṇānvitam ।
bhāṣāvibhāṣābhūyiṣṭhaṃ bhāratī kauśikīyutam ।

Locanā

bhāṣetibhāṣāvibhāge yathābhāṣārṇave
"bhāṣā madhyamapātrāṇāṃ nāṭakādau viśeṣataḥ ।
mahārāṣṭrī saurasenītyuktā bhāṣā dvidhā budhaiḥ ।
hīnairbhāṣyā vibhāṣā syāt sā ca saptavidhā smṛtā ।
prācyāvantī māgadhī ca śākārī ca tathāparā ।
cāṇḍālī śāvarī caiva tathā bhīrīti bhedataḥ ।

END OF COMMENTARY 

asūtradhāramekāṅkaṃ savīthyaṅgaṃ kalānvitam ।
śliṣṭanāndīyutaṃ khyātanāyikaṃ mūrkhanāyakam ।

udāttabhāvavinyasasaṃśritaṃ cottarottaram ।
iha pratimukhaṃ sandhimapi kecitpracakṣate ।

yathāmenaṃkāhitam ।
atha saṃlāpakam

saṃlāpake aṅkāścatvārastrayo vā nāyakaḥ punaḥ ।
pāṣaṇḍaḥ syādrasastatra śṛṅgārakaruṇotaraḥ ।

bhaveyuḥ purasaṃrodhacchalasaṃgrāmavidravāḥ ।
na tatra vṛttirbhavati bhāratī na ca kauśikī ।

yathāmāyākāpālikam ।
atha śrīgaditam

prakhyātavṛttamekāṅkaṃ prakhyātodāttanāyakam ।
prasiddhanāyikaṃ garbhavimarśābhyāṃ vivarjitam ।

bhāratīvṛttibahulaṃ śrītiśabdena saṃkulam ।
mataṃ śrīgaditaṃ nāma vidvadbhiruparūpakam ।

yathākrīḍārasātalam ।

śrīrāsīnā śrīgadite gāyetkiṃ citpaṭhedapi ।
ekāṅko bhāratīprāya iti kecitpracakṣate ।

COMMENTARY 

Vijñapriyā

śrīgaditākhyamuparūpakamāhaatheti ।
prītiśabdena prītijanakaśabdena ।
śrīrāsīneti ।
śrīḥ lakṣmīḥ ।
āsīnā praviṣṭā ।

END OF COMMENTARY 

ūhyamudāharaṇam ।
atha śilpakam

catvāraḥ śilpake aṅkāḥ syuścatastro vṛttayastathā ।
aśāntahāsyāśca rasā nāyako brāhmaṇo mataḥ ।

varṇanātra śmaśānāderhenaḥ syādupanāyakaḥ ।
saptiviṃśatiraṅgāni bhavantyetasya tāni tu ।

āśaṃsātarkasaṃdehatāpodvegaprasaktayaḥ ।
prayatnagrathanotkaṇṭhāvahitthāpratipattayaḥ ।

vilāsālasyabāṣpāṇi praharṣāśvāsamūḍhatāḥ ।
sādhanānugamocchavāsavismayaprāptayastathā ।

lābhavismṛtisaṃphoṭā vaiśāradyaṃ prabodhanam ।
camatkṛtiścetyamīṣāṃ spaṣṭatvāllakṣma nocyate ।

COMMENTARY 

Vijñapriyā

śilpakākhyamuparūpakamāhaatheti ।
hīna iti ।
nikṛṣṭajano asahāyaḥ ।
asyāśaṃsādyaṅgānyuddiśya tallakṣaṇodāharaṇe spaṣṭatvādupekṣite ।

END OF COMMENTARY 

saṃphoṭagrathanayoḥ pūrvamuktatvādeva lakṣma siddham ।
yathākanakāvatīmādhavaḥ ।
atha vilāsikā

śṛṅgārabahulaikāṅkā daśalāsyāṅgasaṃyutā ।
vidūṣakaviṭābhyāṃ ca pīṭhamardena bhūṣitā ।

hīnā garbhavimarśābhyāṃ saṃdhibhyāṃ hīnanāyakā ।
svalpavṛttā sunepathyā vikhyātā sā vilāsikā ।

kecittu tatra vilāsikāsthāne vināyiketi paṭhanti ।
tasyāstu "durmallikāyāmantarbhāvaḥ" ityānye ।

COMMENTARY 

Vijñapriyā

vilāsikākhyamuparūpakamāhaatheti ।

END OF COMMENTARY 

atha durmallikā

durmallī caturaṅkā syāt kauśikībhāratīyutā ।
agarbhā nāgaranarānyūnanāyakabhūṣitā ।

trināliḥ prathamo aṅkāsyāṃ viṭakrīḍāmayo bhavet ।
pañcanālidvitīyo aṅko vidūṣakavilāsavān ।

ṣaṇṇālikastṛtīyastu pīṭhamardavilāsavān ।
caturtho daśanāliḥ syādaṅkaḥ krīḍitanāgaraḥ ।

COMMENTARY 

Vijñapriyā

durmallikākhyamuparūpakamāhaatheti ।
agarbhā garbhasandhirahitā ।
nāgaranarāḥ nāgarapātrāṇi ।
nāyako nikṛṣṭaḥ ।
trināliḥ nālikātrayasādhyaḥ ।
evamuttaratra ।
viṭakrīḍā, dhūrtakrīḍā ।

END OF COMMENTARY 

yathābindhumatī ।
atha prakaraṇikā

nāṭikaiva prakaraṇī sārthavāhādināyakā ।
samānavaṃśajā neturbhavedyatra ca nāyikā ।

COMMENTARY 

Vijñapriyā

prakaraṇikākhyamuparūpakamāhaatheti ।
nāṭikaiveti ।
nāṭikālakṣaṇakrāntaivetyarthaḥ ।
ṣa sārthavāhāḥ pathikāḥ ।
ādiśabdāt pravāsinaśca ।

END OF COMMENTARY 

mṛgyamudāharaṇam ।
atha hallīśaḥ

hallīśa eka evāṅkaḥ saptāṣṭau daśa vā striyaḥ ।
vāgudāttaikapuruṣaḥ kau śikīvṛttirujjvalā ।
mukhāntimau tathā sandhī bahutālalayasthitiḥ ।

COMMENTARY 

Vijñapriyā

hallīśākhyamuparūpakamāhaatheti ।
mukhetimukhanirvahaṇasandhidvayavatī ।

END OF COMMENTARY 

yathākoliraivatakam ।
atha bhāṇikā

bhāṇikā ślakṣṇanepathyā mukhanirvahaṇanvitā ।
kau śikībhāratīvṛttiyuktaikāṅkavinirmitā ।

udāttanāyikā mandanāyakātrāṅgasaptakam ।
upanyāso atha vinyāso vibodhaḥ sādhvasaṃ tathā ।

samarpaṇaṃ nivṛttiśca saṃhāra iti saptamaḥ ।
upanyāsaḥ prasaṅgena bhavetkāryasya kīrtanam ।

nirvedavākyavyutpattirvinyāsa iti sa smṛtaḥ ।
bhrāntināśo vibodhaḥ syānmithyākhyānaṃ tu sādhvasam ।

sopālambhavacaḥ kopapīḍayeha samarpaṇam ।
nidarśanasyopanyāso nivṛttiriti kathyate ।

saṃhāra iti ca prāhuryatkāryasya samāpanam ।

spaṣṭānyudāharaṇāni ।
yathākāmadattā ।
eteṣāṃ sarveṣāṃ nāṭakaprakṛtitve api yathaicityaṃ yathālābhaṃ nāṭakoktaviśeṣaparigrahaḥ ।
yatra ca nāṭakoktasyāpi punarupādānaṃ tatra tatsadbhāvasya niyamaḥ ।

COMMENTARY 

Vijñapriyā

bhāṇikākhyamuparūpakamāhaatheti ।
mando nikṛṣṭaḥ ।
asya kāryāṇyāhaupanyāsa ityādi ।
teṣāṃ lakṣaṇānyāhaupanyāsa iti ।
nirvedavākyasya vyutpattirvinyāsaḥ, sā ca vinyāsasaṃjñikā ।
kopapīḍayopālambhavacaḥ samarpaṇākhyaṃ kāryamityarthaḥ ।
nidarśanasya dṛṣṭāntasyopanyāsa ityarthaḥ ।
kāryasya samāpanammukhyakāryāvāntarakāryasyetyarthaḥ ।
eṣāṃ kāryāṇāṃ sarvanaṭakeṣvevocityātsarvanāṭakānāmevaitatkāryatvamāhaeṣāmiti ।
nāṭakoktaviśeṣe parigraha iti vigrahaḥ ।
tathā ca bhāṇikoktakāryasya nāṭakāntarepi dātavyamuktam ।
yacceti ।
nāṭake hi ṣaṭtriṃśallakṣaṇālaṅkārādayaścoktāḥ ।
taduktavastuno yacca punarupādānaṃ nāṭakāntara iti bodhyam ।
tatsadbhāvasyetitatsadbhāvasya tatrāvaśyakatārūpaniyam ityarthaḥ ।

END OF COMMENTARY 

atha śravyakāvyāni

śravyaṃ śrotavyamātraṃ tatpadyagadyamayaṃ dvidhā ।

COMMENTARY 

Vijñapriyā

śravyakāvyānīti ।
tatprabedadvayamāhapadyagadyamiti ।

END OF COMMENTARY 

tatra padyamayānyāha

chandobaddhapadaṃ padyaṃ tena muktena muktakam ।
dvābhyāṃ tu yugmakaṃ sāṃdānatikaṃ tribhiriṣyate ।

COMMENTARY 

Vijñapriyā

dvābhyāmityādicaturṣu parasparaikavākyatāpannatve satīti vodhyam ।

END OF COMMENTARY 

kalāpakaṃ caturbhiśca pañcabhiḥ kulakaṃ matam ।

tatra muktakaṃ yathā mama
"sāndrānandamanantamavyayamajaṃ yadyogino api kṣaṇaṃ sākṣātkartumupāsate prati muhurdhyānaikatānāḥ param ।
dhanyāstā madhurāpirīyuvatayastadbrahma yā kautukā
dāliṅganti samalapanti śatadhā'karṣanti cumbanti ca" ।

COMMENTARY 

Vijñapriyā

sāndrānandamitiyatparaṃ prakṛṣṭaṃ brahma kṣaṇamapi sākṣātkatudhyānaikatānā dhyānamātrāviṣṭā yoginaḥ pratimuhurupāsate tadbrahma yā mathurāpurayuvatayaḥ kautukādāliṅgantītyādi tā dhanyaḥ ।

END OF COMMENTARY 

yugmakaṃ yathā mama
"kiṃ karoṣi karopānte kānte ! gaṇḍasthalīmimām ।
praṇayapravaṇo kānte anaikānte nocitāḥ krudhaḥ ।
iti yāvatkuraṅgākṣīṃ vaktumīhāmahe vayam ।
tāvadāvirabhūccūte madhuro madhupadhvaniḥ" ।

COMMENTARY 

Vijñapriyā

māninyā mānabhaṅgaprakāraṃ sakhyau kathayannāhakiṃ karoṣītyādi ।
he kānte ! karopānte imāṃ gaṇḍasthalīṃ kimarthaṃ karoṣi ? tataḥ praṇayapravaṇa ityādi spaṣṭam ।
kuraṅgākṣīmiti vaktuṃ vayaṃ yāvadīhāmahe tāvanmadhuro madhupadhvaniḥ cūte āvirabhūt ।
atra prathamaślokārtho dvitīyaśloka utkikarmatvena ukta iti ekavākyatā ।

END OF COMMENTARY 

evamanyānyapi ।

COMMENTARY 

Vijñapriyā

evamitisandānitakādāvapi evaṃ bodhyamityarthaḥ ।

END OF COMMENTARY 

sargabandho mahākāvyaṃ tatraiko nāyakaḥ suraḥ ।

sadvaṃśaḥ kṣatriyo vāpi dhīrodāttaguṇānvitaḥ ।
ekavaṃśabhavā bhūpāḥ kulajā bahavo api vā ।

śṛṅgāravīraśāntānāmeko aṅgī rasa iṣyate ।
aṅgāni sarve api rasāḥ sarve nāṭakasandhayaḥ ।
itihāsodbhavaṃ vṛttamanyadvā sajjanāśrayam ।

COMMENTARY 

Vijñapriyā

mahākāvyalakṣaṇamāhasargabandha ityādi ।
paricchedarūpaḥ sargo badhyeta'sminniti sargabandhaḥ ।
suro devaḥ ।
sarve nāṭakasandhayo mukhapratimukhādayaḥ pañca ।
sajjanāśrayamvarṇanīyottamajanasya vṛttaṃ vetyarthaḥ ।

END OF COMMENTARY 

catvārastasya vargāḥ syusteṣvekaṃ ca phalaṃ bhavet ।

ādau namaskriyāśīrvā vastunirdeśa eva vā ।
kvacinnindā khalādīnāṃ satāṃ ca guṇakīrtanam ।

ekavṛttamayaiḥ padyairavasāne anyavṛttakaiḥ ।
nāstisvalpā nātidīrghāḥ sargā aṣṭādhikā iha ।

nānāvṛttamayaḥ kāpi sargaḥ kaścana dṛśyate ।
sargānte bhāvisargasya kathāyāḥ sūcanaṃ bhavet ।

saṃdhyāsūryendurajanīpradoṣadhvāntavāsarāḥ ।
prātarmadhyāhnamṛgayāśailartuvanasāgarāḥ ।

saṃbhāgavipralambhau ca munisvargapunādhvarāḥ ।
raṇaprayāṇopayamamantramutrodayādayaḥ ।

varṇanīyā yathāyogaṃ sāṅgopāṅgā amī iha ।
kavervṛttasya vā nāmnā nāyakasyetarasya vā ।

nāmāsya sargopādeyakathayā sarganāma tu ।

COMMENTARY 

Vijñapriyā

catvāra itidharmārthakāmamokṣā ye catvāro vargāsteṣvekamapi tatphalamityarthaḥ ।
ekavṛttamayairitiekacchandovyāptairityarthaḥ ।
avasāne sargānte ।
sāṅgopāṅga itiamī sāndhyāsūryendvādayaḥ putrajanmāntā iha kāvye yathāyogaṃ yathāsambhavaṃ sāṅgopāṅgā varṇanīyā ityarthaḥ ।
tatra sandhyāṅgamcakravākavirahaḥ, vāsarāṅgamjalaketyādiḥ, rajanyaṅgammadhupānādi, upāṅgamtatraiva parihāsādayaḥ, muniḥnāradādiḥ, prayāṇamyātrā, upayamaḥ vivāhaḥ, mantraḥmantraṇā, putrodayaḥ-putrajanma ।
itarasya pratināyakasya, tannāmnāsya nāmetyarthaḥ ।
sargopādeyetisarge upādeyā varṇitā yā kathā tayā sarganāmetyarthaḥ ।

END OF COMMENTARY 

sandhyaṅgāni yathālābhamatra vidheyāni "avasāne anyavṛttakaiḥ" iti bahuvacanamavivakṣitam ।
sāṅgopāṅgā iti jalakelimadhaupānādayaḥ ।
yathāraghuvaṃśaśiśupālavaḥnaiṣadhādayaḥ ।
yathā vā mamarāghavavilāsādiḥ ।

COMMENTARY 

Vijñapriyā

bahuvacanamavivakṣitamitiavasāna ekasyāpi anyavṛttikasya dṛṣṭa tvāt ।
yathā raghuvaṃśamiti ।
tatra vṛttasya nāmnā raghuvaṃśeti ।
ekavaṃśajā bahubhūpāḥ ।
pratināyakasya nāmnā śiśupālavadha iti ।
naiṣadhādau tu nāyakasya nāmnā ।
nāyakastu sadvaṃrājaḥ kṣattriyaḥ ।

END OF COMMENTARY 

asminnārṣe punaḥ sargā bhavantyākhyānasaṃjñakāḥ ।

asminmahākāvye ।
yathāmahābhāratam ।

COMMENTARY 

Vijñapriyā

asminnārṣa itiṛṣipraṇīte asmin mahākāvya ityarthaḥ ।
ākhyānasaṃjñakā iti ।
śiṣyaṃ prati guruṇāmākhyānaśāstrakathane yāḥ saṃjñā adhyāyarūpāstādṛśasaṃjñakā ityarthaḥ ।

END OF COMMENTARY 

prākṛtairnirmite tasminsargā āśvāsasaṃjñakāḥ ।
chandasā skandhakenaitatkvacidralitakairapi ।

yathāsetubandhaḥ ।
yathā vā mamakuvalayāśvacaritam ।

COMMENTARY 

Vijñapriyā

skandhakagalitake chandoviśeṣau ।

END OF COMMENTARY 

apabhraṃśanibaddhe asmin sargāḥ kuḍavakābhidhāḥ ।
tathāpabhraṃśayogyāni cchandāṃsi vividhānyapi ।

yathākarṇaparākramaḥ ।

COMMENTARY 

Vijñapriyā

kaḍavakābhidhāḥkaḍavakanāmānaḥ ।

END OF COMMENTARY 

bhāṣāvibhāṣāniyamātkāvyaṃ sargasamujjhitam ।
ekārthapravaṇaiḥ padyaiḥ saṃdhisāmagryavarjitam ।

yathābhikṣāṭanam, āryāvilāsaśca ।

COMMENTARY 

Vijñapriyā

bhāṣāviśeṣetitādṛśavākye saṃskṛtaprākṛtabhāṣayoraniyamaḥ ।

END OF COMMENTARY 

khaṇḍakāvyaṃ bhavetkāvyasyaikadeśānusāri ca ।

yathāmeghadūtādi ।

koṣaḥ ślokasamūhastu syādanyonyānapekṣakaḥ ।

vrajyākrameṇa racitaḥ sa evātimanoramaḥ ।

COMMENTARY 

Vijñapriyā

anyonyānapekṣakaḥanyonyanirapekṣakaḥ ।

END OF COMMENTARY 

sajātīyānāmekatra sanniveśo vrajyā ।
yathā muktāvalyādiḥ ।
atha gādyakāvyāni ।

COMMENTARY 

Vijñapriyā

vrajyāpadārthamāhasajātīyānāmiti ।
varṇanīyaikyena sājātyam ।

END OF COMMENTARY 

tatra gadyam

vṛttagandhojjitaṃ gadyaṃ muktakaṃ vṛttagandhi ca ।

bhavedutkalikāprāyaṃ cūrṇakaṃ ca caturvidham ।
ādyaṃ samāsarihitaṃ vṛttabhāgayutaṃ param ।

anyaddīrghasamāsāḍhyaṃ turya cālpasamāsakam ।

COMMENTARY 

Vijñapriyā

vṛttagandhojjhitamiti ।
gadyasāmānyalakṣaṇam ।
taccāturvidhyamāhamuktakamiti ।
ādyaṃ muktakam ।
paraṃ vṛttagandhiḥ ।
vṛttamakṣarasaṃkhyātaṃ chandastadakadeśayuktamityarthaḥ ।
turyaṃ caturthaṃ cūrṇakam ।

END OF COMMENTARY 

muktakaṃ yathā"gururvacasi pṛthururasi" ityādi ।
vṛttagandhi yathā mama
"samarakaṇḍūlaniviḍabhujadaṇḍakuṇḍalīkṛtakodaṇḍaśiñjinīṭaṃkārojjāgaritavairinagara" ityādi ।
atra "kuṇḍalīkṛtakodaṇḍa'ityanuṣṭubvṛttasya pādaḥ, "samarakaṇḍūla" iti ca prathamākṣaradvayarihitastasyaiva pādaḥ ।
utkalikāprāyaṃ yathā mamaiva"aṇisavisumaraṇisidasaravisaravidalidasamaraparigadapavaraparavala" ityādi ।
cūrṇakaṃ yathā bhama"guṇaratnasāgara ! jagadekanāgara ! kāminīmadana ! janarañjana !" ityādi ।

COMMENTARY 

Vijñapriyā

samarakaṇḍuletisamarotsāhena kaṇḍule nibiḍe dṛḍhe bhujadaṇḍe kuṇḍalīkṛtakodaṇḍasya śiñjinyāḥ guṇasya ṭaṅkāreṇa ujjagaritaṃ vairinagaraṃ yena ।
he tādṛśetyarthaḥ ।
atra vṛttabhāgayuktatvaṃ darśayatiatreti ।
prathamākṣaratrayarahita itietasyaiva anuṣṭubha eva pādo aparapādaḥ ।
samaretyakṣaratyage, "kaṇḍūlanibiḍabhūjaḥ'; ityevaṃrūpaḥ ।
aṇisetianiśaviṣamaniśitaśaravisaravidalitaparighagadaparabala iti saṃskṛtam ।
aniśaṃ viṣamānāṃ niśitānāṃ śarāṇaṃ visareṇapātena vidalitāḥ parighāḥ mudrarāḥ gadāśca yatra tādṛśaṃ parabalaṃ yasmāt, he tādṛśetyarthaḥ ।
guṇaratnasāgaretyādiatra rephāntaṃ nāma dvayaṃ nāntañca sambodhanadvayamalpasamāsakam ।

END OF COMMENTARY 

kathāyāṃ sarasaṃ vastu gadyaireva vinimitam ।

kvacidatra bhavedāryā kvacidvaktrāpavaktrake ।
ādau padyairnamaskāraḥ khalādervṛttakīrtanam ।

COMMENTARY 

Vijñapriyā

kathārūpakāvyadharamānahakathāyāmiti ।
āryāmātrākṛtaṃ chandaḥ ।
vaktrāpavaktrakechandoviśeṣau ।
tasya dharmāntarānāhaādāviti ।

END OF COMMENTARY 

yathākādāmbaryādiḥ ।

ākhyāyikā kathāvatsyātkavervaśānukīrtanam ।
asyāmanyakavīnāṃ ca vṛttaṃ padyaṃ kvacitkvacit ।

kathāṃśānāṃ vyavaccheda āśvāsa iti vadhyate ।
āryāvaktrāpavaktrāṇāṃ chandasā yena kenacit ।

anyāpadeśenāśvāsamukhe bhāvyarthasūcanam ।

COMMENTARY 

Vijñapriyā

ākhyāyikātmakakāvyadharmānāhaākhyāyiketi ।
kathāvatsetisā kathoktadharmatulyadharmavatītyarthaḥ ।
kathāto viśeṣamāhakaveriti ।
asyāmitiasyāmākhyāyikāyāmanyakavīnāñca vaṃśādikīrtanamityarthaḥ ।
tathā vṛttakṣarasaṃkhyātaṃ chandaḥ kvacit kvacidityarthaḥ ।
āśvāsa itiāśvāsanāmātra pariccheda ityarthaḥ ।
āryetiāryādicchandasāṃ madhye yena kenacicchandasā āśvasasya mukheādau anyāpadeśenaanyacchalena bhāvyarthasya vakṣyamāṇārthasya sūcanamityarthaḥ ।

END OF COMMENTARY 

yathāharṣacaritādiḥ ।
"api tvaniyamo dṛṣṭastatrāpyanyairudīraṇāt" ।
iti daṇḍyācāryavacanāt kecit ākhyāyikā nāyakenaiva nibaddhavyā" ityāhuḥ, tadayuktam ।
ākhyānādayaśca kathākhyāyikayorevāntarbhāvānna pṛthaguktāḥ ।
yaduktaṃ daṇḍinaivaatraivāntarbhaviṣyanti śeṣāścākhyānajātayaḥ" ।
iti ।
eṣāmudāharaṇampañcatantrādi ।

COMMENTARY 

Vijñapriyā

"ākhyāyikā nāyakenaiva nibaddhavyā" iti yad kenaciduktaṃ tad "āpitu"ityādidaṇḍyācāryavacanādayuktamityarthaḥ ।
ākhyānādirūpāṇāṃ kāvyāntaraṇāṃ pṛthagyuktibījamāhaākhyānādaya iti ।
yaduktaṃ daṇḍinaivetiyato daṇḍinaivoktam, atraivāntaḥityādītyarthaḥ ।

END OF COMMENTARY 

atha gadyapadyamayāni

gadyapadyamayaṃ kāvyaṃ campūrityabhidhīyate ।

COMMENTARY 

Vijñapriyā

campūsaṃjñakaṃ kāvyāntaramāhagadyapadyamayamiti ।

END OF COMMENTARY 

yathādeśarājacaritam ।

gadyapadyamayī rājastutirvirudamucyate ।

yathāvirudamaṇimālā ।

COMMENTARY 

Vijñapriyā

virudamaṇimālā prabandhaviśeṣaḥ ।

END OF COMMENTARY 

karambhakaṃ tu bhāṣābhivividhābhirvinirmitam ।

yathā mamaṣoḍaśabhāṣāmayī praśāstiratnāvalī ।
evamanye api bhedā uddeśamātraprasīddhatvāduktabhedānatikramācca na pṛthaglakṣitāḥ ।

COMMENTARY 

Vijñapriyā

evamanyepi bhedā iti ।
na pṛthag lakṣitā ityanvayaḥ ।
pṛthagalakṣaṇe hetumāhauddeśamātrasiddhatvāditi ।
tattatkīrttanamātreṇaiva siddhāḥ na tu kṛtalakṣaṇaḥ ।
teṣāmuktaprabhedalakṣaṇākrāntatvamevetyāhauktabhedāneti ।

iti śrīmaheśvaranyāyālaṅkāraviracitāyāṃ sāhityadarpaṇaṭīkāyāṃ ṣaṣṭhaparicchedavivaraṇam

END OF COMMENTARY 

iti sāhityadarpaṇo dṛśyaśravyakāvyanirūpaṇo nāma ṣaṣṭhaḥ paricchedaḥ ।