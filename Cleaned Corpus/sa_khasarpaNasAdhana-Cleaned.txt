Khasarpaṇasādhana

।। namaḥ śrīkhasarpaṇāya ।।

iha śubhaṅkaranāmā upāsakaḥ śubhakarmakārī karuṇāyamānaḥ sa kila potalakagamanodyataḥ । gacchan khāḍīmaṇḍale khasarpaṇanāmā grāmo asti tatroṣitaḥ । tasya tu bhagavatāryāvalokitśvareṇa pratyādeco dattaḥ । mā gaccha tvam ihāsmān vairocanābhisaṃbodhitantrarājakrameṇa sthāpaya tena mahān satvārtho bhaviṣyati । tato asau bhagavantaṃ śīghram eva kāritavān । tatra bhagavataḥ sādhanāya dṛṛṣṭisaṃpattiḥ kriyate । tathā hi

varaṃ bhikṣoḥ śīlavipattir na punar dṛṣṭivipattir iti । atas tatra tāvat kṣaṇikān nirātmakān sarvadharmān vyavalokya vyapagatasakalavikalpaḥ kṛpāśayo aho vatāmī satvāḥ kleśakarmādibhir upadrutāḥ । tato jātijarāmaraṇaduḥkhair atīva pīḍyamānāḥ santo anekaprakāraduḥkham anubhavanti । tato ahaṃ lokeśvaro bhūtvā teṣāṃ duḥkhādy apanayāmi । sarvajñajñāne pratiṣṭhāpayāmi । ity evaṃ pratijñāśayaṃ kṛtvā svahṛdi paṃkārajasahaśradalapadmavarāṭakamadhye akārajacandramaṇḍalopari āṃ tāṃ suṃ bhṛṃ haṃ iti pañca bījāni vinyasya । etadraśmimālābhiḥ sañcodyānīya tān gurubuddhabodhisatvān gaganatale purovartinaḥ kṛtvā vandanāpūjāpāpadecanātrisaraṇagamanādisaptavidhāṃ pūjām ekadaśadhāṃ vā kṛtvā maitrīkaruṇādicaturbrahmavihārī bhāvanāṃ kuryāt tataḥ śūnyatājñānavajrasvabhāvātmako aham ity uccārya śūnyatābodhim kṛtvā bhagavān avalokiteśvaro yoginātmanā bhūyate । sa ca śaraccandragauraḥ । jaṭāmakuṭī śirasi amitābhadhārī sarvālaṅkārabūṣitaḥ । ratnasiṃhāsanopari sahasradalapadmasthaḥ । lalitākṣepaḥ dvibhujaikamukhaḥ । dakṣiṇenāmṛtadhārāśravadvaradaḥ । satvaparyaṅkāsīnaḥ । agratas tārā kanakaśyāmavarṇā । unnatapīnapayodharā । sarvālaṅkārabhūṣitā । utpalakalikāsannakaradvayārpitanetrā । tadanu sadhanakumārah । ratnābharaṇo ratnamukuṭī vāmakakṣāvasaktamalikaḥ । tadanu bhṛkuṭī jaṭāmukuṭinī । mūrdhni caityālaṅkṛtā । kanakojjvalā । raktavastraparidhānā । dakṣiṇahastena namaskāraṃ kurvāṇā । apareṇākṣamālādharā । vāmakarābhyāṃ tridaṇḍīkamaṇḍaluvyagrā । tadanu hayagrīvo jvaladbhāsuraḥ piṅgalordhvakeśaḥ । nāgābharaṇo raktavarṇaḥ । lambodaro vyāghracarmāmbaraḥ । daṇḍahastaḥ । evaṃ pañcātmako bhagavān bhāvanīyaḥ । saparivāraḥ । pūjayitavyo apy evaṃvidhaḥ । tataḥ kṛtamaṇḍale । tatrādau maṇḍalaṃ kṛtvā rakṣāṃ kuryāt । oṃ maṇidhari vajriṇi rakṣa o māṃ hūṃ phaṭ svāhā ।। oṃ vajrarekhe hūṃ maṇḍalamantraḥ ।। oṃ āgaccha bhagavan maṇḍalakasiṃhāsane oṃ āḥ iti mantrakṛtādhyeṣāṇāyāṃ kṛtamaṇḍalamadhyasiṃhāsanopari sahasradalapadmasthapañcātmakam pūjayed iti । oṃ vajrapuṣpe hūṃ । oṃ vajragandhe hūṃ । oṃ vajrāhāre hūṃ । iti saṃpūjya saṃstutya mantrajāpam kuryāt । oṃ sarvatathāgatapūjāmeghaprasarasamūhe hūṃ । pūjādhiṣṭhānamantraḥ ।। oṃ āṃ tāṃ suṃ bhṛṃ haṃ phaṭ svāhā ।। oṃ sarvatathāgatasulalitanamitair namāmi bhagavantaṃ jaḥ hūṃ vaṃ hoḥ pratīccha kusumāñjalir nātha hoḥ । iti vandanāmantraḥ । oṃ muḥ svāhā iti visarjanamantraḥ । oṃ kha kha kha hi । gṛhṇa gṛhṇa gṛhṇa ntu sarvabhautikā imaṃ baliṃ svāhā । iti balimantraḥ । atha pūjārambhakāle evam uccārya cittaṃ śodhanīyaṃ । yat sarvaduścaritebhyo viratiṃ karomi । sarvabuddhabodhisatvaśikṣāṃ śikṣiṣye । yāvat pūjāvidhena samanvayāmi । yady evaṃ na kriyate । tadā rāgajaṃ dveṣajaṃ mohajaṃ kuśalamūlaṃ syāt । iha sarva eva satvā rāgadveṣamohāśayāḥ ।। tathā hi

rāgajakuśalamūlena nandopanandau nāgarājānau dveṣajena rāgeṇa mohajena vaiśravaṇo yakṣo bhūtaḥ ।

ity ato rāgadveṣamohādīn parihṛtya cittaśuddhyā karuṇāyamānacittena sarvāṇy eva dānādikuśalamūlāni kartavyāni ।

iti khasarpaṇasādhanaṃ samāptaṃ ।। śubhaṃkareṇa racitaṃ