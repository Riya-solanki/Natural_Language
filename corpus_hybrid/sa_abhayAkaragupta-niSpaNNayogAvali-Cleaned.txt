oṃ namaḥ śrīvajrasattvāya ।।

jyotibhir vijitaṃ yad asya jagatīṃ jiṣṇv antaratvatamo yac cādvaitadaśārṇasaty api parīṇāmo guṇaughaḥ śriyām ।

yat kāruṇyatarāmṛtārdrahṛdayair uhyanti taṃ vajriṇas tair etac caritādbhutāni nijadhīdhāmāni dhāvantu vaḥ ।।

vajrāvalīmaṇḍitamaṇḍaleṣu drāg vajrabhṛc cārucaritram uccaiḥ ।

tadañcitais tadvacanirmitaughair amogham agryāṃ śriyam ādadhātu ।।

iha hi mṛdumadhyakramābhyāṃ subhāvitasamādher adhimātraprajñasya bhagavatā ।

sarvākāravaropetaḥ sphurat saṃhārakārakaḥ । jhatiti jñānaniṣpanno yogo niṣpanna ucyate ।।

sa hi tvāṃ sarvasattvāṃś ca vajradharatvaṃ prāpayitum abhyutsāhavān skandhadhātvāyatanādikaṃ pratibimbamayaṃ śūnyataikarasaṃ niścinvan । prabhāsvaraṃ praviśya jhatiti saparikarakūṭāgarodaramaṇḍalamāṇḍaleyaparikaritaḥ kuleśabhūṣito hṛdbījayuktaḥ śūnyatākaruṇaikarasamahāsukhamayaḥ śrīvajrasattvamañjuvajrādirūpo aparimitatathāgatadevībodhisattvakrodhādīn sphārayet । dharmadeśanādibhir yathābhavyaṃ parahitāni kurvāṇaḥ parapuṇyāvadhiṃ sthāpayan saṃharaṃś cācintya mūrtir udeti ।।

tatrāyaṃ parikarādiḥ । ārasātalam abhimataprasarā ghanaikasārā jvalantī vajramayī bhūmiḥ kalpāntajvalanavanamayūkhajvālāvalīsīmābandhā । ārasātalam upary atyuccair ghananibuḍajvaladvajraprākārordhve niḥsaṃdhyekakhaṇḍībhūtam upari vajraśarajālādho vajravitānamaṇḍitaṃ jvaladvajrapañjaraṃ tadabhyantarasthitaviśvābjasūryasthapītadakṣiṇāvartabhramaddaśāracakraṃ ca ।।

tatra pūrvasyām ārāyāṃ yamāntakaḥ kṛṣṇaḥ sitaraktamukhaḥ kṛṣṇavajramudgarakhaḍgamaṇikamaladhārī । dakṣiṇasyāṃ prajñāntakaḥ sitaḥ kṛṣṇaraktamukho vajrāṅkitasitadaṇḍāsimaṇipadmadhārī । paścimāyāṃ padmāntako rakto nīlasitāsyo raktapadmāsimaṇicakradhāri । uttarasyāṃ vighnāntakaḥ kṛṣṇaḥ sitaraktamukhaḥ karālavajrāsimaṇipadmadhārī । āgneyyāṃ ṭakkirājo nīlaḥ sitaraktāsyo aṅkuśakhaḍgamaṇisarojadhārī । nairṛtyāṃ nīladaṇḍaḥ kṛṣṇaḥ sitaraktāsyo nīladaṇḍakhaḍgamaṇyabjadhārī । vāyavyāṃ mahābalaḥ kṛṣṇaḥ sitaraktamukhas triśūlāsimaṇikamaladhārī । aiśānyām acalo nīlaḥ sitaraktāsyaḥ khaḍgavajramaṇipadmadhārī । ūrdhvam uṣṇīṣacakravartī pīto nīlaraktāsyaḥ pītacakrakhaḍgamaṇipadmadhārī । adhaḥ sumbharājo nīlaḥ sitaraktāsyo vajrakhaḍgamaṇikamalabhṛt ।।

tatroṣṇīṣaṭakkyacalasumbhā ratnamukuṭino vicitraratnābharaṇā lalitā īṣaddarśitadaṃṣṭrā vigataśmaśravaḥ । tadanye vikṛtarūpāḥ sabhrūbhaṅgāḥ piṅgordhvakeśabhrūśmaśravo vyāvṛttadaṃṣṭrākarālavaktrā lalajjihvā aṭṭāṭṭahāsinaḥ krūrāṣṭanāgabhūṣanā vāmanāḥ pīnās tundilāḥ । daśāpy ete sahāsanair niścalāḥ pratyālīḍhenārāgreṣv īṣadalagnaviśvābjasūryasthāḥ sūryaprabhāḥ saroṣaṇā jvalanto nadanto atibhīmāḥ pralayānalapratimamayūkhamukhair aparimitātmakamūrtinirmāṇaiś ca niravadhidhātutrayeṣu vighnaugham akhilam asakṛnnirmūlayantaḥ । ṣaḍbhujāḥ pradhānabhujābhyāṃ svābhaprajñāliṅgitās trimukhāḥ । mukhaṃ tu mūlaṃ śariravarṇaṃ savyavāmaṃ ca yathoktavarṇaṃ pratimukhaṃ raktavartulanetratrayam ।।

cakraṃ cātibhramaṇān niścalopamaṃ nirantaraṃ sphurad anekajvālākalāpaṃ tasya nābhyantare adhaḥsūkopari viśālatrikoṇadhavaladharmodayāntaradhaḥkoṇodaragataviśvadalakamalopari viśvakuliśasahitā tadvajrasya digārā yathāyogaṃ vairocanādisamavarṇā vedī ca । tasyāṃ pañcavarṇaratnapariniṣpannaṃ bhāsvanmunīndramaṇḍalacitrāṃśuvyāptasarvadikcakraṃ kūṭāgāram । tasya madhye bhagavān vajrasattvo mañjuvajrarūpaḥ kuṅkumāruṇaḥ kṛṣṇasitasavyetaravadanaḥ pradhānabhujābhyāṃ svābhaprajñāliṅgito asiśarendīvaracāpadharo ratnamukuṭī vicitraratnādyābharaṇo anantābhaḥ । tasya pūrvasyāṃ diśi vairocanaḥ sitaḥ kṛṣṇaraktasavyetaramukhaḥ sitāṣṭāracakrāsimaṇikamaladharaḥ । dakṣiṇasyāṃ ratneśaḥ pīto navāṃśamarakataratnāsicakrapadmadharaḥ । paścimāyām amitābho rakto raktapadmāsimaṇicakradharaḥ । uttarasyām amoghasiddhir haritaḥ khaḍgacakramaṇikamaladharaḥ । trayo amī kṛṣṇasitasavyetaravaktrāḥ sarve tathāgatā ratnamukuṭino vicitraratnābharaṇāḥ । āgneyyāṃ locanā vairocanasamā । nairṛtyāṃ māmakī akṣobhyasamā raktotpalāsimaṇipadmadharā sarvasādhaneṣu tathā pāṭhāt । vāyavyāṃ pāṇḍarā amitābhasamā । aiśānyāṃ tārā ratneśasamā pītotpalāsimaṇipadmadharā ।

ato garbhapuṭād bahir āgneyakoṇe rūpavajrā vairocanasadṛśī ratnadarpaṇāsimaṇyabjadharā । nairṛtye śabdavajrā akṣobhyasamā nīlavīṇākṛpāṇamaṇyabjadharā । vāyavye gandhavajrā ratneśasamā pītagandhaśaṅkhāsicakrābjadharā । aiśāne rasavajrā amitābhasadṛśī raktarasapātrāsimaṇicakradharā । prāgdvārottarapārśve sparśavajrā amoghasiddhisamā viśvavarṇavastrāsimaṇyabjadharā । prāgdvāradakṣiṇapārśve dharmadhātuvajrā vajrasattvasamā dhavaladharmodayāsimaṇyabjadharā ।।

etā mañjuvajrādidevatās trivadanāḥ ṣaḍbhujāḥ । ādyacihnadvayaṃ savyābhyām aparadvayaṃ vāmābhyāṃ dadhānāḥ । sarvatra mūlamukhaṃ śariravarṇam eva । pūrvādidvāreṣu yamāntakaprajñāntakapadmāntakāmṛtakuṇḍalayaḥ ।।

atra mañjuvajravairocanadaśadevyaś candreṣu vajraparyaṅkiṇo anye sūryeṣu candrasūryataleṣu viśvapadmāni । tathāgatāḥ pradhānabhujābhyāṃ svābhaprajñāliṅgitā devyas tu svābham upāyam ।।

kulādhipatis tu śirasi mañjuvajrāditathāgatamāmakīśabdavajrārakṣācakragatāṣṭakrodhānām akṣobhyaḥ । locanārūpavajrāyamāntakānāṃ vairocanaḥ । gandhavajrāyā ratneśaḥ । pāṇḍarārasavajrāpadmāntakānām amitābhaḥ । tārāsparśavajrayor amoghasiddhiḥ । dharmadhātuvajrāyā vajradharaḥ । akṣobhya ity anye ।।

vajrasattvo atreṣadraktānuviddhasitavarṇo nīlaraktasavyetaravaktraḥ pradhānabhujābhyāṃ svābhaprajñāliṅgito nīlavajrāsimaṇikamaladhārī viśvapadmacandrāsanaś candraprabho vajraparyaṅkī ratnamukuṭī ratnābharaṇo akṣobhyamudritaḥ ।।

iha mañjuvajrasya stanāntare samayasattvasadṛśaṃ jñānasattvaṃ taddhṛccandre khaḍgamuṣṭicandrasthaṃ maṃbījam । śāśvataratneśāmitābhāmoghasiddhyakṣobhyānāṃ hṛdi cihne yathāyogaṃ candre sūrye vā vuṃ āṃ jrīṃ khaṃ hūṃ । locanādidevīnāṃ ioṃ māṃ pāṃ tāṃ jaḥ hūṃ vaṃ hoḥ khaṃ raṃ । krodhānāṃ hūṃ । sarvadevatānāṃ hṛdayamantrā vajrāvalyāṃ uktāḥ ।।

iha niṣpannayoginaś cakṣurādyadhiṣṭhānaṃ jñānasattvapraveśādikaṃ ca noktam ।। tadantareṇāpy aparimitācintyacakṣurabhijñādiguṇagrāmaramaṇīyamūrter abhīṣṭadevatāyāḥ sakṛd eva supariśuddhasarvākārapariniṣpatter muhur muhur adhimokṣadārḍhyāt । hṛnmantrādikathanaṃ tu kalaśādhivāsanādiṣu prayogārtham ।। yadā tu madhye anyas tathāgato bhavati nāyakas tadā madhyasthitas tasya sthāne tiṣṭhet । amitābhaḥ śubhro api bhavati śuklā dharmāḥ prakṛtyeti vāgīśasyātra śuklatety ukteḥ ।। iha vakṣyamāneṣu ca mandaleṣu yasyā māṇḍaleyadevatāyā mukhyato yatsthānam ucyate tasmin saiva pradhānatayā maṇḍaleśabhimukhī । tadāliṅgitā tu tadabhimukhy eva parasthānagamanāt ।।

atra kūṭāgārasya vajrabhūmyādiparito vajrapañjaraṃ rakṣācakraṃ dharmodayā ceti trayaḥ parikarāḥ । tatra vajrapañjaraṃ vakṣyamānānām api sarveṣāṃ kūṭāgārāṇāṃ rakṣācakraṃ dharmodayā ca keṣāṃcid eveti vakṣyāmaḥ । lekhyakūṭāgārāṇāṃ tu dharmadhātusvarūpadharmodayāyā dharmadhātvantargatasya vā sūcakaṃ likhanam uktaṃ vajrāvalyām ।। yathā bāhyaṃ tathādhyātmam ity utpannakramamaṇḍalapratipādanākṛtena lokadhātoś cakravāḍasūcakaṃ vajrāvalīlikhanaṃ ca niyamenaiva । naivaṃ rakṣācakram ato na likhyate । vighnanivāraṇaṃ tv anyathā kriyate । api ca śūnyataiva bhagavatī nikhilavighnaughaṃ samūlam unmūlayituṃ prabhavatīti tadadhimokṣadṛḍhatvam evādarotpādanāya rakṣācakralikhanaṃ na varṇitaṃ lekhyamaṇḍaleṣu । bhāvyamaṇḍaleṣu tu kvacid eva tadbhāvanoktā na sarveṣu । vighnaghātānantaraṃ śūnyatāpraveśād bhāvyamaṇḍale api rakṣācakraṃ nāsty ato na likhyate caitat । evaṃ tarhi vajraprākāram api cakravāḍasūcakaṃ na likhitavyam । atha kūṭāgārotpattau tad utpadyate । nahi bhagavatā vajraprākārasya dvitīyavārotpattiḥ kvacid uktā ।।

kiṃ vā dvir utpattyā । sakṛd utpannam eva hi vajrabhūbandhaprākārādikaṃ samastasamāropaśūnyatāsvabhāvaṃ māyāmayam avatiṣṭhata eva । vidyamānatve api rakṣācakrasya maṇḍaleṣv alikhanopattir uktaiva । kaiścit tu kvacid rakṣācakram api likhituṃ saṃmanyate ।।

iti mañjuvajramaṇḍalam ।।