āśramasthaṃ sukhāsīnaṃ vedaśāstraviśāradam । apṛcchann ṛṣayo gatvā yamaṃ yamitamānasam ।। mahāpātakasaṃyuktāḥ upapātakinas tathā । yair yair vratair viśudhyanti tan no brūhi mahāmune ।।
divā vātārkasaṃspṛṣṭaṃ rātrau nakṣatramārutaiḥ । saṃdhyādvayor vā saṃdhyābhyāṃ pavitraṃ sarvadā jalam ।। svabhāvayuktam avyāptam amedhyena sadā śuci । bhāṇḍasthaṃ dharaṇīsthaṃ vā pānīyaṃ pāvanaṃ nṛṇāṃ ।।
amedhyena tu saṃspṛṣṭo rātrāv ahani vā dvijaḥ । sadyaḥ snātvā spṛśed agniṃ sandhyayoś ca sadā śuciḥ ।। A śvāpadoṣṭrahayādyaiś ca mānuṣaiś caritaṃ vinā । daṣṭaḥ snātvā śuciḥ sadyo naraḥ saṃdhyādirātriṣu ।।
antyād ajñānato bhuktvā caṇḍālānnaṃ kathañcana । gomūtrayāvakāhāro daśarātreṇa śudhyati ।। jalāgnyudbandhanabhraṣṭāḥ pravrajyānāśakacyutāḥ । viṣaprapatanaprāyāḥ śastraghātahatāś ca ye ।।
navaite pratyavasitāḥ sarvadharmabahiṣkṛtāḥ । cāndrāyaṇena śudhyanti taptakṛcchradvayena vā ।। ubhayāvāsinaḥ pāpā ye śyāmaśabalācyutāḥ । aindavābhyāṃ viśudhyanti dattvā dhenuṃ tathā vṛṣaṃ ।।
gobrāhmaṇahataṃ dagdhvā mṛtam udbandhanena ca । pāśaṃś chittvā tathā tasya kṛcchraṃ sāṃtapanaṃ caret ।। kṛmibhir vraṇasaṃbhūtair makṣikādyupaghātitaḥ । kṛcchrābdaṃ samprakurvīta parāko mohasaṃgamāt ।।
ekaike tu kṛte pāpe prāyaścittaṃ vidur budhāḥ । sarvapātakasampāte prāyaścittaṃ na vidyate ।। sarvapātakasampāte kapālagrahaṇaṃ smṛtam । tat kāpālikam asyāgraṃ prāyaścittaṃ manīṣibhiḥ ।।
kāpālikānnabhoktṝṇāṃ tannārīgāmināṃ tathā । jñānāt kṛcchrābdam uddiṣṭam ajñānād aindavadvayam ।। surāmadyapāne kṛte gomāṃsabhakṣaṇe api vā । taptakṛcchraparikliṣṭo mauñjīhomena śudhyati ।।
prāyaścitte avyavasite kartā yadi vipadyate । śuddhas tad ahar evāsāv ihaloke paratra ca ।। yāvad eko apṛthagdravyaḥ prāyaścittaṃ niṣevate । apraśastās tu taṃ spṛṣṭvā bhaveyuḥ te vigarhitāḥ ।।
asaṃbhojyā apratigrāhyā asaṃpāṭhyā avivāhinaḥ । pūyante tadvrate pūrṇe sarve te arikthabhāginaḥ ।। aśītir yasya varṣāṇi bālo vāpy ūnaṣoḍaśaḥ । prāyaścittārdham arhanti striyo rogiṇa eva ca ।।
apūrṇaṣoḍaśābdasya caturvarṣādhikasya ca । prāyaścittaṃ cared bhrātā pitā vānyo api bāndhavaḥ ।। ato bālatarasyāsya nāparādho na pātakaṃ । rājadaṇḍo na tasyāsti prāyaścittaṃ ca neṣyate ।।
kṛcchraṃ sāṃtapanaṃ kuryād hatvā saṃkīrṇayonijam । sūtaṃ hatvātikṛcchraṃ tu kuṇḍagolakam eva ca ।। striyo hatvāviśeṣeṇa carec cāndrāyaṇavratam । hatvā gāṃ kṣatriyaṃ vaiśyaṃ śūdraṃ vāpy anulomajam ।।
eṣāṃ bhuktvā striyo gatvā tathaiva pratigṛhya ca । kṛcchrābdam abdakṛcchraṃ vā śuddhyarthaṃ samyag ācaret ।। A anyaprāṇilayaṃ kurvan dadyāc chaktyā ca dakṣiṇām । kṛcchraṃ cāpi caren nityaṃ prājāpatyam iti sthitiḥ ।।
mahāpātakakartāraś catvāro apy aviśeṣataḥ । agniṃ praviśya śudhyanti snānād vāpi hayakratau ।। rahasyakāriṇas tv ete māghamāse tu pauruṣam । japtvāghamarṣaṇaṃ sūktaṃ śudhyanty antarjale sthitāḥ ।।
paradāre nare ṣaṇḍe hayājāvipaśuṣv api । āgomaithunam āsevyaḥ pāvamānīs tryahaṃ japet ।। caṇḍālādyāsu nārīṣu goṣu maithunakāriṇaḥ । japtvāghamarṣaṇaṃ pakṣaṃ śudhyanti hi payovratāḥ ।।
mātaraṃ gurupatnīṃ ca svasāraṃ duhitāṃ tathā । gatvā tu praviśed agniṃ nānyaśuddhir vidhīyate ।। svasāraṃ ca pitur mātuḥ svasutāṃ mātulasya ca । putrasya bhāryāṃ gatvā tu ṣaṇmāsaṃ kṛcchram ācaret ।।
ṣaṭcatasras tathānyāś ca bandhubhyāṃ pitṛmātṛtaḥ । gatvaitāṃś ca sagotrāṃ ca parākaṃ kṛcchram ācaret ।। rajakaś carmakāraś ca naṭo buruḍa eva ca । kaivartaś caiva śailūṣo mallaś cāntyāvasāyinaḥ ।।
eṣāṃ bhuktvā ca pītvā ca rahas saṃkamya vā sakṛt । āsye ca maithunaṃ kṛtvā taptakṛcchraṃ samācaret ।। A caṇḍālamuṣṭikāś caiva tathā saṃkīrṇayonijāḥ ।। B eṣāṃ bhuktvā striyo gatvā tathaiva pratigṛhya ca ।
jñānāt kṛcchrābdam uddiṣṭam ajñānād aindavaṃ smṛtaṃ ।। kulācārasmṛto yeṣāṃ surāpānaṃ tu yoṣitāṃ । patitakṣetrasaṃbhūtāḥ te akulācārikāḥ smṛtāḥ ।। caturṇām api varṇānāṃ bāhyā brāhmaṇamāninaḥ ।
pāraṃparyeṇa saṃkīrṇā varjanīyāḥ prayatnataḥ ।। ārūḍhapatitāj jāto brāhmaṇyāṃ śūdrataś ca yaḥ । caṇḍālau tāv ubhau jñeyau sagotrād yaś ca jāyate ।। jārajātaḥ savarṇāyāṃ kuṇḍo jīvati bhartari ।
mṛte golakanāmā tu jātihīnau tathāiva tau ।। asavarṇāsu nārīṣu dvijair utpāditāś ca ye । parapatnīṣu sarvāsu kuṇḍāḥ te golakāḥ smṛtāḥ ।। A mātṛvarṇā na te proktāḥ pitṛvarṇā na te smṛtāḥ ।
avivāhyāḥ sutāś caiva bandhubhiḥ pitṛmātṛtaḥ ।। mātṛsvatantrair nṛpasaṃgataiś ca bālādivṛddhair nṛpapīḍitaiś ca । bhāṣā pravṛttā na khalu pramāṇam na hy uttaraṃ naiva kṛtaṃ kṛtās te ।। aśvasya hantā puruṣasya hantā chettā tarūṇāṃ ghaṭasevitānāṃ ।
parasya dāreṣu ca ye prasaktāḥ te śastravaddhyā na vihīnadaṇḍyāḥ ।। yo duṣṭabhāvena parasya hantā hinasti bhāryāṃ sasutaṃ kalatram । kṣetraṃ tathā dhānyadhanaṃ śarīram taṃ ghātayet mudgarapātaghātaiḥ ।। kartānumantā apy upadeśadātā protsāhakas saṃpratighātakaś ca ।
mantrī sahāyas sahavāsyavadhyaḥ śaṅkāviśuddhiḥ puruṣeṇa kāryā ।। yo yasya bhaktāśrayadāsasaktaḥ doṣe kṛte tena nareṇa kartā । tad arpite bhoktari nānuśeyaṃ bhaktapradātā pratimucyate tu ।। pare apare lobhahatās tatas tu parāvaraś caiva pare apare ca ।।
yajñe vivāhe ca tathotsaveṣu samānapuṃsā apy asamānapuṃsā । parābdikām pākavidhau pravṛttiṃ naiteṣu bhaktapradadoṣam āhuḥ ।। śastrapradātā viṣavahnido api māsaṃ samāpnoti parāya dattvā । dharmārthakāmapratipattihetor yadi pravṛttau na paropatāpe ।।
yo vāhanaṃ kartari vāraṇaṃ vā hy ādāya gacchaty aviśiṣṭabuddhiḥ । tatrāpi doṣaṃ na vadanti tajjñāḥ tatraiva śuddhaś ca tathaiva daṇḍyaḥ ।। bhāryā sutā gotraruhā snuṣā vā bhrātā suto dāsabhṛto jano vā । yo doṣaduṣṭas sa nṛpeṇa śāsyo nakārakas tu prabhur eṣa dharmaḥ ।।
dravyapradānena samāsamena karmaprayogena tathā yudhena । yo vartate yasya narasya citte jñeyas sahāyas tu sukhāsukheṣu ।। mahāmṛgaṃ pakṣimṛgaṃ paśuṃ vā samānajātīyam athetaraṃ vā । acodito hanti narastriyaṃ vā svāmīyagaus tasya na khaṇḍanīyaḥ ।।
yad yaddhi jātir dvijavargajātyā yāgādikam pāpakṛto na daṇḍyāḥ । grahapradāneṣu niruddhabaddhāḥ sarpā na hiṃsanti parair abhītāḥ ।। taṃ dāpayitvā dhanine nṛpeṇa tatsvāminaḥ prāṇidhanair vimucyaḥ ।। dharmārthavādeṣu gavādayo hi svecchāpramādād yadi te mriyante ।
tatrāpi doṣañ ca paśupramāṇaṃ nācakṣate dharmavidas tathaiva ।। āraṇyakā ye yadi daṃṣṭriṇas tu gāvo mriyante yadi tā adagdhāḥ । pāpān niroddhuṃ na ca pāśadātuḥ dhārāsvahastaṃ pravadanti pāpaṃ ।। eko hato yo bahubhiḥ sametaiḥ na jñāyate kasya mṛtopaghātaiḥ ।
divyena teṣām upalabhya hantā nivartanīyo nṛpasaṃniyuktaiḥ ।। saṃtyaktajīvo mriyate kadācid niṣpāpakaḥ pātakaśuddhikāryāt ।। A tarkapramāṇaiḥ pratitarkayitvā kecid vadanty evam idaṃ pramānam । nityāntajīvo mriyate kadācid vedaiś ca pṛṣṭair ṛṣibhiś ca gītaṃ ।।
cāndrāyaṇādīni hi pāvanāni pāpā yad icchanti hitāya kartum । saṃsargam icchanti phalaṃ tathā syāt jñānapradīpena tamo andhakāre ।। prāyaścittīyatāṃ prāpya ye narās tv akṛtavratāḥ । teṣāṃ daṇḍaṃ vratañ cāpi kramaśaś coditaṃ śṛṇu ।।
svayam eva tu yaḥ pāpaṃ nivedya vratam ācaret । tasmin damo na prayojyo vrataṃ daṇḍaś ca gṛhyate ।। na pātake artthadaṇḍo asti tulyadoṣe vidaṇḍanam । tatra vratam akurvāṇaṃ sahasraṃ dāpayed damaṃ ।।
upapātakayukto yo mānavo nācared vrataṃ । sadāpy asāhasaṃ pūrvaṃ prāyaścittaṃ viśodhanaṃ ।। cāṣamaṇḍūkamārjāragodholūkāṃś ca vāyasān । hatvā śatam avāpnoti vipro nakulam eva hi ।।
mayūrahaṃsabhāsāñ ca tathā śyenaṃś ca kukkuṭaṃ । triṃśat paṇam avāpnoti tathaiva vanabarhiṇaṃ ।। vipram agniparityaktaṃ saṃdhyopāsanavarjitaṃ । śūdrapreṣyakarañ caiva rājā rāṣṭrāt pravāsayet ।।
utsṛṣṭāgnis tu yo vipras tv asnāto amantrato api vā । upasthānārcano sūryaṃ sandhyāṃ nopāsate dvijaḥ ।। akartā nityayajñānāṃ bhuñjāno vṛṣalāśanaṃ । jīvamāno api vā śastraiḥ pratyahaṃ paṇam āpnuyāt ।।
śūdrāsu śuklasektāraṃ vṛṣalāyāṃ ca vāñchakaṃ । vipraṃ sarvasvam ādāya lalāṭe bhagam aṅkayet ।। bhagacihnaṃ madyacihnaṃ surācihnaṃ lalāṭake । veśyāsu śuklasektāraṃ sarvam ādāya bhūmipaḥ ।।
apasnāto divāsnātaḥ parānnam api vātmanaḥ । bhoktā naṣṭakriyas tasya rājñaḥ svārtthaṃ pracakṣate ।। viprasyoktaparityaktaṃ vṛṣalāśanasevinaḥ । pratyabdaṃ sarvam ādāya vedavidbhyo nivedayet ।।
parītaṃ vottaraṃ vāsaḥ adharmadaṇḍasāhasaṃ । striyam eva prakurvāṇaṃ dviguṇaṃ dāpayed damaṃ ।। bālāndharogivṛddhānāṃ na tu daṇḍo vidhīyate । visṛjya tu naro mūtraṃ rathyādau doṣam āpnuyāt ।।
tathā purīṣam uddiṣṭaṃ chardiś ca na bhavet pathi । dviguṇaṃ daṇḍam āpnoti mūtraṃ sthitvā samutsṛjet ।। māhendrīṃ vāruṇīñ cāpi diśaṃ vīkṣya tu mūtrayan । purīṣaṃś ca tathā muñcan daṇḍaṃ dviguṇam āvahet ।।
stenaḥ piśunavaktā ca sāhasī vṛṣalīpatiḥ । tyaktāvāritā vijñeyāḥ pañcaite grāmakaṇṭakāḥ ।। visṛṣṭvānuparīkṣyaitān rājā rāṣṭreṣu kaṇṭakān । anutsṛṣṭā hi lokasya tv anṛtaṃ kurvate tamaḥ ।।
viṣṭādipūrṇasaṃkṣiptaṃ raktamālyavibhūṣitaṃ । poṣitaṃ stenakāryeṇa stenaṃ rājā nihanyate ।। śvapadādi mukhe nyasya pariyāpya kharājinaṃ । piśunaṃ kharam āropya hṛtavittaṃ vivāsayet ।।
bhittvā gṛhāṃs tu hṛtvā svaṃ kṛtvopaskaram eva ca । rājā sāhasikaṃ rāṣṭrāc caṇḍāḷotsṛṣṭam utsṛjet ।। vratabhaṅgaṃ surābhāṇḍaṃ dvayaṃ saṃbadhyate tataḥ । hṛdayaṃ viṣṭhayā liptaṃ vṛṣalīpatim utsṛjet ।।
bhasmanāpi ca liptāṅgaṃ śavakeśāsthidhūpitaṃ । tyaktāgniṃ sarvam ādāya rājā rāṣṭrāt pravāsayet ।। śavakeśair vījyamānaṃ tanmālābaddhaśekharaṃ । digvāsaṃ gamayed rājā naraṃ samayalaṅghinaṃ ।।
śūdrāsūtpāditāpatyaṃ rājasaṃ brāhmaṇādhamaṃ । grāmād bahiḥ prakurvīta naraṃ saṃsargapātakaṃ ।। tasyāṃ tu śuklasektāraṃ miśritya saha sādhubhiḥ । bhojayet tulyapaṅktau tu prāpnuyāt prathamaṃ damaṃ ।।
vittaṃ dattaṃ tathāmārgād adhītañ ca dvijādibhiḥ । jāyate viphalaṃ sarvaṃ bhāṣaṇāt piśunair naraiḥ ।। devabrahmasvayonyas tu chidradātā vilaṃbhane । dehabhedam avāpnoti vipro hṛtvākhilaṃ dhanaṃ ।।
chidrapradātā stenānāṃ stena eva sa ucyate । tasya hṛtvā tu sarvasvaṃ śvapadaṃ tu mukhe aṅkayet ।। naktaṃ rātrau tu janitā liṅgāj jānāti mānavaḥ । tathā vai śūnyavaktāraṃ jñātvā liṅgaiḥ pravāsayet ।।
asatyavādinaṃ vāde daṇḍitvā sākṣiṇaṃ nṛpaḥ । yaś chadati hi pāpānāṃ viṃśatiṃ vratam ādiśet ।। vratacāryaś caran bhikṣām aniṣṭvā ca hutāśanaṃ । bhuñjānaḥ prāpnuyāt grāsaṃ kāle kāle tv anāturaḥ ।।
ācāryasya pitur bhrātuḥ śvaśurasya nṛpasya ca । pratyutthānaṃ naro akurvans trīn paṇān dāpyate damaṃ ।। āsane tu samāsīna uttame asminn avasthite । śūdraṣ ṣaṭpadam āpnoti gacchatāprasthitena tu ।।
unmānañ ca tathāmānaṃ variṣṭhalaghu vāgṛte । dṛṣyate yasya tasya svaṃ rājña ity eva kalpayet ।। miśritaṃ tilatailena vikrītaṃ ghṛtakākhyayā । vaṇik caturguṇaṃ dāpyaṃ tailaṃ vā miśritaṃ ghṛtaiḥ ।।
marīcaṃ khaṇḍapāṣāṇaiḥ lavaṇañ ca tathā mṛdā । hiṅguñ ca vṛkṣaniryāsaiḥ tathā dāpyaś caturguṇaṃ ।। dhānyaṃ pulākapāṣāṇaiḥ khalu miśritya vā punaḥ । vikretā tatsamaṃ dāpyo dadyāt tasyāpi miśritaṃ ।।
tulyair atulyair vā dravyaiḥ miśrīkṛtya tato nṛṇāṃ । damaś caturguṇaḥ proktas tena nityaṃ samācaret ।। pretasammārjanaṃ malaṃ kapālaṃ tuṣam eva ca । pathi grāmasya vikṣeptā dāpyaḥ [ ] paṇaṃ ।।
ucchiṣṭasalilasrāvaṃ gṛhī yaḥ parimuñcati । dviguṇaṃ daṇḍam āpnoti moktā rūpye ca daṇḍyate ।। hatvā kakaraṃ divā tu tripaṇaṃ brāhmaṇo bhavet । śaśaṃ kūrmañ ca godhāñ ca meṣaṃ hatvā ca ṣoḍaśa ।।
kṣīraṃ kṣīravikārañ ca lavaṇaṃ tailam eva ca । lākṣāñ ca vikrayaṃ kurvan vipraḥ prāpnoti madhyamaṃ ।। apūpam annaṃ māṃsañ ca somam asthi tathā madhu । tvacañ ca vikrayaṃ kurvan prāpnuyān madhyamaṃ damaṃ ।।
janakañ janakādhyakṣo nikarṣan viṣamopame । damaṃ paṇam avāpnoti bhoktā ca viṣamopame ।। vipram utpāditāpatyaṃ vṛṣalyāṃ yo vahed ataḥ । sahasraṃ damam āpnoti prasūtiḥ prathamaṃ bhavet ।।
bhuñjāno yasya pakvānnaṃ vipras tu vṛṣalīpateḥ । paṇañ caturdaśāpnoti dviguṇaṃ tasya sūtake ।। śrāddhaṃ tu tadgṛhe bhuktvā paṇan tāvad avāpnuyāt । sāhasaṃ pūrvam āpnoti viśeṣāc cānimittataḥ ।।
anvaṣṭakām aṣṭakāṃ vā bhuñjāno vṛṣalīpateḥ । paṇāñ caturdaśāpnoti tathā bhoktā ca māsikaṃ ।। kramam apy aṣṭakādeśāt gṛhṇāno vṛṣalālayāt । ṣaṇṇavatyarddham āpnoti bhuktvā pūrvaṃ tu tadgṛhe ।।
madyādīnāṃ tv abhakṣyāṇāṃ vipraḥ prāpnoti ṣoḍaśa । dviguṇaṃ pratipīḍānāṃ matsyānāṃ āpnuyāc chataṃ ।। evaṃ dviguṇatāṃ dadyāt doṣeṣv eteṣu somapāḥ । kharāśvasūkarādīnaṃ bhakṣaṇe patitaḥ smṛtaḥ ।।
dārvasthiśṛṅgapāṣāṇair yas tu bhāryābhṛtiṃ dvijaḥ । sahasraṃ damam āpnoti kurvāṇo vapanaṃ yadi ।। aṅgeṣu vyaktadeśeṣu yo jāyāṃ karajair vraṇaṃ । kartā kārayitā svāṅgair dāpyaḥ syāt prathamaṃ damaṃ ।।
yoṣitmukhaṃ tu bhuñjāno pītvā vāpidadaṃ dvijaḥ । tathā bhojayitā svaṃ vā dāpyaḥ syāt pūrvasāhasaṃ ।। atyarthaṃ vedayaṃś caiva brāhmaṇaḥ patito bhavet । striyaṃ tathāśvavad gacchamś cuṃbayan guhyam eva vā ।।
prayatnāc chuklam utsṛjya vipraḥ pañcāśad āpnuyāt । maithunaṃ goṣu gatvā tu tathā dāpyo bhavec chataṃ ।। gacchaṃs tathājayonau tu prāpyate pūrvasāhasaṃ । madhyamaṃ daṇḍam āpnoti vrajan māhiṣayoniṣu ।।
sahasraṃ damam āpnoti yonyāṃ goṣu naro vrajet । evam eva dviguṇitā bhavanti vratacāriṣu ।। pathi śrāntāya tulyāya panthā deyo athavāśramaṃ । yamadātur bhaven meṣo adeśadātāpratiśrayaḥ ।।
śūdrāṃ tu sevamānād dhi vipraḥ śūdrāvaraḥ smṛtaḥ । gatopagamanād eva śūdrāyāṃ patito bhavet ।। gamanād eva śūdrāyāṃ tv apatyaṃ tanmayo dvijaḥ । mātā tu tasya śūdrasya pātityaṃ tu pracakṣate ।।
tasmāc chūdras tu yajñārthaṃ gṛhyārtham api vā dvijaḥ । śuklasektari kṛṣṇāyāṃ vipro agnihā pratīkṣate ।। dṛṣṭvāpatyaṃ tu śūdrāyāṃ prayānti tv āpadaṃ mahat । viśo vittaṃ nayād [ ] svayaṃ vā na dvijo yadi ।।
śūnām api aśuddhānām ajadantaṃ suśobhanaṃ । śūdrāgāmī dvijaḥ paśyet pitṝṇāṃ taṃ parīkṣyati ।। tasmād avaśyaṃ śrāddheṣu vipraṃ tu vṛṣalīpatiṃ । śunaś cāpi tiraskṛtya brāhmaṇān āśayed dvijaḥ ।।
vṛṣaḷīpatinā spṛṣṭam īkṣitaṃ bhuktamiśritaṃ । sarvam annam abhojyaṃ syāt siddham annam idaṃ punaḥ ।। apāṅktyānāṃ tv akalyāṇāṃ paṅktau tulyo api ca dvijaḥ । sasyaṃ vṛddhaṃ samādadyāt paṅkeṣu vṛṣalīpatiḥ ।।
janakaṃ śuḷbasaṃspṛṣṭaṃ rajatena tathaiva ca । śakyaṃ śodhayituṃ prājñaiḥ śrāddhe spṛṣṭaṃ vinaśyati ।। vipraḥ kṣatriyayā spṛṣṭas tathaivaṃ vaiśyayoṣitā । upāyaiś śuddhim āyāti na tu śūdrāṅganāṃ gataḥ ।।
upekṣako yo rājā tu grāme vā vṛṣaḷīpatiṃ । sa rājāsatpratigrāhyaḥ svārthabhyo grāma eva tu ।। kaṇṭakānāṃ tu sarveṣāṃ balabhṛto hi sāhasī । tasmāt sāhasino rājā bhraṃśadaṇḍam prakalpayet ।।
svalpasāhasakarttā yaḥ kālād āyakasāhasī । atha bhavaty eva pāpam iti saṃcintya daṇḍayet ।। evaṃ pañca viśād rājā kaṇṭakānāṃ samuddharet । dharmam arthaṃ tathāyuṣyaṃ yaśo rāṣṭraṃ ca varddhate ।।
kaṇṭakānāṃ tu kathitaṃ nyāyena prathamena yaḥ । caturvidhā kriyā proktā saṃsidhyati ca mārgataḥ ।। kulādayo vivādasya śravaṇe adhikṛtāgamāt । koṇe apy adhigatā śāstrair brāhmaṇena vipaścitā ।।