oṃ namo ratnatrayāya । śrīmad ratnatrayaṃ natvā tridhātubhuvanādhipam । ahorātravratakathāṃ vakṣye gurūpadeśataḥ ।। kukkuṭārāmam āsīnam upaguptaṃ yatīśvaram ।
kṛtāñjalipuṭo aśokaḥ prārthayad evam ādarāt ।। {a different verse in bcde as follows athāśoko mahīpāla upaguptaṃ yatiṃ ca tam । kṛtāñjalipuṭo natvā prārthayad evam ādarāt ।।} bhadanta śrotum icchāmi caityavratavidhiṃ punaḥ । ahorātravratasyāpi vidhiṃ puṇyāni sadguro ।।
tad bhavān sadguruḥ śāstā lokapuṇyapravṛddhaye । ahorātravratasyātra vidhim ādeṣṭum arhati ।। iti tena narendreṇa prārthitaṃ sa sudhīr yatiḥ । śrutvā taṃ nṛpam ālokya punar evam upādiśat ।।
śṛṇu sādhu mahārāja yathā me guruṇoditam । tathāhaṃ te pravakṣyāmi śrutvā caivaṃ samācara ।। purā sa bhagavāñ chāstā śākyasiṃho jagadguruḥ । śrāvakair bhikṣubhiḥ sārdhaṃ cailakaiś cāpy upāsakaiḥ ।।
bhikṣuṇībhiḥ suśīlābhir bodhisattvagaṇair api । vihāre jetakāraṇye vyaharat saugatāśrame ।। tadā sa bhagavān buddho lokānāṃ puṇyavṛddhaye । sabhāmadhye samāsīno dharmam ādeṣṭum ārabhat ।।
tadā sarve amarendrādilokapālā maharddhikāḥ । tat saddharmāmṛtaṃ pātuṃ śraddhayā samupāgatāḥ ।। brahmādibrāhmaṇāś cāpi maharṣayas tapasvinaḥ । catvāraś ca mahārājāḥ sasainyaparicārakāḥ ।।
daityendrā nāgarājāś ca yakṣagandharvakinnarāḥ । siddhā vidyādharāḥ sādhyā grahāś ca vasavas tathā ।। rākṣasāś ca mahāvirā garuḍāś ca mahoragāḥ । yogino yatayaś cāpi rājānaḥ kṣātriyā api ।।
amātyā mantriṇaś cāpi vaiśyā rājakumārakāḥ । śreṣṭhino dhaninaḥ śūdrāḥ sārthavāhā māhājanāḥ ।। vaṇijaḥ śilpinaś cāpi paurā janapadās tathā । grāmyāḥ kārvaṭikāś cāpi tathānyadeśavāsinaḥ ।।
sarve te samupāgatya buddhaṃ taṃ śṛīghanaṃ mudā । satkṛtya śraddhayābhyarcya kṛtvā pradakṣiṇāny api ।। kṛtāñjalipuṭā natvā niṛīkṣya saṃpramoditāḥ । tat saddharmāmṛtaṃ pātum upatasthuḥ samāhitāḥ ।।
tadāsanāt samutthāya subhūtiḥ sthaviro yatiḥ । udvahann uttarāsaṅgaṃ jānubhyāṃ bhuvi saṃsthitaḥ ।। kṛtāñjalipuṭo natvā bhagavantaṃ jagadgurum । śrīghanaṃ taṃ samālokya prārthayad evam ādarāt ।।
bhagavan nātha sarvajña vijānīyād bhavān guruḥ । sarvalokā ime śāstur dharmaṃ śrotuṃ samāsthitāḥ ।। tad atra bhuvane khyātam ahorātravrataṃ kadā । pravartate tad ākhyāhi tadvidhiṃ ca kathaṃ prabho ।।
iti tenārhatā pṛṣṭe bhagavān sa munīśvaraḥ । tāṃ sabhāṃ taṃ subhūtiṃ ca samālokyaivam abravīt ।। sādhu śṛṇu subhūte tvaṃ sarvasattvahitārthabhṛt । ahorātravrataṃ puṇyaṃ vidhiṃ ca kathyate mayā ।।
purā pūrvavidehe abhūt khyātā gandhavatī purī । tasyāṃ rājā mahāvijña indrapṣṭābhidhaḥ prabhuḥ ।। so antaḥpure samānīya vasubandhuṃ jinātmajam । sabhāyāṃ svāsane sthāpya satkṛtya śraddhayārcayat ।।
tataḥ sa bhūpatī rājā utthāya samupāśritaḥ । kṛtāñjaliḥ praṇatvainaṃ prārthayad evam ādarāt ।। bhadanta yad ime lokā asaddharmābhimāninaḥ । tad eṣāṃ mānaghātāya saddharmaṃ samupādiśa ।।
yac chrutvaiva tv ime sarve saddharmapratibodhitāḥ । sarvapāpavinirmuktā bhaveyur bodhilābhinaḥ ।। iti rājñārthitaṃ śrutvā vasubandhuḥ sa ātmavit । indrapṛṣṭaṃ mahīndraṃ taṃ samālokyaivam abravīt ।।
śṛṇu sādhu mahārājā tava puṇyapravṛddhaye । sarvasattvahitārthaṃ tad ahorātramahāvratam ।। yathā mayā śrutaṃ pūrvaṃ vipaśyinā prabhāṣitam । mahatpuṇyānuśaṃsā ca tadvidhiś ca pracakṣyate ।।
saṃsāre atra mahat puṇyaṃ prāptum icchanti ye narāḥ । caritavyam ahorātravrataṃ taiḥ śraddhayā mudā ।। bhaktyā caranti ye martyā ahorātravrataṃ mudā । te sarve vimalātmānaḥ pariśuddhatrimaṇḍalāḥ ।।
bodhicittaṃ samāsādya caritvā bodhicārikām । sarvasattvahitaṃ kṛtvā pūrya pāramitāḥ kramāt ।। sarvakleśagaṇāñ jitvā sarvamāragaṇān api । samyagbodhiṃ samāsādya bhaveyuḥ sugatā dhruvam ।।
atītaiś ca jinaiḥ sarvaiḥ kṛtvaitad vratam uttamam । sarvamāragaṇāñ jitvā saṃbodhiḥ sādhitā khalu ।। vartamānaiś ca saṃbuddhaiḥ sarvair etad vrataṃ kṛtam । etatpuṇyānubhāvair hi saṃbodhiḥ sādhitā drutam ।।
tathā cānāgataiḥ sarvaiḥ kṛtvā caitad vrataṃ varam । etatpuṇyavipākais tu prāpsyate bodhir uttamā ।। tathānye bodhisattvāś ca saṃbodhivratacārakāḥ । etad vratavaraṃ dhṛtvā caranti bodhisaṃvaram ।।
tathā sarve amarendrāś ca kṛtvā caitad vrataṃ mudā । devalokādhināthās te bhavanti bodhibhāginaḥ ।। evaṃ sarve mahāsattvā ṛṣayo munayo api ca । etad vratavaraṃ kṛtvā bhavanti brahmacāriṇaḥ ।।
evaṃ ye ye narāś cāpi caranty etad vrataṃ mudā । te te sarve api tatpuṇyair bhavanti bodhibhāginaḥ ।। ye cāpy etad vrataṃ dṛṣṭvā śrutvāpi cānumoditāḥ । prasīdanti tathā te api tatpuṇyaṃ prāpnuvanti hi ।।
etatpuṇyānubhāvena naiva gacchanti durgatim । sarvadā saśubhaṃ saukhyaṃ bhuktvā yānti jinālayam ।। tasmāt sarvaprayatnena saddharmasukhavāñchibhiḥ । ahorātravrataṃ bhaktyā caritavyaṃ naraiḥ sadā ।। । ahorātravratotpannapuṇyasaṃkhyā na vidyate ।
aprameyam asaṃkhyeyam iti buddhaiḥ prakathyate ।। sarvair api munīndrais tat saṃkhyāṃ kartuṃ na śakyate । mayātra śakyam ekena tatpuṇyaṃ gaṇituṃ katham ।। yasya puṇyānubhāvena mahānti pātakāny api ।
nirdahya pariśuddhātmā tatkṣaṇād yāti sadgatim ।। yathābhilaṣitaṃ kāryaṃ sādhayitvā hy avighnataḥ । sarvadā satsukhaṃ bhuktvā saṃyānty ante jinālayam ।। iti matvā mahatpuṇyam ahorātravrataṃ varam ।
dharmārthakāmamokṣāptyai caritavyaṃ sadā naraiḥ ।। tathā cet te mahatpuṇyam ihāmutra śubhaṃ sadā । kramād bodhivrataṃ prāpya bodhisattvo bhaved dhruvam ।। kramāt kleśān vinirjitya saṃsārasukhanandinaḥ ।
jitvā māragaṇān sarvān saṃbuddhapadam āpnuyāḥ ।। iti tena samākhyātaṃ dhīmatā vasubandhunā । śrutvaivaṃ sumahat puṇyam indrapṛṣṭo mumoda saḥ ।। tataḥ sa indrapṛṣṭākhyo mahārājo anumoditaḥ ।
ahorātravrataṃ kartuṃ cārayituṃ samaicchata ।। tataḥ sa nṛpa utthāya sāñjaliḥ samupācaran । vasubandhuṃ tam ānatvā prārthayad evam ādarāt ।। bhadanta bhavatādiṣṭam ahorātravratodbhavam ।
mahat puṇyaṃ niśamyāhaṃ kartum icchāmi sāṃpratam ।। tasmāt tadvidhim ādeṣṭum arhasi me jagaddhite । sarvathāhaṃ cariṣyāmi cariṣyanti prajā api ।। tad atra sarvasattvānāṃ hitāya puṇyasiddhaye ।
ahorātravratasyaivaṃ vidhim ādeṣṭum arhasi ।। iti tena narendreṇa prārthitaṃ sa mahāmatiḥ । vasubandhur niśamyaivaṃ indrapṛṣṭaṃ tam abravīt ।। śṛṇu rājan yathākhyātaṃ munīndreṇa vipaśyinā ।
tathāhaṃ te pravakṣyāmi vratarājavidhiṃ kramāt ।। svayaṃbhūcaityabhūkṣetre vihāre sugatāśrame । puṇyakṣetre nadītīre saṃgame saritāṃ tathā ।। tīrthe samudratīre ca hradatīre sarastaṭe ।
udyāne parvate araṇye vivikte vana-āśrame ।। caityālaye śubhe sthāne prāsāde mandire gṛhe । evam anyatra bhūdeśe śuddhasthāne manorame ।। eteṣu pariśuddheṣu yatrepsite viśodhite ।
dharmaśālāṃ vidhāyādau mṛdgomayair vilepayet ।। caturdhvajān pratiṣṭhāpya vitanuyād vitānakam । puṣpamālādibhiś citrair duṣyaiḥ paṭṭaiś ca maṇḍayet ।। {e adds a verse in the margin as follows gokśīraiḥ paṃcaratnaiś ca śilācūrṇair vilepayet । digmālā digpratāpaiś ca lambayec ca jinālayaṃ ।।}
tatra vajrī śubhācāraḥ pariśuddhatrimaṇḍalaḥ । maṇḍalaṃ vartayed ramyaṃ dharmadhātor yathāvidhi ।। tatas tan maṇḍalaṃ vajrī pratiṣṭhāpya yathāvidhi । vratināṃ saṃgrahaṃ kṛtvā vratārambhaṃ prakārayet ।।
śuklapakṣe trayodaśyāṃ bhojanānte dinātyaye । dantādidhāvanaṃ kṛtvā mukhādiṃ pariśodhayet ।। caturdaśyāṃ prabhāte ca tīrthe snātvā vratī sudhīḥ । śucivastrāvṛto bhadraśīlaḥ śraddhāsamanvitaḥ ।।
madhyāhne maṇḍalaṃ caityaṃ pañcabhir upahārakaiḥ । yathāvidhi samabhyarcya praṇāmaṃ saṃprakārayet ।। tato yāme tṛīye ahnaḥ kārayed vratapālaṇam । nirāmiṣair viśuddhānnaiḥ snānaṃ ca kārayet tataḥ ।। tato rātrimukhe caityaṃ maṇḍalaṃ ca samarcayet ।
dīpamālāḥ samujjvālya dharmaṃ ca śrāvayed vratīn ।। pūrṇamāsyāṃ prabhāte tu snātvā śuddhāmbarāvṛtāḥ । śodhitapañcagavyena kuryuś cāṅgaviśodhanam ।। tato dattvārgham ādau te sūryāya vratinas tathā ।
gurave ca pradāyārghaṃ sthitvā svasvāsane kramāt ।। pūjāṅgāni ca sarvāṇi śodhayeyur yathāvidhi । tatrādau vratisaṃghaḥ sa vajrasattvaṃ samarcayet ।। tato ratnatrayaṃ caiva saṃpūjayed yathāvidhi ।
teṣāṃ ca śaraṇaṃ gatvā praṇamed racitāñjaliḥ ।। trisamādhiṃ tataḥ kṛtvā dhyātvātmani jineśvaram । āvāhayet puraḥ śrīmaddharmadhātuṃ maheśvaram ।। tatpādārghaṃ tato dadyāt tataś cācamanārghakam ।
prokṣaṇārghaṃ tato dattvā maṇḍale saṃniveśayet ।। tataḥ pūjopahārais taṃ maṇḍalaṃ sagaṇaṃ mudā । yathāvidhi samabhyarcya taddhṛnmantraṃ sudhīr japet ।। tataḥ stotraṃ paṭhet ।
dharmadhātumayaṃ caityaṃ sarvākārasvarūpiṇam । ālayaṃ sarvabuddhānāṃ vāgīśvaraṃ namāmy aham ।। jinajasakaladhātuṃ puṇyakṣetre kṛtārtham । praviṇajanasukhārthaṃ sevitārthaṃ pradattam ।।
praṇamataṃ munirājaṃ aṃjaliṣṭhaṃ pradhānam । jitasakalabhayārthaṃ lokanāthaṃ maheśam ।।} tataḥ stotraṃ paṭhitvā tu toṣayed racitāñjaliḥ । pāpānāṃ deśanāṃ kuryāt thatā puṇyānumodanām ।।
pradakṣiṇāny ataḥ kuryāt saṃgītaiś ca mahotsavam । aṣṭāṅgapraṇatiṃ kṛtvā prārthayed bodhisaṃvaram । tataḥ kṣamārthanāṃ kṛtvā tanmaṇḍalaṃ visarjayet ।। yathā pūjā kṛtā tatra maṇḍale vidhivat tathā ।
caityabimbaṃ samabhyarcya prārthayed evam ādarāt ।। tathā sarvatra caityeṣu kuryāt pūjādikaṃ mudā । saṃgītisahitaiḥ stotraiḥ kuryād evaṃ mahotsavam ।। kṛtvā pradakṣiṇāny eva nidrālāsyaṃ vihāya ca ।
mudā jāgaraṇaṃ kurvann ahorātraṃ vrataṃ caret ।। catuḥsaṃdhyaṃ tathā snātvā caityasevāṃ samācaret । duṣṭajātir na ca spṛśyā sparśite snānam ācaret ।। viśrāmaṃ naiva kuryāc ca khedaṃ cittena vā vratī ।
caityadhyānasamādhāno japan stotraṃ paṭhaṃś caret ।। nṛtyagītamahotsāhair nānāvādyaiḥ sanṛtyakaiḥ । hāhākāraiḥ samullāsaiḥ pracārayen mahotsavam ।। evaṃ pūrṇam ahorātram aviśrāntaṃ vrataṃ caret ।
tataḥ prātas tathā snātvā maṇḍalaṃ caityam arcayet ।। tataś chatraṃ patākāś ca sindūrapātrayā saha । salājākṣatapuṣpāṃś ca prārohayet mahotsavaiḥ ।। yajñaṃ kuryāt tathā vajrī baliṃ dadyād yathāvidhi ।
abhiṣekaṃ tato dattvā pañcasūtraghaṭaṃ kramāt ।। sāśīrvādaṃ vratibhyo api dadyād vajrī samāhitaḥ । tataḥ kṣamārthanāṃ kṛtvā maṇḍalaṃ tad visarjayet ।। tatas te vratinaḥ sarve vajrācāryaṃ guruṃ yatīn ।
abhyarcya dakṣiṇāṃ dattvā toṣayeyuḥ praṇamya ca ।। tatas tadraja ādāya tīrthe nāgān samarcya ca । pravāhayet tato gehaṃ prāyāyān maṅgalotsavaiḥ ।। tatra tanmaṇḍalasthānaṃ tīrthāmbunābhiṣiñcayet ।
tatas te vratinaḥ sarve kuryus tadvratapālaṇam ।। tatas tanmaṇḍalasthāne vajrācāryo yathāvidhi । kumārīṃ pūjayitvā tāṃ devīṃ bhojyaiḥ pratoṣayet ।। gaṇacakraṃ tato abhyarcya bhojanaiḥ saṃpratoṣayet ।
vratinaḥ sādhakāṃś cāpi janān sarvāṃś ca toṣayet ।। evaṃ caranti ye martyā ahorātravrataṃ mudā । te bhavanti mahāsattvā bodhisattvāḥ śubhāśayāḥ ।। durgatiṃ te na gacchanti sadā gacchanti sadgatim ।
bhuktvā dharmasukhotsāhaṃ saṃprayānti jinālayam ।। evaṃ vipaśyinā śāstrā samākhyātaṃ śrutaṃ mayā । bhūyaḥ śṛṇu mahārāja tatphalāni viśeṣataḥ ।। pañcāmṛtaiḥ pañcasugandhitoyair ye snāpayantīha jinendracaityam ।
mandākinīdivyasugandhitoye snātvāmarais te satataṃ ramante ।। {b has the following additional verse here, pañcāmṛtaiḥ pañcasugandhiratnair durvākṣataiḥ kūsumalājatoyaiḥ । ye cārghadānaṃ vitaranti caitye te prāpnuvantīha mahānidhānam ।।} kurvanti caitye jalamaṇḍalaṃ ye supiṣṭavāsena tathā manuṣyāḥ । te hemavarṇā nṛpavaṃśajātāḥ samṛddhimantaḥ subhagā bhavanti ।।
sugandhadhūpaṃ jinacaityabimbe ye dhūpayanti pratimodayantaḥ । sugandhadehāḥ surasaṃghavandyās te śuddhacittā manujā bhavanti ।। ye pañcagandhair anulepayanti saṃbuddhacaityaṃ manujāḥ prasannāḥ । saugandhitāṅgā baladīptimantas te saṃbhavante paramārthalokāḥ ।।
yajñopavītaṃ vararaṅgitaṃ ca sucīvarāṇi pradadanti caitye । te divyavastrāvṛtasaumyadehāḥ sarvārthasaṃpadbharitā bhavanti ।। ye sarvapuṣpair varagandhavadbhir abhyarcayanti pratinamya caityam । nairogiṇas te sucirāyuṣaḥ syuḥ saubhāgyavantaḥ suviśālavaṃśāḥ ।।
ye cāpi caityaṃ parimaṇḍayanti sragbhiḥ supuṣpai racitābhir evam । te bhāgyavantaḥ paribhūṣitāṅgā devā bhavanti prathitā nṛpāś ca ।। ye dīpamālā racayanti caitye te ratnasaṃpatparipūrṇakoṣāḥ । netrābhirāmāḥ sudṛśo bhavanti te jñānadīpāhatamohajālāḥ ।।
kleśārīn api yo durantaviṣayān antaścarān durjanān । prāptaḥ sarvarasāgrabhogavaśitāṃ kṣīrodanāḍhaukanāt ।। sauvarṇaraupyavidhadhātujamṛnmayaṃ vā śālyodanaiḥ suparipūrṇasupiṇḍapātram । bhaktyā dadāti sugatālayacaityabimbe syāt tasya puṇyam asamaṃ phalam aprameyam ।।} ye caityabimbe surasaṃ praṇītaṃ naivedyam agraṃ pradadanti bhogyam ।
te lokaśreṣṭhā balakīrtiyuktā nṛpā bhavanti prathitānubhāvāḥ ।। ye cāpi caitye phalapattramūlaskandhādikaṃ vā pradadanti bhaktyā । nīrogiṇas te susamṛddhimanto yatheṣṭabhogyāḥ sukhino bhavanti ।। bhaiṣajyam evaṃ pradadanti ye ca saṃbuddhacaitye manujāḥ prasannāḥ ।
snigdhānanās te nṛpatīśvarāś ca sauvaṃavarṇā nirujo bhavanti ।। {b, which had vs ii noted above here, adds another verse, māhiṣyagorasavaraṃ ghṛtayā sametam ye । tasmai dadanti satataṃ jinapuṃgavāya te prāpnuvanty sarājalakṣmīm ।।} tāmbūlapūgādirasāyanāni ye caityabimbe pariḍhaukayanti । te bhūmipālāḥ subhagā bhavanti divyāṅganānetramanoharāsyāḥ ।।
{a and b have the following additional verse here kāntāpāṇisarojapattravidhṛtāṃ sadvarṇagandhojjvalāṃ svādusparśasukhāṃ surāsurapure yad devavṛndārakaiḥ । bhāsvatkāñcanabhājaneṣu nihitām aśnanti divyāṃ sudhāṃ tad buddhapramukhāryasaṃghaviṣaye nyastānnadānāt phalam ।।} ye caityabimbe pariśuddharaṅgān dhvajān vicitrān adhiropayanti । mahīśvarās te jitaduṣṭasaṃghā dhanyā bhavanti prathitapratāpāḥ ।। uccair vitanvanti vitānam ārād ye caityabimbe manujāḥ prasannāḥ ।
devādhipās te manujādhipāś ca dhanyā bhavanti prathitarddhimantaḥ ।। ye cāpi caitye manujā vicitrāḥ śuddhāḥ patākā avalambayanti । te śrīsametā divi bhūtale ca nāthā bhavanti tridaśābhimānyāḥ ।। chattraṃ suvarṇaṃ maṇibhir vicitraṃ paṭṭaiś ca siktaiḥ kusumaiḥ kṛtaṃ ca ।
ye caityabimbe manujāḥ prasannā māṅgalyavādyair adhirohayanti ।। te dharmapālāḥ śubhakīrtiyuktā lakṣmyālayāḥ śrīguṇasaukhyavantaḥ । devādhirājā manujādhipāś ca saṃbodhicaryābhiratā bhavanti ।। saṃgītavādyaiḥ sumanojñaśabdaiḥ śaṅkhādimāṅgalyamahānurāvaiḥ ।
vīṇādibhir vaṃśamanojñaghoṣair mahotsavaṃ ye vitaranti caitye ।। te divyakarṇāḥ sumanojñavākyāḥ saundaryarūpāḥ pariśuddhacittāḥ । maharddhimantaḥ sugatābhibhaktā martyāmarendrāḥ satataṃ bhavanti ।। nṛtyaiḥ sulāsyaiḥ sumanojñabhāvair ye caityabimbaṃ sarasā bhajanti ।
te pāpaduṣṭagraharogamuktāḥ puṇyā guṇārthānugatā bhavanti ।। ye cāpi duṣṭān abhikheṭayanto rakṣanti caityaṃ satataṃ manuṣyāḥ । te bhāgyavanto nirujāḥ suvaṃśāḥ saukhyaṃ prabhuktvā prasaranti svargam ।। sadūrvakundākṣatalājakādi prākṣipya caityaṃ praṇamanti ye ca ।
vidyādhipās te susamṛddhimanto gacchanti cānte sugatālaye api ।। ye vajramuktādiviśuddharatnaṃ hemādisaddravyavarāṣṭadhātūn । ye caityabimbe sarasā manuṣyāḥ śraddhānuraktā upaḍhaukayanti ।। pūrṇendriyāḥ pūrṇamanorathās te nirnaṣṭaśokāḥ subhagāḥ suvaṃśaḥ ।
dharmārthakāmāḥ suguṇābhirāmāḥ saṃbuddhamārgābhigatā bhavanti ।। ye śuddhacittāḥ stutibhiḥ sugītair bhajanti caityaṃ manujāḥ prasannāḥ । dharmārthakāmābhimatarddhimanto bhavanti nāthā divi bhūtale te ।। ye aṣṭābhir aṅgaiḥ praṇamanti caityaṃ śraddhāprasannāḥ śaraṇaṃ prayātāḥ ।
bhūpādhipās te varasaptaratnair yuktāḥ sudhīrāḥ kṛtino bhavanti ।। pradakṣiṇīkṛtya mudā prasannā ye caityabimbaṃ praṇatā bhramanti । suvarṇavarṇāḥ suviśālavaṃśāḥ pūjyā nṛpāṇām api te bhavanti ।। śuddhāśmasaṃkṣārasugandhitoyaiś caityaṃ mudā ye abhyanulepayanti ।
nīrogaśokāḥ susamṛddhimanto dīrghāyuṣas te subhagā bhavanti ।। caityāṅganaṃ ye pariśodhayanti nirmālyam uddhṛtya ca mārjayanti । te hemavarṇāḥ pariśuddhacittā dharmābhiraktāḥ sudṛśo bhavanti ।। ālasyenāpi ca stūpe karoti yaḥ pradakṣiṇām ।
pade pade suvarṇaikakarṣadānaphalaṃ labhet ।। gandhapuṣpādibhir viprair arcanīyaṃ jinālayam । chattrāvarohaṇaṃ caitye kartavyaṃ kṣatriyair api ।। dhvajāvaropaṇaṃ vaiśyaiḥ kṛtyaṃ patākayā saha ।
naivedyam eva śūdrais tu dātavyaṃ caityapuṃgave ।। anyair vihīnajātībhir nārcanīyo jinālayaḥ । dhūpadīpādibhir naiva pūjanīyo na cānyathā ।। mūlaskandhapattraphalastambaśasyādibhis tathā ।
dhānyādivrīhibhiś caivam auṣadhībhī rasāyanaiḥ ।। tathā vādyaiḥ sugītaiś ca nṛtyaiś cāpi mahotsavaiḥ । hāhākāraiḥ samullāsair arcanīyo jinālayaḥ ।। carmakāraplavamlecchaniyogilubdhakādibhiḥ ।
dūrāt pradakṣiṇīkṛtya vandya eva jinālayaḥ ।। evaṃ sarvais tathā lokair dvijādisarvajātibhiḥ । svasvajātyarhapūjābhiḥ pūjanīyo jinālayaḥ ।। evaṃ caranti ye lokā ahorātravrataṃ mudā ।
te sarvapāpanirmuktāḥ saṃprayāyur jinālayam ।। evaṃ matvā mahārāja māse māse sadāpi ca । pūrṇamāsyām ahorātravrataṃ caritum arhasi ।। viśeṣād aśvinīmāse saṃpūrṇe candramaṇḍale ।
aśvinībhe tathā puṣyayogayukte raver dine ।। etadyogasamāyukte mahāparvadine śubhe । ahorātravrataṃ kuryād yathāvidhi samāhitaḥ ।। yaḥ karoti dine tasminn ahorātravrataṃ tathā ।
tatsahasraguṇaṃ puṇyam āpnuyāt sa pumān dhruvam ।। evaṃ rājann ahorātravratapuṇyaṃ mahattaram । aprameyam asaṃkhyeyam iti buddhair nigadyate ।। na hi sa vidyate rājan sarvatra bhuvaneṣv api ।
ahorātravratotpannaṃ puṇyaṃ yaḥ kurute anyathā ।। yasya śravaṇamātreṇa vimuktaḥ sarvapātakāt । darśanāt puṇyam āpnoti tathānumodanād api ।। ye caranti mahārāja vratarājam idaṃ tathā ।
teṣāṃ puṇyapramāṇāni saṃkhyātuṃ ko hi śaknuyāt ।। tatpuṇyasaptabhāgaikaṃ bhāgaṃ rājā samāpnuyāt । tathaikaṃ sarvasattvāś ca tathaikaṃ sādhakā janāḥ ।। vratinas taccaturbhāgān sarvān te prāpnuvanti hi ।
etatpuṇyānubhāvais tu sarvatra maṅgalaṃ sadā ।। sarve sattvāḥ sukhāḍhyāś ca bhavanti bodhicāriṇaḥ । evaṃ vijñāya rājendra lokānāṃ hitasādhanam । ahorātravrataṃ yūyaṃ kartum arhatha sarvathā ।।
iti tena samākhyātaṃ dhīmatā vasubandhunā । śrutvā sa indrapṛṣṭas tad vrataṃ kartuṃ samaicchata ।। atha sa bhūpatiḥ śrīmān indrapṛṣṭo narādhipaḥ । sāñjalis taṃ punar natvā vasubandhuṃ tathārthayat ।।
bhadanta sarvavic chāstar bhavadājñāṃ śirovahan । ahorātravrataṃ kartum icchāmi sāṃprataṃ khalu ।। bhavāñ chāstā mahāvijñaḥ sarvasattvahitāśayaḥ । sarvahitārthasiddhyai tad anujñāṃ pradadātu me ।।
iti tena nṛpendreṇa prārthitaṃ sa mahāmatiḥ । vasubandhuḥ samākarṇya taṃ bhūpam evam abravīt ।। sādhu sādhu mahārāja yady evaṃ tvaṃ samicchasi । tat kuruṣva mahatpuṇyam ahorātravrataṃ mudā ।।
tatkṛte te mahat puṇyaṃ sarvatrāpi bhavec chubham । etatpuṇyavipākena saṃbodhiṃ prāpnuyā api ।। iti śāstrā samādiṣṭam indrapṛṣṭaḥ sa bhūpatiḥ । śrutvā taṃ sāñjalir natvā punar evaṃ samabravīt ।।
bhadanta kartum icchāmi puṇyakṣetre jinālayam । kutra puṇyatamaṃ kṣetraṃ tat samādeṣṭum arhati । ।। iti tena narendreṇa pṛṣṭe sa sarvavit sudhīḥ । vasubandhur narendraṃ taṃ punar evam upādiśat ।। śṛṇu sādho mahārāja yathā khyātaṃ munīśvaraiḥ ।
tathāhaṃ te pravakṣyāmi śrutvaivaṃ kartum arhasi ।। vārāṇasīti vikhyātā sarvabhūmī mahattarī । puṇyakṣetraṃ mahāpīṭhaṃ sarvabuddhaiḥ praśaṃsitam ।। tatra yat praṇidhānena prakṛtaṃ karma kāritam ।
tat tatheha paratrāpi sidhyate nānyathā khalu ।। iti vijñāya rājendra tatra gatvā yathāvidhi । pratiṣṭhāpya tathā caityam ahorātravrataṃ careḥ ।। tathā cet te sadā bhadram ihāmutra bhaved dhruvam ।
kramād bodhicarīḥ pūrya saṃbuddhapadam āpsyasi ।। iti tena samādiṣṭaṃ guruṇā vasubandhunā । śrutvā sa bhūpatiḥ śrīmāṃs tatheti cānvamodata ।। tataḥ sa indrapṛṣṭas taṃ vasubandhuṃ guruṃ puraḥ ।
kṛtvā tataḥ samāgatya vārāṇasīm upācarat ।। tatra prāpya sa bhūmīndro nirīkṣya śubhabhūtale । ādau bhūśodhanaṃ kṛtvā vāstunāgaṃ parīkṣya ca ।। vihāraṃ vidhivat kṛtvā tathā caityaṃ jinālayam ।
triratnaṃ ca pratiṣṭhāpya yathāvidhi sadābhajat ।। tatra tena yathādiṣṭaṃ guruṇā vasubandhunā । tathā sa nararājendras tad vrataṃ kartum ārabhat ।। tataś ca vidhivad dhṛtvā sabhāryaḥ sa nṛpādhipaḥ ।
ahorātravrataṃ kṛtvā tac caityaṃ vidhinārcayat ।। tat samāpya punas tatra dīpaṃkaraṃ sasāṃghikam । saṃnimantrya yathārhena bhojanena samārcayat ।। tataḥ sa pṛthivīpālaś ciraṃ tac caityam ādarāt ।
sevitvā satsukhaṃ bhuktvā yayau cānte jinālayam ।। ity evaṃ tan mahat puṇyam ahorātravratodbhavam । aprameyam asaṃkhyeyaṃ sarvabuddhaiḥ pracakṣyate ।। tathā yuṣmābhir apy atra tad ahorātrasaṃvaram ।
dhṛtvā caityaṃ samabhyarcya sevitavyaṃ sadādarāt ।। tathā vo maṅgalaṃ nityam ihāmutra bhaved dhruvam । kramād bodhiṃ samāsādya nirvṛtīpadam āpsyatha ।। ity ādiṣṭaṃ munīndreṇa śrutvā te bhikṣavo mudā ।
tathety abhyanumoditvā tad vrataṃ kartum īṣire ।। tatas te bhikṣavo bhūyaḥ śāstāraṃ taṃ munīśvaram । kṛtāñjalipuṭā natvā papracchur evam ādarāt ।। bhagavan bhavatādiṣṭam indrapṛṣṭena yat kṛtam ।
tat sarvaṃ śrutam asmābhiḥ punaḥ śrotuṃ samiṣyate ।। kena kena tathā pūrvaṃ kṛtam etad vratottamam । ahorātraṃ mahatpuṇyaṃ tat samādeṣṭum arhati ।। iti tair bhikṣubhiḥ pṛṣṭe bhagavān sa munīśvaraḥ ।
tān bhikṣūn sāṃghikān sarvān samālokyaivam abravīt ।। śṛṇudhvaṃ bhikṣavaḥ sarve tathānyaiś ca kṛtaṃ purā । tat sarvaṃ kathayiṣyāmi yuṣmākaṃ paribodhane ।। purā svarge tathendreṇa pratiṣṭhāpya jinālayam ।
ahorātravrataṃ kṛtvā vidhivac caityam ārcayat ।। etatpuṇyānubhāvaiḥ sa sarvapāramitāḥ kramāt । pūrayitvā mahāsattvo bodhisattvo abhavat sudhīḥ ।। {e adds tato anyaḥ devarājo abhut kālena samayena sa । devarājasukhaṃ bhuktvā caraty asmin yathecchayā ।।}
pātāle ca mahāvīro daityendro abhūn maharddhimān । nirghoṣadamano nāma devalokabhayaṃkaraḥ ।। tena jitvā balenāpi trailokyaṃ svavaśīkṛtam । sarve api lokapālāś ca parājitya vaśīkṛtāḥ ।।
tadā sa pṛthivīṃ gatvā vārāṇasīm upācarat । indrapṛṣṭavihārasthaṃ caityaṃ dṛṣṭvānvamodata ।। tataḥ pradakṣiṇīkṛtya taṃ caityaṃ vidhinārcayat । kṛtāñjalipuṭo bhutvā prārthayad evam ānataḥ ।।
yāvajjīvaṃ sukhaṃ bhuktvā saṃsthāpya svavaśe jagat । saṃbuddhaśaraṇaṃ gatvā prānte yāyāṃ jinālayam ।। ity evaṃ praṇidhiṃ dhṛtvā natvā taṃ ca jinālayam । tata eva yayau svargaṃ daityendraḥ sa maharddhikaḥ ।।
tatrāpi caityam ālokya śakreṇa sthāpitaṃ purā । natvā pradakṣiṇīkṛtya vidhinā ca samārcayat ।। tathaiva praṇidhiṃ kṛtvā natvā ca sāñjalir mudā । tataś ca sa samāgatya pātāle svaṃ gṛhaṃ yayau ।।
etatpuṇyānubhāvena daityendro asau maharddhikaḥ । śakrāsanaṃ tadā tatra labdhavān vigrahair balaiḥ ।। tadāsa devarājendraḥ saṃjñātvāho tam āgatam । idānīṃ kiṃprakāreṇa vijayiṣyāmi dānavaṃ ।
mamāśrameṣu nirghoṣadamano nāmāsau sthitaḥ ।। iti dhyātvā sa śakraḥ bhuvane trāyastriṃśake । prāktanair devarājendraiḥ pūjārthaṃ caityaṃ sthāpitaḥ ।। tasmin caitye ahorātravrataṃ kuryāṃ yathāvidhiḥ ।
tadupāyena dharmeṇa vijayiṣye suradviṣaṃ ।। śrutaṃ mayāsti saddharmaṃ tad eṣo api ca tadvrataiḥ । svarge surasahāyena gato asau maghavaṃuiīṃ ।। tadanantare ca devendraḥ mahārheṇa vratārcanaṃ ।
atīva susamudāyena kṛtavāñ ca jinālaye ।। tadanantare api nirghoṣadamano asuranirjitaḥ । vinā yuddhena nirjityāsuraṃ bhūmyavatāritaḥ ।।} tatra sa daityarājendro yathāvidhi jinālayam । mahac caityaṃ pratiṣṭhāpya satkṛtya vidhinārcayat ।।
tataś cāpi sa daityendro yathāvidhi samārabhan । ahorātravrataṃ dhṛtvā tac caityaṃ samapūjayat ।। tatraivaṃ praṇidhiṃ kṛtvā so asurendro mahāmatiḥ । sarvadā vidhinābhyarcya bheje nityaṃ mahotsavaiḥ ।।
tathā sa suciraṃ bhuktvā yāvajjīvaṃ mahāsukham । tac caityaṃ śaraṇaṃ kṛtvā yayau tathā jinālayam ।। tathānye nāgarājāś ca tac caityaṃ samupāśritāḥ । ahorātravrataṃ dhṛtvā satkṛtya vidhinārcayan ।।
tathā sarve api te nāgā yāvajjīvaṃ mahat sukham । bhuktvā puṇyānubhāvaiś ca prānte yayur jinālayam ।। tathābhūn magadhe deśe caityagarbhaṃ mahat saraḥ । śuddhāmbupūritaṃ padmakumudādipraśobhitam ।।
tatrarṣayaḥ saromadhye pratiṣṭhite jinālaye । ahorātravrataṃ dhṛtvā satkṛtya vidhinārcayan ।। । tathā tair ṛṣibhiś caityaṃ pūjitaṃ tatsaraḥsthitāḥ । nāgakanyāḥ samīkṣyāṣṭau tadantikam upāśrayan ।। tatra ta ṛsayas tāsāṃ saviṣaśvāsavāyubhiḥ ।
prahatā viṣasaṃdigdhāḥ kṣaṇamātraṃ mumūrchire ।। tatas ta ṛṣayaḥ sarve kṣaṇāt prāptasucetanāḥ । dṛṣṭvā tāḥ samupāsīnā nāgakanyā ruṣāśapan ।। are duṣṭāḥ supāpinyo yad yuṣmākaṃ viṣānalaiḥ ।
tāpitāḥ smas tadapuṇyair yūyaṃ bhavata śambukāḥ ।। iti tair ṛṣibhiḥ sarvaiḥ śāpitās ta bhayānvitāḥ । sarvān ṛṣivarān natvā prārthayann evam ādarāt ।। namo vo astu mahāvijñāḥ kṣamadhvaṃ no aparādhatām ।
tacchāpamocanopāyaṃ samupadeṣṭum arhatha ।। iti saṃprārthitaṃ tābhir niśamya te maharṣayaḥ । karuṇākrāntacittās tāḥ samālokyaivam abruvan ।। śṛṇudhvaṃ śambukā yūyam upāyaṃ śāpamuktaye ।
asmābhir deśitaṃ śrutvā tathā carata sādaram ।। caityabimbaṃ samālambya tad anusmṛtya cetasā । sadā pradakṣiṇāṃ kṛtvā bhramitvā bhajatādṛtāḥ ।। tadā tatpuṇyabhāvena sarvapāpavimocitāḥ ।
pariśuddhāśayā bhadrā bhaviṣyatha nṛpātmajāḥ ।। tadāpi hi tathā yūyaṃ caityasevāsamāhitāḥ । saddharmasādhanaṃ kṛtvā prayāsyatha jinālayam ।। iti tair ṛṣibhiḥ satyaṃ samādiṣṭaṃ niśamya tāḥ ।
śambukās tān ṛṣīn natvā tato agacchan nijālayam ।। tatas tāḥ śambukāḥ sarvāḥ śālikṣetram upāsṛtāḥ । caityabimbam anusmṛtya praviceruḥ samantataḥ ।। tatra vicchinnaśeṣāṃśaṃ śālistambaṃ vilokya tāḥ ।
caityākāraṃ samālambya saṃsmṛtvā sugatālayam ।। sadā pradakṣiṇīkṛtya praṇatvā ca muhur muhuḥ । caityānusmṛtim ādhāya bhramitvā saṃprabhejire ।। tatra tāḥ śambukāḥ sarvās tatpuṇyapariśodhitāḥ ।
tacchāpaparimuktyarthaṃ caityaṃ smṛtvā pracerire ।। kadā cit tatra matsyārthī dhīvaraḥ krūramānasaḥ । tatsarasi sthitān mīnān samāhartum upācarat ।। tatra sa dhīvaro dṛṣṭvā mīnāharaṇalālasaḥ ।
tīrastho jālam utkṣipya mīnān āhartum udyayau ।। tatra jāle pratikṣipte śambukā daivayogataḥ । sarvā api praviṣṭās tā na tu matsyo hi kaś cana ।। tataḥ sa jālam ākṛṣya pravisārya vilokayan ।
dadarśa śambukā eva tatra matsyaṃ na kaṃ cana ।। atha so aprāptamatsyas tāḥ śambukā eva lubdhakaḥ । ādāya parikhinnātmā svagṛhaṃ śanakair yayau ।। tatra sa svagṛhaprāpto viṣannāsyo nirāśitaḥ ।
patnyāḥ sundarikāyās tāḥ śambukāḥ purato arpayat ।। tataḥ sa dhīvaro anyatra mīnān āhartum udyataḥ । bhuktvāhāraṃ yathāprāptaṃ jālam ādāya niryayau ।। tataḥ sā dhīvarī dṛṣṭvā śambukās tāḥ puro arpitāḥ ।
bubhukṣitānupaśyantī niḥśvasanty evam ālapat ।। hā kaṣṭaṃ kiṃ karomy adya bhojyaṃ kiṃ cin na me gṛhe । kaḥ krīṇīyād imāḥ śuktīr jīveyaṃ katham atra hi ।। tad imāḥ śambukāḥ sarvāḥ paktvā bhuñjyām ihādhunā ।
etadāhāramātreṇa yāpayeyaṃ na cānyathā ।। iti niścitya sā nārī sarvās tāḥ śambukā api । rasair yutāḥ svayaṃ paktvā bubhuje jīvitārthinī ।। tatas tāḥ śambukāḥ sarvā daivayogānucāriṇaḥ ।
tasyā evodare yātā babhūvur ekapiṇḍitāḥ ।। tataḥ sāpannasattvābhūt pravṛddhagarbhabhāriṇī । dine dine abhiruṣṭāṅgī svalpāhāraratā kṛśā ।। tataḥ sā samaye asūta kanyakā hy aṣṭa sundarīḥ ।
ekanāḍīsamudbhūtāḥ samākārāḥ śubhāṃśikāḥ ।। tatra sā jananī dṛṣṭvā hy aṣṭa tāḥ sundarīḥ śiśūḥ । samākārāḥ subhadrāṅgīḥ paśyantī vismayaṃ yayau ।। tataḥ sa janakaḥ śrutvā jātā hy aṣṭa sutā iti ।
vismitaḥ sahasopetya paśyaṃs tasthau suniścalaḥ ।। tatas tā dārikāḥ sarvās tayā mātrābhipālitāḥ । pravardhitāḥ prapuṣṭāṅgā rurucuḥ paṅkajā iva ।। tatas tāḥ kanyakāḥ sarvāḥ pūrvapuṇyānubhāvikāḥ ।
prītiviśrambhasaṃbuddhā dharmārthābhiratāśayāḥ ।। svakulavṛttisaṃtrastā dayārdrāḥ karuṇānvitāḥ । triratnadarśanotsāhasamanvitāḥ pracerire ।। atha mātā samāhūya tāḥ sarvāḥ kanyakā api ।
matsyānāṃ vikrayārthena prairayat paṇyavīthikām ।। tatas tāḥ kanyakāḥ sarvā ādāya matsyabhājanam । vikretuṃ saṃcarantyas tatpuramārgam upācaran ।। tatra tāḥ kramato gatvā mārgādūrasarittaṭe ।
kṣaṇaṃ viśramya sarvās tad ālokyaiva samāśrayan ।। tatra tāsāṃ pradhāna yā jyeṣṭhā sā bhaginī sudhīḥ । tāḥ sarvā bhaginīr dṛṣṭvā samāmantryaitad abravīt ।। bhaginyo yat purāsmābhiḥ pātakaṃ dāruṇaṃ kṛtam ।
tenātra sāmprataṃ jātāś caṇḍālasya kule vayam ।। iti satyaṃ parijñāya viramya pāpakarmataḥ । dharmārthasādhane rantum arhāmahe vayaṃ sadā ।। ihāpi cet tathāsmābhiḥ kriyate pāpasādhanam ।
bhūyo api narake lagnā duḥkhaṃ bhuktvā caremahi ।। kadā vayaṃ tato muktāḥ sukhaṃ lapsyāmahe katham । sadaivaṃ durgatau jātāḥ pāpeṣv eva caremahi ।। puṇyair vinā na mānuṣye janma saṃprapsyate kva cit ।
mānuṣye alabhyamāne tu kutra dharme matiś caret ।। vinā dharmamatiṃ bhadre caritum utsahet katham । vinā bhadracariṃ loke sadgatiṃ katham āpnuyāt ।। sugatau ca sadā saukhyaṃ vinā dharmair na lapsyate ।
tasmād dharme matiṃ dhṛtvā caritavyaṃ śubhe sadā ।। śubhena sadgatiṃ yātāḥ pāpena durgatiṃ gatāḥ । sukhaduḥkhāni saṃbhuktva bhramanti jantavo bhave । tad itaḥ sadgatiṃ prāptuṃ caremahi śubhe sadā ।।
kiṃ cāpy etā vayaṃ sarvāś caṇḍālakulasaṃbhavāḥ । tat kathaṃ kulavṛttiṃ nu tyaktvā caremahi śubhe ।। yad vayaṃ preritā mātrā matsyān vikrayituṃ khalu । tasmān mātur vaco aśrutvā caremahy anyathā katham ।।
yady atraitān avikrīya prakṣiptvā ca jalāśaye । riktahastāḥ kathaṃ gehe mātuḥ puro vrajemahi ।। yad bhogyaṃ no gṛhe nāsty etad eva hi jīvanam । tat kiṃ sā jananī bhuñjyād vināhāraṃ na jīvati ।।
tad atra kiṃ kariṣyāmo dhig janma mānuṣe api naḥ । varaṃ prāṇaparityāgaṃ na tu pāpārthasādhanam ।। sarveṣām api jantūnām avaśyaṃ maraṇaṃ bhave । iti matvātra samsāre vartayema śubhe sadā ।।
tad atra jīvino matsyān prakṣipyaitāñ jalāśraye । nirjīvān eva vikrīya mūlyaṃ mātur dadīmahi ।। yady evaṃ kriyate asmābhiḥ papaṃ no vidyate na hi । kiṃ cit puṇyaṃ tu vidyeta tasmāt kuryāmahe tathā ।।
ity atra me vacaḥ śrutvā tat kartum anumodata । mātra śarikāviṣādatvaṃ kartum arhāmahe khalu ।। etat tayā samākhyātaṃ śrutvā tāḥ paribodhitāḥ । tathety abhyanumoditvā tad anukartum īṣire ।।
tatas tāḥ kanyakaḥ sarvās teṣāṃ ye jīvino jhaṣāḥ । tān sarvān sahasādāya prākṣipaṃs tatsarijjale ।। yāvanto nirgataprāṇās tān eva sakalān api । ādāya tāḥ pure gatvā vyakrīṇanta yathocitam ।।
tatas tat paṇam ādāya sarvās tāḥ kanyakā mudā । gṛham āgatya tan mūlyaṃ sarvaṃ mātuḥ samarpayan ।। evaṃ tayā jananyā tāḥ kanyakāḥ preritās tathā । sajīvāṃs tāñ jale kṣiptvā nirjīvaiḥ paṇam ādaduḥ ।।
evaṃ tāḥ sarvadā nityaṃ kṛtvā bhuktvā vinoditāḥ । tadvṛttisaṃparitrastāḥ pāpaśaṅkā viṣedire ।। kasmiṃś cid divase sarvā mātrā tāḥ preritās tathā । mīnān vikretum ādāya nigame samupācaran ।।
tatrāsan daivayogāt te mīnāḥ sarve sajīvitāḥ । tān sarvāñ jīvitān dṛṣṭvā sarvās tā vismayaṃ yayuḥ ।। tatra tāḥ kanyakāḥ sarvāḥ samālokya parasparam । katham adyātra kuryāma ity uktvaivāvatasthire ।।
tatra tāsāṃ pradhānā sā kanyā śuddhāśayā sudhīḥ । tāḥ sarvā bhaginīr dṛṣṭvā samāśvāsyaivam abravīt ।। bhaginyo yad ime mīnāḥ sarve api jīvinaḥ khalu । tat kathaṃ jīvino apy atra vikrīṇīmahi sāṃpratam ।।
tasmāt sarvān imān matsyān prakṣiptvātra sarijjale । triratnasmaraṇaṃ kṛtvā tiṣṭhemātraikavāsaram ।। yadi gṛhe gamiṣyāmo riktahastā vinā paṇam । mātā ruṣṭā parikruśya sarvā nas tāḍayet khalu ।।
yac cāpy adya gṛhe kiṃ cid bhojyaṃ na vidyate kva cit । tat kiṃ mātānnam aśnīyād bubhukṣitā caret krudhā ।। asmabhyaṃ cāpi kiṃ dadyād annaṃ pānaṃ ca kopitā । paribhāṣya muhur bālā api niṣkāsayed gṛhāt ।।
tad adya kiṃ gṛhe gatvā sarvā apīha saṃgatāḥ । triratnasmaraṇaṃ kṛtva tiṣṭhemahi dināntataḥ ।। etat tayoditaṃ śrutvā sarvās tā dārikā api । tatheti saṃmataṃ kṛtvā sarvān mīnāñ jale akṣipan ।।
tatra tāḥ kanyakāḥ sarvaḥ sarittaṭasamāśritāḥ । triratnasmaraṇaṃ kṛtvā dhyātvā tasthuḥ samāhitāḥ ।। kena cit kathitaṃ tāsām etadvṛttiṃ niśamya sā । mātā krodhāgnisaṃtaptā vegāt tatra ruṣācarat ।।
tatra tā dārikāḥ sarvās tathā sthitā nirīkṣya sā । jananī sahasopetya paribhāṣyaivam abravīt ।। are re durbhagā bālāḥ kim evam iha saṃsthitāḥ । pradoṣe api gṛhe kena hetunā na samāgatāḥ ।।
kim etān sakalān mīnān avikrīya vimuñcatha । kiṃ cid annaṃ gṛhe nāsti tat kiṃ bhokṣyāmahe adhunā ।। kasyopadeśam ākarṇya kuladharmanirādarāḥ । pitror api vaco aśrutvā krīḍathaivaṃ tad ucyatām ।।
evam ukte tayā mātrā sarvās tāḥ kanyakā api । adhomukhasthitāḥ kiṃ cid api nocur viṣāditāḥ ।। tathā sthitāḥ svaputrīs tā dṛṣṭvā sā jananī ruṣā । sahasā samupākramya laguḍenābhyatāḍayat ।।
tataḥ sā jananī dṛṣṭvā sarvās tās trasitānanāḥ । bodhayitvā prayatnena nināya svagṛhe niśi ।। tatra tāḥ kanyakāḥ sarvāḥ svagṛhe saṃsthitāḥ niśi । abhuktvaikāntam āśritya tasthuḥ smṛtvā munīśvaram ।।
tat paredyuś ca sā mātā hatvāpi jīvino jhaṣān । dattvā tān dārikās tāś ca vikrayāyairayat pure ।। mātrā tathā kṛtaṃ matvā sarvās tāḥ kanyakā api । tat kukarma iti dhyātvā tasthuḥ pāpaviṣāditāḥ ।।
tathā sthitāś ca tāḥ sarvā dṛṣṭvā sā jananī ruṣā । bahuśaḥ paribhāṣitvā pratāḍya prairayat pure ।। tatas tā dārikāḥ sarvās tattāḍanarujānvitāḥ । viṣaṇṇās tāñ jhaṣān dhṛtvā vikretuṃ niryayuḥ śanaiḥ ।।
tatas tā nirgatāḥ sarvās tanmārgasarasītaṭe । mātṛtāḍanaduḥkhārtā viśramya kṣaṇam āśrayan ।। tatra tāḥ kanyakāḥ sarvās tatpāpapariśodhane । triratnasmaraṇaṃ kṛtvā tasthur dhyānasamāhitāḥ ।।
tatpuṇyapariśuddhās tā vālukābhiḥ pṛthak pṛthak । caityaṃ nirmāya satkṛtya pratiṣṭhāpya pramoditāḥ ।। tatrotpannāni puṣpāṇi phalāni ca samantataḥ । ādāya taiḥ phalaiḥ puṣpaiḥ svasvacaityaṃ samarcayan ।।
tatas tāḥ prāñjaliṃ dhṛtvā kṛtvā pradakṣiṇāni ca । aṣṭāṅgapraṇatiṃ kṛtvā tasthur dhyānasamāhitāḥ ।। taddinānte api tāḥ sarvā gṛhe naivāgatā iti । mātā vicintya bhartāraṃ sahasā caivam abravīt ।।
svāmiṃs tā dārikāḥ sarvā adyāpi nāgatā gṛhe । kutra gatā iti draṣṭuṃ gaccha tvaṃ sahasānaya ।। etat patnyoditaṃ śrutvā sa caṇḍālaḥ prakopitaḥ । sahasā tatsarastīre gacchan sarvā dadarśa tāḥ ।।
tatra tāś caityam abhyarcya sthitāḥ sarvā vilokya saḥ । pitātikopasaṃtaptaḥ sahasā saṃmukho acarat ।। tatra tāḥ kanyakāḥ sarvā dṛṣṭvā taṃ saṃmukhāgatam । krodhasaṃtaptaraktākṣaṃ tasthur dhyānasamāhitāḥ ।।
tathā sthitāḥ sa ālokya sarvās tāḥ svātmajā api । nirdayo bahudhā bhartsya laguḍenāpy atāḍayat ।। tathātitāḍitāḥ sarvā api tā na vicerire । tatpāpatrasitā eva tasthur dhyānasamāhitāḥ ।।
tataḥ sa janakaḥ krūraḥ saṃtāḍya paribhāṣya ca । sarvā ādāya tān mīnān sahasā tatpure acarat ।। tatra vikrīya tān mīnān annam ādāya satvaraḥ । gṛhe patnyāḥ puro gatvā tac caritraṃ nyavedayat ।।
tatra tattāḍanodbhūtaduḥsahavedanāturāḥ । bhuvy āvartya rudantyas tāḥ sarvās tasthur vimūrchitāḥ ।। tadantikagireḥ sānau niṣaṇṇaḥ karuṇānidhiḥ । pratyekabuddha ātmajñaḥ śuśrāva tadvilāpitam ।।
tatra sa kṛpayā dṛṣṭyā vilokayan samantataḥ । tāḥ sarvā vedanākrāntāḥ samaikṣata vimūrchitāḥ ।। tataḥ pratyekabuddhaḥ sa kāruṇyacoditaḥ kṛtī । taddeśaṃ sahasopetya tasthau sudhākarotsṛjan ।।
sarvās tās tatsudhāraśmiparispṛṣṭāḥ sukhānvitāḥ । saṃprāptacetanāḥ sarvāḥ prādrākṣus taṃ yatīśvaram ।। tatas tās taṃ muniṃ dṛṣṭvā vismayākrāntamānasāḥ । ko ayaṃ munir iti dhyātvā sarvās tasthuḥ pramoditāḥ ।।
tatas tāsāṃ pradhānā yā bhaginī sā vicakṣaṇā । tāḥ sarvā bhaginīr dṛṣṭvā samāmantryaivam abravīt ।। dhanyā vayaṃ tad adya smo yad ayaṃ saugato muniḥ । kṛpayāsmān samuddhartuṃ svayam eva samāgataḥ ।।
yady ayaṃ nāgato buddhaḥ sudhāraśmir dayānidhiḥ । nistrāṇā vayam atraiva sarvā mṛtyuṃ vrajemahi ।। dhanyo ayaṃ sugato nāthaḥ sarvasattvānukampakaḥ । ko hy asti trijagalloke buddhād anyo hitaṃkaraḥ ।।
buddha eva jagacchāstā sarvabhadrārthasādhakaḥ । durgatitrāyako nāthaḥ sadgater mārgadarśakaḥ ।। tad etasya vayaṃ sarvāḥ sarvadā śaraṇaṃ gatāḥ । satkṛtya śraddhayā bhaktya yathāśakti bhajemahi ।।
tato nūnaṃ vayaṃ sarvāḥ sarvapāpavimocitāḥ । pariśuddhatrikāyā hi sadgatiṃ ca vrajemahi ।। etat tayā samākhyātaṃ śrutvā tāḥ paribodhitāḥ । sarvā api munes tasya tathā bhaktuṃ samīṣire ।।
tatas tāḥ kanyakāḥ sarvāḥ śraddhābhaktisamanvitāḥ । yathāśakti munes tasya satkāraiḥ prābhajan mudā ।। tatas tāḥ śaraṇaṃ gatvā kṛtāñjalipuṭā mudā । tridhā pradakṣiṇīkṛtya natvaivaṃ prārthayaṃs tathā ।।
bhagavan nātha sarvajña bhavatāṃ sarvadā vayam । śaraṇasthā yathādeśam icchāmaś carituṃ tathā ।। tad bhavān kṛpayā dṛṣṭyā paśyann asmān suduḥkhitāḥ । sarvadāpi tathā sarvāḥ paritrātuṃ samarhati ।।
nānyo no vidyate trātā nātho mitraṃ suhṛd guruḥ । bhavān eva guruḥ śāstā saddharmadeśakaḥ prabhuḥ ।। tad asmān duḥkhinīḥ sarvāḥ saṃpaśyan karuṇādṛśā । bodhimārge pratiṣṭhāpya sadaivaṃ trātum arhati ।।
etat saṃprārthitaṃ tābhiḥ śrutvā so arhan mahāmatiḥ । pratyekasugato jñātvā tāsāṃ karmavipākatām ।। tata ākāśa utplutya sthitvā vahnir ivojjvalan । taccittasaṃvinodārthaṃ prātihāryam adarśayat ।।
tasyaitat prātihāryaṃ tāḥ sarvā dṛṣṭvā savismayāḥ । suprasannamukhāmbhojāḥ sulabdhabodhimānasāḥ ।। tatra pradakṣiṇīkṛtya kṛtāñjalipuṭā mudā । aṣṭāṅgapraṇatiṃ kṛtvā bodhipraṇidhim ādadhuḥ ।।
yad asmābhir muner asya satkṛtiḥ prakṛtā mudā । etatpuṇyavipākena labdhvā ca janma sadgatau ।। svaparātmahitaṃ kṛtvā sarvatrāpi śubhāni ca । īdṛkpratyekasaṃbodhiṃ labdhvā vrajema nirvṛtim ।।
evaṃ tāḥ kanyakāḥ sarvāḥ praṇidhāya prasāditāḥ । tam eva sugataṃ natvā tasthur dhyānasamāhitāḥ ।। evaṃ hṛdbhāvitaṃ tāsāṃ matvā sa sugatas tataḥ । ākāśāt sahasopetya tā evaṃ samupādiśat ।।
bhaginyaḥ saṃprasīdadhvaṃ yad itaḥ saptame ahani । sarvā yūyaṃ subhāvinyaḥ samaṃ kālaṃ gamiṣyatha ।। tato rājakule janma vārāṇasyāṃ śubhāṃśikāḥ । labdhvā yūyaṃ samācārāḥ sarvāḥ śubhe cariṣyatha ।।
tatra yūyaṃ samālokya saṃsāraṃ kleśasaṃkulam । sarvān parigrahāṃs tyaktvā tapovane ramiṣyatha ।। tatrāpi ca triratnāni smṛtvā sadā samāhitāḥ । pratyekāṃ bodhim āsādya nirvṛtipadam āpsyatha ।।
etan matvā bhaginyo atra sarvā yūyaṃ samāhitāḥ । triratnabhajanaṃ kṛtvā carata sarvadā śubhe ।। etad evam upādiśya sa pratyekajinas tataḥ । bhāsayan khaṃ samutplutya svāśramaṃ sahasā yayau ।।
tam ākāśagataṃ dṛṣṭvā sarvās tāḥ kanyakā mudā । praṇatvā suprasādinyaś cireṇa svālaye acaran ।। tatra tāś caityam abhyarcya sthitāḥ saptadine mṛtāḥ । vārāṇasyāṃ kṛke rajñaḥ sutā āsan samānikāḥ ।।
tāsaṃ yā bhaginī jyeṣṭhā vratīti pratiśrutā । dvitīyā dharmavatī khyātā tṛtīyā śubhamañjarī ।। caturthī dhīmatī nāmnā pañcamī netramañjarī । ṣaṣṭhī ca śrimatī khyātā saptamī ca madaṃjahā ।।
aṣṭamī ratnamālākhyā ity etā aṣṭakanyakāḥ । sujātā nṛpateḥ putryaḥ samācārāḥ samāśayāḥ ।। tatra tāḥ dharmavatyādi saptakanyā śubhecarāḥ । kleśavyākulasaṃsāram ity ālokya parigrahān ।
svān svān sarvān parityaktvā sarvāḥ tapovanaṃ yayuḥ ।। tatrāpi ca triratnāni sadā smṛtvā samāhitāḥ । pratyekāṃ bodhim āsādya nirvṛtiṃ tāḥ samāyayuḥ ।। tāsaṃ jyeṣṭhā svasā yā tat vrataṃ pratijanma pracārikā ।
etatpuṇyānubhāvena sā kanyā ratisaṃnibhā ।। dharmaśīlā vratī nāmnī dharmapattane pure vare ।} tāsāṃ jyeṣṭhā pradhānā yā sā kanyā ratisaṃnibhā । dharmadakṣasya bhūpasya bhāryābhūd dharmacāriṇī ।।
tadāpi sā vratī kanyā caityasevānurāgiṇī । saṃbodhicaraṇārāgā saṃbuddhaguṇabhāvinī ।। tatra sā kanyakā sādhvī kartuṃ caityārcanaṃ mudā । dharmadakṣaṃ patiṃ natvā prārthayad evam ādarāt ।।
svāminn icchāmy ahaṃ kartuṃ caityabimbārcanaṃ sadā । ahorātravrataṃ cāpi tad anujñāṃ pradehi me ।। iti tayā subhāvinyā bhāryayā prārthitaṃ mudā । śrutvā sa nṛpatir dṛṣṭvā tāṃ bhāryām evam abravīt ।।
bhadre sādhuḥ samicchā te yat tvayāhaṃ prabodhitaḥ । ahaṃ cāpi cariṣyāmi tathāhorātrasadvratam ।। ity uktvā sa mahīpālo dharmadakṣaḥ pramoditaḥ । bhāryayā sahasaicchat tad ahorātravrataṃ varam ।।
tataḥ sa nṛpatiś caityaṃ pratiṣṭhāpya yathāvidhi । ahorātravrataṃ kṛtvā sabhāryas taṃ samārcayat ।। evaṃ tayā subhāvinyā bhāryayā saha sarvadā । dharmadakṣo narendro asau caityasevārato abhavat ।।
tatas tau dampatī cāpi yāvajjīvaṃ jinārcanam । kṛtvā saukhyaṃ prabhuktvānte saṃjagmāte jinālayam ।। evaṃ matvātra yūyaṃ ca śraddhayā sadvrataṃ mudā । ahorātravrataṃ dhṛtvā bhajata caityam ādarāt ।।
evaṃ kṛte hi vo bhadram ihāmutra sadā bhavet । kramād bodhipadaṃ prāpya gamiṣyatha jinālayam ।। iti śāstrā munīndreṇa samādiṣṭaṃ niśamya te । bhikṣavo api tathā caityaṃ vrataṃ dhṛtvā prabhejire ।।
evaṃ me guruṇākhyātaṃ śrutaṃ mayā narādhipa । sarvalokahitārthāya tavāpi ca pracakṣyate ।। tathā tvaṃ ca mahārāja saṃbodhipadalabdhaye । ahorātravrataṃ dhṛtvā caityasevārato bhava ।।
etatpuṇyānubhāvais te sarvatra mangalaṃ bhavet । sarvadā satsukhaṃ bhuktvā yāyāś cānte jinālayam ।। dharmaṃ vinā na mokṣaṃ ca dānaṃ vinā na bhuktavān । śrotuṃ vinā na satjñānaṃ tasmād dharmādikaṃ cara ।।
saptajanmakṛtaṃ pāpaṃ tenaiva naśyate khalu । kukṣetre ca kugotre ca jananaṃ na bhaviṣyati ।।} iti tenopaguptena śāstrākhyātaṃ niśamya saḥ । aśokaḥ saprajālokas tatheti prābhyanandata ।। ye cedaṃ śuddhacittā jinavarakathitaṃ caityasevānubhāvam ।
śṛṇvanti śrāvayanti pramuditahṛdayāḥ śraddhayābhiprasannāḥ । te sarvakleśamuktā jinaguṇaniratāḥ prāptasaṃbodhicittāḥ । śuddhātmānaḥ sudhīrāḥ sakalaśubhakarā buddhaloke prayānti ।। ity ahorātravratacaityasevānuśaṃsāvadānam ।।