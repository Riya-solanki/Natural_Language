pratiṣṭhānābhidhāno asti deśo godāvarītaṭe ।। tatra vikramasenasya putraḥ śakraparākramaḥ । prāk trivikramasenākhyaḥ khyātakīrtir abhūn nṛpaḥ ।। tasya pratyaham āsthānagatasyopetya bhūpateḥ ।
sevārthaṃ kṣāntiśīlākhyo bhikṣuḥ phalam upānayat ।। so api rājā tad ādāya phalam āsannavartinaḥ । haste dadau pratidinaṃ koṣāgārādhikāriṇaḥ ।। itthaṃ gateṣu varṣeṣu daśasv atra kilaikadā ।
dattvā rājñe phalaṃ tasmai bhikṣāv āsthānato gate ।। sa rājā tat phalaṃ prādāt praviṣṭāyātra daivataḥ । krīḍāmarkaṭapotāya hastabhraṣṭāya rakṣiṇām ।। sa markaṭas tad aśnāti yāvat tāvat phalāt tataḥ ।
vibhinnamadhyān niragād anarghaṃ ratnam uttamam ।। tad dṛṣṭvādāya papraccha taṃ bhāṇḍāgārikaṃ nṛpaḥ । bhikṣūpanītāni mayā yāni nityaṃ phalāni te ।। haste dattāni tāni kva sthāpitāni sadā tvayā ।
tac chrutvā taṃ sa sabhayaḥ koṣādhyakṣo vyajijñapat ।। kṣiptāni tāny anudghāṭya mayā gañje gavākṣataḥ । yady ādiśasi tad deva tam udghāṭya gaveṣaye ।। iti ūcivān anumato rajñā gatvā kṣaṇena saḥ ।
koṣādhyakṣaḥ samāgatya prabhuṃ vyajñāpayat punaḥ ।। śīrṇāni nātra paśyāmi koṣe tāni phalāny aham । ratnarāśiṃ tu paśyāmi raśmijvālākulaṃ vibho ।। tac chrutvā tān manīn dattvā tuṣṭo asmai koṣarakṣiṇe ।
rājānyedyur apṛcchat sa bhikṣuṃ taṃ prāgvad āgatam ।। bhikṣo dhanavyayenaivaṃ sevase māṃ kim anvaham । nedānīṃ te grahīṣyāmi phalaṃ yāvan na vakṣyasi ।। ity uktavantaṃ rājānaṃ bhikṣus taṃ vijane abravīt ।
vīrasācivyasāpekṣaṃ mantrasādhanam asti me ।। tatra vīrendra sāhāyyaṃ kriyamānaṃ tvayārthaye । tac chrutvā pratipede tat tathety asya sa bhūpatiḥ ।। tataḥ sa śramaṇas tuṣṭo nṛpaṃ puna uvāca tam ।
tarhi kṛṣṇacaturdaśyām āgāminyāṃ niśāgame ।। ito mahāśmaśānāntaḥvaṭasyādhaḥ sthitasya me । āgantavyaṃ tvayā deva pratipālayato antikam ।। bāḍham evaṃ kariṣyāmīty ukte tena mahībhujā ।
sa kṣāntiśīlaḥ śramaṇo hṛṣṭaḥ svanilayaṃ yayau ।। atha tāṃ sa mahāsattvaḥ prāpya kṛṣṇacaturdaśīm । prārthanāṃ pratipannāṃ tāṃ bhikṣos tasya nṛpaḥ smaran ।। pradoṣe nīlavasanas tamālakṛtaśekharaḥ ।
niryayau rājadhānītaḥ khaḍgapāṇir alakṣitaḥ ।। yayau ca ghoranibiḍadhvāntavrātamalīmasam । citānalogranayanajvālādāruṇadarśanam ।। asaṃkhyanarakaṅkālakapālāsthiviśaṅkaṭam ।
hṛṣyatsaṃnihitottālabhūtavetālaveṣṭitam ।। bhairavasyāparaṃ rūpam iva gambhīrabhīṣaṇam ।। sphūrjan mahāśivārāvaṃ śmaśānaṃ tad avihvalaḥ । vicitya cātra taṃ prāpya bhikṣuṃ vaṭataror adhaḥ ।
kurvāṇaṃ maṇḍalanyāsam upasṛtya jagāda saḥ ।। eṣo aham āgato bhikṣo brūhi kiṃ karavāṇi te । tac chrutvā sa nṛpaṃ dṛṣṭvā hṛṣṭo bhikṣur uvāca tam ।। rājan kṛtaḥ prasādaś cet tad ito dakṣiṇāmukham ।
gatvā vidūram ekākī vidyate śiṃśapātaruḥ ।। tasminn ullambitamṛtaḥ ko apy ekaḥ puruṣaḥ sthitaḥ । tam ihānaya gatvā tvaṃ sānāthyaṃ kuru vīra me ।। tac chṛutvaiva tathety uktvā sa rājā satyasaṃgaraḥ ।
dakṣiṇāṃ diśam ālambya pravīraḥ prayayau tataḥ ।। āttadīptacitālātalakṣitena pathātra saḥ । gatvā tamasi taṃ prāpa kathaṃcic chiṃśapātarum ।। tasya skandhe citādhūmadagdhasya kravyagandhinaḥ ।
so apaśyal lambamānaṃ taṃ bhūtasyeva śavaṃ taroḥ ।। āruhya cātra bhūmau taṃ chinna rajjum apātayat । patitaś cātra so akasmāc cakranda vyathito yathā ।। tato avaruhya kṛpayā jīvāśaṅkī sa tasya yat ।
rājāṅgaṃ prāmṛśat tena so aṭṭahāsaṃ vyadhāc chavaḥ ।। tataḥ sa rājā matvā taṃ vetālādhiṣṭhitaṃ tadā । kiṃ hasasy ehi gacchāva iti yāvad akampitaḥ ।। vakti tāvan na bhūmau savetālaṃ śavam aikṣata ।
aikṣatātraiva vṛkṣe tu lambamānaṃ sthitaṃ punaḥ ।। tato adhiruhya bhūyo api tam avātārayat tataḥ । vajrād api hi vīrāṇāṃ cittaratnam akhaṇḍitam ।। āropya ca savetālaṃ skandhe maunena taṃ śavam ।
sa trivikramaseno atha rājā gantuṃ pracakrame ।। yāntaṃ ca taṃ śavāntaḥstho vetālo aṃsasthito abravīt । rājann adhvavinodāya kathām ākhyāmi te śṛṇu ।। asti vārāṇasī nāma purārivasatiḥ purī ।
sthalīva kailāsagirer yā puṇyajanasevitā ।। bhūrivāribhṛtā śaśvadupakaṇṭhaniveśinī । hārayaṣṭir ivābhāti yasyāḥ svargataraṅgiṇī ।। pratāpānalanirdagdhavipakṣakulakānanaḥ ।
tasyāṃ pratāpamukuṭo nāma rājābhavat purā ।। tasyābhūd vajramukuṭas tanayo rūpaśauryayoḥ । kurvāṇo darpadalanaṃ smarasyārijanasya ca ।। rājaputrasya tasyātra mantriputro mahāmatiḥ ।
āsīd buddhiśarīrākhyaḥ śarīrābhyadhikaḥ sakhā ।। tena sakhyā saha krīḍan sa kadācin nṛpātmajaḥ । jagāma dūram adhvānaṃ mṛgayāti prasaṅgataḥ ।। śauryaśṛīcāmarānīva siṃhānāṃ mastakāni saḥ ।
chindac charaiḥ saṭālāni viveśaikaṃ mahāvanam ।। tatrāsthāne smarasyeva paṭhat kokilabandini । dattopakāre tarubhir mañjarīcalacāmaraiḥ ।। so anvito mantriputreṇa tenāpaśyat saraḥvaram ।
vicitrakamalotpattidhāmāmbudhim ivāparam ।। tasmiṃs tadaiva sarasi snānārthaṃ kācid āgatā । tena divyākṛtiḥ kanyā dadṛśe saparicchadā ।। pūrayantīva lāvaṇyaniḥjhareṇa saraḥvaram ।
dṛṣṭipātaiḥ sṛjantīva tatrotpalavanaṃ navam ।। pratyādiśantīva mukhenāmbujāni jitendunā । sā jahāra manas tasya rājaputrasya tatkṣaṇam ।। so apy ahārṣīt tathā tasyā yuvā dṛṣṭvā vilocane ।
yathā naikṣata sā kanyā lajjāṃ svām apy alaṃkṛtim ।। yūni paśyati tasmin sā keyaṃ syāditi sānuge । saṃjñāṃ svadeśādyākhyātuṃ vilāsachadmanākarot ।। karoti smautpalaṃ karṇe gṛhītvā puṣpaśekharāt ।
ciraṃ ca dantaracanāṃ cakārādāya ca vyadhāt ।। padmaṃ śirasi sākūtaṃ hṛdaye cādadhe karam । rājaputraś ca tasyās tāṃ saṃjñāṃ na jñātavāṃs tadā ।। mantriputras tu bubudhe sa sakhā tasya buddhimān ।
kṣaṇāc ca sā yayau kanyā nīyamānānugais tataḥ ।। prāpya ca svagṛhaṃ tasthau paryaṅge aṅgaṃ nidhāya sā । cittaṃ tu nijasaṃjñārtham āsthāt tasmin nṛpātmaje ।। so api rājasuto bhraṣṭavidyo vidyādharo yathā ।
gatvā svanagarīṃ kṛcchrāṃ prāpāvasthāṃ tayā vinā ।। sakhyā ca mantriputreṇa tena pṛṣṭas tadā rahaḥ । śaṃsatā tām aduṣprāpāṃ tyaktadhairyo jagāda saḥ ।। yasyā na nāma na grāmo nānvayo vāvabudhyate ।
sā kathaṃ prāpyate tan mām āśvāsayasi kiṃ mṛṣā ।। ity ukto rājaputreṇa mantriputras tam abhyadhāt । kiṃ na dṛṣṭaṃ tvayā tad yat saṃjñayā sūcitaṃ tayā ।। nyastaṃ yad utpalaṃ karṇe tenaitat te tayoditam ।
karṇotpalasya rāṣṭre ahaṃ nivasāmi mahībhṛtaḥ ।। kṛtā yad dantaracanā tenaitat kathitaṃ tayā । tatra jānīhi māṃ dantaghāṭakasya sutām iti ।। padmāvatīti nāmoktaṃ tayottaṃsitapadmayā ।
tvayi prāṇā iti proktaṃ hṛdayārpitahastayā ।। kaliṅgadeśe hy asty atra khyātaḥ karṇotpalo nṛpaḥ । tasya prasādavitto asti mahān yo dantaghaṭakaḥ ।। saṅgrāmavardhanākhyasya tasyāpy asti jagattraye ।
ratnaṃ padmāvatī nāma kanyā prāṇādhikapriyā ।। etac ca lokato deva yathāvad viditaṃ mama । ato jñātā mayā saṃjñā tasyā deśādiśaṃsinī ।। ity ukto mantriputrena tena rājasuto atha saḥ ।
tutoṣa tasmai sudhiye labdhopāyo jaharṣa ca ।। saṃmantrya ca samaṃ tena sa tadyuktaḥ svamandirāt । priyārthī mṛgayāvyājāt punas tām agamad diśam ।। ardhamārge ca vātāśvavegavañcitasainikaḥ ।
taṃ mantriputraikayutaḥ kaliṅgaviṣayaṃ yayau ।। tatra tau prāpya nagaraṃ karṇotpalamahībhṛtaḥ । anviṣya dṛṣṭvā bhavanaṃ dantaghāṭasya tasya ca ।। tadadūre ca vāsārtham ekasya vṛddhayoṣitaḥ ।
gṛhaṃ prāviśatāṃ mantriputrarājasutāv ubhau ।। dattāmbuyavasau vāhau gupte avasthāpya cātra saḥ । rājaputre sthite vṛddhāṃ mantriputro jagāda tām ।। kaccid vetsy amba saṅgrāmavardhanaṃ dantaghāṭakam ।
tac chṛutvā sā jaradyoṣit saśraddhā tam abhāṣata ।। vedmy eva dhātrī tasyāsmi sthāpitā tena cādhunā । padmāvatyāḥ svaduhituḥ pārśve jyeṣṭhatarety aham ।। kiṃ tv ahaṃ na sadā tatra gacchāmy upahatāmbarā ।
kuputraḥ kitavo vastraṃ dṛṣṭvā hi harate mama ।। evam uktavatīṃ prītaḥ svottarīyādidānataḥ । saṃtoṣya so atra vṛddhāṃ tāṃ mantriputro abravīt punaḥ ।। mātā tvaṃ tad vadāmas te guptaṃ yat tat kuruṣva naḥ ।
dantaghāṭasutām etāṃ gatvā padmāvatīṃ vada ।। so atrāgato rājaputro dṛṣṭo yaḥ sarasi tvayā । tena ceha tad ākhyātuṃ preṣitā praṇayād aham ।। tac chṛutvā sā tathety uktvā vṛddhā dānavaśīkṛtā ।
gatvā padmāvatīpārśvam ājagāma kṣaṇāntare ।। pṛṣṭā jagāda tau rājasutamantrisutau ca sā । yuṣmadāgamanaṃ gatvā guptaṃ tasyā mayoditam ।। tayā śrutvā ca nirbhartsya pāṇibhyām aham āhatā ।
dvābhyāṃ karpūraliptābhyām ubhayor gaṇḍayor mukhe ।। tataḥ paribhavodvignā rudaty aham ihāgatā । etās tad aṅgulīmudrāḥ putrau me paśyataṃ mukhe ।। evaṃ tayokte nairāśyaviṣaṇṇaṃ taṃ nṛpātmajam ।
jagāda sa mahāprājño mantriputro janāntikam ।। mā gā viṣādaṃ rakṣantyā mantraṃ nirbhartsya yat tayā । karpūraśubhrā vaktre asyāḥ svāṅgulyo daśa pātitāḥ ।। tad etad uktaṃ pakṣe asmiñ śukle candravatīr imāḥ ।
rātrīr daśa pratīkṣadhvaṃ saṃgamānucitā iti ।। ity āśvāsya sa taṃ rājasutaṃ mantrisutas tataḥ । vikrīya guptaṃ hastasthaṃ kāñcanaṃ kimcid āpaṇe ।। vṛddhayā sādhayāmāsa mahārhaṃ bhojanaṃ tayā ।
tatas tau bubhujāte dvau tat tayā saha vṛddhayā ।। evaṃ nītvā daśāhāni jijñāsārthaṃ punaḥ sa tām । padmāvatyantikaṃ vṛddhāṃ mantriputro visṛṣṭavān ।। sāpi mṛṣṭānnapānādilubdhā tad anurodhataḥ ।
gatvā vāsagṛhaṃ tasyā bhūyo abhyetya jagāda tau ।। ito gatvādya tūṣṇīm apy ahaṃ tatra sthitā tayā । yuṣmatkathāparādhaṃ tam udgirantyā svayaṃ punaḥ ।। sā laktakābhis tisṛbhiḥ karāṅgulibhir āhatā ।
urasy asminn athaiṣāham ihāyātā tad antikāt ।। tac chrutvā rājaputraṃ taṃ svairaṃ mantrisuto abravīt । mā kārṣīr anyathā śaṅkām asyā hi hṛdaye tayā ।। sā laktakāṅgulīmudrātrayaṃ vinyasya yuktitaḥ ।
rajasvalā niśās tisraḥ sthitāham iti sūcitam ।। evam uktvā nṛpasutaṃ mantriputras tryahe gate । padmāvatyai punas tasyai vṛddhāṃ tāṃ prajighāya saḥ ।। sā gatā mandiraṃ tasyās tayā saṃmānya bhojitā ।
prītyā pānādilīlābhir dinaṃ cātra vinoditā ।। sāyaṃ ca yāvat sā vṛddhā gṛham āgantum icchati । udabhūd bhayakṛt tāvat tatra kolāhalo bahiḥ ।। hā hā bhraṣṭo ayam ālānāj janān mathnan pradhāvati ।
mattahastīti lokasya tatrākrando atha śuśruve ।। tataḥ padmāvatī sā tāṃ vṛddhām evam abhāṣata । spaṣṭena hastiruddhena gantuṃ yuktaṃ na te pathā ।। tat pīṭhikāṃ samāropya baddhālambanarajjukām ।
bṛhadgavākṣeṇānena tvām atra prakṣipāmahe ।। gṛhodyāne tato vṛkṣam āruhyāmuṃ vilaṅghya ca । prākāram avaruhyānyavṛkṣeṇa svagṛhaṃ vraja ।। ity uktvā sā gavākṣeṇa kṣepayāmāsa tatra tām ।
vṛddhāṃ ceṭībhir udyāne rajjupīṭhikayā tataḥ ।। sātha gatvā yathoktena pathā sarvaṃ śaśaṃsa tat । yathāvad rājaputrāya tasmai mantrisutāya ca ।। tataḥ sa mantriputras taṃ rājaputram abhāṣata ।
siddhaṃ taveṣṭaṃ mārgo hi yuktyā te darśitas tayā ।। tad gacchādyaiva tatra tvaṃ pradoṣe asmin nṛpāgate । etenaiva pathā tasyāḥ priyāyā mandiraṃ viśa ।। ity uktas tena tadyukto rājaputro yayau sa tat ।
udyānaṃ vṛddhayoktena tena prākāravartmanā ।। tatrāpaśyac ca rajjuṃ tāṃ lambamānāṃ sapīṭhikām । mārgonmukhābhiś ceṭībhir upariṣṭād adhiṣṭhitām ।। ārūḍhas tāṃ ca dṛṣṭvaiva dāsībhis tābhir āśu saḥ ।
rajjūtkṣipto gavākṣeṇa praviveśa priyāntikam ।। tasmin praviṣṭe sa yayau mantriputraḥ svam āspadam । rājaputras tu tāṃ padmāvatīṃ tatra dadarśa saḥ ।। pūrṇāmṛtāmśuvadanāṃ prasaratkānticandrakām ।
kṛṣṇapakṣabhayād guptasthitāṃ rākāniśām iva ।। sāpi dṛṣṭvā tam utthāya cirautsukyocitais tataḥ । kaṇṭhagrahādibhis tais tair upacārair amānayat ।। tatas tayā sa gāndharvavidhinodūḍhayā saha ।
guptaṃ rājasutas tasthau pūrṇecchas tatra kāntayā ।। sthitvā cāhāni katicid rātrau tām avadat priyām । sakhā mama sahāyāto mantriputra iti sthitaḥ ।। sa cātra tiṣṭhaty ekākī tvajjyeṣṭhatarikāgṛhe ।
gatvā saṃbhāvya taṃ tanvi puna eṣyāmi te antikam ।। tac chṛutvā tam avocat sā dhūrtā padmāvatī priyam । hantāryaputra pṛcchāmi tāḥ saṃjñā matkṛtās tvayā ।। jñātā kiṃ kim uvā tena sakhyā mantrisutena te ।
evam uktavatīm etāṃ rājaputro jagāda saḥ ।। na jñātaṃ tan mayā kimcij jñātvā sarvaṃ ca tena me । ākhyātaṃ mantriputreṇa divyaprajñānaśālinā ।। etac chṛutvā vicintyaiva bhāminī sā jagāda tam ।
tarhy ayuktaṃ kṛtaṃ yan me cirāt sa kathitas tvayā ।। sa me bhrātā sakhā yas te tasya ca prathamaṃ mayā । tāmbūlādisamācāraḥ kartavyo hi sadā bhavet ।। ity uktavatyānumatas tayā pūrvapathena saḥ ।
rajāputro antikaṃ tasya sakhyur āgāt tato niśi ।। śaśaṃsa ca kathāmadhye tat tasmai yat tadāśrayam । saṃjñāvijñānakathanaṃ kṛtaṃ tena priyāntike ।। mantriputras tu so ayuktam iti na śraddadhe asya tat ।
tāvac ca sā tayos tatra vibhātābhūd vibhāvarī ।। athaitayor vidhau sāṃdhye nivṛtte kurvatoḥ kathāḥ ।। āgāt pakvānnatāmbūlahastā padmāvatīsakhī । sā mantriputraṃ kuśalaṃ pṛṣṭvā dattopacārikā ।
niṣeddhuṃ rajāputrasya bhojanaṃ tatra yuktitaḥ ।। kathāntare svāminīṃ svāṃ bhojanādau tadāgamam । pratīkṣamāṇām āvedya kṣaṇād guptaṃ tato yayau ।। tatas taṃ mantriputraḥ sa rājaputram abhāṣata ।
kautukaṃ paśya devaikaṃ darśayāmy adhunā tava ।। ity uktvā bhakṣyam ekaṃ sa pakvānnaṃ dattavāṃs tataḥ । sārameyāya sa ca tat khāditvaiva vyapadyata ।। tad dṛṣṭvā kim idaṃ citram iti rājasuto atra saḥ ।
papraccha mantriputraṃ taṃ sa caitaṃ pratyabhāṣata ।। saṃjñājñānena dhūrtaṃ māṃ viditvā hantukāmayā । tayā viṣānnaṃ prahitaṃ mama tvadanuraktayā ।। nāsmin sati madekāgro rājaputro bhaved ayam ।
etadvaśaś ca muktvā māṃ nagarīṃ svāṃ vrajed iti ।। tan muñca manyum etasyāṃ bandhutyāgān mahātmanaḥ । kuryās tvaṃ haraṇe yuktiṃ vakṣyāmy ālocya yām aham ।। ity uktavantaṃ taṃ mantrisuto rājasuto atra saḥ ।
satyaṃ buddhiśarīras tvam iti yāvat praśaṃsati ।। aśaṅkitaṃ bahis tāvad duḥkhākulajanāravaḥ । hā dhig rājñaḥ suto bālo vipanna iti śuśruve ।। tadākarṇanahṛṣṭo atha mantriputro nṛpātmajam ।
jagāda hanta gacchādya padmāvatyā gṛhaṃ niśi ।। tatra tāṃ pāyayes tāvad yāvat pānamadena sā । niḥsaṃjñā naṣṭaceṣṭā ca gatajīveva jāyate ।। tatas tasyāḥ sanidrāyāḥ śūlenāṅkaṃ kaṭītaṭe ।
dattvāgnitaptenādāya tadābharaṇasaṃcayam ।। āgacches tvaṃ gavākṣeṇa rajjulambavinirgataḥ । tataḥ paraṃ yathā bhadraṃ bhavej jñāsyāmy ahaṃ tathā ।। ity uktvā kārayitvā ca kroḍavālanibhāśrikam ।
mantriputro dadau tasmai triśūlaṃ rājasūnave ।। rājaputraḥ sa haste tat kṛtvā kuṭilakarkaśam । kālāyasa dṛḍhaṃ cittam iva kāntāvayasyayoḥ ।। tatheti pūrvavad rātrāv agāt padmāvatīgṛham ।
avicāryaṃ prabhūṇāṃ hi śucer vākyaṃ svamantriṇaḥ ।। tatra tāṃ madyaniḥceṣṭāṃ śūlena jaghane aṅkitām । hṛtālaṃkaraṇāṃ kṛtvā tasyāgāt sakhyur antikam ।। darśitābharaṇas tasmai śaśaṃsa ca yathākṛtam ।
tataḥ sa mantriputro api siddhaṃ mene manīṣitam ।। prātar gatvā śmaśānaṃ ca so abhūt tāpasaveṣabhṛt । svairaṃ rājasutaṃ taṃ ca vidadhe śiṣyarūpiṇam ।। abravīt taṃ ca gacchaikam ito alaṃkaraṇād imām ।
muktāvalīṃ samādāya tvaṃ vikretum ivāpaṇe ।। bahumūlyaṃ vadeś cāsyā yenaitāṃ naiva kaś cane । gṛhṇīyād bhrāmyamāṇāṃ ca sarvaḥ ko api vilokayet ।। guruṇā mama vikretum iyaṃ dattety anākulaḥ ।
brūyāś ca yadi gṛhṇīyur atra tvāṃ purarakṣiṇaḥ ।। iti sa preṣitas tena gatvā rājasutas tadā । atiṣṭhad āpaṇe bhrāmyan vyaktaṃ muktāvalīṃ dadhat ।। tathābhūtaś ca jagṛhe sa dṛṣṭvā purarakṣibhiḥ ।
dantaghāṭasutāmoṣajñapteś cauregaveṣibhiḥ ।। ninye ca nagarādhyakṣanikaṭaṃ taiḥ sa tatkṣaṇāt । sa ca taṃ tāpasākāraṃ dṛṣṭvā papraccha sāntvataḥ ।। kuto muktāvalīyaṃ te bhagavann iha hāritā ।
dantaghāṭakakanyāyā hṛtaṃ hy ābharaṇaṃ niśi ।। tac chṛutvā rājaputras taṃ so avādīt tāpasākṛtiḥ । guruṇā mama datteyam etyāsau pṛcchyatām iti ।। tataś copetya taṃ natvā papraccha nagarādhipaḥ ।
muktāvalīyaṃ bhagavan kutas te śiṣyahastagā ।। śṛutvaitad vijanaṃ kṛtvā sa dhūrtas tam abhāṣata । ahaṃ tapasvī bhrāmyāmi sadāraṇyeṣv itas tataḥ ।। so ahaṃ daivād iha prāptaḥ śmaśāne atra sthito niśi ।
apaśyaṃ yoginīcakraṃ samāgatam itas tataḥ ।। tanmadhye caikayānīya yoginyā rājaputrakaḥ । udghāṭitahṛdambhojo bhairavāya niveditaḥ ।। pānamattā ca sā hartuṃ japato me akṣamālikām ।
prāvartata mahāmāyā vikārān kurvatī mukhe ।। atipravṛttā ca mayā kruddhena jaghanasthale । aṅkitā sā triśūlena mantraprajvālitāśriṇā ।। hṛtā muktāvalī ceyaṃ tasyāḥ kaṇṭhān mayā tadā ।
saiṣādya tāpasānarhā vikreyā mama vartate ।। etac chṛutvā purādhyakṣo gatvā bhūpaṃ vyajijñapat । bhūpo apy ākarṇya tat tāṃ ca buddhvā tanmauktikāvalīm ।। prekṣaṇapreṣitāyātavṛddhāptavanitāmukhāt ।
śrutvā ca dṛśyaśūlāṅkāṃ jaghane satyam eva tām ।। grastaḥ suto me ḍakinyā tayety utpannaniścayaḥ । svayaṃ tasyāntikaṃ gatvā mantriputratapasvinaḥ ।। pṛṣṭvā ca nigrahaṃ tasyāḥ padmāvatyāḥ sa tadgirā ।
pitṛbhyāṃ śocyamānāyāḥ purān niḥvāsanaṃ vyadhāt ।। nirvāsitāṭavīsthā sā vignāpi na jahau tanum । upāyaṃ mantriputreṇa taṃ saṃbhāvya tathā kṛtam ।। dinānte tāṃ ca śocantīm aśvārūḍhāv upeyatuḥ ।
tyaktatāpasaveṣau tau mantriputranṛpātmajau ।। āśvāsyāropya turage svarāṣṭraṃ ninyatuś ca tām । tatra tasthau tayā sākaṃ rājaputraḥ sa nirvṛtaḥ ।। dantaghāṭas tv araṇye tāṃ kravyādair bhakṣitāṃ sutām ।
matvā vyapādi śokena bhāryā cānujagāma tam ।। ity ākhyāya sa bhūyas taṃ vetālo nṛpam abravīt । tan me atra saṃśayaṃ chinddhi daṃpatyor etayor vadhāt ।। mantriputrasya kiṃ pāpaṃ rājaputrasya kiṃ nu vā ।
padmāvatyāḥ kim atha vā tvaṃ hi buddhimatāṃ varaḥ ।। jānānaś ca na ced rājan mama tattvaṃ vadiṣyasi । tad eṣa śatadhā mūrdhā niḥcitaṃ te sphuṭiṣyati ।। ity uktavantaṃ vetālaṃ vijānañ śāpabhītitaḥ ।
sa trivikramasenas tam evaṃ pratyabravīn nṛpaḥ ।। yogeśvara kim ajñeyam etan naiṣāṃ hi pātakam । trayāṇām api rājñas tu pāpaṃ karṇotpalasya tat ।। vetālo apy āha rājñaḥ kiṃ te hi tatkāriṇas trayaḥ ।
kākāḥ kim aparādhyanti haṃsair jagdheṣu śāliṣu ।। rājā tato abravīc cainaṃ na duṣyanti trayo api te । mantrisūnor hi tat tāvat prabhukāryam apātakam ।। padmāvatīrājaputrau tau hi kāmaśarāgninā ।
saṃtaptāv avicārārhāv adoṣau svārtham udyatau ।। karṇotpalas tu rājā sa nītiśāstreṣv aśikṣitaḥ । caraiḥ prajāsv ananviṣyaṃs tattvaśuddhiṃ nijāsv api ।। ajānan dhūrtacaritānīṅgitādyavicakṣaṇaḥ ।
tathā tan niḥvicāraṃ yac cakre tena sa pāpabhāk ।। ity ākarṇya vimuktamaunam udite samyaṅ nṛpeṇottare skandhāt tasya sa dārḍhyam ākalayituṃ māyābalāt tatkṣaṇam । vetālo nṛkalevarāntaragataḥ kvāpy apratarkyo yayau niḥkampaḥ sa ca bhūpatiḥ punar amuṃ prāptuṃ vyadhān niḥcayam ।। tato atra puna ānetuṃ taṃ vetālam agān nṛpaḥ ।
sa trivikramasenas tac chiṃśapāpādapāntikam ।। prāpto atra vīkṣate yāvac citālokavaśān niśi । tāvad dadarśa taṃ bhūmau kūjantaṃ patitaṃ śavam ।। atha taṃ mṛtadehasthaṃ vetālaṃ sa mahīpatiḥ ।
āropya skandham ānetuṃ tūṣṇīṃ pravavṛte javāt ।। tataḥ skandhāt sa vetālo bhūyas taṃ nṛpam abravīt । rājan mahaty anucite kleśe asmin patito bhavān ।। atas tava vinodāya khatayāmi khatāṃ śṛṇu ।
asty agrahāraḥ kālindīkūle brahmasthalābhidhaḥ ।। agnisvāmīti tatrāsīd brāhmaṇo vedapāragaḥ । tasyātirūpā mandāravatīty ajani kanyakā ।। yāṃ niḥmāya navānarghalāvaṇyāṃ niyataṃ vidhiḥ ।
svargastrīpūrvanirmāṇaṃ nijam evājugupsata ।। tasyāṃ ca yauvanasthāyām āyayuḥ kānyakubjataḥ । samasarvaguṇās tatra trayo brāhmaṇaputrakāḥ ।। teṣāṃ cātmārtham ekaikas tatpitus tām ayācata ।
anicchan dānam anyasmai tasyāḥ prānavyayād api ।। tatpitā sa tu tanmadhyān naikasmā api tāṃ dadau । bhīto anyayor vadhāt tena tasthau kanyaiva sā tataḥ ।। te ca trayo api tadvaktracandraikāsakta dṛṣṭhayaḥ ।
cakoravratam ālambya tatraivāsan divāniśam ।। athākasmātsamutpanna dāhajvaravaśena sā । jagāma mandāravatī kumārī kila pañcatām ।। tatas tāṃ vipraputrās te parāsuṃ śokaviklavāḥ ।
kṛtaprasādhanāṃ nītvā śmaśānaṃ cakrur agnisāt ।। ekaś ca teṣāṃ tatraiva vidhāya maṭhikāṃ tataḥ । kṛtatadbhasmaśayyaḥ sann āstāyācitabhaikṣabhuk ।। dvitīyo asthīny upādāya tasyā bhāgīrathīṃ yayau ।
tṛtīyas tāpaso bhūtvā bhrāntuṃ deśāntarāṇy agāt ।। sa bhrāmyaṃs tāpasaḥ prāpa grāmaṃ vakrolakābhidham । tatrātithiḥ san kasyāpi viprasya prāviśad gṛham ।। tatpūjitaḥ sa yāvac ca bhoktuṃ tatra pracakrame ।
tāvad ekaḥ śiśus tatra pravṛtto abhūt praroditum ।। sa sāntvyamāno api yadā na vyaramsīt tadā krudhā । bāhav ādāya gṛhiṇī jvalaty agnau tam akṣipat ।। kṣipta mātraḥ sa mṛdvaṅgo bhasmībhāvam avāptavān ।
tad dṛṣṭvā jātaromāñcaḥ so abravīt tāpaso atithiḥ ।। hā dhikkaṣṭaṃ praviṣṭo asmi brahmarākṣasaveśmani । tanmūrtaṃ kilbiṣam idaṃ na bhokṣye annam ihādhunā ।। evaṃ vadantaṃ taṃ so atra gṛhasthaḥ prāha paśya me ।
śaktiṃ paṭhitasiddhasya mantrasya mṛtajīvanīm ।। ity uktvādāya tan mantrapustikām anuvācya ca । tatra bhasmani cikṣepa sa dhūlim abhimantritām ।। tenodatiṣṭhat tadrūpa eva jīvan sa bālakaḥ ।
tataḥ sa nirvṛtas tatra bhuktavān vipratāpasaḥ ।। gṛhastho api sa tāṃ nāgadante avasthāpya pustikām । bhukvā ca śayanaṃ bheje rātrau tatraiva tadyutaḥ ।। supte gṛhapatau tasmin svairam utthāya śaṅkitaḥ ।
sa priyājīvitārthī tāṃ pustikāṃ tāpaso agrahīt ।। gṛhītvaiva ca nirgatya tato rātridinaṃ vrajan । kramāc chmaśānaṃ tat prāpa yatra dagdhāsya sā priyā ।। dadarśa cātra tatkālaṃ taṃ dvitīyam upāgatam ।
yaḥ sa gaṅgāmbhasi kṣeptuṃ tadasthīni gato abhavat ।। tatas taṃ ca tam ādyaṃ ca tasyā bhasmani śāyinam । nibaddhamaṭhikaṃ tatra dvāv apy etau jagāda saḥ ।। maṭhikāpāsyatām eṣā yāvad utthāpayāmi tām ।
jīvantīṃ bhasmataḥ kāntāṃ mantraśaktyā kayāpy aham ।। iti tau prerya nirbandhān nirloṭhya maṭhikāṃ ca saḥ । udghāṭya tāpaso vipraḥ pustikāṃ tām avācayat ।। abhimantrya ca mantreṇa dhūliṃ bhasmany avākṣipat ।
udatiṣṭhac ca jīvantī sā mandāravatī tataḥ ।। vahniṃ praviśya niṣkrāntaṃ vapuḥ pūrvādhikadyuti । tadā babhāra sā kanyā kañcaneneva niḥmitam ।। tādṛśīṃ tāṃ punar jātāṃ te dṛṣṭvaiva smarāturāḥ ।
prāptukāmās trayo apy evam anyo'nyaṃ kalahaṃ vyadhuḥ ।। eko abravīd iyaṃ bhāryā mama mantrabalārjitā । tīrthaprabhāvajā bhāryā mameyam iti cāparaḥ ।। rakṣitvā bhasma tapasā jīviteyaṃ mayeha yat ।
tad eṣā mama bhāryeti tṛtīyo atra jagāda saḥ ।। vivādanirṇaye teṣāṃ tvaṃ tāvan me mahīpate । niścayaṃ brūhi kasyaiṣā kanyā bhāryopapadyate ।। vidaliṣyati mūrdhā te yadi jānan na vakṣyasi ।
iti vetālataḥ śrutvā taṃ sa rājaivam abhyadhāt ।। yaḥ kleśam anubhūyāpi mantreṇaitām ajīvayat । pitā sa tasyās tatkāryakaraṇān na punaḥ patīḥ ।। yaś cāstīni nināyāsya gaṅgāyāṃ sa suto mataḥ ।
yas tu tad bhasmaśayyaṃ tām āśliṣyāsīt tapaś caran ।। śmaśāna eva tat prītyā bhartā tasyāḥ sa ucyate । kṛtaṃ tad anurūpam iha tena gāḍḥānurāgiṇa ।। evaṃ nṛpāt trivikramasenāc chṛutvaiva muktamaunāt saḥ ।
tasya skandhād agamad vetālo atarkitaḥ svapadam ।। rājātha bhikṣvarthasamudyatas taṃ prāptuṃ sa bhūyo api mano babandha । prāṇātyaye api pratipannam arthaṃ tiṣṭhanty anirvāhya na dhīrasattvāḥ ।। atha bhūyo api vetālam ānetuṃ nṛpasattamaḥ ।
sa trivikramasenas tam upāgāc chiṃśampātarum ।। tatrastham etaṃ saṃprāpya mṛtadehagataṃ punaḥ । skandhe gṛhītvaivāgantuṃ tūṣṇīṃ pravavṛte tataḥ ।। prayāntaṃ ca tam āha sma sa vetālo asya pṛṣṭhagaḥ ।
citraṃ nodvijase rājan niśi kurvan gamāgamam ।। tad akhedāya bhūyas te varṇayāmi kathāṃ śṛṇu । asti pāṭaliputrākhyaṃ khyātaṃ bhūmaṇḍale puram ।। tatrāsīn nṛpatiḥ pūrvaṃ nāmnā vikramakesarī ।
guṇānām iva ratnānām āśrayaṃ yaṃ vyadhād vidhiḥ ।। tatra śāpāvatīrṇo abhūd divyavijñānavāñ śukaḥ । vidagdhacūdamaṇir ity ākhyayā sarvaśāstravit ।। tenopadiṣṭāṃ sadṛśīṃ rājaputrīṃ nṛpātmajaḥ ।
māgadhīm upayeme sa bhāryāṃ candraprabhābhidhām ।। tasyā api tathābhūtā sarvavijñānaśālinī । śārikā somikā nāma rājaputryāḥ kilābhavat ।। te caikapañjarasthe dve tatrāstāṃ śukaśārīke ।
sevamāne svaviñjānair daṃpatī tau nijaprabhū ।। ekadā sābhilāṣas tāṃ śārikāṃ so abravīc chukaḥ । ekaśayyāsanāhāraṃ subhage bhaja mām iti ।। nāhaṃ puruṣasaṃsargam icchāmi puruṣā yataḥ ।
duṣṭāḥ kṛtaghnā iti sā sārikā pratyuvāca tam ।। na duṣṭāḥ puruṣā duṣṭā nṛśaṃsahṛdayāḥ striyaḥ । iti bhūyaḥ śukenokte vivādo atrālagat tayoḥ ।। kṛtadāsatvabhāryātvapaṇau tau śakunī mithaḥ ।
niścayāyāthe sabhyaṃ taṃ rājaputram upeyatuḥ ।। sa vivādapadaṃ śrutvā tayor āsthānagaḥ pituḥ । kathaṃ kṛtaghnāḥ puruṣā brūhīty āha sma śārikām ।। tataḥ sā śṛṇutety uktvā nijapakṣaprasiddhaye ।
puṃdoṣākhyāyinīm etāṃ śārikākathayat kathām ।। asti kāmandikā nāma yā mahānagarī bhuvi । arthadattābhidhāno asti vaṇik tasyāṃ mahādhanaḥ ।। dhanadattābhidhānaś ca putras tasyodapadyata ।
pitary uparate so api babhūvocchṛṅkhalo yuvā ।। dyūtādisaṅge dūrtāś ca militvā tam apātayan । kāmaṃ vyasanavṛkṣasya mūlaṃ duḥjanasaṃgatiḥ ।। acirād vyasanakṣīṇadhano daurgatyalajjayā ।
so atha tyaktvā svadeśaṃ taṃ bhrāntuṃ deśāntarāṇy agāt ।। gacchaṃś ca candanapuraṃ nāma sthānam avāpya saḥ । viveśa bhojanārthī sann ekasya vaṇijo gṛham ।। sa vaṇik sukumāraṃ taṃ dṛṣṭvā pṛṣṭvānvayādikam ।
jñātvā kulīnaṃ satkṛtya svīcakre daivayogataḥ ।। dadau ca sadhanāṃ tasmai nāmnā ratnāvalīṃ sutām । tataḥ sa dhanadatto atra tasthau śvaśuraveśmani ।। dineṣv eva ca yāteṣu sukhavismṛtaduḥgatiḥ ।
svadeśaṃ gantukāmo abhūt prāptārtho vyasanonmukhaḥ ।। tato anumānya katham apy avaśaṃ śvaśuraṃ śaṭhaḥ । taṃ duhitṛekasaṃtānaṃ gṛhītvā tām alaṃkṛtām ।। bhāryāṃ ratnāvalīṃ yuktām ekayā vṛddhayā striyā ।
sa ātmanā tṛtīyaḥ sandeśāt prasthitavāṃs tataḥ ।। kramāt prāpyāṭavīṃ dūrām uktvā taskarajāṃ bhiyam । gṛhītvābharaṇaṃ tasyā bhāryāyāḥ svīcakāra saḥ ।। dṛśyatāṃ dyūtaveśyādikaṣṭavyasanasaṅginām ।
hṛdayaṃ hā kṛtaghnānāṃ puṃsāṃ nistriṃśakarkaśam ।। so atha pāpo arthahetos tāṃ bhāryāṃ guṇavatīm api । hantuṃ śvabhre nicikṣepa tayā vṛddhastriyā yutām ।। kṣiptvaiva ca gate tasmin sātha vṛddhā vyapadyata ।
tad bhāryā tu latāgulmavignayā na vyapādi sā ।। uttasthau ca tataḥ śvabhrāt krośantī karuṇaṃ śaṇaiḥ । ālambya tṛṇagulmādi saśeṣatvāt kilāyuṣaḥ ।। āyayau vikṣatāṅgī ca pṛṣṭvā mārgaṃ pade pade ।
yathāgatenaiva pathā kṛcchrāt tat sadanaṃ pituḥ ।। tatrākasmāt tathābhūtā prāptā pṛṣṭā sasaṃbhramam । mātrā pitrā ca rudatī sādhvī saivam abhāṣata ।। muṣitāḥ sma pathi stenair nīto baddhvā ca matpatiḥ ।
vṛddhā mṛtā nipatyāpi śvabhre nāhaṃ mṛtā punaḥ ।। athāgatena kenāpi pathikena kṛpālunā । uddhṛtāhaṃ tataḥ śvabhrāt prāptāsmīha ca daivataḥ ।। evam uktavatī mātrā pitrā cāśvāsitā tataḥ ।
bhartṛcittaiva sā tasthau tatra ratnāvalī satī ।। yāti kāle ca tadbhartā sa svadeśagataḥ punaḥ । dyūtakṣapitatadvitto danadatto vyacintayat ।। ānayāmi punar gatvā mārgitvā śvaśurād dhanam ।
gṛhe sthitā me tvat putrīty abhidhāsye ca tatra tam ।। evaṃ sa hṛdaye dhyātvā prāyāc chvaśuraveśma tat । prāptaṃ ca tatra taṃ dūrāt svabhāryā paśyati sma sā ।। dhāvitvā cāpatat tasya sā pāpasyāpi pādayoḥ ।
duṣṭe api patyau sādhvīnāṃ nānyathāvṛttimānasam ।। bhītāya ca tatas tasmai tad aśeṣaṃ nyavedayat । yan mṛṣā caurapātādi pitroḥ prāg varṇitaṃ tayā ।। tatas tayā samaṃ tatra nirbhayaḥ śvāśure gṛhe ।
praviṣṭaḥ śvaśurābhyāṃ sa harṣād dṛṣṭvābhyanandyata ।। diṣṭyā jīvann ayaṃ muktaś caurair iti mahotsavaḥ । tena tacchvaśureṇātha cakre militabandhunā ।। tataḥ sa dhanadatto atra bhuñjānaḥ śvaśuraśriyam ।
ratnāvalyā tayā sākam āsīt patnyā yathāsukham ।। ekadā tatra rātrau ca sa nṛśaṃsaś cākara yat । kathoparodhataḥ śāntam avācyam api kathyate ।। hatvāṅkasuptāṃ bhāryāṃ tāṃ tadābharaṇasaṃcayam ।
apahṛtya tataḥ prāyāt sa svadeśam alakṣitaḥ ।। īdṛśāḥ puruṣāḥ pāpā iti śārikayodite । tvam idānīṃ vadety āha rājaputras tadā śukam ।। tato jagāda sa śuko deva duḥsahasāhasāḥ ।
striyo duḥcaritāḥ pāpās tathā ca śrūyatāṃ kathā ।। asti harṣavatī nāma nagarī tatra cābhavat । agraṇīr dharmadattākhyo bahukoṭīśvaro vaṇik ।। vasudattābhidhānā ca rūpe ananyasamā sutā ।
babhūva tasya vaṇijaḥ prāṇebhyo apy adhikapriyā ।। sā ca tena samānāya rūpayauvanaśāline । dattā varāṅganānetracakorāmṛtaraśmaye ।। nāmnā samudradattāya vaṇikputrāya sādhave ।
nagaryām āryajuṣṭāyāṃ tāmraliptyāṃ nivāsine ।। kadācit sā svadeśasthe patyau svasya pitur gṛhe । sthitā vaṇiksutā dūrāt kamcit purūṣam aikṣata ।। taṃ yuvānaṃ sukāntaṃ sā capalā māramohitā ।
guptaṃ sakhīmukhānītaṃ bheje pracchannakāmukam ।। tataḥprabhṛti tenaiva saha tatra sadā rahaḥ । rātrau rātrāv araṃstāsau tadekāsaktamānasā ।। ekadā ca sa kaumāraḥ patis tasyāḥ svadeśataḥ ।
ājagāmātra tatpitroḥ pramoda iva mūrtimān ।। sotsave ca dine tasmin sā naktaṃ kṛtamaṇḍanā । mātrānupreṣitā bheje śayyāsthāpi na taṃ patim ।। prārthitā tena cālīkasuptaṃ cakre anyamānasā ।
pānamatto adhvakhinnaś ca so api jahre atha nidrayā ।। tataś ca supte sarvasmin bhuktapīte jane śanaiḥ । saṃdhiṃ bhittvā viveśātra cauro vāsagṛhāntare ।। tatkālaṃ tam apaśyantī sāpy utthāya vaṇiksutā ।
svajārakṛtasaṃketā niragān nibhṛtaṃ tataḥ ।। tadālokya sa cauro atra vighniteccho vyacintayat । yeṣām arthe praviṣṭo ahaṃ tair evābharaṇair vṛtā ।। niśīthe nirgataiṣā tad vīkṣe ahaṃ sā kva gacchati ।
ity ākalayya nirgatya sa cauras tāṃ vaṇiksutām ।। vasudattām anu yayau dattadṛṣṭir alakṣitaḥ । sāpi puṣpādihastaikasasaṃketasakhīyutā ।। gatvā bāhyaṃ praviṣṭābhūd udyānaṃ nātidūragam ।
tatrāpaśyac ca taṃ vṛkṣe lambamānaṃ svakāmukam ।। saṃketakāgataṃ rātrau labdhvā nagararakṣibhiḥ । ullambitaṃ caurabuddhyā pāśakaṇṭhaṃ mṛtaṃ sthitam ।। tataḥ sā vihvalodbhrāntā hā hatāsmīti vādinī ।
papāta bhūmau kṛpaṇaṃ vilapantī ruroda ca ।। avatāryātha vṛkṣāt taṃ gatāsuṃ nijakāmukam । upaveśyāṅgarāgeṇa puṣpaiś cālamcakāra sā ।। samāliṅgya ca niḥsaṃjñaṃ rāgaśokāndhamānasā ।
unnamayya mukhaṃ yāvat tasyārtā paricumbati ।। tāvat sa tasyāḥ sahasā niḥjīvaḥ parapūruṣaḥ । vetālānupraviṣṭaḥ sad dantaiś ciccheda nāsikām ।। tena sā vihvalā tasmāt savyathāpasṛtāpy aho ।
kiṃ svij jīved iti hatā puna etya tam aikṣata ।। dṛṣṭvā ca vītavetālaṃ niḥceṣṭaṃ mṛtam eva tam । sā bhītā paribhūta ca cacāla rudatī śanaiḥ ।। tāvac channaḥ sthitaḥ so atha cauraḥ sarvaṃ vyalokayat ।
acintayac ca kim idaṃ pāpayā kṛtam etayā ।। aho batāśayaḥ strīṇāṃ bhīṣaṇo ghanatāmasaḥ । andhakūpa ivāgādhaḥ pātāya gahanaḥ param ।। tad idānīm iyaṃ kiṃ nu kuryād iti vicintya saḥ ।
kautukād dūrataś cauro bhūyo apy anusasāra tām ।। sāpi gatvā praviśyaiva tat suptasthitabhartṛkam । gṛhaṃ tadā svakaṃ prauccaiḥ prarudaty evam abravīt ।। paritrāyadhvam etena duṣṭena mama nāsikā ।
chinnā niraparādhāyā bhartṛrūpeṇa śatruṇā ।। śrutvaitaṃ muhur ākrandaṃ tasyāḥ sarve sasaṃbhramam । udatiṣṭhan prabudhyātra patiḥ parijanaḥ pitā ।। etyātha tatpitā dṛṣṭvā tām ārdrachinnanāsikām ।
kruddhas taṃ bandhayāmāsa bhāryādrohīti tat patim ।। sa tu naivābravīt kimcid badhyamāno api mūkavat । viparyasteṣu sarveṣu śṛṇvatsu śvaśurādiṣu ।। tato jñatvaiva tac caure tasminn apasṛte laghu ।
kolāhalena tasyāṃ ca vyatītāyāṃ kramān niśi ।। sa ninye vaṇijā tena śvaśureṇa vaṇiksutaḥ । rājāntikaṃ tayā sārdhaṃ bhāryayā chinnanāsayā ।। rājā ca kṛtavijñaptiḥ svadāradrohy asāv iti ।
tasyādiśad vaṇiksūnor vadhaṃ nyakkṛtatadvacāḥ ।। tato vadhyabhuvaṃ tasmin nīyamāne saḍiṇḍimam । upāgamya sa cauro atra babhāṣe rājapūruṣān ।। niḥkāraṇaṃ na vadhyo ayaṃ yathāvṛttaṃ tu vedmy aham ।
māṃ prāpayata rājāgraṃ yāvat sarvaṃ vadāmy ataḥ ।। ity ūcivān sa nītas tair nṛpasyāgraṃ vṛtābhayaḥ । ā mūlād rātrivṛttāntaṃ cauraḥ sarvaṃ nyavedayat ।। abravīc ca na ced deva madvāci pratyayas tava ।
tat sā nāsā mukhe tasya śavasyādyāpi vīkṣyatām ।। tac chrutvā vīkṣituṃ bhṛtyān preṣya satyam avetya tat । sa rājā taṃ vaṇikputraṃ muktavān vadhanigrahāt ।। tāṃ ca karṇāv api chitvā duṣṭāṃ deśān nirastavān ।
tad bhāryāṃ śvaśuraṃ cāsya taṃ sarvasvam adaṇḍayat ।। cauraṃ ca taṃ pūrādhyakṣaṃ tuṣṭaś cakre sa bhūpatiḥ । evaṃ striyo bhavantīha nisargaviṣamāḥ śaṭhāḥ ।। ity uktavān eva śuko bhūtvā citrarathābhidhaḥ ।
kṣīṇendraśāpo gandharvo divyarūpo divaṃ yayau ।। śārikā sāpi tatkālaṃ bhūtvā svaḥstrī tilottamā । tathaiva kṣīṇatacchāpā jagāma sahasā divam ।। vivādaś cāpy anirṇitaḥ sabhāyāṃ so abhavat tayoḥ ।
ity ākhyāya kathāṃ bhūyas taṃ vetālo abravīn nṛpam ।। tad bhavān vaktu kiṃ pāpāḥ puruṣāḥ kimuta striyaḥ । ajalpato jāna tas te śiro yasyati khaṇḍaśaḥ ।। etan niśamya vacanaṃ vetālasyāṃsavartinas tasya ।
sa jagāda bhūpatis taṃ yogeśvara yoṣitaḥ pāpāḥ ।। puruṣaḥ ko apīha tādṛk kvāpi kadācid bhaved duḥācāraḥ । prāyaḥ sarvatra sadā striyas tu tādṛgvidhā eva ।। ity uktavato nṛpateḥ prāgvat skandhāt sa tasya vetālaḥ ।
naṣṭo abhūt sa ca rājā jagrāha punas tadānayanayatram ।। tato gatvā punas tasya nikaṭaṃ śiṃśapātaroḥ । sa trivikramaseno atra śmaśānaṃ niśi bhūpatiḥ ।। labdhvā muktāttahāsaṃ taṃ vetālaṃ nṛśarīragam ।
niḥkampaḥ skandham āropya tūṣṇīm udacalat tataḥ ।। calantaṃ ca tam aṃsastho vetālaḥ so abravīt punaḥ । rājan kubhikṣor etasya kṛte ko ayaṃ tava śramaḥ ।। āyāse niṣphale amuṣmin viveko bata nāsti te ।
tad imāṃ śṛṇu mattas tvaṃ kathāṃ pathi vinodinīm ।। asti śobhāvatī nāma satyākhyā nagarī bhuvi । tasyāṃ ca śūdrakākhyo abhūd bhūpatiḥ prājyavikramaḥ ।। yasya jajvāla jayinaḥ pratāpajvalano niśam ।
bandīkṛtārilalanādhūtacāmaramārutaiḥ ।। aluptadharmacaraṇasphītā manthe vasuṃdharā । rājñi yasmin visasmāra rāmādīn api bhūpatīn ।। taṃ kadācin mahīpālaṃ priyaśūram upāyayau ।
sevārthaṃ mālavād eko namnā vīravaro dvijaḥ ।। yasya dharmavatī nāma bhāryā satvavaraḥ sutaḥ । kanyā vīravatī ceti trayaṃ gṛhaparicchadaḥ ।। sevāparicchadaś cānyat trayaṃ kaṭyāṃ kṛpāṇikā ।
kare karatalaikatra cāru carma paratra ca ।। tāvanmātraparīvāro dīnāraśatapañcakam । pratyahaṃ prārthayāmāsa rājñas tasmāt sa vṛttaye ।। rājāpi sa tam ākārasūcitodārapauruṣam ।
vīkṣya tasmai dadau vṛttiṃ sūdrakas tāṃ yathepsitām ।। alpe parikare apy ebhir iyadbhiḥ svarṇarūpakaiḥ । kim eṣa vyasanaṃ puṣṇāty atha kaṃcana sadvyayam ।। ity anveṣṭuṃ samācāraṃ kautukāt sa mahīpatiḥ ।
pracchannān sthāpayāmāsa cārānasyātra pṛṣṭhataḥ ।। sa ca vīravaraḥ prātaḥ kṛtvā bhūpasya darśanam । sthitvā ca tasyā madhyāhnaṃ siṃhadvāre dhṛtāyudhaḥ ।। gatvā svavṛttilabdhānāṃ dīnārāṇāṃ śataṃ gṛhe ।
bhojanārthaṃ svabhāryāyā haste prādāt kilānvaham ।। vastrāṅgarāgatāmbūlaṃ krīṇāti sma śatena ca । śataṃ snātvā ca pūjārthaṃ vyadhād viṣṇoḥ śivasya ca ।। viprebhyaḥ kṛpaṇebhyaś ca dadau dānaṃ śatadvayam ।
evaṃ vibheje pañcāpi tāni nityaṃ śatāny asau ।। tataḥ kṛtvāgnikāryādi bhūktvā gatvaikako niśi । siṃhadvāre punas tasthau pāṇau karatalāṃ dadhat ।। etāṃ satatacaryāṃ ca tasya vīravarasya saḥ ।
rājā cāramukhāc chrutvā tutoṣa hṛdi śudrakaḥ ।। nivārayāmāsa ca tāṃś cārāṃs tasyānumārgagān । mene viśeṣapūjārhaṃ puruṣātiśayaṃ ca tam ।। atha yāteṣu divaseṣv avahelāvalaṅghite ।
grīṣme vīravareṇātra supracaṇḍārkatejasi ।। tadīrṣyāta ivodbhūtavidyutkaratalāṃ dadhat । dhārāprahārī ninadann ājagāma ghanāgamaḥ ।। tadā ca ghora meghaughe pravarṣati divāniśam ।
siṃhadvāre tathaivāsīt so atra vīravaro acalaḥ ।। taṃ ca dṛṣṭvā divā rājā prāsādāgrāt sa śūdrakaḥ । niśi bhūyas tadārohaj jijñāsus tasya tāṃ sthitim ।। jagāda ca tataḥ ko nu siṃhadvāre sthito atra bhoḥ ।
tac chrutvāhaṃ sthito atreti so api vīravaro abravīt ।। aho sudṛḍhasattvo ayaṃ bhakto vīravaro mayi । tad eṣa prāpaṇīyo me avaśyam eva mahat padam ।। iti saṃcintya nṛpatiḥ prāsādād avatīrya saḥ ।
śūdrakaḥ śayanaṃ bheje praviśyāntaḥpuraṃ tataḥ ।। anyedyuś ca bhṛśaṃ meghe dhārāsāreṇa varṣati । pradoṣe guptabhavane kāle tamasi jṛmbhite ।। punaḥ sa rājā jijñāsuḥ prāsādam adhiruhya tam ।
siṃhadvāre sthitaḥ ko atrety ekākī prāha taṃ sphuṭam ।। ahaṃ sthita iti prokte punar vīravareṇa ca । yāvad vismayate so atra rājā taddhairyadarśanāt ।। tāvad vidūre śuśrāva sahasā rudatīṃ striyam ।
viṣādavikalām ekāṃ pralāpakaruṇasvanam ।। na me rāṣṭre parābhūto na daridro na duḥkhitaḥ । kaś cid asti tad eṣā kā rodity ekākinī niśi ।। iti cācintayac chrutvā sa jātakaruṇo nṛpaḥ ।
ādideśa ca taṃ vīravaram ekam adhaḥ sthitam ।। bho vīravara śṛṇv eṣā dūre strī kāpi roditi । kāsau roditi kiṃ ceti tvayā gatvā nirūpyatām ।। tac chṛutvā sa tathety uktvā gantuṃ vīravaras tataḥ ।
prāvartata nibaddhāsidhenuḥ karatalākaraḥ ।। na ca meghāndhakāraṃ taj jvaladvidyudvilocanam । sthūladhārāśilāvārṣi rakṣaḥrūpam ajīgaṇat ।। prasthitaṃ vīkṣya tādṛśyāṃ tasyāṃ rātrau tam ekakam ।
karuṇākautukāviṣṭo rājā prāsādapṛṣṭhataḥ ।। āvatīrya gṛhītāsir ekākī tasya pṛṣṭhataḥ । so api pratasthe tatraiva śudrako anupalakṣitaḥ ।। sa ca vīravaro gatvā ruditānusṛtikriyaḥ ।
bahiḥnagaryāḥ prāpaikaṃ saras tatra dadarśa ca ।। hā śūra hā kṛpālo hā tyāgiñ śūnyā tvayā katham । vatsiāmītyādi rudatīṃ tāṃ striyaṃ vārimadhyagām ।। kā tvaṃ rodiṣi kiṃ caivam ity anvakprāptabhūpatiḥ ।
papraccha tāṃ ca sāścaryas tataḥ sāpy evam abhyadhāt ।। bho vīravara jānīhi vatsa māṃ pṛthivīm imām । tasyā mamādhunā rājā śūdrako dhārmikaḥ patiḥ ।। tṛtīye ca dine tasya rājño mṛtyur bhaviṣyati ।
tādṛśaṃ ca patiṃ prāpsyāmy aham anyaṃ nṛpaṃ kutaḥ ।। atas tam anuśocāmi duḥkhitātmānam eva ca । etac chṛutvā sa tāṃ trasta iva vīravaro abravīt ।। he devi kac cid apy asti ko apy upāyaḥ sa tādṛśaḥ ।
yenāsya na bhavenmṛtyur jagadrakṣāmaṇeḥ prabhoḥ ।। iti tad vacanaṃ śrutvā sā jagāda vasumdharā । eko asty upāyas taṃ caikaḥ kartuṃ śakto bhavān iti ।। tato vīravaro avādīt tarhi devi vada drutam ।
yāvat tat sādhayāmy āśu ko arthaḥ prāṇair mamānyathā ।। tac chrutvovāca vasudhā viraḥ ko anyas tvayā samaḥ । svāmibhaktas tad etasya śarmopāyam imaṃ śṛṇu ।। rājñā kṛtapratiṣṭā asti yaiṣā rājakulāntike ।
uttamā caṇḍikā devī sāṃnidhyotkarṣaśālinī ।। tasyai sattvavaraṃ putram upahārīkaroṣi cet । tan naiṣo rājā mriyate jīvaty anyat samāśatam ।। adyaiva caitad bhavatā kṛtaṃ ced asti tac chivam ।
anyathāsya tṛtīye ahni prāpte nāsty eva jīvitam ।। ity uktaḥ sa tayā pṛthvyā vīro vīravaras tadā । yāmi devi karomy etad adhunaivety abhāṣata ।। tato bhadraṃ tavety uktvā vasudhā sā tiraḥdadhe ।
tac ca sarvaṃ sa śuśrāva guptam anvaksthito nṛpaḥ ।। tataś ca gūḍhe jijñāsau tasmin rājñy anugacchati । śūdrake tvaritaṃ gehaṃ niśi vīravaro yayau ।। tatra putropahāro asya rājārthe dharayā yathā ।
uktas tathābravīt patnyai dharmavatyai vibodhya saḥ ।। tac chrutvā sā tam āha sma nātha kāryaṃ śivaṃ prabhoḥ । tatprabodhya sutasyāsya śiśor vaktu bhavān iti ।। tataḥ prabodhya suptaṃ taṃ bālaṃ sattvavaraṃ sutam ।
ākhyāya taṃ ca vṛttāntam evaṃ vīravaro abravīt ।। tat putra caṇḍikādevyā upahārīkṛte tvayi । rājā jīvaty asau no cet tṛtīye ahni vipadyate ।। etac chrutvaiva bālo api yathārthaṃ nāma darśayan ।
aklībacittaḥ pitaraṃ taṃ sa sattvavaro abravīt ।। kṛtārtho ahaṃ mama prāṇaī rājā cet tāta jīvati । bhuktasya hi tadannasya dattā syān niṣkṛtir mayā ।। tatkiṃ vilambyate nītvā bhagavatyāḥ puro adhunā ।
upahārīkurudhvaṃ mām astu śāntir mayā prabhoḥ ।। iti sattvavareṇokte tena vīravaro atra saḥ । sādhu satyaṃ prasūto asi mattaḥ putrety abhāṣata ।। etat so anvāgato rājā sarvaṃ śrutvā bahiḥ sthitaḥ ।
aha eṣāṃ samaṃ sattvaṃ sarveṣām ity acintayat ।। tato vīravaraḥ skandhe kṛtvā sattvavaraṃ sutam । bharyā dharmavatī cāsya kanyāṃ vīravatīm api ।। ubhau tau yayatus tasyāṃ rātrau tac caṇḍikāgṛham ।
rājāpi śūdrakaś channaḥ pṛṣṭataḥ sa tayor yayau ।। tatra devyāḥ puraḥ skandhāt so atha pitrāvatāritaḥ । devīṃ sattvavaro natvā dhairyarāśir vyajijñapat ।। mama mūrdhopahāreṇa rājā jīvatu śudrakaḥ ।
anyad varṣaśataṃ devi kuryād rājyam akaṇṭakam ।। evam uktavatas tasya sādhu sādhv ity udīrya saḥ । sūnoḥ sattvavarasyātha kṛṣṭvā karatalāṃ śiśoḥ ।। chittvā śiraś caṇḍikāyai devyai vīravaro dadau ।
matputreṇopahāreṇa rājā jīvatv iti bruvan ।। sādhu kaḥ svāmibhakto anyaḥ samo vīravara tvayā । yenaivam ekasatputraprāṇavyayavidhāyinā ।। datto jīvaś ca rājyaṃ ca śudrakasyāsya bhūpateḥ ।
ity antarikṣād udagāt tatkṣaṇaṃ tatra bhāratī ।। tac ca sarvaṃ nṛpe tasmiṃś channe śṛṇvati pasyati । kanyā vīravatī sā tu bālā vīravarātmajā ।। upetyāśliṣya mūrdhāṇaṃ tasya bhrātur hatasya tam ।
vilapanty uruśokāndhā hṛtsphoṭena vyapadyata ।। tato vīravaraṃ bhāryā dharmavaty evam abravīt । rājñas tāvat kṛtaṃ śreyas tad idānīṃ vadāmi te ।। niḥjñānā yatra bālāpi bhrātṛśokād iyaṃ mṛtā ।
naṣṭe apatyadvaye apy asmiṃs tatra kiṃ jīvitena me ।। prāg eva rājñaḥ śreyo'rthaṃ mūḍhayā svaśiro mayā । devyai nopahṛtaṃ tasmād dehy anujñāṃ mamādhunā ।। praviṣamy analaṃ tāvad āttāpatyakalevarā ।
ityāgrahād vadantīṃ tāṃ so atha vīravaro abravīt ।। evaṃ kuruṣva bhadraṃ te kā hi saṃprati te ratiḥ । apatyaduḥkhaikamaye jīvitavye manasvini ।। kiṃ na datto mayaivātmety eṣā mā bhūc ca te vyathā ।
dadyāṃ kiṃ nāham ātmānam anyasādhyaṃ bhaved yadi ।। tat pratīkṣasva yāvat te citām atra karomy aham । amībhir dārubhir devīkṣetranirmāṇasaṃbhṛtaih ।। ity uktvā dārubhis taiḥ sa kṛtvā vīravaraś citām ।
dīpāgre jvālayāmāsa nyastāpatyaśavadvayām ।। tato dharmavatī patnī patitvā sāsya pādayoḥ । praṇamya devīṃ caṇḍīṃ tāṃ vyajijñapad apāṃsulā ।। janmāntare apy ayaṃ bhūyād āryaputraḥ patir mama ।
etat prabhos tu rājño astu maddehenāmunā śivam ।। ity udīryaiva sā sādhvī tasminn ambho'vahelayā । jvālākalāpajaṭile nipapāta citānale ।। tataś ca cintayāmāsa vīro vīravaro atra saḥ ।
niṣpannaṃ rājakāryaṃ me vāg divyā hy udgatā yathā ।। bhuktasya cānnapiṇḍasya jāto aham anṛṇaḥ prabhoḥ । tad idānīṃ mamaikasya keyaṃ jīvitagṛdhnutā ।। bharaṇīyaṃ priyaṃ kṛtsnaṃ vyayīkṛtya kuṭumbakam ।
jīvayann ekam ātmānaṃ mādṛśaḥ ko hi śobhate ।। tat kim ātmopahāreṇāpy etāṃ prīṇāmi nāmbikām । ity ālocya sa devīṃ tāṃ stutyā prāg upatasthivān ।। jaya mahiṣāsuramāriṇi dāriṇi rurudānavasya śūlakare ।
jaya vibudhotsavakāriṇi ḍhariṇi bhūvana trayasya mātṛvare ।। jaya jagad arcitacaraṇe śaraṇe niḥśreyasasya bhaktānām । jaya dhṛtabhāskarakiraṇe haraṇe duritāndhakāravṛndānām ।। jaya kāli jaya kapālini jaya kaṅkālini śive namas te astu ।
śūdrakanṛpater adhunā prasīda manmastakopahāreṇa ।। ity upasthāya devyāṃ sa tasyāṃ vīravaraḥ punaḥ । sadyaḥ karatalāghātenottamāṅgaṃ svamacchinat ।। tad ālokyākhilaṃ tatra channasthaḥ śudrako nṛpaḥ ।
sākulaś ca saduḥkhaś ca sāścaryaś ca vyacintayat ।। aho kim apy anenaitad anyatrā-dṛṣṭam aśrutam । sādhunā sakuṭumbena duḥkaraṃ matkṛte kṛtam ।। vicitre apy atra saṃsāre dhīraḥ syādīdṛśaḥ kutaḥ ।
akhyāpayan prabho arthe parokṣaṃ yo dadāty asūn ।। etasya copakārosya na kuryāṃ sadṛśaṃ yadi । tan me kā prabhutā kiṃ ca jīvitavyaṃ paśor iva ।। iti saṃcintya nṛpatiḥ khaḍgam ākṛṣya kopataḥ ।
upetya śūdrako devīṃ tāṃ pravīro vyajijñapat ।। satatānuprapannasya bhagavaty adhunāmunā । mama mūrdhopahāreṇa suprītā kurv anugraham ।। ayaṃ vīravaro vipro nāmānuguṇaceṣṭitaḥ ।
madartham ujjhitaprāṇaḥ sakuṭumbo api jīvatu ।। ity udīryāsinā rājā śiraś chettuṃ sa śūdrakaḥ । yāvat pravartate tāvad udabhūd bhāratī divaḥ ।। mā sāhasaṃ kṛthās tuṣṭā sattvenānena te hy aham ।
pratyujjīvatu sāpatyadāro vīravaro dvijaḥ ।। ity uktvā vyaramad vāk sā sa cottasthau saputrakaḥ । sākaṃ duhitrā patnyā ca jīvan vīravaro akṣataḥ ।। tad vilokyādbhutaṃ rājā channo bhūtvā punaś ca saḥ ।
paśyann atṛptas tām āsīd dṛṣṭyā harṣāśrupūrṇayā ।। so api vīravaro dṛṣṭvā suptotthita ivāśu tam । putradāraṃ tathātmānam abhūd vibhrāntamānasaḥ ।। papraccha ca pṛthaṅ nāmagrāhaṃ dārasutān sa tān ।
bhasmībhūtāḥ kathaṃ yūyaṃ jīvantaḥ puna utthitāḥ ।। mayāpi svaśiraś chinnaṃ jīvāmy eṣaś ca kiṃ nv idam । kiṃ vibhramo ayam āho svid suspaṣṭo devyanugrahaḥ ।। evaṃ vadan sa tair ūce dārāpatyair alakṣitaḥ ।
devyanugraha evāyaṃ jīvāmo yad amī iti ।। tataḥ sa tat tathā matvā natvā vīravaro ambakām । ādāya putradārāṃs tānsiddhakāryo gṛhaṃ yayau ।। tatra praveśya putraṃ taṃ bhāryāṃ duhitaraṃ ca tām ।
siṃhadvāram agād rājño rātrau tasyāṃ sa pūrvavat ।। rājā sa śūdrako apy etad dṛṣṭvā sarvam alakṣitaḥ । gatvāruroha svāvāsaprāsādaṃ taṃ punas tadā ।। vyāharac ca sthitaḥ ko atra siṃhadvārīti pṛṣṭhataḥ ।
tato vīravaro avādīt saiṣa tiṣṭhāmy ahaṃ prabho ।। devādeśād gataś cāham abhūvaṃ tāṃ striyaṃ prati । rākṣasīva ca sā kvāpi dṛṣṭanaṣṭaiva me gatā ।। etac chrutvā vacas tasya rājā vīravarasya saḥ ।
sutarāṃ vismayāviṣṭo dṛṣṭodanto vyacintayat ।। aho samudragambhīradhīracittā manasvinaḥ । kṛtvāpy ananyasāmānyam ullekhaṃ nodgiranti ye ।। ity ādy ākalayaṃs tūṣṇīṃ prāsādād avaruhya saḥ ।
praviśyāntaḥpuraṃ rājā rātriśeṣaṃ nināya tam ।। prātaś cāsthānasamaye darśanopagatasthite । tasmin vīravare prītas tathā kṛtsnaṃ sa bhūpatiḥ ।। tadīyaṃ rātrivṛttāntaṃ mantribhyas tam avarṇayat ।
yathā babhūvur āścaryamohitā iva te akhilāḥ ।। dadau tasmai saputrāya prītyā vīravarāya ca । lāṭadeśe tato rājyaṃ sa karṇāṭayute nṛpaḥ ।। tato atra tulyavibhavāv anyonyasyopakāriṇau ।
āsātāṃ tau sukhaṃ vīravaraśūdrakabhūpatī ।। ity ākhyāya kathām etāṃ vetālo atyadbhutāṃ tadā । taṃ trivikramasenaṃ sa rājānam avadat punaḥ ।। tad brūhi rājann eteṣu vīraḥ sarveṣu ko adhikaḥ ।
pūrva eva sa śāpas te yadi jānan na vakṣyasi ।। etac chrutvā sa bhūpālo vetālaṃ pratiuvaca tam । eteṣu śudrako rājā pravīraḥ so akhileṣv iti ।। tato abravīt sa vetālo rājan vīravaro na kim ।
so adhiko yasya tulyo asyāṃ pṛthvyām eva na jāyate ।। tatpatnī nādhikā kiṃ vā strībhutā yānvamanyata । tathopahārapaśutāṃ sūnoḥ pratyakṣadarśinī ।। sa vā sattvavaro nātra tatputro abhyadhikaḥ katham ।
bālasyāpi sato yasya sattvotkarṣaḥ sa tādṛśaḥ ।। tat kasmāc chudrakaṃ bhūpam ebhyas tvaṃ bhāṣase adhikam । ity uktavantaṃ vetālaṃ sa jagāda punar nṛpaḥ ।। maivaṃ vīravaras tāvat sa tādṛkkulaputrakaḥ ।
tasya prāṇaiḥ sutair dāraiḥ svāmisaṃrakṣaṇaṃ vratam ।। tatpatnī sāpi kulajā sādvī patyekadevatā । bhartṛvartmānusāreṇa tasyā dharmo astu ko aparaḥ ।। tābhyāṃ jātas tu tadrūpa eva sattvavaro api saḥ ।
yādṛśās tantavaḥ kāmaṃ tādṛśo jāyate paṭaḥ ।। yeṣāṃ prāṇais tu bhṛtyānāṃ nṛpair ātmābhirakṣyate । teṣām arthe tyajandehaṃ śudrako atra viśiṣyate ।। ity ākarṇya vacaḥ sa tasya nṛpater aṃsād asaṃlakṣitaḥ vetālaḥ sahasā yayau nijapadaṃ bhūyo api tanmāyayā ।
rājāpy uccalito babhūva punar apy ānetum etaṃ pathā pūrveṇaiva suniścitaḥ pitṛvane tasmin sa tasyāṃ niśi ।। tatas tasya punar gatvā śiṃśapāśākhino antikam । tathaivollambamānaṃ taṃ dṛṣṭvā naraśarīragam ।। vetālam avatāryaiva kṛtvāsmai bahu vaikṛtam ।
sa trivikramaseno drāg gantuṃ pravavṛte tataḥ ।। āgacchantaṃ ca taṃ tūṣṇīṃ vetālaḥ pūrvavatpathi । rātrau mahāśmaśāne atra skandhastho vyājahāra saḥ ।। rājann abhiniviṣṭo asi kaṣṭe atyantapriyo asi ca ।
tat te cetovinodāya varṇayāmi kathāṃ śṛṇu ।। ujjayinyām abhūd vipraḥ puṇyasenasya bhūpateḥ । anujīvī priyo amātyo harisvāmīti sadguṇaḥ ।। tasyātmano anurūpāyāṃ bhāryāyāṃ gṛhamedhinaḥ ।
guṇavān sadṛśaḥ putro devasvāmīty ajāyata ।। tadvac cānanya sāmānya rūpalāvaṇya viśrutā । kanyā somaprabhā nāma tasyānvarthodapadyata ।। sā pradeyā satī kanyā rūpotkarṣābhimāninī ।
mātur mukhena pitaraṃ bhrātaraṃ ca jagāda tam ।। śūrasya jñānino vāhaṃ deyā vijñānino api vā । anyasmai nāsmi dātavyā kāryaṃ majjīvitena cet ।। tac chrutvā tādṛśaṃ tasyāś cinvann ekatamaṃ varam ।
tatpitā sa harisvāmī yāvac cintāṃ vahaty alam ।। tāvad vyasarjī rajñā sa puṇyasenena dūtyayā । saṃdhyarthaṃ vigrahāyāta dākṣiṇātyanṛpāntikam ।। kṛtakāryaś ca tatrāsāv ekenābhyetya tāṃ sutām ।
yācito abhūd dvijāgryeṇa śrutatadrūpasaṃpadā ।। vijñānino jñānino vā śūrād vā nāparaṃ patim । matputrīcchati tat teṣāṃ madhyāt kathaya ko bhavān ।। ity uktas tena bhāryārthaḥ sa harisvāminā dvijaḥ ।
ahaṃ jānāmi vijñānam iti taṃ pratyabhāṣata ।। tarhi tad darśayasveti puna uktaś ca tena saḥ । vijñānī kalpayāmāsa svaśaktyā dyucaraṃ ratham ।। māyāyantrarathe tatra taṃ harisvāminaṃ kṣaṇāt ।
āropya nītvā svargādīṃ lokāṃs tasmā adarśayat ।। ānināya ca tuṣṭaṃ taṃ tatraiva kaṭakaṃ punaḥ । dākṣiṇātyasya nṛpater yatrāyātaḥ sa kāryataḥ ।। tataḥ so asmai harisvāmī pratiśuśrāva tāṃ sutām ।
vijñānine vivāhaṃ ca niścikāyāhni saptame ।। tatkālam ujjayinyām apy anyenaitya dvijanmanā । devasvāmī sa tatputraḥ svasāraṃ tām ayācyata ।। jñānivijñnāniśūrebhyo nānyam icchati sā patim ।
iti tenāpi so apy uktaḥ śūram ātmānam abhyadhāt ।। tato darśitaśastrāstraśriye tasmai dvijo anujām । devasvāmī sa śūrāya dātuṃ tāṃ pratyapadyata ।। saptame ahni ca tatraiva vivāhaṃ gaṇakoktitaḥ ।
tasyāpi so abhyadhān mātuḥ parokṣaṃ kṛtaniścayaḥ ।। tanmātāpi ḥarisvāmibhāryā tatkalam eva sā । kenāpy etya tṛtīyena sutāṃ tāṃ yācitā pṛthak ।। jñānī śūro atha vijñanī bhartāsmad duhitur mataḥ ।
ity uktaś ca tayā mātar ahaṃ jñanīti so abhyadhāt ।। pṛṣṭvā bhūtaṃ bhaviṣyac ca tasmai tāṃ jñānine sutām । pratijajñe pradātuṃ sāpy ahni tatraiva saptame ।। anyedyuś cāgataḥ so atra harisvāmī yathā kṛtam ।
patnyaiḥ putrāya cācakhyau taṃ kanyādānaniścayam ।। tau ca taṃ svakṛtaṃ tasmai bhinnaṃ bhinnam evocatām । so api tenākulo jajñe varatrayanimantraṇāt ।। athodvāhadine tasmin harisvāmigṛhe varāḥ ।
āyayur jñānivijñāniśūrās tatra trayo api te ।। tatkālaṃ cātra sā citraṃ kanyā somaprabhā vadhuḥ । aśaṅkitaṃ gatā kvāpi na vicityāpy alabhyata ।। tato abravīd dharisvāmī jñāninaṃ taṃ sasaṃbhramaḥ ।
jñāninn idānīṃ brūhy āśu duhitā me kva sā gatā ।। tac chrutvā so avadaj jñānī rākṣasenāpahṛtya sā । nītā vindhyāṭavīṃ dhūmaśikhena vasatiṃ nijām ।। ity ukto jñāninā bhīto harisvāmī jagāda saḥ ।
hā dhik kathaṃ sā prapyeta vivāhaś cāpi hā katham ।। śrutvaitat prāha vijñānī dhīro bhava nayāmi vaḥ । tatrādhunaiva yatraiṣo jñānī vadati tāṃ sthitām ।। ity uktvā tatkṣaṇaṃ kṛtvā rathaṃ sarvāstrasaṃyutam ।
tatrāropya harisvāmijñāniśūrān khagāmini ।। tān sa saṃprāpayāmāsa kṣaṇād vindhyāṭavībhuvi । jñāninā tāṃ samākhyātāṃ vasatiṃ tatra rakṣasaḥ ।। tatra taṃ rākṣasaṃ kruddhaṃ jñātavṛttāntanirgatam ।
śūro atha yodhayāmāsa harisvāmipuraskṛtaḥ ।। tadāścaryam abhūd yuddhaṃ tayor mānuṣarakṣasoḥ । citrāstrayodhinoḥ stryarthaṃ rāmarāvaṇayor iva ।। kṣaṇena ca sa saṅgrāmaduḥmadasyāpi rakṣasaḥ ।
ardhacandreṇa bāṇena śūras tasyācchinac chiraḥ ।। hate rakṣasi tāṃ somaprabhām āptāṃ tadāspadāt । ādāya vijñānirathenājagmus te tato akhilāḥ ।। harisvāmigṛhaṃ prāpya teṣāṃ lagne apy upasthite ।
jñānivijñāniśūrāṇāṃ vivāda udabhūn mahān ।। jñānī jagāda nāhaṃ cej jānīyāṃ tad iyaṃ katham । prāpyeta kanyā gūḍhasthā deyā mahyam asāv itaḥ ।। vijñānī tv avadan nāhaṃ kuryāṃ ced vyomagaṃ ratham ।
gamāgamau kathaṃ syātāṃ devānām iva vaḥ kṣaṇāt ।। kathaṃ syāc cārathaṃ yuddhaṃ rathinā rakṣasā saha । tasmān mahyam iyaṃ deyā lagno hy eṣa mayājitaḥ ।। śūro apy uvāca hanyāṃ cen nāhaṃ taṃ rākṣasaṃ raṇe ।
tad yuvābhyāṃ kṛte yatne apy etāṃ kanyāṃ ka ānayet ।। tan mahyam eṣā dātavyety evaṃ teṣu vivādiṣu । harisvāmī kṣaṇaṃ tūṣṇīm āsīd udbhrāntamānasaḥ ।। tat kasmai sātra deyeti rājan vadatu me bhavān ।
na vadiṣyasi jānaṃś cet tat te mūrdhā sphuṭiṣyati ।। iti vetālatas tasmāc chrutvā maunaṃ vihāya ca । sa trivikramasenas tam uvācaivaṃ mahīpatiḥ ।। śūrāya sā pradātavyā yena prāṇapaṇodyamāt ।
arjitā bahuvīryeṇa hatvā taṃ yudhi rākṣasam ।। jñānivijñāninau tv asya dhātrā karmakarau kṛtau । sadā gaṇakatakṣaṇau paropakaraṇe na kim ।। ity uktaṃ manujapater niśamya tasya skandhāgrāt sapadi sa pūrvavaj jagāma ।
vetālo nijapadam eva so api rājānudvegas taṃ prati pratasthe ।। tato gatvā punas tasmāt prāpya taṃ śiṃśapātaroḥ । vetālaṃ prāgvad ādāya skandhe maunena bhūpatiḥ ।। sa trivikramaseno atra yāvad āgacchati drutam ।
tāvat pathi sa vetālo bhūyo apy evam uvāca tam ।। rājan sudhīḥ susattvaś ca bhavāṃs tena priyo asi me । ato vinodinīṃ vacmi kathāṃ praśnaṃ ca me śṛṇu ।। āsīd rājā yaśaḥketur iti khyāto mahītale ।
tasya śobhāvatī nāma rājadhāny abhavat purī ।। tasyām abhūn nagaryāṃ ca gauryāyatanam uttamam । tasya dakṣiṇataś cāsīd gaurītīrthābhidhaṃ saraḥ ।। tasyāṣāḍhacaturdaśyāṃ śuklāyāṃ prativatsaram ।
yātrāyāṃ snātum eti sma nānādigbhyo mahājanaḥ ।। ekadā ca tithau tasyāṃ snātum atrāyayau yuvā । rajako dhavalo nāma grāmād brahmasthalābhidhāt ।। so apaśyad rajakasyātra tīrthe snānāgatāṃ sutām ।
kanyāṃ śuddhapaṭākhyasya nāmnā madanasundarīm ।। indor lāvaṇyahāriṇyā tayā sa hṛtamānasaḥ । anviṣya tannāmakule kāmārto atha gṛhaṃ yayau ।। tatrānavasthitas tiṣṭhan nirāhāras tayā vinā ।
pṛṣṭho mātrārtayā tasyai tac chaśaṃsa manaḥgatam ।। sā gatvā vimalākhyāya tat svabhartre nyavedayat । so apy āgatya tathāvasthaṃ dṛṣṭvā taṃ sutam abhyadhāt ।। kiṃ viṣīdasi putraivam aduṣprāpye api vāñchite ।
sa hi madyācitaḥ śuddhapaṭo dāsyati te sutām ।। anyūnā hi vayaṃ tasmāt kulenārthena karmaṇā । taṃ vedmy ahaṃ sa māṃ vetti tenaitan me na duḥkaram ।। ity āśvāsya sa taṃ putram āhārādau pravartya ca ।
tad yukto vimalo anyedyur yayau sa śuddhapaṭāspadam ।। yayāce cātra putrasya tasyārthe dhavalasya saḥ । kanyāṃ tasmāt sa cāsmai tāṃ pratiśuśrāva sādaram ।। lagnaṃ niścitya cānyedyus tāṃ sa śuddhapaṭaḥ sutām ।
dhavalāya dadau tasmai tulyāṃ madanasundarīm ।। kṛtodvāhaś ca sa tayā sākaṃ darśanasaktayā । bhāryayā svapitur gehaṃ jagāma dhavalaḥ kṛtī ।। sukhasthitasya tasyātha kadācic chvaśurātmajaḥ ।
tasyā madanasundaryā bhrātā tatrāgato abhavat ।। sa kṛtapraśrayaḥ sarvaiḥ svasrāśliṣyābhinanditaḥ । saṃbandhipṛṣṭakuśalo viśrāntaś ca jagāda tān ।। ahaṃ madanasundaryā jāmātuś ca nimantraṇe ।
tātena preṣito yasmād devīpūjotsavo asti naḥ ।। śraddhāya caitat tadvākyaṃ yathārhaiḥ pānabhojanaiḥ । te saṃbandhyādayaḥ sarve tad ahas tam upācaran ।। prātar madanasundaryā svaśuryeṇa ca tena saḥ ।
sahito dhavalaḥ prāyād gṛhaṃ tac chvāśuraṃ prati ।। prāpya śobhāvatīṃ tāṃ ca purīm ātmatṛtīyakaḥ । dadarśa nikaṭaṃ prāpya sa gauryāyatanaṃ mahat ।। nijagāda ca tau bhāryāśvaśuryau śraddhayā tataḥ ।
etam etāṃ bhagavatīṃ paśyāmo devatām iha ।। tac chrutvā sa śvaśuryas taṃ niṣedhaṃ pratyabhāṣata । iyanto riktahastāḥ kiṃ paśyāmo devatām iti ।। ahaṃ tāvad vrajāmy eko yuvām atraiva tiṣṭhatam ।
ity uktvā dhavalo draṣṭuṃ devīṃ tāṃ sa tato yayau ।। praviśyāyatanaṃ tasyāḥ praṇamya ca vibhāvya ca । tām aṣṭādaśadoḥdaṇḍakhaṇḍitoccaṇḍadānavām ।। pādapadmatalākṣiptamahiṣāsuramardinīm ।
sa vidhipreraṇotpannabuddhir evam acintayat ।। jīvopahārair vividhair imāṃ devīṃ jano arcati । ahaṃ tu siddhyai kiṃ naitāṃ prīṇāmy ātmopahārataḥ ।। iti dhyātvaiva tadgarbhagṛhād ādāya niḥjanāt ।
khaḍgaṃ sāṃyātrikaiḥ kaiḥcid devyāḥ prāk prābhṛtīkṛtam ।। baddhvā śiraḥruhair ghaṇṭāśṛṅkhalāyāṃ nijaṃ śiram । cicchedaitena khaḍgena tac chinnaṃ cāpatad bhuvi ।। ciraṃ yāvat sa nāyāti tāvad gatvā tam īkṣitum ।
tatraiva devībhavane tacchvaśuryo viveśa saḥ ।। so api dṛṣṭvā tam utkṛttamūrdhānaṃ bhaginīpatim । vyāmohitas tathaiva svaṃ śiras tenāsinācchinat ।। so api yāvac ca nāyāti tāvad udbhrāntamānasā ।
taddevībhavanaṃ sāpi yayau madanasundarī ।। praviśya dṛṣṭvaiva patiṃ bhrātaraṃ ca tathāgatau । hā kim etad dhatāsmīti vilapanty apatad bhuvi ।। kṣaṇāc cotthāya śocantī tāv akāṇḍahatāv ubhau ।
kiṃ mamāpy adhunānena jīvitenety acintayat ।। vyajijñapac ca devīṃ tāṃ dehatyāgonmukhī satī । devi saubhāgyacāritravidhānaikādhidevate ।। adhyāsitaśarīrārdhe bhartur māraripor api ।
aśeṣalalanālokaśaraṇye duḥkhahāriṇi ।। hṛtāv ekapade kasmād bhartā bhrātā ca me tvayā । na yuktam etan mayi te nityabhaktā hy ahaṃ tvayi ।। tan me śritāyāḥ śaraṇaṃ śṛṇv ekaṃ kṛpaṇaṃ vacaḥ ।
etāṃ tāvat tyajāmy atra daurbhāgyopahatāṃ tanum ।। janiṣye devi bhūyas tu yatra kutrāpi janmani । tatraitāv eva bhūyāstāṃ dvau bhartṛbhrātarau mama ।। iti saṃstutya vijñapya devīṃ natvā ca tāṃ punaḥ ।
pāśaṃ viracayāmāsa latayāśokapādape ।। tatrārpayati yāvac ca pāśe kaṇṭhaṃ vitatya sā । tāvat tatroccacāraivaṃ bhāratī gaganāṅgaṇāt ।। mā kṛthāḥ sāhasaṃ putri bālāyā api te amunā ।
sattvotkarṣeṇa tuṣṭāsmi pāśam etaṃ parityaja ।। saṃśleṣaya śiraḥ svaṃ svaṃ bhartṛbhrātṛkabandhayoḥ । uttiṣṭhatāṃ te jīvantāv etau dvāv api madvarāt ।। etac chrutvaiva saṃtyajya pāśaṃ harṣād upetya sā ।
avibhāvyātirabhasād bhrāntā madanasundarī ।। bālā bhartṛśiro bhrātṛdehena samayojayat । bhartṛdehena ca bhrātṛśiro vidhiniyogataḥ ।। tato akṣatāṅgau jīvantāv ubhāv uttasthatuś ca tau ।
śiraḥvinimayāj jātasaṃkarau kāyayor mithaḥ ।। athānyonyoditasvasvayathāvṛttāntatoṣiṇaḥ । praṇamya devīṃ śarvanīṃ yatheṣṭaṃ te yayus trayaḥ ।। yāntī ca dṛṣṭvā svakṛtaṃ śiraḥvinimayaṃ tayoḥ ।
vignā kimkāryatāmūḍhā sābhūn madanasundarī ।। tad brūhi rājan ko bhartā tasyāḥ saṃkīrṇayos tayoḥ । purvoktaḥ syāt sa śāpas te jānāno na bravīṣi cet ।। ity ākarṇya kathāpraśnaṃ rājā vetālatas tataḥ ।
sa trivikramaseno atra tam evaṃ pratyabhāṣata ।। yat saṃsthaṃ tatpatiśiraḥ saiṣa tasyāḥ patis tayoḥ । pradhānaṃ ca śiro aṅgeṣu pratyabhijñā ca tadgatā ।। ity uktavato nṛpates tasyāṃsāt punar atarkitaḥ sa yayau ।
vetālaḥ sa ca rājā jagāma bhuyas tam ānetum ।। tato gatvā punaḥ prāpya vetālaṃ śiṃśapātaroḥ । sa trivikramasenas taṃ skandhe jagrāha bhūpatiḥ ।। gṛhītvā prasthitaṃ taṃ ca vetālaḥ so abravīt pathi ।
rājañ śramavinodārthaṃ kathām ākhyāmi te śṛṇu ।। astīha tāmraliptīti purī pūrvāmbudhes taṭe । caṇḍasenābhidhānaś ca rājā tasyām abhūt puri ।। parāṅmukhaḥ parastrīṣu yo na saṅgrāmabhūmiṣu ।
hartā ca śatrulakṣmīṇāṃ na paradravyasaṃpadām ।। tasyaikadā dākṣiṇātyo rājaputro janapriyaḥ । āyayau sattvaśīlākhyaḥ siṃhadvāre atra bhūpateḥ ।। tatra cātmānam āvedya nairdhanyāttaṃ nṛpaṃ prati ।
kapaṭaṃ pāṭayāmāsa rājaputraiḥ sahāparaiḥ ।। tataḥ kārpaṭiko bhūtvā bahūny abdāni tatra saḥ । tasthau kurvan sadā sevān naiva prāpa phalaṃ nṛpāt ।। yadi rājānvaye janma niḥdhanatvaṃ kim īdṛśam ।
niḥdhanatve api kiṃ dhātrā kṛteyaṃ me mahecchatā ।। ayaṃ hi sevamānaṃ mām evaṃ kliṣṭaparicchadam । ciraṃ kṣudhāvasīdantaṃ rājā nādyāpi vīkṣate ।। iti yāvac ca sa dhyāyaty atra kārpaṭikas tataḥ ।
tāvad ākheṭakārthaṃ sa niragād ekadā nṛpaḥ ।। tasmin kārpaṭike dhāvaty agre laguḍavāhini । jagāma cāśvapādātayutaḥ so atha mṛgāṭavīm ।। kṛtākheṭaś ca tatrārān mahāntaṃ mattasūkaram ।
anudhāvan kṣaṇāt prāpad atidūraṃ vanāntaram ।। tatra parṇatṛṇachannamārge hāritasūkaraḥ । śrānto mahāvane so atha rājā diṅmoham āyayau ।। ekaḥ kārpaṭikaś cātha sa taṃ vātāśvapṛṣṭhagam ।
prānānapekṣo anuyayau padātiḥ kṣuttṛṣārditaḥ ।। taṃ ca dṛṣṭvā tathābhūtam anvāyātaṃ sa bhūpatiḥ । sasneham avadat kaccid vetsi mārgaṃ yathāgatam ।। tadākarṇyāñjaliṃ baddhvā sa taṃ kārpaṭiko abhyadhāt ।
vedmi kiṃ ca kṣaṇaṃ tāvad iha viśrāmyatu prabhuḥ ।। dyuvadhūmekhalāmadhyamaṇir eṣa hi saṃprati । dedīpyate sphuradraśmiśikhājālo abjinīpatiḥ ।। etac chrutvā sa rājā taṃ soparodham abhāṣata ।
tarhi kvāpīha pānīyaṃ bhavatā prekṣyatām iti ।। tathety āruhya sa tatas tuṅgaṃ kārpaṭikas tarum । nadīṃ dṛṣṭvāvaruhyātha nṛpaṃ tatra nināya tam ।। tad vāhaṃ ca viparyānīkṛtaṃ kṛtavivartanam ।
dattāmbuśaṣpakavalaṃ vidadhe vigataśramam ।। kṛtasnānāya rājñe ca pronmucya vasanāñcalāt । prakṣālyopānayat tasmai hṛdyāny āmalakāni saḥ ।। etāni kuta ity etaṃ pṛcchantaṃ sa ca bhūpatim ।
evaṃ vyajijñapaj jānusthitaḥ sāmalakāñjaliḥ ।। etadvṛttir ahaṃ nityaṃ vyatītadaśavatsaraḥ । carāmy ārādhayan devam anekāntamunivratam ।। tac chrutvā satyanāmā tvaṃ sattvaśīlaḥ kim ucyate ।
ity uktvā sa kṛpākrānto hrītaś cācintayan nṛpaḥ ।। dhiṅ nṛpān kliṣṭam akliṣṭaṃ ye bhṛtyeṣa na jānate । dhik ca taṃ parivāraṃ yo na jñāpayati tāṃs tathā ।। iti saṃcintya jagrāha sa rājāmalakadvayam ।
hastāt kārpaṭikasyātha kathamcid anubadhnataḥ ।। bhuktvā ca tan nipīyāmbu viśaśrāmātra sa kṣaṇam । jagdhāmalakasaṃpītajalakārpaṭikānvitaḥ ।। tataḥ sajjīkṛtaṃ tena vāhaṃ kārpaṭikena saḥ ।
āruhyāgresare tasminn eva mārgapradarśini ।। paścādbhāgam anārūḍhe hayasyābhyarthite apy alam । yayau sa rājā svapūriṃ pathi prāptātmasainikaḥ ।। tatra prakhyāpya tadbhaktiṃ vasubhir viṣayaiś ca tam ।
apūrayat kārpaṭikaṃ na cāmanyata niṣkṛtim ।। tataḥ kṛtārthaḥ pārśve asya caṇḍasiṃhasya bhūpateḥ । muktakārpaṭikācāraḥ sattvaśīlaḥ sa tasthivān ।। ekadā tena rājñā ca sa siṃhalapateḥ sutām ।
yācituṃ siṃhaladvīpam ātmārthaṃ preṣito abhavat ।। tatrābdhivartmanā gacchann arcitābhīṣṭadevataḥ । āruroha pravahaṇaṃ rājādiṣṭaiḥ saha dvijaiḥ ।। gate tasmin pravahaṇe madhyabhāgam aśaṅkitam ।
uttasthau jaladhes tasmād dhvajo janitavismayaḥ ।। abhramlihāgraḥ sumahāñ jāmbūnadavinirmitaḥ । vicitravarṇavicaladvaijayantīvirājitaḥ ।। tatkālaṃ cātra sahasā samunnamya ghanāvalī ।
bhṛśaṃ varṣitum ārebhe vavau tīvraś ca mārutaḥ ।। tair varṣavātaiḥ sa balād ākṛṣyādhoranair iva । āsajyata dhvajastambhe tasmin pravahaṇadvipaḥ ।। tāvac ca sa dhvajas tasmin vāridhau vīciviplute ।
vahanena samaṃ tena prāvartata nimajjitum ।। tato dvijās te tatrasthāś caṇḍasiṃhaṃ svabhūpatim । uddiśyodghoṣayāmāsur abhrahmaṇyaṃ bhayākulāḥ ।। tad ākarṇyāsahiṣṇuś ca svāmibhakter anudhvajam ।
sa sattvaśīlo niḥtriṃśahasto baddhottarīyakaḥ ।। ātmānam akṣipat tatra niḥapekṣo mahodadhau । udadheḥ kāraṇāśaṅkī vīraḥ pratividhitsayā ।। magne ca tasmin vātormidūrotkṣiptam abhajyata ।
vahanaṃ tac ca tatstāś ca nipetur yādasāṃ mukhe ।। sa ca magno ambudhau tatra sattvaśīlo nirīkṣate । yāvat tāvad dadarśātra purīṃ divyāṃ na vāridhim ।। tasmin maṇimayasthambhair bhāsvare hemamandire ।
sadratnabaddhasopānavāpīkodyānaśobhini ।। nānāmaṇiśilābhittiratnacitrocchritadhvajam । kātyāyanīdevagṛhaṃ merupronnatam aikṣata ।। tatra praṇamya devīṃ tāṃ stutyābhyarcya tadagrataḥ ।
indrajālaṃ kim etat syād ity āścaryād upāviśat ।। tāvac ca devyagragataprabhāmaṇḍalakāntarāt । akasmān niragāt kanyā divyodghāṭya kavāṭakam ।। indī varākṣī phullābjavadanā kusumasmitā ।
mṛṇālanālamṛdvaṅgī jaṅgameva sarojinī ।। strīsahasraparīvārā devīgarbhagṛhaṃ ca sā । viveśa sattvaśīlasya hṛdayaṃ ca tataḥ samam ।। niragāt kṛtapūjā ca devīgarbhagṛhāt tataḥ ।
na punaḥ sattvaśīlasya hṛdayāt sā kathaṃ cana ।। prāviśat sā ca tatraiva prabhāmaṇḍalakāntare । sattvaśīlo apy asau tasyāḥ paścāt tatra praviṣṭavān ।। praviśya ca dadarśāntar anyad evottamaṃ puram ।
saṃketodyānam iva yat sarvāsāṃ bhogasaṃpadām ।। tatrāntaḥmaṇiparyaṅkaniṣaṇṇāṃ tāṃ vilokya saḥ । kanyām upetya tatpārśve sattvaśīla upāviśat ।। āsīc ca tanmukhāsaktalocano likhito yathā ।
aṅgaiḥ sotkampapulakair vadann āliṅganotkatām ।। dṛṣṭvā ca taṃ smarāviṣṭaṃ ceṭīnām atra sā mukham । adrākṣīt tāś ca tatkālam iṅgitajñās tam abruvan ।। atithis tvam iha prāptas tad asmatsvāminīkṛtam ।
bhajasvātithyam uttiṣṭha snāhi bhuṅksva tataḥ param ।। tac chrutvā so avalambyāśāṃ khatam apy utthitas tataḥ । yayau pradarśitāṃ tābhir ekām udyānavāpikām ।। tasyāṃ nimagnaś cottasthau tāmraliptyāṃ sa tatkṣaṇāt ।
caṇḍasiṃhanṛpodyānavāpīmadhyāt sasaṃbhramaḥ ।। tatra prāptam akasmāc ca vikṣyātmānam acintayat । aho kim etat kvodyānam idaṃ divyaṃ kva tat puram ।। tatrāmṛtāsārasamaṃ kva tat tasyāś ca darśanam ।
kva cānantaram evedaṃ tadviśleṣamahāviṣam ।। svapnaś ca nāyaṃ suspaṣṭo vinidro anubhavo hi me । dhruvaṃ pātālakanyābhis tābhir mūḍho asmi vañcitaḥ ।। iti dhyāyan vinā tāṃ sa kanyām unmādavān iva ।
udyāne tatra babhrāma kāmārto vilalāpa ca ।। tadavasthaṃ ca taṃ dṛṣṭvā piśaṅgaiḥ puṣpareṇubhiḥ । vātoddhūtaiḥ parītāṅgaṃ viprayogānalair iva ।। udyānapālā gatvaiva caṇḍasiṃhamahībhṛtam ।
vyajijñapan sa codbhrāntaḥ svayam etya dadarśa tam ।। sāntvayitvā ca papraccha kim idaṃ brūhi naḥ sakhe । kva prasthitas tvaṃ kva prāptaḥ kvāstaḥ kva patitaḥ śaraḥ ।। tac chrutvā sa svavṛttāntaṃ tasmai sarva śaśaṃsa tam ।
sattvaśīlo nṛpataye so apy athaivam acintayat ।। hanta vīro api matpuṇyaiḥ kāmenaiṣo viḍambitaḥ । ānṛṇyaṃ gantum etasya labdho hy avasaro mayā ।। ity antaś cintayitvā sa vīro rājā jagāda tam ।
tahri muñca mudhā śokam ahaṃ tvāṃ prāpayāmi tām ।। nītvā tenaiva mārgeṇa priyām asurakanyakām । iti cāśvāsayāmāsa taṃ sa snānādinā nṛpaḥ ।। anyedyur mantrivinyastarājyas tena samaṃ ca saḥ ।
prāyāt pravahaṇārūḍhas taddarśitapatho ambudhim ।। prāpya tanmadhyabhāgaṃ ca dṛṣṭvā taṃ prāgvad utthitam । sapatākaṃ dhvajaṃ sattvaśīlas taṃ nṛpam abhyadhāt ।। so ayam abhyutthito divyaprabhāvo atra mahādhvajaḥ ।
mayi magne atra maṅktavyaṃ devenaitam anu dhvajam ।। ity uktvā nikaṭaṃ prāpya dhvajasyāsya nimajjataḥ । mārge sa sattvaśīlo asau pūrvam ātmānam akṣipat ।। tato rājāpi cikṣepa tatrātmānaṃ tathaiva saḥ ।
anto magnau ca tau kṣipraṃ tad divyaṃ prāpatuḥ puram ।। tatra dṛṣṭvā sa sāścaryo rājā devīṃ praṇamya tām । pārvatīṃ sattvaśīlena sahitaḥ samupāviśat ।। tāvac ca niragāt tatra sā sakhījanasaṃgatā ।
rūpinīva prabhā kanyā prabhāmaṇḍalakāt tataḥ ।। iyaṃ sā sumukhīty ukte sattvaśīlena tāṃ nṛpaḥ । dṛṣṭvā yuktam abhiṣvaṅgaṃ tasya tasyām amanyata ।। sāpi taṃ vīkṣya rājānaṃ śubhaśārīralakṣaṇam ।
puruṣātiśayo apūrvaḥ ko ayaṃ syād ity acintayat ।। viveśa cāmbikādhāma pūjāyai sā nṛpo api saḥ । jagāmodyānam ādāya sattvaśīlam avajñayā ।। kṣaṇāc ca kṛtapūjā sā niragād daityakanyakā ।
yācitvā satpatiprāptiṃ devyā garbhagṛhāntarāt ।। nirgatya sā jagādaikāṃ sakhīṃ sakhi gaveṣyatām । yo asāv iha mayā dṛṣṭo mahātmā kva sa tiṣṭhati ।। ātithyaṃ gṛhyatām etya prasādaḥ kriyatāṃ tvayā ।
iti caiṣo arthyatāṃ pūjyaḥ pumān ko apy uttamo hy asau ।। evaṃ sakhī tayoktā sā vicityodyānavartine । svasvāminīnideśaṃ taṃ prahvā tasmai nyavedayat ।। tac chrutvā sa nṛpo vīraḥ sāvahelam uvāca tām ।
eṣaivātithyam asmākam anyat kim upayujyate ।। etac chrutvā tayā gatvā sakhyā sā śrāvitā tadā । mene mānyam udāraṃ taṃ sarvathā daityakanyakā ।। tataś cākṛṣyamāneva dhairyapāśena tena sā ।
nṛpeṇa mānuṣāyogye apy ātithye niḥspṛhātmanā ।। patyarthaṃ pārvatīsevāparipākasamarpitam । matvā tat svayam udyānaṃ viveśāsuraputrikā ।। vicitraśakunālāpair vātāñcitalatābhujaiḥ ।
vikīrṇakusumair ārān nandyamāneva pādapaiḥ ।। upagamya ca sā tatra yathāvat praśrayānatā । ātithyagrahaṇārthaṃ taṃ prārthayāmāsa pārthivam ।। tataḥ sa sattvaśīlaṃ tam uddiśyovāca tāṃ nṛpaḥ ।
anena kathitāṃ devīm ihāhaṃ draṣṭum āgataḥ ।। gaurīṃ dhvajapathaprāpyaparamādbhutaketanām । sā dṛṣṭā tadanu tvaṃ ca kānyātithyārthitātra naḥ ।। tac chrutvā sābravīt kanyā kautukāt tarhi vīkṣitum ।
āgamyatāṃ dvitīyaṃ me puraṃ trijagadadbhutām ।। evam uktavatīṃ tāṃ ca sa vihasya nṛpo abravīt । tad apy anenaivoktaṃ me yatra sā snānavāpikā ।। tataḥ sā kanyakāvādīd deva mā smaivam ādiśa ।
na viḍambanaśīlāhaṃ kā vā pūjye viḍambanā ।। ahaṃ hi sattvotkarṣeṇa yuṣmākaṃ kimkarīkṛtā । tanmama prārthanābhaṅgaṃ naivaivaṃ kartum arhatha ।। etac chrutvā tathety uktvā sattvaśīlasakhaḥ sa tat ।
prabhāmaṇḍalakopāntaṃ yayau rājā tayā saha ।। apāvṛtakavāṭe ca tasminn antas tathaiva saḥ । praveśito dadarśāsyās tad divyam aparaṃ puram ।। nitya saṃnaddhasarvaṛtu sadāpuṣpaphaladrumam ।
merupṛṣṭham ivāśeṣaṃ nirmitaṃ ratnakāñcanaiḥ ।। ratnāsane mahārhe taṃ rājānam upaveśya sā । yathocitopanītārghyā daityarājasutābravīt ।। kanyāham asurendrasya kālanemer mahātmanaḥ ।
cakrāyudhena ca sa me svaḥgatiṃ prāpitaḥ pitā ।। viśvakarmakṛtaṃ cedaṃ paitṛkaṃ me puradvayam । na jarātra na mṛtyuś ca bādhate sarvakāmade ।। idānīṃ ca pitā tvaṃ me sapurāhaṃ vaśe tava ।
ity arpitātmasarvasvāṃ tām uvāca sa bhūpatiḥ ।। yady evaṃ tat sute hy asmai mayā dattāsy anindite । sattvaśīlāya vīrāya suhṛde bāndhavāya ca ।। evaṃ devīprasādena mūrteneva nṛpeṇa sā ।
uktā guṇajñā vinatā tat tathety anvamanyata ।। tataḥ kṛtārthaṃ taṃ tasyāḥ kṛtapāṇigrahaṃ nṛpaḥ । dattāsurapuraiśvaryaṃ sattvaśīlam uvāca saḥ ।। buktayor āmalakayos tayor ekaṃ mayā tava ।
saṃśodhitam asaṃśuddhād ṛṇī te ahaṃ dvitīyataḥ ।। iti praṇatam uktvā taṃ daityaputrīṃ jagāda tām । mārgo me darśyatāṃ yena svapurīṃ prāpnuyām iti ।। tato aparājitaṃ nāma khaḍgaṃ bhakṣyaṃ phalaṃ ca sā ।
ekaṃ jarāmṛtyuharaṃ tasmai daityasutā dadau ।। tābhyāṃ yuktas tayoktāyāṃ vāpyaṃ magnaḥ svadeśataḥ । utthāya sarvasaṃsiddhakāmo abhūt sa kramān nṛpaḥ ।। sattvaśīlo api daityastrīpurarājyaṃ śaśāsa saḥ ।
tad brūhi ko abdhipatane dvayoḥ sattvādhiko anayoḥ ।। iti śrutvā tathā praśnaṃ vetālāc chapabhītitaḥ । sa trivikramasenas taṃ bhūpatiḥ pratyabhāṣata ।। etayoḥ sattvaśīlo atra sa me sattvādhiko mataḥ ।
sa hy avijñātatattvārtho nirāsthaḥ patito ambudhau ।। rājā tu tattvaṃ vijñāya viveśāmbhaḥdhim āsthayā । daityakanyāṃ ca nāvañchad asādhyā spṛhayeti saḥ ।। iti tasyākarṇya vaco nirastamaunasya bhūpateḥ skandhāt ।
sa jagāma pūrvavat taṃ vetālaḥ śiṃśapātaruṃ svapadam ।। rājāpi tathaiva sa taṃ punar apy ānetum anujagāma javāt । prārabdhe hy asamāpte kārye śithilībhavanti kiṃ sudhiyaḥ ।। gatvā tāṃ śiṃśapāṃ bhūyo vetālaṃ prāpya bhūmipaḥ ।
taṃ trivikramaseno atra skandhe kṛtvoccacāla saḥ ।। prayāntaṃ sa punas taṃ ca vetālaḥ skandhato abravīt । śramavismṛtaye rājan mattaḥ praśnam imaṃ śṛṇu ।। aṅgadeśe agrahāro asti mahān vṛkṣaghaṭābhidhaḥ ।
viṣṇusvāmīti tatrāsīd dvijo yajvā mahādhanaḥ ।। tasya ca svānurūpāyāṃ patnyāṃ jātāḥ kramāt trayaḥ । babhūvus taruṇāḥ putrā divyavaidagdhyaśālinaḥ ।। te pitrā preṣitās tena kūrmahetoḥ kadācana ।
prārabdhayajñena yayus te trayo bhrātaro ambudhim ।। prāpya kūrmaṃ tato jyāyān kaniṣṭhau tāv abhāṣata । gṛhṇātu yuvayor ekaḥ kūrmaṃ kratukṛte pituḥ ।। aham etaṃ na śaknomi grahītuṃ visrapicchalam ।
ity uktavantaṃ taṃ jyeṣṭhaṃ kaniṣṭhau tāv avocatām ।। tavātra vicikitsā cen nāvayor api sā katham । tac chrutvā so abravīj jyeṣṭho gṛhṇītaṃ gacchataṃ yuvām ।। pitur yajñakriyālopo bhaved yuṣmatkṛto anyathā ।
tato narakapātaḥ syād yuvayos tasya ca dhruvam ।। ity uktāv anujau tena tau vihasya tam ūcatuḥ । dharmaṃ vetsy āvayor eva samānam api nātmanaḥ ।। tato jyeṣṭho abravīt kiṃ me jānītho naiva caṅgatām ।
ahaṃ bhojanacaṅgo asmi nārhaḥ spraṣṭuṃ jugupsitam ।। etat tasya vacaḥ śrutvā bhrātaraṃ madhyamo abravīt । ahaṃ tarhy adhikaś caṅgo nārīcaṅgo vicakṣaṇaḥ ।। madhyamenaivam ukte tu jyāyān puna uvāca saḥ ।
kūrmaṃ gṛhṇātu tarhy eṣa kanīyān āvayor iti ।। tataḥ sa bhrukuṭiṃ kṛtvā kanīyān apy uvāca tau । he mūrkhau tūlikācaṅgaś caṅgo ahaṃ hi viśeṣataḥ ।। evaṃ te kalahāsaktās trayo api bhrātaro mithaḥ ।
nirṇayāyābhimānaikagrastāḥ kūrmaṃ vihāya tam ।। rājñaḥ prasenajinnāmnas tatpradeśabhuvo antikam । nagaraṃ sahasā jagmur viṭaṅkapuranāmakam ।। tatra pratīhāramukhenāvedyāntaḥ praviśya ca ।
nṛpaṃ vijñāpayāmāsuḥ svavṛttāntaṃ tathaiva te ।। tiṣṭhatehaiva yāvad vaḥ parīkṣiṣye kramād aham । ity uktas tena rājñā ca tasthus tatra tatheti te ।। svāhārakāle cānāyya tebhyaḥ so agrāsanaṃ nṛpaḥ ।
rājārhaṃ dāpayāmāsa ṣaḍrasaṃ svādubhojanam ।। bhuñjāneṣu ca sarveṣu tadaiko bubhuje na saḥ । vipro bhojanacaṅgo atra jugupsākūṇitānanaḥ ।। kathaṃ na bhojanaṃ bhuṅkte brahman svādu sugandhy api ।
iti rajñā svayaṃ pṛṣṭaḥ śanair vipro jagāda saḥ ।। śavadhūmaduḥāmodaḥ śālibhakte atra vidyate । tena nāham idaṃ bhoktum utsahe svādv api prabho ।। ity ukte tena sarve api tatrāghrāya nṛpājñayā ।
ūcuḥ kalamaśālyannam adoṣaṃ tat sugandhi ca ।। sa tu bhojanacaṅgas tan nāśnāt pihitanāsikaḥ । tataḥ sa rājā saṃcintya yāvad anviṣyati kramāt ।। tāvan niyogijanatas tad annaṃ bubudhe tathā ।
grāmaśmaśānanikaṭakṣetrasaṃbhavaśālijam ।। tato ativismitas tuṣṭaḥ sa rājā tam abhāṣata । satyaṃ bhojanacaṅgas tvaṃ tadanyadbhujyatām iti ।। kṛtāhāraś ca sa nṛpo viprān vāsagṛheṣu tān ।
visṛjyānāyayāmāsa svam ekāṃ gaṇikottamām ।। tāṃ ca tasmai dvitīyasmai prāhiṇot kṛtamaṇḍanām । viprāya nāricaṅgāya sāyaṃ sarvāṅgasundarīm ।। sā ca vāsagṛhaṃ tasya rājabhṛtyānvitā yayau ।
rākāniśeva purṇendumukhī kamdarpadīpinī ।। praviṣṭāyāṃ ca tasyāṃ sa prabhābhāsitaveśmani । utpannamūrcchaḥ saṃruddhanāsāgro vāmapāṇinā ।। nārīcaṅgo abravīd rājabhṛtyān niṣkāsyatām iti ।
na cen mṛto ahaṃ niryāti gandho asyāś chāgalo yataḥ ।। ity uktās tena ninyus te vignāṃ tāṃ rājapūruṣāḥ । rājño antikaṃ vāravadhūṃ vṛttāntaṃ jagaduś ca tam ।। rājāpy ānāyya tatkālaṃ nārīcaṅgam uvāca tam ।
yeyaṃ śrīkhaṇḍakarpūrakālā-gurumadottamaiḥ ।। kṛtaprasādhanā dikṣu prasaraccārusaurabhā । tasyā vāravilāsinyā gandhaḥ syāc chāgalaḥ kutaḥ ।। ity ukto api sa rājñā tan nārīcaṅgas tadā na yat ।
pratipede tadā rājā vicārapatito abhavat ।। pṛcchaṃś ca yuktyā bubudhe tām ajakṣīravardhitām । tanmukhād eva bālatve mātṛdhātrīviyogataḥ ।। tato ativismitas tasya nārīcaṅgasya caṅgatām ।
praśaṃsan nṛpatis tasmai tṛtīyāya dvijanmane ।। tadrasāt tūlikācaṅgāyāśu śayyām adāpayat । paryaṅkopari vinyastasaptasaṃkhyākatūlikām ।। tasyāṃ ca tūlikācaṅgo mahārhe vāsavesmani ।
suṣvāpa dhautasuślakṣṇapaṭapracchadavāsasi ।। yāmārdha eva ca gate sa rātrau śayanāt tataḥ । uttasthau pāṇyavaṣṭabdhapārśvaḥ krandan vyathārditaḥ ।। dadṛśe tasya pārśve ca tatra tyaī rājapūruṣaiḥ ।
gāḍhalagnasya bālasya mudreva kuṭilāruṇā ।। gatvā ca tais tadākhyātaṃ rājñe rājāpy uvāca tān । tūlikānāṃ tale kimcin mā syāt tad vīkṣyatām iti ।। gatvekṣante ca te yāvad ekaikaṃ tūlikātalam ।
tāvat sarvatalād āpur vālaṃ paryaṅkapṛṣṭataḥ ।। nītvā cādarśayan rājñe so apy ānītasya vīkṣya tat । tadrūpaṃ tūlikācaṅgasyāṅgaṃ rājā visismiye ।। saptabhyas tūlikābhyo asya vālo lagnas tanau khatam ।
iti citrīyamāṇas tāṃ rājā rātriṃ nināya saḥ ।। prātaś cādbhutavaidagdhyasaukumāryā amī iti । tebhyas tribhyo api caṅgebhyo hemalakṣatrayaṃ dadau ।। tatas te sukhitās tatra tasthur vismṛtakacchapāḥ ।
pitur vighnitayajñārthaphalopārjitapātakāḥ ।। ity ākhyāya kathādbhutam aṃsaniṣaṇṇaḥ punaḥ sa vetālaḥ । papraccha taṃ trivikramasenaṃ pṛthvīpatiṃ praśnam ।। rājan vicintya śāpaṃ pūrvoktaṃ brūhi me tvam eteṣām ।
bhojananārīśayyācaṅgānāṃ ko adhikaś caṅgaḥ ।। tac chrutvaiva sa dhīmān vetālaṃ pratyuvāca taṃ nṛpatiḥ । aham eṣāṃ niḥkaitavam adhikaṃ jānāmi tūlikācaṅgam ।। yasyāṅge pratyakṣaṃ vālapratibimbam udgataṃ dṛṣṭam ।
itarābhyāṃ hi bhavet tat pūrvaṃ jātv anyato avagatam ।। iti tasyoktavato aṃsād vetālo bhūpater yayau prāgvat । so api tathaiva ca rājā tam anvayāsīd anirviṇṇaḥ ।। tato gatvā punas tasmāc chiṃśapāpādapān nṛpaḥ ।
sa trivikramasenas taṃ skandhe vetālam agrahīt ।। prasthitaś ca tatas tena vetālenābhyadhāyi saḥ । rājan kva rājyaṃ kvaitasmiñ śmaśāne bhramaṇaṃ niśi ।। kim etan nekṣase bhūtasaṃkulaṃ rātribhīṣaṇam ।
citādhūmair iva dhvāntair niruddhaṃ pitṛkānanam ।। kaṣṭaṃ kīdṛg graho ayaṃ te bhikṣos tasyānurodhataḥ । tad idaṃ śṛṇu tāvan me praśnaṃ mārgavinodanam ।। avantiṣv asti nagarī yugādau devanirmitā ।
śaivī tanur ivoddāmabhogibhūtivibhūṣitā ।। padmāvatī bhogavatī yā hiraṇyavatīti ca । kṛtādiṣu triṣu khyātā kalāv ujjayinīti ca ।। tasyāṃ ca vīradevākhyo rājābhūd bhūbhṛtāṃ varaḥ ।
tasya padmaratir nāma mahādevī babhūva ca ।। so atha rājā tayā sākaṃ gatvā mandākinītaṭe । haram ārādhayāmāsa tapasā putrakāmyayā ।। ciraṃ tapaḥsthitaś cātra parituṣṭeśvaroditām ।
kṛtasnānārcanavidhiḥ śuśrāvemāṃ giraṃ divaḥ ।। rājann utpatsyate putraḥ śūras tava kulodbhavaḥ । kanyā cānanyasāmānyalāvaṇyanyakkṛtāpsarāḥ ।। śrutvaitāṃ nābhasīṃ vāṇīṃ siddhābhīṣṭaḥ sa bhūpatiḥ ।
vīradevaḥ svanagarīm āyayau mahiṣīsakhaḥ ।। tatrāsya śūradevākhye jāte prathamam ātmaje । tasyāṃ padmaratau devyāṃ kramād ajani kanyakā ।। anaṅgasyāpi rūpeṇa ratim utpādayed iyam ।
ity anaṅgaratir nāmnā pitrā tena vyadhāyi sā ।। vṛddhiṃ gatāyās tasyāś ca sa pitā sadṛśaṃ varam । prepsur ānāyayat pṛthvyāṃ paṭeṣu likhithān nṛpān ।। teṣv eko api na yat tasya tattulyaḥ pratyabhāsata ।
tena rājā sa vātsalyāt tāṃ sutāṃ pratyabhāṣata ।। ahaṃ tāvan na paśyāmi sadṛśaṃ putri te varam । tat kuruṣva nṛpān sarvān melayitvā svayamvaram ।। etat pitṛvacaḥ śrutvā rājaputrī jagāda sā ।
tāta svayamvaraṃ kartuṃ hrepaṇān nāham utsahe ।। kiṃ tv ekaṃ vetti yo apūrvaṃ vijñānaṃ svākṛtir yuvā । tasmai tvayāhaṃ dātavyā nārtho anyenādhikena me ।। ity anaṅgarates tasyāḥ śrutvā svaduhitur vacaḥ ।
tādṛśaṃ tadvaraṃ yāvad anviṣyati sa bhūpatiḥ ।। tāvat tallokato buddhvā catvāras tam upāyayuḥ । vīrā vijñānino bhavyāḥ puruṣā dakṣiṇāpathāt ।। te rājñā pūjitās tasmai svaṃ svaṃ vijñānam ekaśaḥ ।
śaśaṃsuḥ saṃnidhau tasyā rājaputryās tadarthinaḥ ।। eko jagāda śūdro aham ākhyayā pañcapaṭṭikaḥ । pañcāgryavastrayugmāni karomy eko aham anvaham ।। tebhya ekaṃ prayacchāmi devāyaikaṃ dvijanmane ।
ekaṃ ca parigṛhṇāmi vāsasor ātmanaḥ kṛte ।। ekaṃ dadāmi bhāryāyai yadi sā bhavatīha me । ekaṃ vikrīya cāhārapānādi vidadhāmy aham ।। evaṃ vijñānine anaṅgaratir me dīyatām iti ।
ity ekenodite tena dvitīyaḥ puruṣo abravīt ।। bhāṣājño nāma vaiśyo ahaṃ sarveṣāṃ mṛgapakṣiṇām । rutaṃ vedmi tad eṣā me rājaputrī pradīyatām ।। evam ukte dvitīyena tṛtīyaḥ proktavāṃs tataḥ ।
ahaṃ khaḍgadharo nāma doḥśālī kṣatriyo nṛpa ।। na khaḍgavidyāvijñāne pratimallo asti me kṣitau । tad eṣā tanayā rājaṃs tvayā mahyaṃ vitīryatām ।। ity ukte tu tṛtīyena caturtha idam abhyadhāt ।
vipro ahaṃ jīvadattākhyo vijñānaṃ ca mamedṛśam ।। jantūṃ mṛtān apy ānīya darśayāmy āśu jīvataḥ । tadvīracaryāsiddhaṃ māṃ patim eṣā prapadyatām ।। evaṃ vaktṝn sa tān paśyan divyaveṣākṛtīn nṛpaḥ ।
vīradevaḥ sutāyukto dolārūḍha ivābhavat ।। ity ākhyāya kathām etāṃ vetālaḥ pṛṣṭavān nṛpam । sa trivikramasenaṃ taṃ dattapūrvoktaśāpabhīḥ ।। tad bhavān vaktu tāvan me kasmai deyā viśāmpate ।
teṣāṃ caturṇāṃ madhyāt sā kanyānaṅgaratir bhavet ।। etac chrutvā sa rājā taṃ vetālaṃ pratyabhāṣata । maunaṃ tyājayati prāyaḥ kālakṣepāya māṃ bhavān ।। anyathā gahanaḥ ko ayaṃ praśno yogeśvarocyatām ।
śūdrāya hi kuvindāya kṣatriyā dīyate katham ।। vaiśyāyāpi kathaṃ deyā kṣatriyā yac ca tad gatam । mṛgādibhāṣāvijñānaṃ kārye tat kvopayujyate ।। yo api vipras tṛtīyo atra tenāpi patitena kim ।
svakarmapracyutenendrajālinā vīramāninā ।। tasmāt tasmai kṣatriyāya caturthāya samāya sā । deyā khaḍgadharāyaiva svavidyāvīryaśāline ।। etat tasya vaco niśamya nṛpater aṃsasthalāt pūrvavat vetālaḥ sa jagāma yogabalataḥ svasthānam evāśu tat ।
bhūpālo api sa taṃ tathaiva punar apy ānetum anvag yayau utsāhaikaghane hi vīrahṛdaye nāpnoti khedo antaram ।। sa trivikramaseno atha gatvā taṃ śiṃśapātaroḥ । rājā jagrāha vetālaṃ punar aṃse cacāla ca ।। prayāntaṃ ca tam āha sma vetālaḥ so aṃsapṛṣṭhagaḥ ।
śrānto asi rājaṃs tad imāṃ śṛṇu śramaharāṃ kathām ।। abhūt sakalabhūpālamastakanyastaśāsanaḥ । vīrabāhur iti khyāto nāmnā pārthivasattamaḥ ।। tasyānaṅgapuraṃ nāma babhūva nagarottamam ।
tatrāsīd arthadattākhyaḥ sārthavāho mahādhanaḥ ।। tasyāsīd dhanadattākhyajyeṣṭhaputrakanīyasī । sutā madanaseneti kanyāratnaṃ vaṇikpateḥ ।। tām ekadā nijodyāne krīḍantīṃ sasakhījanām ।
dadarśa dharmadattākhyo bhrātṛmitraṃ vaṇiksutaḥ ।। sa tām ālokya lāvaṇyarasaniḥbharaniḥjharām । ālakṣya kucakumbhāgrāṃ valitrayataraṅgitām ।। yauvanadviradasyeva krīḍāmajjanavāpikām ।
sadyo abhūt smarabāṇaughasaṃtāpahṛtacetanaḥ ।। aho dhārādhirūḍhena rūpeṇa dyotitāmunā । iyaṃ me mānasaṃ bhettuṃ bhallī māreṇa nirmitā ।। ity ādi yāvad dhyāyan sa nirvarṇayati tāṃ ciram ।
tāvat tasyāticakrāma cakrāhvasyeva vāsaraḥ ।। tato madanasenā sā viveśa svagṛhāntaram । cittaṃ ca dharmadattasya tadanālokanavyathā ।। tada-darśanaduḥkhāgnisaṃtāpeneva ca jvalan ।
lohito nipapātāśu bhāsvān apy aparāmbudhau ।। tāṃ vijñāyaiva sumukhīṃ naktam abhyantare gatām । udiyāya śanaiś candras tanmukhābjavinirjitaḥ ।। tāvad gatvā gṛhaṃ tāṃ sa dharmadatto anucintayan ।
tasthau nipatya śayane candrapādāhato luṭhan ।। yatnena pṛcchyamāno api sakhibhir bandhubhis tathā । na kimcit kathayāmāsa smaragrahavimohitaḥ ।। niśi kṛcchrāc ca saṃprāptanidraḥ svapne tathaiva tām ।
paśyann anunayan kāntāṃ kiṃ kiṃ cakre na sotsukaḥ ।। prātaḥ prabuddho gatvā ca dadarśaikākinīṃ rahaḥ । sakhīṃ pratīkṣamānāṃ tāṃ tatrodyānasthitāṃ punaḥ ।। upetya ca pariṣvaṅgalālasaḥ premapeśalaiḥ ।
tām upacchandayāmāsa vacobhiś caraṇānataḥ ।। kanyāhaṃ paradārāś ca na tavāsmīha saṃpratam । pitrā samudradattāya dattāhaṃ vaṇije yataḥ ।। dinaiḥ katipayair eva vivāho bhavitā ca me ।
tad gaccha tūṣṇīṃ mā kaścit paśyed doṣo bhavet tataḥ ।। ity uktaḥ sa tayāty arthaṃ dharmadatto jagāda tām । yad astu me na jīveyaṃ vinā hi bhavatīm aham ।। tac chrutvā sā vāṇikkanyā balātkārabhayākulā ।
tam uvāca vivāho me tāvat saṃpadyatām iha ।। kanyādānaphalaṃ tātaḥ prāpnotu cirakāṅkṣitam । tato ahaṃ tvām upaiṣyāmi niḥcitaṃ praṇayārjitā ।। śrutvaitat so abravīn neṣṭā hy anyapūrvā mama priyā ।
parabhukte hi kamale kim aler jāyate ratiḥ ।। ity uktā tena sāvādīt kṛtodvāhaiva tarhy aham । pūrvaṃ tvām upayāsyāmi tato abhyeṣyāmi taṃ patim ।। evam uktavatīṃ tasmin nojjhati pratyayaṃ vinā ।
vaṇikputre saśapathaṃ satyavācaṃ babandha sā ।। tatas tenojjhatā vignā sā viveśa svamandiram । prāpte ca lagnadivase niḥvṛttodvāhamaṅgalā ।। gatvā patigṛhaṃ nītvā sotsavena ca taddinam ।
sā patyā samam adhyāsta śayanīyagṛhaṃ niśi ।। tatra śayyāniṣaṇṇāpi na tasya pratyapadyata । patyuḥ samudradattasya pariṣvaṅgam asaṃmukhī ।। tenānunīyamānāpi yad udaśrur babhūva sā ।
tat sa nābhimato asmy asyā nūnam ity akarod dhṛdi ।। jagāda cānabhimato yady ahaṃ tava sundari । tan me nārthas tvayā gaccha yaḥ priyas tava taṃ prati ।। tac chrutvā sā natamukhī śanair evam uvāca tam ।
tvaṃ me prāṇādhikaḥ preyān vijñaptiṃ kiṃ tu me śṛṇu ।। anutiṣṭha saharṣaṃ ca prayaccha ca mamābhayam । kuruṣva śapathaṃ yāvad āryaputra vadāmi te ।। evam uktavatī kṛcchrāt tathā tena kṛte punaḥ ।
salajjaṃ saviṣādaṃ ca sabhayaṃ ca jagāda sā ।। ekākinīṃ gṛhodyāne dṛṣṭvā mām ekadā yuvā । aruṇad dharmadattākhyaḥ sakhā bhrātuḥ smarāturaḥ ।। rakṣantyā saparīvādaṃ kanyādānaphalaṃ pituḥ ।
mayā haṭhapravṛttasya tasya vāksaṃyamaḥ kṛtaḥ ।। pūrvaṃ kṛtavivāhā tvām upaiṣyāmi tataḥ priyam । tan me satyavacaḥ pālyam anumanyasva tat prabho ।। yāvat tan nikaṭaṃ gatvā kṣaṇenopaimi te antikam ।
na hi śaknomy atikrāntuṃ satyam ābālya sevitam ।। iti tasyā vacaḥvajrapātena sahasā hataḥ । samudradattaḥ satyena baddhaḥ kṣaṇam acintayat ।। aho dhig anyarakteyaṃ gantavyaṃ dhruvam etayā ।
tatsatyaṃ hanmi kiṃ yātu ko asyāḥ pariṇayagrahaḥ ।। ity ālocyānumene tāṃ yatheṣṭagamanāya saḥ । sāpy utthāya tatas tasmān niryayau pativeśmanaḥ ।। tāvad atrodayādrīndraharmyāgraṃ himadīdhitiḥ ।
āruroha karākrāntahasatpūrvadigaṅganaḥ ।। tatas tamaḥsv apy āśliṣya sthiteṣv adridarī priyāḥ । sevamāneṣu bhṛṅgeṣv apy aparaṃ kumudākaram ।। yāntī madanasenā sā mārge dṛṣṭvaikakā niśi ।
caureṇādhāvya kenāpi rurudhe vasanāñcale ।। kā tvaṃ brūhi kva yāsīti tenoktā bibhyatī ca sā । uvāca kiṃ tavānena muñca kāryam ihāsti me ।। tataś cauro abravīn mattaś caurāt tvaṃ mucyase katham ।
tac chrutvā sāvadat taṃ ca gṛhāṇābharaṇāni me ।। atha cauro abhyadhān mugdhe kim ebhir upalair mama । candrakāntānanāṃ tārkṣyaratnāsitaśiraḥruhām ।। vajramadhyāṃ suvarṇāṅgīṃ padmarāgāṅghrihāriṇīm ।
jagadābharaṇaṃ naiva mokṣyāmi bhavatīm aham ।। ity uktā tena caureṇa vivaśā sā vaṇiksutā । ākhyāya nijavṛttāntam evaṃ prārthayate sma tam ।। kṣamasva me kṣaṇaṃ yāvat kṛtvā satyānupālanam ।
ihasthasyaiva te pārśvam āgamiṣyāmi satvaram ।। nāham ullaṅghayiṣyāmi bhadra satyām imāṃ giram । śrutvaitat satyasaṃdhāṃ tāṃ matvā cauro mumoca saḥ ।। tasthau pratīkṣamānaś ca tatraiva sa tadāgamam ।
sāpi tasyāntikaṃ dharmadattasya vaṇijo yayau ।। sa cābhīṣṭām api prāptāṃ tathā tāṃ vijane sthitām । dṛṣṭvā pṛṣṭvā yathāvṛttaṃ vicintya kṣaṇam abravīt ।। satyena tava tuṣṭo asmi kiṃ tvayā me parastriyā ।
yāvat tvāṃ nekṣate kaścit tāvad gaccha yathāgatam ।। iti tena parityaktā sā tathety āyayau tataḥ । caurasya nikaṭaṃ tasya pratipālayataḥ pathi ।। brūhi kas te atra vṛttānto gatāyā iti pṛcchate ।
tasmai sā tena vaṇijā yathā muktā tathābravīt ।। tataḥ sa cauro avādīt tāṃ yady evaṃ tan mayāpy asi । vimuktā satyatuṣṭena gṛhaṃ sābharaṇā vraja ।। evaṃ tenāpi sā tyaktā rakṣitā cānuyāyinā ।
aluptaśīlā muditā patyur evāyayau gṛham ।। tatra guptaṃ praviṣṭā sā prahṛṣṭopāgatā satī । dṛṣṭvā pṛṣṭavate tasmai patye sarvam avarṇayat ।। so apy aluptamukhachāyāṃ tām asaṃbhogalakṣaṇām ।
saṃbhāvyābhagnacāritrāṃ satyalābharatāṃ satīm ।। adṛṣṭamanasaṃ bhāryām abhinandya kulocitam । tasthau samudradatto atha tayā saha yathāsukham ।। iti tatra kathām uktvā pitṛvanabhūmau tadā sa vetālaḥ ।
vadati sma taṃ trivikramasenaṃ vasudhādhipaṃ bhūyaḥ ।। tad brūhi cauravaṇijām eṣāṃ madhyān narendra kas tyāgī । jānan yadi na vadiṣyasi vidaliṣyati te śiraḥ śatadhā ।। tac chrutvā sa mahīpatir ujjhitamaunas tam āha vetālam ।
eṣāṃ cauras tyāgī na punar vaṇijāv ubhāv api tau ।। yo hi patis tām ajahād atyājyāṃ tādṛśīṃ vivāhy api । kulajaḥ so anyāsaktāṃ bhāryāṃ jānan kathaṃ vahatu ।। yo apy aparaḥ sa bhayāt tām atyākṣīt kālajīrṇasaṃvegaḥ ।
viditārtho bhartāsyāḥ prātar brūyān nṛpāyeti ।। cauras tu guptacārī nirapekṣaḥ pāpakarmakṛt prāptam । strīratnaṃ yad amuñcat sābharaṇaṃ tena sa tyāgī ।। etac chrutvaivāṃsatas tasya rājño vetālo agāt pūrvavat svaṃ padaṃ saḥ ।
rājā bhūyo apy atra saṃprāptum etat prāyād evā-khanḍitoddāmadhairyaḥ ।। tato gatvā punaḥ prāpya śiṃśapāto agrahīn nṛpaḥ । sa trivikramaseno aṃse vetālaṃ taṃ cacāla ca ।। āyāntaṃ ca tam aṃsastho vetālaḥ so abravīn nṛpam ।
rājan vicitrām ekāṃ te varṇayāmi kathāṃ śṛṇu ।। ujjayinyām abhūt pūrvaṃ nāmnā dharmadhvajo nṛpaḥ । tisras tasyābhavan bhāryā rājaputryo ativallabhāḥ ।। ekā tāsv indulekheti tārāvaly aparā tathā ।
nāmnā mṛgāṅkavaty anyā niḥsāmānyavapuḥguṇāḥ ।। tābhiḥ sa viharan rājā rājñībhis tisṛbhiḥ saha । āsāṃcakre kṛtī tatra jitāśeṣaripuḥ sukham ।। ekadā tatra saṃprāpte vasantasamayotsave ।
priyābhiḥ sahitas tābhir udyānaṃ krīḍituṃ yayau ।। tatrālimālāmaurvīkāḥ paśyan puṣpānatā latāḥ । cāpayaṣṭīr anaṅgasya madhunā sajjitā iva ।। śṛṇvaṃś ca taddrumāgrasthakokilodīritāṃ giram ।
sambhogaikarasasyājñām iva mānasajanmanaḥ ।। siṣeve antaḥpuraiḥ sākaṃ sa rājā vāsavopamaḥ । pānaṃ madasya kaṃdarpajīvitasyāpi jīvitam ।। tanniḥśvāsasugandhīni tadbimbauṣṭharucīni ca ।
priyāpītāvaśeṣāṇi piban reme madhūni saḥ ।। tatra tasyendulekhāyā rājñaḥ kelikacagrahāt । tasyāḥ papāta karṇāgrād utsaṅge tvaṅgad utpalam ।। tenorupṛṣṭhe sahasā kṣate jāte abhighātaje ।
abhijātā mahādevī hā hety uktvā mumūrccha sā ।। tad dṛṣṭvā vihvalenārtyā rājñā parijanena ca । samāśvāsyata rājñī sā śanaiḥ śītāmbumārutaiḥ ।। tato nītvā sa rājā tāṃ rājadhānīṃ bhiṣakkṛtaiḥ ।
priyām upācarad divyair āmuktavraṇapaṭṭikām ।। rātrau ca susthitāṃ dṛṣṭvā tāṃ sa rājā dvitīyayā । tārāvalyā sahārohac candraprāsādam īśvaraḥ ।। tatra tasyāṅkasuptāyā rājñas tasyā himatviṣaḥ ।
karā jālapathaiḥ petur aṅge calitavāsasi ।। tataḥ kṣaṇāt prabuddhā sā hā dagdhāsmīti vādinī । śayanāt sahasottasthau tadaṅgaparimarśinī ।। kim etad iti saṃbhrāntaḥ prabuddho atha dadarśa saḥ ।
utthāya rājā visphoṭān aṅge tasyā vinirgatān ।। pṛcchantaṃ sā ca taṃ prāha rājñī tārāvalī tadā । nagnāṅge patitair indoḥ karair etat kṛtaṃ mama ।। ity uktavatyāḥ krandantyāḥ sārtir āhvayati sma saḥ ।
tasyāḥ parijanaṃ rājā vihvalākuladhāvitam ।। tenāsyāḥ kārayāmāsa sajalair nalinīdalaiḥ । śayyām adāpayac cāṅge śrīkhaṇḍārdravilepanam ।। tāvad buddhvā tṛtīyāsya sā mṛgāṅkavatī priyā ।
tatpārśvam āgantumanā niryayau nijamandirāt ।। nirgatā sāśṛṇot kvāpi gṛhe dhānyāvaghātajam । niḥśabdāyāṃ niśi vyaktaṃ vidūre musaladhvanim ।। śrutvaiva hā mṛtāsmīti bruvāṇā dhunvatī karau ।
upāviśad vyathākrāntā mārge sā mṛgalocanā ।। tataḥ pratinivṛtyaiva nītvā parijanena sā । svam evāntaḥpuraṃ bālā rudatī śayane apatat ।। dadarśa tatra tasyāś ca cinvan sāśruḥ paricchadaḥ ।
ālīnabhramarau padmāv iva hastau kiṇāṅkitau ।। gatvā ca so abravīd rājñe rājāpy āgatya vihvalaḥ । kim etad iti papraccha so atha dharmadhvajaḥ priyām ।। sāpi pradarśya hastau tam ity uvāca rujānvitā ।
śrute musalaśabde me jatāv etau kiṇāṅkitau ।। tataḥ sa dāhaśamanaṃ dāpayāmāsa hastayoḥ । tasyāś candanalepādi rājādbhutaviṣādavān ।। ekasyā utpalenāpi patatā kṣatam āhitam ।
dvitīyasyāḥ punar dagdham aṅgaṃ śaśikarair api ।। ekasyās tu tṛtīyasyāḥ śrutenāpi vinirgatāḥ । kaṣṭaṃ musalaśabdena hastayor īdṛśāḥ kiṇāḥ ।। aho yugapad etāsāṃ preyasīnāṃ mamādhunā ।
guṇo apy atyabhijātatvaṃ jāto doṣāya daivataḥ ।। iti cintayatas tasya bhramato antaḥpureṣu ca । triyāmā śatayāmeva kṛcchrāt sā nṛpater yayau ।। prātaś ca sa bhiṣakśalyahartṛbhiḥ saha saṃvyadhāt ।
tathā yathābhūd acirāt svasthāntaḥpuranirvṛttaḥ ।। evam etāṃ kathām uktvā vetālo atyadbhutāṃ tadā । sa trivikramasenaṃ taṃ papracchāṃsasthito nṛpam ।। abhijātataraitāsu rājan rājñīṣu kā vada ।
pūrvoktaḥ so astu śāpas te jānan yadi na jalpasi ।। tac chrutvā so abravīd rājā sukumāratarātra sā । aspṛṣṭe musale yasyāḥ śabdenaivodgatāḥ kiṇāḥ ।। utpalendukaraiḥ sparśe vṛtte tv itarayor dvayoḥ ।
saṃjātā vraṇavisphoṭās tena tasyā na te same ।। iti tasyoktavato aṃsād rājño bhūyo jagāma sa svapadam । vetālaḥ sa ca rājā tathaiva taṃ sudṛḍhaniścayo anuyayau ।। sa trivikramaseno atha punas taṃ śiṃśapātarum ।
gatvā prāpya ca vetālaṃ rājā skandhe cakāra tam ।। pratasthe ca tam ādāya tūṣṇīm eva sa pūrvavat । tato bhūyas tam āha sma vetālaḥ so aṃsapṛṣṭhataḥ ।। rājann evam anudvignaḥ paryāptam asi me priyaḥ ।
tad etāṃ śṛṇv akhedāya hṛdyām ākhyāmi te kathām ।। aṅgadeśe yaśaḥketur iti rājābhavat purā । kṣmām āśrito aṅgaguptyartham adagdho anya iva smaraḥ ।। bāhuvīryajitāśeṣavairivargasya tasya ca ।
dīrghadarśīty abhūn mantrī śakrasyeva bṛhaspatiḥ ।। tasmin mantriṇi vinyasya rājyaṃ sa hatakaṇṭakam । śanaiḥ sukhaikasakto abhūd vayaḥrūpamadān nṛpaḥ ।। tasthāv antaḥpure śaśvan nāsthāne pramadāspade ।
śuśrāva raktimad gītaṃ vacanaṃ na hitaiṣiṇām ।। rajyati sma ca niḥcinto jālavātāyaneṣu saḥ । na punā rājakāryeṣu bahuchidreṣu jātv api ।। dīrghadarśī tu tad rājyacintābhāraṃ samudvahan ।
atiṣṭhat sa mahāmantrī divāniśam atandritaḥ ।। nāmamātre kṛtadhṛtiṃ prakṣipya vyasane nṛpam । mantrī rājñaḥ śriyaṃ bhuṇkte dīrghadarśīha sāmpratam ।। ity utpanne mahaty atra janavāde atha gehinīm ।
svairaṃ medhāvinīṃ nāma dīrghadarśī jagāda saḥ ।। priye rājñi sukhāsakte tadbhāraṃ vahato api me । rājyaṃ bhakṣitam etenety utpannam ayaśo jane ।। lokavādaś ca mithyāpi mahatām iha doṣakṛt ।
tatyāja kiṃ na rāmo api janavādena jānakīm ।। tad atra kiṃ mayā kāryam ity ukte tena mantriṇā । bhāryā medhāvinī dhīrā sānvarthā tam abhāṣata ।। tīrthayātrāpadeśena yuktyāpṛcchya mahīpatim ।
kamcit kālaṃ videśaṃ te gantuṃ yuktaṃ mahāmate ।। evaṃ te niḥspṛhasyaiṣa janavādo nivartsyati । tvayy asthite tato rājyam udvakṣyati nṛpaḥ svayam ।। tataś cāsya śanair etad vyasanaṃ hānimeṣyati ।
āgatasyātra niḥgarhā bhavitrī mantritā ca te ।। ity ukto bhāryayā gatvā dīrghadarśī tatheti saḥ । kathāprasaṅge taṃ bhūpaṃ yaśaḥketuṃ vyajijñapat ।। anujānīhi māṃ rājan divasān kāncid apy aham ।
vrajāmi tīrthayātrāyai dharmo hi prepsitaḥ sa me ।। tac chrutvā so abravīd rājā maivaṃ tīrthair vinā paraḥ । dānādiḥ kiṃ na dharmo asti svargyas te svagṛheṣv api ।। athāvocat sa mantrī tam arthaśuddhyādi mṛgyate ।
dānādau nityaśuddhāni tīrthāni nṛpate punaḥ ।। yāvac ca yauvanaṃ rājaṃs tāvad gamyāni dhīmatā । aviśvāsye śarīre hi saṃgamas taiḥ kuto anyadā ।। iti tasmin vadaty eva rājñi caivaṃ niṣedhati ।
praviśyātra pratīhāro rājānaṃ taṃ vyajijñapat ।। deva vyomasaraḥmadhyam aṃśumālī vigāhate । tad uttiṣṭhata saiṣā vaḥ snānavelātivartate ।। śrutvaitat sahasā snātum udatiṣṭhan mahīpatiḥ ।
yātronmukhaḥ sa mantrī ca taṃ praṇamya gṛhaṃ yayau ।। tatrāvasthāpya bhāryāṃ tām anuyātrānivāritām । sa pratasthe tato yuktyā svabhṛtyair apy atarkitaḥ ।। ekākī ca bhramaṃs tāṃs tān deśāṃs tīrthāni ca vrajan ।
sa prāpa puṇḍraviṣayaṃ dīrghadarśī suniḥcayaḥ ।। tatra pattana ekasminn adūre abdheḥ praviśya saḥ । ekaṃ devakulaṃ śaivaṃ tatprāṅgaṇa upāviśat ।। tatrārkakarasaṃtāpaklāntaṃ dūrādhvadhūsaram ।
dadarśa nidhidattākhyo vaṇig devārcanāgataḥ ।। sa taṃ tathāvidhaṃ dṛṣṭvā sopavītaṃ sulakṣaṇam । saṃbhāvya cottamaṃ vipram ātitheyo anayad gṛham ।। tatra cāpūjayat snānabhojanādyais tam uttamaiḥ ।
kaḥ kutas tvaṃ kva yāsīti viśrāntaṃ ca sa pṛṣṭavān ।। dīrghadarśīti vipro aham aṅgadeśād ihāgataḥ । tīrthayātrārtham ity eva gāmbhīryāt so apy uvāca tam ।। tataḥ sa nidhidatto api taṃ jagāda mahāvaṇik ।
suvarṇadvīpagamanāyodyato ahaṃ vaṇijyayā ।। tat tvaṃ tiṣṭheha madgehe yāvad eṣyāmy ahaṃ tataḥ । tīrthayātrāpariśrānto viśrānto hy atha yāsyasi ।। tac chrutvā so abravīd dīrghadarśī tarhi mameha kim ।
tvayaiva saha yāsyāmi sārthavāha yathāsukham ।। evam astv iti tenokte sādhunā so atha tadgṛhe । cirād avāptaśayano niśāṃ mantrī nināya tām ।। anyedyur atha tenaiva vaṇijā saha vāridhim ।
gatvāruroha tadbhāṇḍapūrṇaṃ pravahaṇaṃ ca saḥ ।। tena gacchan pravahaṇenābdhim adbhutabhīṣaṇam । vilokayan sa saṃprāpa svarṇadvīpaṃ krameṇa tat ।। kva mantrimukhyatā cāsya kva vādhvollaṅghitāmbudhiḥ ।
ayaśaḥbhīravaḥ kiṃ na kurvate bata sādhavaḥ ।। tatra dvīpe samaṃ tena kamcit kālam uvāsa saḥ । vaṇijā nidhidattena kurvatā krayavikrayau ।। āgacchaṃś ca tato akasmāt tadyukto vahanasthitaḥ ।
kalpavṛkṣaṃ dadarśābdhaūrmeḥ paścāt samutthitam ।। pravālaśākhāsubhagaiḥ skandhair jāmbūnadojjvalaiḥ । phalair maṇimayaiḥ kāntaiḥ kusumaiś copaśobhitam ।। tasya skandhe ca sadratnaparyaṅkotsaṅgavartinīm ।
kanyām atyadbhutākārakamanīyām avaikṣata ।। aho kim etad ity evaṃ yāvad dhyāyati sa kṣaṇam । tāvat sā vīṇinī kanyā gātum evaṃ pracakrame ।। yat karmabījam uptaṃ yena purā niḥcitaṃ sa tad bhuṅkte ।
pūrvakṛtasya hi śakyo vidhināpi na kartum anyathābhāvaḥ ।। ity udgāya kṣaṇāt tasminn ambhaḥdhau divyakanyakā । sakalpadrumaparyaṅkaśayyātraiva mamajja sā ।। kimapy apūrvam adyedaṃ mayā dṛṣṭam ihādbhutam ।
kvābdhiḥ kva dṛṣṭanaṣṭo atra gāyaddivyāṅganas taruḥ ।। yadi vā vandya eṣo abdhir ākaraḥ śaśvad īdṛśām । lakṣmīndupārijātādyā nāsmāt te te kim udgatāḥ ।। iti taṃ cintayantaṃ ca tatkṣaṇaṃ dīrghadarśinam ।
vilokya vismayāviṣṭaṃ karṇadhārādayo abruvan ।। evam eṣā sadaiveha dṛśyate varakanyakā । nimajjati ca tatkālaṃ tavaitad darśanaṃ navam ।। ity uktas taiḥ samaṃ tena nidhidattena sa kramāt ।
mantrī citrīyamāṇo abdhes tīraṃ potagato abhyagāt ।। tatrottāritabhāṇḍena tenaiva vaṇijā saha । jagāma hṛṣṭabhṛtyena sotsavaṃ so atha tadgṛham ।। sthitvā nāticiraṃ tatra nidhidattam uvāca tam ।
sārthavāha bhavadgehe viśrānto ahaṃ ciraṃ sukham ।। idānīṃ gantum icchāmi svadeśaṃ bhadram astu te । ity uktvā tam anicchantam apy āmantrya vaṇikpatim ।। dīrghadarśī sa sattvaikasahāyaḥ prasthitas tataḥ ।
kramollaṅghitadūrādhvā prāpāṅgaviṣayaṃ nijam ।। tatra taṃ dadṛśuś cārā bahir nagaram āgatam । ye yaśaḥketunā rājñā prāṅnyastās tadgaveṣaṇe ।। taiś ca gatvā sa vijñaptaś cāraī rājā tam abhyagāt ।
svayaṃ niḥgatya nagarāt tadviśleṣasuduḥkhitaḥ ।। upetya ca pariṣvaṅgapūrvaṃ tam abhinandya saḥ । nināyābhyantaraṃ bhūpaś cirādhvakṣāmadhūsaram ।। tyaktvāsmān kiṃ tvayā nītaṃ na paraṃ bata mānasam ।
yāvac charīram apy etan niḥsnehaparuṣāṃ daśām ।। kiṃ vā bhagavato vetti bhavitavyasya ko gatim । yad akasmāt tavaiṣābhūt tīrthādigamane matiḥ ।। tad brūhi ke tvayā bhrāntā deśā dṛṣṭaṃ ca kiṃ navam ।
iti tatra ca taṃ rājā sa jagāda svamantriṇam ।। tataḥ suvarṇadvīpāntaṃ so adhvānaṃ varṇayan kramāt । abdhāv udgaminīṃ tasmai tāṃ dṛṣṭāṃ divyakanyakām ।। gāyantīṃ trijagatsārabhūtāṃ kalpatarusthitām ।
yathāvat kathayāmāsa dīrghadarśī mahībhṛte ।। sa tāṃ śrutvaiva ca nṛpas tathā smaravaśo abhavat । yathā tayā vinā mene niṣphale rājyajīvite ।। jagāda ca tam ekānte nītvā svasacivaṃ tadā ।
draṣṭavyāsau mayā-vaśyaṃ jīvitaṃ nāsti me anyathā ।। yāmi tvaduktena pathā praṇamya bhavitavyatām । nivāraṇīyo nāhaṃ te nānugamyaś ca sarvathā ।। guptam eko hi yāsyāmi rājyaṃ rakṣyaṃ tu me tvayā ।
madvaco mānyathā kārṣīḥ śāpito asi mamāsubhiḥ ।। ity uktvā tatprativaco nirasya visasarja tam । mantriṇaṃ svagṛhaṃ rājā cirotkaṃ svajanaṃ prati ।। tatrānalpotsave apy āsīd dīrghadarśī suduḥmanāḥ ।
svāminy asādhyavyasane sukhaṃ sanmantriṇāṃ kutaḥ ।। anyedyuś ca sa taddhastanyastarājyabharo nṛpaḥ । yaśaḥketus tataḥ prāyān niśi tāpasaveṣabhṛt ।। gacchaṃś ca kuśanābhākhyaṃ muniṃ mārge dadarśa saḥ ।
so atra taṃ tāpasākalpaṃ praṇataṃ munir ādiśat ।। lakṣmīdattena vaṇijā saha potena vāridhau । gatvā prapsyasi tām iṣṭāṃ kanyāṃ vraja niḥākulaḥ ।। iti tadvacasā prītās taṃ praṇamya sa pārthivaḥ ।
gacchan deśān nadīr adrīn krāntvā taṃ prāpad ambudhim ।। sutāraśaṅkhadhavalair vīcibhrūbhir vikasvaraiḥ । vīkṣamāṇam ivāvartanetrair ātithyasaṃbhramāt ।। tattīre vaṇijā tena muniproktena saṃgatiḥ ।
lakṣmīdattena jajñe asya svarṇadvīpaṃ yiyāsunā ।। tenaiva saha cakrāṅkapādamudrādi darśanāt । prahveṇāruhya vahanaṃ pratasthe so ambudhau nṛpaḥ ।। madhyam abdheś ca saṃprāpte vahane vārimadhyataḥ ।
udagāt kalpaviṭapiskandhasthā sātra kanyakā ।। yāvat paśyati tāṃ rājā cakora iva candrikām । tāvat sā gāyati smaivaṃ vallakīvādyasundaram ।। yat karmabījam uptaṃ yena purā niḥcitaṃ sa tad bhuṅkte ।
pūrvakṛtasya hi śakyo vidhināpi na kartum anyathābhāvaḥ ।। tasmād yatra yathā yad bhavitavyaṃ yasya daivayogena । tatra tathā tatprāptyai vivaśo asau nīyate atra na bhrāntiḥ ।। iti sūcitabhavyārthāṃ gāyantīṃ tāṃ vibhāvayan ।
niḥspandaḥ sa kṣaṇaṃ tasthau rājā smaraśarāhataḥ ।। ratnākara namaḥ satyam agādhahṛdayāya te । yena tvayaitāṃ pracchādya vipralabdho hariḥ śriyā ।। tat surair apy alabhyāntaṃ sapakṣakṣmābhṛdāśrayam ।
śaraṇaṃ tvāṃ prapanno aham iṣṭasiddhiṃ vidhatsva me ।। evaṃ yāvat samudraṃ taṃ sa nataḥ stauti bhūmipaḥ । tāvat sā kanyakā tatra nimamajja sapādapā ।। tad dṛṣṭvaivānumārge asyāḥ sa rājātmānam akṣipat ।
vāridhāv atra kāmāgnisaṃtāpasyeva śāntaye ।। tad vīkṣyā-śaṅkitaṃ matvā vinaṣṭaṃ taṃ sa sajjanaḥ । lakṣmīdatto vaṇig duḥkhād dehatyāgodyato abhavat ।। mā kārṣīḥ sāhasaṃ nāsti magnasyāsyāmbhudhau bhayam ।
eṣo rājā yaśaḥketur nāmnā tāpasaveṣabhṛt ।। etat kanyārtham āyātaḥ pūrvabhāryeyam asya ca । etāṃ prāpya punaś cāsāv aṅgarājyaṃ sameṣyati ।। ity athāśvāsito vācā tatkālaṃ gaganotthayā ।
sārthavāho yathākāmaṃ sa jagāmeṣṭasiddhaye ।। sa rājāpi yaśaḥketur nimagno anto mahodadhau । akasmān nagaraṃ divyam apaśyaj jātavismayaḥ ।। bhāsvanmaṇimayastambhaiḥ kāñcanojjvalabhittibhiḥ ।
virājamānaṃ prāsādair muktājālagavākṣakaiḥ ।। nānāratnaśilāpaṭṭabaddhasopānavāpikaiḥ । kāmadaiḥ kalpavṛkṣāḍhyair udyānair upaśobhitam ।। samṛddhe api pure tatra niḥjane atha gṛhaṃ gṛham ।
anupraviśya na yadā tāṃ dadarśa priyāṃ kvacit ।। tadā vicinvan dṛṣṭvaikam uttuṅgaṃ maṇimandiram । āruhya dvāram udghāṭya praviveśa sa bhūpatiḥ ।। praviśya cāntaḥ sadratnaparyaṅkasthitam ekakam ।
vastrācchāditasarvāṅgaṃ śayānaṃ kamcid aikṣata ।। kiṃ syāt saiveti sotkaṇṭham udghāṭayati tanmukham । yāvat tāvad apaśyat tāṃ svepsitām eva so aṅganām ।। srastanīlāṃśukadhvāntahasanmukhaśaśiśriyam ।
jyotsnāvadātāṃ pātālagatām iva divā niśām ।। taddarśanena cāsyābhūd avasthā kāpi sā tadā । grīṣmaṛtau marupānthasya saritsaṃdarśanena yā ।। sāpy unmīlitacakṣus taṃ kalyāṇākṛtilakṣaṇam ।
vīkṣyākasmāt tathāprāptaṃ saṃbhramāc chayanaṃ jahau ।। kṛtātithyā natamukhī pūjayantīva pādayoḥ । phullekṣaṇotpalanyāsaiḥ śanair etam uvāca ca ।। ko bhavān kim agamyaṃ ca praviṣṭho asi rasātalam ।
rājacihnāṅkitatanoḥ kiṃ ca te tāpasavratam ।। ity ādiśa mahābhāga prasādo yadi te mayi । evaṃ tasyā vacaḥ śrutvā sa rājā pratyuvāca tām ।। aṅgarājo yaśaḥketur iti nāmnāsmi sundari ।
āptād anvahadṛśyāṃ ca tvām aśrauṣam ihāmbudhau ।। tatas tvadarthaṃ kṛtvemaṃ veṣaṃ rājyaṃ vimucya ca । āgatyaiṣa praviṣṭo aham anumārgeṇa te ambudhim ।। tan me kathaya kāsi tvam ity ukte tena cātha sā ।
salajjā sānurāgā ca sānandā caivam abhyadhāt ।। mṛgāṅkasena ity asti śrīmān vidyādharādhipaḥ । māṃ mṛgāṅkavatīṃ nāmnā viddhi tasya sutām imām ।। sa mām asmin svanagare vimucyaikākinīṃ pitā ।
na jāne hetunā kena gataḥ kvāpi sapaurakaḥ ।। tenāhaṃ śūnyavasater nirviṇṇonmajjya vāridheḥ । yantrakalpadrumārūḍhā gāyāmi bhavitavyatām ।। evam uktavatī tena smaratā tan muner vacaḥ ।
tathārajyata sā rājñā vacobhiḥ premapeśalaiḥ ।। yathānurāgavivaśā bhāryātvaṃ tasya tatkṣaṇam । aṅgīcakāra vīrasya samayaṃ tv ekam abhyadhāt ।। śuklakṛṣṇacaturdaśyām aṣṭamyāṃ cāryaputra te ।
pratimāsam anāyattā caturo divasān aham ।। yatra kvāpi dineṣv eṣu gacchantī cāsmi na tvayā । praṣṭavyā na niṣeddhavyā kāraṇaṃ hy atra vidyate ।। evaṃ tām uktasamayāṃ sa rājā divyakanyakām ।
tathety uktvaiva gāndharvavidhinā pariṇītavān ।। bheje tataś ca saṃbhogasukhaṃ tatra tayā saha । yathābhūd anya evāsyā mānmatho maṇḍanakramaḥ ।। keśeṣu srastamālyeṣu kacagrahanakhāvalī ।
bimbādhare atha niṣpītanīrāge daśanakṣatiḥ ।। kucayoḥ karajaśreṇir bhinnamāṇikyamālayoḥ । luptāṅgarāgeṣv aṅgeṣu gāḍhāliṅganarāgitā ।। iti taddivyasaṃbhogasukhāvasthitam atra tam ।
sā mṛgāṅkavatī bhāryā bhūpaṃ prāhedam ekadā ।। tvam ihaiva pratīkṣethāḥ kāryārthaṃ kvāpi yāmy aham । adya saiṣā hi saṃprāptā mama kṛṣṇacaturdaśī ।। iha sthas tv āryaputrāmuṃ mā sma gāḥ sphāṭikaṃ gṛham ।
mātra vāpyāṃ nipatito bhūlokaṃ tvaṃ gamiṣyasi ।। ity uktvā sā tam āmantrya yayau tasmāt purād bahiḥ । rājāpi prāptakhaḍgas tāṃ channo jijñāsur anvagāt ।। tatrāpaśyat tamaḥśyāmaṃ vyāttavakrabilaṃ ca saḥ ।
sākāram iva pātālam āyāntaṃ rākṣasaṃ nṛpaḥ ।। sa rākṣaso nipatyaiva muktaghoraravas tadā । tāṃ mṛgāṅkavatīṃ vaktre nikṣipyaiva nigīrṇavān ।। tad dṛṣṭvaivātikopena sahasā sa jvalann iva ।
niḥmokamuktabhujagaśyāmalena mahāsinā ।। koṣākṛṣṭena dhāvitvā rājasiṃho abhidhāvataḥ । ciccheda rakṣasas tasya saṃdaṣṭauṣṭhapuṭaṃ śiraḥ ।। rakṣaḥkabandhavāntena rājñas tasyāsravāriṇā ।
krodhajo atha śaśāmāgnir na tu kāntāviyogajaḥ ।। tato mohaniśāndhe asmin vinaṣṭagatike nṛpe । akasmān meghamalinasyāṅgaṃ bhittveva rakṣasaḥ ।। tasyoddyotitadikcakrā candramūrtir ivā-malā ।
sā mṛgāṅkavatī jīvanty akṣatāṅgī viniryayau ।। tāṃ tathā saṃkaṭottīrṇāṃ dṛṣṭvā kāntāṃ sasaṃbhramam । ehy ehīti vadan rājā pradhāvyaivāliliṅga saḥ ।। priye kim etat svapno ayam uta māyeti tena sā ।
pṛṣṭā nṛpeṇa saṃsmṛtya vidyādhary evam abravīt ।। śṛṇv āryaputra na svapno na māyeyam ayaṃ punaḥ । vidhyādharendrāt svapituḥ śāpo abhūd īdṛśo mama ।। bahuputro api sa hi me pitā pūrvaṃ vasann iha ।
mayā vinātivātsalyān nāharam akarot sadā ।। ahaṃ ca sarvadā śarvapūjāsakteha niḥjane । caturdaśyor athāṣṭamyor āgacchaṃ pakṣayor dvayoḥ ।। ekadā ca caturdaśyām ihāgatya rasān mama ।
ciraṃ gaurīṃ samarcantyā daivād avasitaṃ dinam ।। tad ahar matpratīkṣaḥ san kṣudhito api sa matpitā । nābhuṅkta nāpibat kimcid āsīt kruddhas tu māṃ prati ।। tato rātrāv upetāṃ māṃ sāparādhām adhaḥmukhīm ।
bhavitavyabalagrastamatsnehaḥ śapati sma saḥ ।। yathā tvadavalepena grasto adyāham ayaṃ kṣudhā । māsi māsi tathāṣṭamyoś caturdaśyoś ca kevalam ।। harārcanarasād yantīm atraiva tvāṃ bahiḥ pure ।
nāmnā kṛtāntasaṃtrāso rākṣaso nigariṣyati ।। bhittvā bhittvāsya hṛdayaṃ jīvantī ca nireṣyasi । na smariṣyasi śāpaṃ ca na tāṃ nigaraṇavyathām ।। sthāsyasy ekākinī cātrety uktaśāpavacāḥ śanaiḥ ।
so anunīto mayā dhyātvā śāpāntaṃ me abravīt pitā ।। bhartā bhūtvā yaśaḥketunāmāṅganṛpatir yadā । rākṣasena nigīrṇāṃ tvāṃ dṛṣṭvā taṃ nihaniṣyati ।। tadā tvaṃ mokṣyase śāpād dhṛdayāt tasya niḥgatā ।
saṃsmariṣyasi śāpādi vidyāḥ sarvās tathā nijāḥ ।। ity ādiśya sa śāpāntaṃ tyaktvā mām ekakām iha । niṣadhādriṃ gatas tāto bhūlokaṃ saparicchadaḥ ।। ahaṃ tathā carantī ca śāpamohād ihāvasam ।
kṣīṇaś caiṣa sa śāpo me jātā sarvatra ca smṛtiḥ ।। tat tātapārśvam adhunā niṣadhādriṃ vrajāmy aham । śāpānte svāṃ gatiṃ yāma ity eṣa samayo hi naḥ ।। tvam ihāsva svarāṣṭraṃ vā vraja svātantryam atra te ।
evaṃ tayokte sa nṛpo duḥkhito arthayate sma tām ।। saptāhāni na gantavyaṃ prasīda sumukhi tvayā । kṣipāva tāvad autsukyam udyāne krīḍanair iha ।। tvaṃ gacchātha pituḥ sthānaṃ yāsyāmy aham api svakam ।
etat tadvacanaṃ mugdhā tathety aṅgīcakāra sā ।। tato atra reme sa tayā sahodyāneṣu kāntayā । sajalotpalanetrāsu vāpīṣu ṣaḍahaṃ nṛpaḥ ।। mā sma yātaṃ vihāyāsmān iti pūt kurvatīṣv iva ।
utkṣiptavīcihastāsu haṃsasārasaniḥsvanaiḥ ।। saptame ahni sa yuktyā tāṃ priyāṃ tatrānayad gṛhe । bhūlokaprāpiṇī yatra sā yantradvāravāpikā ।। tatra kaṇṭhe gṛhītvā tāṃ tasyāṃ vāpyāṃ nipatya saḥ ।
uttasthau svapurodyānavāpīmadhyāt tayā saha ।। tatra kāntāsakhaṃ prāptaṃ taṃ dṛṣṭvodyānapālakāḥ । hṛṣṭās tan mantriṇe gatvā jagadur dīrghadarśine ।। so apy etya pādapatitas tam ānītepsitāṅganam ।
dṛṣṭvā prāveśayan mantrī sapauro abhyantaraṃ nṛpam ।। aho saiṣā kathaṃ prāptā rājñā divyāṅganāmunā । vyomnīva vidyud iva yā kṣaṇadṛśyā mayekṣitā ।। yad yasya likhitaṃ dhātrā lalāṭā-kṣarapaṅktiṣu ।
tad avaśyam asaṃbhāvyam api tasyopatiṣṭhate ।। ity atra mantrimukhye asmin dhyāyaty anyajane api ca । divyastrīprāptisāścaryaṃ rājāgamanasotsave ।। sā mṛgāṅkavatī dṛṣṭvā taṃ svadeśagataṃ nṛpam ।
iyeṣa pūrṇasaptāhā yātuṃ vaidyādharīṃ gatim ।। nāvirāsīc ca vidyāsyāḥ smṛtāpy utpatanī tadā । tataḥ sā muṣitevātra viṣādam agamat param ।। kim akasmād viṣaṇṇeva dṛśyase vada me priye ।
ity uktā tena rājñā sā vidhyādary evam abravīt ।। sthitāhaṃ śāpamuktāpi tvatsnehād yad iyac ciram । tena vidyā mama bhraṣṭā naṣṭā divyā ca sā gatiḥ ।। tac chrutvā hanta siddheyaṃ mama vidyādharīti saḥ ।
rājā tato yaśaḥketuḥ pūrṇaṃ cakre mahotsavam ।। tad dṛṣṭvā dīrghadarśī sa mantrī gatvā gṛhaṃ niśi । śayanīyagato akasmād dhṛtsphoṭena vyapadyata ।। tato anubhūya tacchokaṃ dhṛtarājyabharaḥ svayam ।
yaśaḥketuś ciraṃ tasthau sa mṛgāṅkavatīyutaḥ ।। ity etāṃ kathayitvā mārge tasmai kathāṃ sa vetālaḥ । avadat punas trivikramasenaṃ nṛpatiṃ tam aṃsagataḥ ।। tad brūhi bhūpate te saṃpanne svāminas tathābhyudaye ।
hṛdayaṃ sapadi sphuṭitaṃ tasya mahāmantriṇaḥ kim iti ।। divyastrī na mayā kiṃ prāpteti śucāsphuṭad dhṛdayam । kiṃ vā rājyam abhīpsor rājāgamajena duḥkhena ।। etac ca yadi na vakṣyasi mahyaṃ jānann apīha tad rājan ।
dharmaś ca tava vinaṅkṣyati yāsyati dalaśaś ca jhaṭiti śiraḥ ।। śrutveti tu trivikramaseno rājā jagāda vetālam । naitat tasmin dvayam api śubhacarite yujyate hi mantrivare ।। kiṃ tu strīmātrarasād upekṣitaṃ yena bhūbhujā rājyam ।
tasyādhunā tu divyastrīraktasyātra kā vārtā ।। tan me kaṣṭe api kṛte pratyuta doṣo batādhikībhūtaḥ । iti tasya vibhāvayato hṛdayaṃ tanmantriṇaḥ sphuṭitam ।। ity ukte narapatinā punaḥ sa māyī vetālo nijapadam eva taj jagāma ।
rājāpi prasabham avāptum anvadhāvad bhūyo api drutam atha taṃ sa dhīracetāḥ ।। atha gatvā punaḥ prāpya śiṃśapātas tato nṛpaḥ । sa trivikramasenas taṃ skandhe vetālam ādade ।। āyāntaṃ ca sa vetālo bhūyas taṃ nṛpam abravīt ।
rājañ śṛṇu kathām ekāṃ saṃkṣiptāṃ varṇayāmi te ।। asti vārāṇasī nāma purī haranivāsabhūḥ । devasvāmīti tatrāsīn mānyo narapater dvijaḥ ।। mahādhanasya tasyaiko harisvāmīty abhūt sutaḥ ।
tasya bhāryā ca lāvaṇyavatīty atyuttamābhavat ।। tilottamādinākastrīniḥmāṇe prāptakauśalaḥ । anargharūpalāvaṇyāṃ manye yāṃ nirmame vidhiḥ ।। tayā sa kāntayā sākaṃ harisvāmī kadācana ।
ratiśrānto yayau nidrāṃ harmye candrāṃśuśītale ।। tat kālaṃ tena mārgeṇa kāmacārī vihāyasā । āgān madanavegākhyo vidyādharakumārakaḥ ।। sa tatra lāvaṇyavatīṃ patyuḥ pārśve dadarśa tām ।
suptāṃ ratiklamasrastavastravyaktāṅgasauṣṭhavām ।। tadrūpahṛtacittaḥ san madanāndhaḥ sa tat kṣaṇam । suptām eva nipatyaitāṃ gṛhītvā nabhasā yayau ।। kṣaṇāt prabuddho atha yuvā harisvāmī sa tatpatiḥ ।
prāṇeśvarīm apaśyaṃs tām udatiṣṭhat sasaṃbhramaḥ ।। aho kim etat kva gatā kupitā sā nu kiṃ mayi । channā jijñāsituṃ kiṃ me cittaṃ parihasaty uta ।। ity anekavikalpaughavyākulas tām itas tataḥ ।
harmyaprāsādavalabhīṣv anviṣyan so abhraman niśi ।। agṛhodyānataś cinvan yan na prāpa kuto api tām । tat sa śokāgnisaṃtapto vilalāpāśrugadgadam ।। hā candrabimbavadane hā jyotsnāgaurī hā priye ।
rātryā tulyaguṇadveṣāt kiṃ nu soḍhāsi nānayā ।। tvayā kāntyā jito bibhyad iva candanaśītalaiḥ । karair asukhayad yo māṃ so ayam indus tvayā vinā ।। labdhāntara ivedānīṃ tair eva tudati priye ।
prajvaladbhir ivāṅgārair viṣadigdhair ivāśugaiḥ ।। ity ādi krandatas tasya sā harisvāminas tadā । kṛcchrād vyatīyāya niśā na punar virahavyathā ।। prātar bibheda viśvasya karaiḥ saṃtamasaṃ raviḥ ।
bhettuṃ na cakṣame tasya mohāndhatamasaṃ punaḥ ।। vilabdha iva cakrāhvais tasya tīrṇaniśais tadā । bheje śatagunībhāvaṃ karuṇākranditadhvaniḥ ।। svajanaiḥ sāntvyamāno api viyogānaladīpitaḥ ।
na ca lebhe dvijayuvā dhṛtiṃ tāṃ preyasīṃ vinā ।। iha sthitam iha snātaṃ kṛtam atra prasādhanam । vihṛtaṃ ca tayātreti yayau tv ita ito rudan ।। mṛtā tāvan na sā tat kim ātmaivaṃ hanyate tvayā ।
avaśyaṃ tām avāptāsi jīvañ jātu kutaḥcana ।। tad dhairyam avalambasva tāṃ gaveṣaya ca priyām । aprāpyaṃ nāma nehāsti dhīrasya vyavasāyinaḥ ।। iti bandhusuhṛdvākyair bodhitaḥ so atha kṛcchrataḥ ।
dinaiḥ kaiḥcid dharisvāmī babandha dhṛtim āsthayā ।। acintayac ca sarvasvaṃ kṛtvā brāhmaṇasād aham । bhramāmi tāvat tīrthāni kṣapayāmy aghasaṃcayam ।। pāpakṣayād dhi tāṃ jātu priyāṃ bhrāmyann avāpnuyām ।
ity ālocya yathāvasthaṃ snānādy utthāya so akarot ।। anyedyuś ca vicitrānnapānaṃ sattre dvijanmanām । cakārāvāritaṃ kiṃ ca dadau dhanam aśeṣataḥ ।। brāhmaṇyamātravittasya niḥgatyaiva svadeśataḥ ।
priyāprāptīcchayā so atha tīrthāni bhramituṃ yayau ।। bhrāmyataś ca jagāmāsya bhīmo grīṣmartukesarī । pracaṇḍādityavadano dīptatadraśmikesaraḥ ।। priyāvirahasaṃtaptapānthaniḥśvāsamārutaiḥ ।
nyastoṣmāṇa ivātyuṣṇā vānti sma ca samīraṇāḥ ।। śuṣyadvidīrṇapaṅkāś ca hṛdayaiḥ sphuṭitair iva । jalāśayā dadṛśire gharmaluptāmbusaṃpadaḥ ।। cīrīcītkāramukharās tāpamlānadalādharāḥ ।
madhuśrīvirahān mārgeṣv arudann iva pādapāḥ ।। tasmin kāle arkatāpena viyogena kṣudhā tṛṣā । nityādhvanā ca sa klānto virūkṣakṣāmadhūsaraḥ ।। bhojanārthi harisvāmī prāpa grāmaṃ kvacid bhraman ।
padmanābhābhidhānasya gṛhaṃ viprasya sattriṇaḥ ।। tatra dṛṣṭvā sa bhuñjānān viprān abhyantare bahūn । dvāraśākhāṃ samālambya tasthau niḥśabdaniḥcalaḥ ।। tathāsthitaṃ tam ālokya sattriṇas tasya gehinī ।
padmanābhasya saṃjātadayā sādhvī vyacintayat ।। aho kṣun nāma gurvy eṣā na kuryāt kasya lāghavam । yad evam ayam annārthī ko apy āste dvāry adhaḥmukhaḥ ।। dūrādhvābhyāgataḥ snātas tāvat kṣīṇendriyaḥ kṣudhā ।
tad eṣaś cānnadānasya pātram ity avadhārya sā ।। paramānnabhṛtaṃ sādhvī tasmai saghṛtaśarkaram । pātram utkṣipya pāṇibhyām ānīya praśritā dadau ।। jagāda caitaṃ bhuṅkṣvaitad gatvā vāpītaṭe kvacit ।
idaṃ sthānaṃ samucchiṣṭaṃ bhuñjānair brāhmanair vṛtam ।। tatheti so annapātraṃ tad gṛhītvā nātidūrataḥ । gatvā sthāpitavān vāpyās taṭe vaṭataror adhaḥ ।। prakṣālya pāṇipādaṃ ca vāpyām ācamya cātra saḥ ।
yāvad bhakṣayituṃ tuṣṭaḥ paramānnam upaiti tat ।। tāvad gṛhītvā kṛṣṇāhiṃ cañcvā pādayugena ca । śyenaḥ kutaḥcid āgatya tarau tasminn upāviśat ।। tena tasyohyamānasya sarpasyākramya pakṣiṇā ।
utkrāntajīvitasyāsyād viṣalālā viniryayau ।। sā tatrādhaḥsthite tasminn annapātre apatat tadā । tac cādṛṣṭvā harisvāmī sa etyānnam abhuṅkta tat ।। kṣudhārtasya tadā tasya mṛṣṭānnaṃ tat kṣaṇena tat ।
kṛtsnaṃ bhuktavatas tīvrā prodabhūd viṣavedanā ।। aho vidhau viparyaste na viparyasyatīha kim । yad viṣībhūtam annaṃ me sakṣīraghṛṭaśarkaram ।। iti jalpan viṣārtaḥ sa harisvāmī pariskhalan ।
gatvā tāṃ sattriṇas tasya viprasyovāca gehinīm ।। tvaddattād viṣam annān me jātaṃ tad viṣamantriṇam । kamcin mamānaya kṣipraṃ brahmahatyānyathāsti te ।। ity uktvaiva sa tāṃ sādhvīṃ kim etad iti vihvalām ।
harisvāmī parāvṛttanetraḥ prāṇair vyayujyata ।। tataḥ sā tena niḥdoṣāpy ātitheyy api sattriṇā । bhāryā niṣkāsitā gehān mithyātithivadhakrudhā ।। sāpy utpannamṛṣāvadyā suśubhād api karmaṇaḥ ।
jātāvamānā tapase sādhvī tīrtham aśiśṛiyat ।। kasya vipravadhaḥ so astu sarpaśyenānnadeśv iti । tad abhūd dharmarājāgre vādo nāsīt tu niḥṇayaḥ ।। tat trivikramasena tvaṃ rajan brūhi mamādhunā ।
kasya sā brahmahatyeti pūrvaḥ śāpaḥ sa te anyathā ।। iti vetālato rājā śrutvā śāpaniyantritaḥ । sa trivikramasenas taṃ muktamauno abravīd idam ।। tasya tat pātakaṃ tāvat sarpasya yadi vāsya kaḥ ।
vivaśasyāparādho asti bhakṣyamāṇasya śatruṇā ।। atha syenasya tenāpi kiṃ duṣṭaṃ kṣudhitātmanā । akasmāt prāptam ānīya bhakṣyaṃ bhakṣayatā nijam ।। daṃpatyor annadātror vā tayor ekasya vā kutaḥ ।
abhāvyadoṣau dharmaikapravṛttau tāv ubhau yataḥ ।। tad ahaṃ tasya manye sā brahmahatyā jaḍātmanaḥ । avicāryaiva yo brūyād eṣām ekatamasya tām ।। ity uktavato asya nṛpasyāṃsād bhūyo apy agāt sa vetālaḥ ।
nijapadam eva nṛpo api sa punar api dhīras tam anvagād eva ।। sa trivikramaseno atha gatvā taṃ śiṃśapātaroḥ । bhūyo apy āsādya vetālaṃ skandhe jagrāha bhūpatiḥ ।। prasthitaṃ ca tam urvīśaṃ sa vetālo abhyadhāt punaḥ ।
rājañ śrānto asi tac citrāṃ kathām ākhyāmi te śṛṇu ।। asty ayodhyeti nagarī rājadhānī babhūva yā । rakṣaḥkulakṛtāntasya rāmarūpasya śārṅgiṇaḥ ।। tasyāṃ rājābhavad vīraketur nāma rarakṣa yaḥ ।
kṣoṇīm imāṃ mahābāhuḥ prākāro nagarīm iva ।। tasmin mahīpatāv asyāṃ puryām eko mahāvaṇik । ratnadattābhidhāno abhūd vaṇiṅnīvahanāyakaḥ ।। nandayantyabhidhānāyāṃ patnyāṃ tasyodapadyata ।
sutā ratnavatī nāma devatārādhanārjitā ।। sā ca tasya pitur veśmany avardhata manasvinī । rūpalāvaṇyavinayaiḥ sahaiva sahajair guṇaiḥ ।। yauvanasthāṃ ca tāṃ tasmād ratnadattān na kevalam ।
mahānto vaṇijo yāvad rājāno api yayācire ।। sā tu pumdveṣiṇī naicchad bhartāram api vāsavam । prāṇatyāgodyatā sehe na vivāhakathām api ।। tena tasyāḥ pitā tūṣṇīṃ tasthau vātsalyaduḥsthitaḥ ।
sa ca pravādo ayodyāyāṃ tasyāṃ sarvatra paprathe ।। atrāntare sadā caurair muṣyamāṇāḥ kilākhilāḥ । saṃbhūyātra nṛpaṃ paurā vīraketuṃ vyajijñapan ।। nityaṃ muṣyāmahe cauraī rātrau rātrāv iha prabho ।
lakṣyante te ca nāsmābhis tad devo vettu yat param ।। iti pauraiḥ sa vijñapto rājā tām abhitaḥ purīm । taskarānveṣaṇe channān ādiśad ratrirakṣakān ।। te api prāpur na yac caurān purī sāmuṣyataiva ca ।
tadaikadā svayaṃ rājā niśi svairaṃ viniryayau ।। ekākī cāttaśastro atra bhraman so apaśyad ekataḥ । ekaṃ prākārapṛṣṭena yāntaṃ kam api pūruṣam ।। niḥśabdapadavinyāsavicitragatikauśalam ।
saśaṅkalolanayanaṃ paśyantaṃ pṛṣṭato muhuḥ ।। ayaṃ sa nūnaṃ cauro me muṣṇāty ekacaraḥ purīm । iti matvaiva nikaṭaṃ sa tasyopayayau nṛpaḥ ।। tataḥ sa cauro dṛṣṭvā taṃ nṛpaṃ ko asīty abhāṣata ।
cauro aham iti rājā taṃ cauraṃ pratyabravīt sa tam ।। so atha cauro abhyadhād dṛṣṭvā tarhi tulyo asi me suhṛt । tad ehi madgṛhaṃ tāvan mitrācāraṃ karomi te ।। tac chrutvā sa tathety uktvā tenaiva saha bhūpatiḥ ।
yayau vanāntaḥdharaṇīkhātāntaḥvarti tadgṛham ।। aśeṣabhogabhogāḍhyaṃ bhāsvaddīpaprakāśitam । navīnam iva pātālaṃ balirājānadhiṣṭhitam ।। tatra praviṣṭe tasmiṃś ca kṛtāsanaparigrahe ।
rājñi so abhyantaragṛhaṃ praviveśātha taskaraḥ ।। tat kṣaṇaṃ ca tam etyaikā dāsī tatrāvadan nṛpam । mahābhāga praviṣṭas tvam iha mṛtyumukhe katham ।। ekacauro hy asau pāpaṃ niḥgatyātaḥ kariṣyati ।
dhruvaṃ visvāsaghātīti tad itas tvaritaṃ vraja ।। ity uktaḥ sa tayā rājā niḥgatyaiva tato drutam । gatvā svarājadhānīṃ ca niśi sainyāny asajjayat ।। saṃnaddhasainyaś cāgatya dasyos tasya rurodha tat ।
bhūgṛhadvāravivaraṃ rasattūryā-kulair balaiḥ ।। tato ruddhe gṛhe vṛttaṃ pratibhedam avetya saḥ । maraṇe niḥcitaś cauraḥ śūro yuddhāya niryayau ।। niḥgataś ca raṇe cakre parākramam amānuṣam ।
karāṃś cakarta kariṇāṃ jaṅghāś ciccheda vājinām ।। jahāra ca śirāṃsy eko bhaṭānāṃ khaḍgacarmabhṛt । tatas taṃ kṣapitānīkam abhyadhāvat svayaṃ nṛpaḥ ।। sa tasya khaḍgavidyājño rājā karaṇayuktitaḥ ।
hastāj jahāra niḥtriṃśam atha tāṃ kṣurikām api ।। aśastraṃ muktaśastro atha bāhuyuddhena taṃ nṛpaḥ । cauraṃ nihatya dharaṇau sajīvagrāham agrahīt ।। nināya taṃ ca saṃyamya sadhanaṃ nagarīṃ nijām ।
prātaś cājñāpayat tasya śūlāropaṇanigraham ।। nīyamānaṃ ca taṃ vadhyabhūmiṃ cauraṃ saḍiṇḍimam । dadarśa sā ratnavatī vaṇikkanyātra harmyataḥ ।। vraṇitaṃ dhūliliptāṅgam apy etaṃ māramohitā ।
dṛṣṭvaiva gatvā pitaraṃ ratnadattam uvāca sā ।। vadhāya nīyate yo ayam eṣa bhartā vṛto mayā । tan nṛpād rakṣa tātainaṃ na ced enam anu mriye ।। tac chrutvā tāṃ pitāvādīt kim idaṃ putri bhāṣase ।
yā tvaṃ necchasi bhūpālām api bhartṝn abhīpsataḥ ।। sā pāpaṃ taskaram imaṃ vāñchasy āpadgataṃ katham । ity ādi pitrā proktāpi niḥcayān na cacāla sā ।। tataḥ sa tatpitā gatvā tasya caurasya satvaram ।
sarvasvenāpi rājānaṃ vadhān mokṣam ayācata ।। rājā tu taṃ na tatyāja hemakoṭiśatair api । svaśarīrapaṇānītaṃ cauraṃ sarvāpahāriṇam ।। tataḥ pitary upāyāte vimukhe sā vaṇiksutā ।
anumartuṃ kṛtasnānā vāryamāṇāpi bandhubhiḥ ।। āruhya śibikāṃ tasya dasyor vadhyabhuvaṃ yayau । anvīyamānā rudatā pitrā mātrā janena ca ।। tāvac ca vadhakaiḥ so atra cauraḥ śūle adhiropitaḥ ।
tāṃ dadarśa galatprāṇas tathā sajñātim āgatām ।। janāc chrutvā ca vṛttāntam aśru muktvā kṣaṇaṃ tataḥ । hasan sa cauraḥ kim api prāṇāñ śūlagato jahau ।। tato avatāritaṃ śūlāt sā taccaurakalevaram ।
ādāya cārurohātra citāṃ sādhvī vaṇiksutā ।। tat kṣaṇaṃ ca śmaśāne atra bhairavaḥ kṛtasaṃnidhiḥ । adṛśyo bhagavān evaṃ tām uvācāntarikṣataḥ ।। asmin svayamvarapatāv evaṃ bhaktyā tavānayā ।
tuṣṭo asmi tad varaṃ mattaḥ prārthayasva pativrate ।। tac chrutvaiva varaṃ devād evaṃ vavre praṇamya sā । nātha putraśataṃ bhūyād aputrasyāpi matpituḥ ।। yenānanyasuto naiṣaḥ prāṇāñ jahyān mayā vinā ।
iti proktavatīm enāṃ sādhvīṃ devo abravīt punaḥ ।। pituḥ putraśataṃ te astu varam anyaṃ vṛṇīṣva ca । tvādṛśī dṛḍhasattvā hi naitāvanmātram arhati ।। tad ākarṇyātha sāvādīt prasanno mayi cet prabhuḥ ।
taj jīvatv eṣa bhartā me dhārmikaś ca sadāstv iti ।। evam astv akṣato jīvann uttiṣṭhatv eṣa te patiḥ । dhārmikaś cāstu rājāsya vīraketuś ca tuṣyatu ।। ity uktavaty anālakṣyamūrtau śarve nabhaḥsthite ।
uttasthāv akṣatāṅgo atra cauro jīvaṃs tadaiva saḥ ।। tato vismitahṛṣṭaḥ san ratnadattaḥ sutāṃ vaṇik । ādāya tāṃ ratnavatīṃ cauraṃ jāmātaraṃ ca tam ।। prahṛṣṭair bāndhavaiḥ sākaṃ praviśya nijamandiram ।
labdhaputravaraś cakre svānandocitam utsavam ।। jñātavṛttāntatuṣṭaś ca tadaivānāyya taṃ nṛpaḥ । ekavīraṃ vīraketuś cauraṃ senāpatiṃ vyadhāt ।। cauryān nivṛtto atha sa tāṃ pariṇīya vaṇiksutām ।
ekavīraḥ sukhaṃ tasthau mārgastho rājasaṃmataḥ ।। iti kathayitvā sa kathāṃ vetālo dattapūrvaśāpabhayam । aṃsasthitas trivikramasenaṃ papraccha taṃ kṣitipam ।। rājan brūhi sapitṛkām upasthitāṃ tāṃ vaṇiksutāṃ dṛṣṭvā ।
caureṇa śūlapṛṣṭe ruditaṃ hasitaṃ ca kiṃ tena ।। atha rājā pratyavadad ruditaṃ caureṇa duḥkhatas tena । nāsyānṛṇyam akāraṇabandhor yāto asmi vaṇija iti ।। āścaryataś ca hasitaṃ kim iyaṃ kanyā nṛpān varān hitvā ।
mayy asminn anuraktā strīcittam aho vicitram iti ।। ity uktavākyasya mahībhṛto aṃsān māyī svaśaktyaiva tadā jagāma । svaṃ dhāma vetālavaraḥ sa rājāpy etaṃ punaḥ pūrvavad anvagacchat ।। tato gatvā punaḥ prāpya vetālaṃ śiṃśapātaroḥ ।
sa trivikramasenas tam ādāyodacalat punaḥ ।। āyāntaṃ taṃ ca rājānaṃ sa vetālo aṃsapṛṣṭhagaḥ । jagāda bhūyo apy etāṃ te rājan vacmi kathāṃ śṛṇu ।। abhūn nepālaviṣaye nāmnā śivapuraṃ puram ।
yathārthanāmā tatrāsīd yaśaḥketuḥ purā nṛpaḥ ।। sa mantriṇi nyasya bharaṃ prajñāsāgarasaṃjñake । candraprabhākhyayā devyā sārdhaṃ bhogān asevata ।। kālena tasyāṃ devyāṃ ca tasyājāyata kanyakā ।
rājñaḥ śaśiprabhā nāma jagannetraśaśiprabhā ।। krameṇa yauvanasthā sā madhumāse kadācana । yayau yātrotsavaṃ draṣṭum udyānaṃ saparicchadā ।। tatraikadeśe apaśyat tāṃ kusumāvacayodyatām ।
utkṣiptabāhulatikālakṣitaikapayaḥdharām ।। prasūnavṛntavigalatsaṃdaṃśakaraśobhinīm । āḍhyaputro manaḥsvāmī nāma yātrāgato dvijaḥ ।। sa tayā dṛṣṭayā sadyo hṛtasya manaso yuvā ।
manaḥsvāmy api naivābhūt svāmī madanamohitaḥ ।। mārgaṇānāṃ kṛte kiṃ svid ratir eṣā manaḥbhuvaḥ । vasantasaṃbhṛtānīha puṣpāṇy uccinute svayam ।। kiṃ vārcayitukāmeyaṃ mādhavaṃ vanadevatā ।
iti saṃcintayantaṃ taṃ sāpy apaśyan nṛpātmajā ।। dṛṣṭamātre ca sā tasmin sāṅge nava iva smare । na puṣpāṇi na cāṅgāni sotkā nātmānam asmarat ।। ity anyo'nyanavapremasarasau yāvad atra tau ।
tiṣṭhatas tāvad udabhūd dhāhāheti mahāravaḥ ।। kim etad iti cotkṣiptakamdharaṃ paśyatos tayoḥ । āyād atropalabdhānyagajagandhotthayā ruṣā ।। bhagnālāno vinirgatya matto mārgadrumān rujan ।
patitādhorano dhāvaṃl lambamānāṅkuśaḥ karī ।। tataḥ parijane trastavidrute tāṃ sasaṃbhramam । rājaputrīṃ pradhāvyaiva dorbhyām utkṣipya caikakām ।। aṅgaiḥ kimcit kṛtāśleṣāṃ bhayaprematrapākulām ।
nināya sa manaḥsvāmī sudūraṃ gajagocarāt ।। athāgataiḥ parijanaiḥ stuvadbhis taṃ dvijottamam । muhur vivṛtya paśyantī sā ninye nijamandiram ।। tatra tasthau tam evārtā smarantī prāṇadāyinam ।
smarāgnipuṭapākena pacyamānā divāniśam ।। so apy udyānān manaḥsvāmī tadā tasmād anuvrajan । svāntaḥpurapraviṣṭāṃ tāṃ dṛṣṭvā sotko vyacintayat ।। naitāṃ vinādhunā sthātuṃ jīvituṃ vāham utsahe ।
tan me śrīmūladevo atra dhūrthaḥ siddho gurur gatiḥ ।। iti saṃcintya katham apy asminn avasite dine । prato yayau guros tasya mūladevasya so antikam ।। dadarśa taṃ ca mitreṇa śaśinā nitya saṃgatam ।
siddhamāyādbhutapathaṃ saśarīram ivāmbaram ।। nyavedayac ca tat tasmai praṇamya svamanīṣitam । so api sādhayituṃ tasya pratipede vihasya tat ।। tataḥ sa yogagulikāṃ kṣiptvā dhūrtapatir mukhe ।
mūladevo vyadhād vṛddhabrāhmaṇākṛtim ātmanaḥ ।। dvitīyāṃ gulikāṃ dattvā mukhakṣepyāṃ cakāra ca । sukāntakanyakārūpaṃ taṃ manaḥsvāminaṃ dvijam ।। tadrūpaṃ taṃ samādāya gatvā dhūrtādhipo atha saḥ ।
tatpriyājanakaṃ bhūpam āsthāne taṃ vyajijñapat ।। rājann eko asti me putraḥ kanyā dūrāc ca tatkṛte । mayaiṣā yācitānītā sa ca kvāpi gato adhunā ।। tam anveṣṭum ahaṃ yāmi tad eṣā rakṣyatāṃ tvayā ।
ānayāmi sutaṃ yāvat tvaṃ hi viśvasya rakṣitā ।। tac chrutvā śāpabhītyā ca pratipadya sa bhūpatiḥ । sutām ānāyayāmāsa yaśaḥketuḥ śaśiprabhām ।। jagāda caitāṃ putrīmāṃ kanyāṃ rakṣeḥ svamandire ।
svapārśva eva cāhāraṃ śayyāṃ cāsyāḥ prakalpayeḥ ।। iti pitroktayā ninye kanyārūpas tatheti saḥ । antaḥpuraṃ manaḥsvāmī rājaputryā tayā nijam ।। yathāruci tato yāte muladeve dvijākṛtau ।
kanyārūpaḥ sa tatrāsīn manaḥsvāmī priyāntike ।। dinaiś ca tāṃ sakhīprītivisrambhaṃ samyagāgatām । ekadā virahakṣāmāṃ śayanīyaluṭhattanum ।। rātrau raho rājasutām āsannaśayanasthitaḥ ।
kanyārūpapraticchanno manaḥsvāmī sa pṛṣṭavān ।। sakhi kiṃ pāṇḍurachāyā kṣīyamāṇā dine dine । kāntapakṣaviyukteva duḥkhitāsi śaśiprabhe ।। brūhi me ko hy aviśvāsaḥ snigdhamugdhe sakhijane ।
idānīṃ naiva bhokṣye ahaṃ na vadiṣyasi cen mama ।। tac chrutvā sā viniḥśvasya śanaī rājasutābravīt । kiṃ me tvayy apy aviśvāsaḥ śṛṇu tat sakhi vacmi te ।। ekadāhaṃ madhūdyānayātrāṃ draṣṭuṃ gatābhavam ।
tatrāpaśyaṃ ca subhagaṃ kamcid brāhmaṇaputrakam ।। himamuktendusaśrīkaṃ darśanoddīpitasmaram । madhumāsam ivālokakrīḍālaṃkṛtakānanam ।। cakorāyitum ete ca pravṛtte yāvad unmukhe ।
tanmukhendudyutisudhāpāyinī me vilocane ।। tāvat sravanmadajalas tatrākasmān niḥargalaḥ । akālakālameghābho garjann āgān mahāgajaḥ ।। tatsaṃbhramāt parijane naṣṭe ahaṃ bhayavihvalā ।
utkṣipya vipraputreṇa nītā tenaiva dūrataḥ ।। śrīkhaṇḍenānulipteva sikteva sudhayā tathā । ahaṃ tadaṅgasparśena na jāne kāṃ daśām agām ।। kṣanāc ca parivāreṇa militenā-vaśā tataḥ ।
ihānītāsmi nikṣiptā svargād iva bhuvas tale ।। tadāprabhṛti saṃkalpais tais taiḥ kalpitasaṃgamam । paśyāmi taṃ prabuddhāpi pārśvasthaṃ prāṇadaṃ patim ।। suptā svapne ca kurvāṇaṃ cāṭūny ālokayāmi tam ।
tyājayantaṃ haṭhāl lajjāṃ cumbanāliṅganādhibhiḥ ।। na ca prāpnomy abhavyā tannāmādyajñānamohitā । tad evaṃ māṃ dahaty eṣa prāṇeśavirahānalaḥ ।। iti vāksudhayā tasyāḥ pūrṇasvaśravaṇodaraḥ ।
sānandaḥ sa manaḥsvāmī viprakanyāvapuḥdharaḥ ।। kṛtārthamānī matvā taṃ kālam ātmaprakāśane । svarūpaṃ prakaṭīcakre niṣkṛṣya gulikāṃ mukhāt ।। jagāda ca vilolākṣi so aham evaiṣo yas tvayā ।
udyāne darśanakrīto nīto niḥvyājadāsatām ।। tvat saṃstavakṣaṇabhraṃśāt kleśaṃ taṃ cāptavān aham । yasyaiṣaḥ pariṇāmo me kanyārūpagraho abhavat ।। tasmāt saphalayaitāṃ me visoḍhāṃ virahavyathām ।
ātmanaś ca na tanvaṅgi kṣamate ataḥ paraṃ smaraḥ ।। evaṃ vadantaṃ sahasā prāṇeśaṃ taṃ vilokya sā । āsīd rājasutā kṣipraṃ snehāścaryatrapākulā ।। athātyautsukyanirvṛttagāndharvodvāhayos tayoḥ ।
premṇas tasya mato yādṛk tādṛśo abhūd ratotsavaḥ ।। tataḥ so atra manaḥsvāmī kṛtī tasthau dvirūpabhṛt । divā sagulikāḥ kanyā rātrāv agulikāḥ pumān ।। gateṣv atha dineṣv atra yaśaḥketor mahīpateḥ ।
mṛgāṅkadattasaṃjñena svaśuryeṇa nijā sutā ।। dattā mṛgāṅkavatyākhyā mahārhavibhavottarā । dvijātaye mahāmantriprajñāsāgarasūnave ।। tasmin mātulaputryāḥ sā rājaputrī śaśiprabhā ।
vivāhe mātulagṛhaṃ taj jagāma nimantritā ।। tayā saha yayau so api kanyakāparivārayā । vipraputro manaḥsvāmī kāntakanyāsvarūpadhṛt ।। tatra taṃ kanyakārūpadharaṃ mantrisuto atha saḥ ।
dṛṣṭvā kila smaravyādhagāḍhabāṇāhato abhavat ।। tato muṣitacittaḥ saṃs tayā kapaṭakanyayā । yayau mantrisutaḥ śūnyaṃ svagṛhaṃ svavadhūsakhaḥ ।। tatra tanmukhalāvanyadhyānāsakto jagāma saḥ ।
tīvrarāgamahāvyāladaṣṭo moham aśaṅkitam ।। kim etad iti saṃbhrānte jane tatrotsavojjhite । tam upāgād drutaṃ buddhvā sa prajñāsāgaraḥ pitā ।। tena cāśvāsyamāno api pitrā mohāt prabudhya saḥ ।
pralapann iva sonmādam ujjagāra manaḥgatam ।। asvādhīnaṃ ca taṃ matvā tat pitary ativihvale । tasmin rājāpi tad buddhvā tatraiva samupāyayau ।। sa taṃ dṛṣṭvā jhaṭity eva gāḍhābhiṣvaṅgato gatam ।
saptamīṃ madanāvasthāṃ jagāda prakṛtīr nṛpaḥ ।। kathaṃ brāhmaṇanikṣepaḥ kanyā sāsmai pradīyate । tayā vinā ca niyataṃ paścimām ety asau daśām ।। asmin naṣṭe pitāsyaiṣo mama mantrī vinaṅkṣyati ।
etannāśe rājyanāśas tad iha brūta kā gatiḥ ।। ity uktās tena rājñā tāḥ sarvāḥ prakṛtayo abruvan । rājño dharmaṃ nijaṃ prāhuḥ prajānāṃ dharmarakṣaṇam ।। mūlaṃ tasya vidur mantraṃ sa ca mantriṣv avasthitaḥ ।
mantrināśe mūlanāśād rakṣyā dharmakṣatir dhruvam ।। pāpaṃ ca syād dvijasyāsya sasūnor mantriṇo vadhāt । tasmād rakṣyo ayam āsanno avaśyaṃ te dharmaviplavaḥ ।। dātavyā mantriputrāya vipranyastā kumārikā ।
kālāntarāgate vipre kruddhe pratividhāsyate ।। evam uktaḥ prakṛtibhis tatheti pratyapadyata । sa rājā mantriputrāya dātuṃ tāṃ kūṭakanyakām ।। ānītaś ca sa niścitya lagnaṃ rājasūtāgṛhāt ।
kanyārūpo manaḥsvāmī taṃ jagāda mahīpatim ।। anyenānyārtham ānītām anyasmai māṃ dadāsi cet । kāmaṃ tad astu rājā tvaṃ dharmādharmau tavādya tau ।। ahaṃ vivāham icchāmi samayenedṛśena tu ।
ekaśayyāṃ na netavyā patyā tāvad ahaṃ haṭhāt ।। yāvat tīrthāni ṣaṇmāsān paribhramya sa nāgataḥ । evaṃ na cet kṛttajihvāṃ dantair jānīhi māṃ mṛtām ।। ity ukte samaye tena yūnā kanyāvapuḥbhṛtā ।
rājñā sa bodhitaḥ prāpa niḥvṛttiṃ mantriputrakaḥ ।। tatheti pratipadyaitat kṛtvodvāhaṃ kilāśu tam । ekasmin sthāpayitvā ca vāsake te surakṣite ।। tāṃ mṛgāṅkavatīm ādyāṃ vadhūṃ kūṭavadhūṃ ca tām ।
jagāma tīrthayātrāyai mūḍaḥ kāntāpriyecchayā ।। sa covāsa manaḥsvāmī strīrūpo atra tayā saha । mṛgāṅkavatyekagṛhe samānaśayanāsanaḥ ।। tathā sthitaṃ kadācit taṃ sā mṛgāṅkavatī niśi ।
śayyāgṛhe raho avādīd bahiḥsupte paricchade ।। kathāṃ kāmcit tvam ākhyāhi nidrā nāsti hi me sakhi । tac chrutvākathayat so asyai strīrūpas tāṃ kathāṃ yuvā ।। yatrelākhyasya rājaṛṣeḥ sūryavaṃśabhuvaḥ purā ।
prāptasya gaurīśāpena srtītvaṃ viśvaikamohanam ।। anyonyadarśanaprītyā devodyānavanāntare । abhūd budhena saṃyogaḥ samabhūc ca purūravāḥ ।। tāṃ kathāṃ kathayitvā ca dhūrtaḥ puna uvāca saḥ ।
tad evaṃ devatādeśān mantrauṣadhavaśena vā ।। puruṣaḥ strī kadācit syāt strī vā jātu pumān bhavet । bhavanti caivaṃ saṃyogāḥ kāmajā mahatām api ।। śrutvaitat taruṇī mugdhā vivāhaproṣitānukā ।
sā mṛgāṅkavatī smāha viśvastā sahavāsataḥ ।। śrutvaitāṃ me kathām etad aṅgaṃ simisimāyate । hṛdayaṃ sīdatīvedaṃ tad etat sakhi kiṃ vada ।। tac chrutvā so aṅganārūpo vipraḥ puna uvāca tām ।
etāni kāmacihnāni nanv apūrvāṇi te sakhi ।। mayaitāny anubhūtāni nigūhe na hy ahaṃ tava । iti tenoditāvādīt sā mṛgāṅkavatī śanaiḥ ।। sakhi prāṇasamā tvaṃ me tat kālajñā na vacmi kim ।
api puṃsaḥ praveśaḥ syād upāyena hi kenacit ।। evam uktavatīm etāṃ sa ca labdhāśayas tadā । prāha dhūrtapateḥ śiṣyo yady evaṃ tad vadāmi te ।। vaiṣṇavo asti prasādo me yenāhaṃ svecchayā niśi ।
puruṣaḥ syāṃ tad eṣa adya bhavāmi tvatkṛte pumān ।। ity uktvā sa manaḥsvāmī niṣkṛṣya gulikāṃ mukhāt । yauvanoddāmam ātmānaṃ tasyai kāntam adarśayat ।। tataḥ kathitavisrambhaḥ sarvasvagatayantraṇaḥ ।
kālocitarasaḥ ko api tayor āsīd ratotsavaḥ ।। atha tatra tayā sākaṃ sa mantrisutabhāryayā । tasthau dvijo divā nārī rātrau ca puruṣo bhavan ।। āsannāgamanaṃ taṃ ca buddhvā mantrisutaṃ dinaiḥ ।
tām ādāya niśi svairaṃ palāyya sa yayau tataḥ ।। etasmiṃś ca kathāsaṃdhau mūladevaḥ sa tadguruḥ । buddhvā tad akhilaṃ bhūtvā bhūyo vṛddhadvijākṛtiḥ ।। śaśinānugataḥ sakhyā taruṇadvijarūpiṇā ।
āgatya taṃ yaśaḥketuṃ prahvo rājānam abravīt ।। ānīto ayaṃ mayā putro dehi me tāṃ snuṣām iti । tataḥ saṃmantrya sa nṛpaḥ śāpabhītas tam abhyadhāt ।। brahman na jāne kva gatā sā snuṣā te kṣamasva tat ।
aparādhāt sutasyārthe dadāmi svasutāṃ tava ।। ity uktvā dhūrtarājaṃ taṃ kṛtakakrodhaniṣṭhuram । vibruvāṇaṃ jaradviprarūpaṃ prārthya sa bhūpatiḥ ।। tatsakhye kṛtatatputravyapadeśāya tāṃ dadau ।
tanayāṃ śaśine tasmai yathāvidhi śaśiprabhām ।। tataḥ sa mūladevas tau yathābhūtau vadhūvarau । ādāya svāspadaṃ prāyād rājārtheṣv akṛtaspṛhaḥ ।। tatra tasmiṃś ca milite manaḥsvāmīny abhūn mahān ।
vivādo mūladevāgre śaśinas tasya cobhayoḥ ।। manaḥsvāmy abravīd eṣā dīyatāṃ me śaśiprabhā । kanyaiva hi mayodūḍā prāg asau gurvanugrahāt ।। śaśī jagāda ko asyās tvaṃ mūrkha dārā iyaṃ mama ।
agnisākṣikam eṣā hi pitrā me pratipāditā ।। evaṃ māyābalaprāptarājaputrīnimittataḥ । vivādāsaktayor nāsīt paricchedas tayor dvayoḥ ।। tad rājaṃs tvaṃ mama brūhi tāvat kasyopapadyate ।
bhāryā sā saṃśayaṃ chindhi pūrvoktaḥ samayo asti te ।। iti vetālataḥ śrutvā tasmāt skandhāgravartinaḥ । sa trivikramasenas taṃ nṛpatiḥ pratyabhāṣata ।। manye śaśina evāsau bhāryā nyāyyā nṛpātmajā ।
yasmai pradattā prakaṭaṃ pitrā dharmyeṇa vartmanā ।। manaḥsvāmī tu tāṃ bheje cauryād gāndharvadharmataḥ । caurasya tu parasveṣu svatvaṃ nyāyyaṃ na jātu cit ।। iti tasya vaco niśamya rājño vetālaḥ sa yayau punas tad eva ।
sahasaiva tad aṃsataḥ svadhāma kṣitipaḥ so api tam anviyāya tūrṇam ।। atha gatvā punaḥ skandhe vetālaṃ śiṃśapādrumāt । sa trivikramasenas tam ādāyodacalat tataḥ ।। āgacchantaṃ ca taṃ bhūpaṃ sa vetālo abravīt punaḥ ।
rājañ śṛṇu kathām ekām udārāṃ kathayāmi te ।। astīha himavān nāma nagendraḥ sarvaratnabhūḥ । yo gaurīgaṅgayos tulyaḥ prabhavo harakāntayoḥ ।। śūrā-saṃspṛṣṭaspṛṣṭhaś ca yo madhye kulabhūbhṛtām ।
abhimānonnataḥ satyaṃ gīyate bhuvanatraye ।। tasyāsti sānuny anvarthaṃ tat kāñcanapuraṃ puram । nyāsīkṛtam ivārkeṇa raśmivṛndaṃ vibhāti yat ।। jīmūtaketur ity āsīt tasmin puravare purā ।
vidyādhareśvaraḥ śrīmān merāv iva śatakratuḥ ।। tasyāsīt svagṛhodyāne kalpavṛkṣo anvayāgataḥ । yathārthanāmā prathito yo manaḥrathadāyakaḥ ।। taṃ prārthya devatātmānaṃ sa rājā tat prasādataḥ ।
prāpa jātismaraṃ putraṃ bodhisattvāṃśasaṃbhavam ।। dānavīraṃ mahāsattvaṃ sarvabhūtānukampinam । guruśuśrūṣaṇaparaṃ nāmnā jīmūtavāhanam ।। saṃprāptayauvanaṃ taṃ ca yauvarājye abhiṣiktavān ।
tanayaṃ preritaḥ sadbhis tadguṇaiḥ sacivaiś ca saḥ ।। yauvarājyasthitaś caiṣo jātu jīmūtavāhanaḥ । hitaiṣibhir upāgatya jagade pitṛmantribhiḥ ।। deva kalpatarur yo ayam asti vaḥ sarvakāmadaḥ ।
adhṛṣyaḥ sarvabhūtānāṃ saiṣa pūjyaḥ sadā tava ।। nāsmin sati hi śakro api bādhetāsmān kuto aparaḥ । etac chrutvā sa jīmūtavāhano antaracintayat ।। aho batedṛśam imaṃ saṃprāpyā-marapādapam ।
nāsāditaṃ kim apy asmāt pūrvair nas tādṛśaṃ phalam ।। kevalaṃ kaiḥcid apy arthair arthitaiḥ kṛpaṇocitaiḥ । ātmā caiṣo mahātmā ca nītau dvāv api lāghavam ।। tad ahaṃ sādhayīṣyāmi kāmam asmān manaḥgatam ।
iti niścitya sa yayau mahāsattvo antikaṃ pituḥ ।। tatra saṃvihitā-śeṣaśuśrūṣāparitoṣitam । sukhāsīnaṃ tam ekānte pitaraṃ sa vyajijñapat ।। tata tvam eva jānāsi yad etasmin bhavāmbudhau ।
āśarīram idaṃ sarvaṃ vīcivibhramacañcalam ।। viśeṣenā-cirasthāyiprakāśapravilāyinī । saṃdhyā vidyuc ca lakṣmīś ca dṛṣṭā kutra kadā sthirā ।। ekaḥ paropakāras tu saṃsāre asminn anaśvaraḥ ।
yo dharmayaśasī sūte yugāntaśatasākṣiṇī ।। tat tāta kṣaṇikeṣv eṣu bhogeṣv asmābhir īdṛśaḥ । eṣa kalpataruḥ kasya kṛte mogho abhirakṣyate ।। yair vā mama mamety evam āgrahenaiṣo rakṣitaḥ ।
pūrvais te kutra kutrāyaṃ teṣāṃ kaś caiṣaḥ ko asya vā ।। tasmāt paropakāraikaphalasiddhyai tvadājñayā । tātainaṃ viniyuñje ahaṃ kāmadaṃ kalpapādapam ।। evam astv iti pitrā ca dattānujño atha tena saḥ ।
jīmūtavāhano gatvā kalpadrumam uvāca tam ।। abhīṣṭāḥ pūritāḥ kāmāḥ pūrveṣāṃ deva nas tvayā । tan mamaikam imaṃ kāmam ananyaṃ paripūraya ।। adaridrāṃ yathā pṛthvīm imāṃ drakṣye tathā kuru ।
bhadraṃ te vraja datto asi lokāyārthārthine mayā ।। ity uktavati jīmūtavāhane racitāñjalau । tyaktas tvayaiṣo jāto asmīty udabhūd vāk taros tataḥ ।। kṣaṇāc cotpatya sa divaṃ kalpavṛkṣas tathā vasu ।
vavarṣa bhuvi naivāsīt ko apy asyāṃ duḥgato yathā ।। tatas tasya tayā tīvrasarvasattvānukampayā । jīmūtavāhanasyātra trailokye paprathe yaśaḥ ।। tena tadgotrajāḥ sarve mātsaryād asahiṣṇavaḥ ।
taṃ lokasātkṛtārtighnakalpavṛkṣavinākṛtam ।। jeyaṃ sapitṛkaṃ matvā saṃbhūya kṛtaniścayāḥ । yuddhāya samanahyanta tad rājyāpajihīrṣayā ।। tad dṛṣṭvā prāha pitaraṃ svaṃ sa jīmūtavāhanaḥ ।
tāta kasyāparasyāsti śaktis tvayi dhṛtāyudhe ।। kiṃ tv asya pāpakasyārthe śarīrasya vināśinaḥ । hatvā bandhūn akṛpano rājyaṃ ko nāma vāñchati ।। tat kiṃ rājyena naḥ kāryaṃ gatvānyatra kvacid vayam ।
dharmam eva cariṣyāmo lokadvayasukhāvaham ।। modantāṃ kṛpaṇā ete dāyādā rājyalolupāḥ । ity uktavantaṃ jīmūtaketus taṃ sa pitābravīt ।। ahaṃ tvadartham icchāmi rājyaṃ putra tvam eva cet ।
taj jahāsi kṛpāviṣṭas tan me vṛddhasya tena kim ।। evaṃ kṛtābhyanujñena pitrā mātrā ca so anvitaḥ । malayādrim agāt tyaktarājyo jīmūtavāhanaḥ ।। tatra candanasaṃchannavahan niḥjharakandare ।
śuśrūṣamāṇaḥ pitaraṃ sa tasthau kalpitāśramaḥ ।। mitraṃ cāsyātra saṃpede mitrāvasur iti śrutaḥ । viśvāvasoḥ sutaḥ siddharājasyaitannivāsinaḥ ।। ekadā cātra sa bhrāmyan viveśopavanasthitam ।
draṣṭum āyatanaṃ devyā gauryā jīmūtavāhanaḥ ।। tatropavīṇayantīṃ ca dadarśa varakanyakām । sakhījanānvitāṃ śailatanayārādhanodyatām ।। ākarṇyamānasaṃgītamañjuvīṇāravāṃ mṛgaiḥ ।
dṛṣṭalocanalāvanyalajjitair iva niḥcalaiḥ ।। dadhatā tārakaṃ kṛṣṇam arjunena svacakṣuṣā । pāṇḍavīyām iva camūṃ karṇamūlaṃ vivikṣatīm ।। paraḥparavimardena mukhendor iva darśanam ।
atṛptāv iva vāñchantau bibhrantīṃ saṃmukhau stanau ।। dhātur ghaṭayato muṣṭigraheṇeva nipīḍite । valīmagnāṅgulīmudre madhye kṣāmamanaḥramām ।। dṛṣṭayā ca tayā sadyaḥ so abhūj jīmūtavāhanaḥ ।
tanvyā muṣitacitto anto dṛṣṭimārgapraviṣṭayā ।। sāpi taṃ bhūṣitodyānaṃ dṛṣṭvotkaṇṭhāvikāradam । kāmāṅgadāhavairāgyād vanaṃ madhum ivāśritam ।। tathānurāgavivaśā bheje kanyā vihastatām ।
yathā sakhīva vīṇāsyā vyākulālāpatāṃ yayau ।। tataḥ sa papraccha sakhīṃ tasyā jīmūtavāhanaḥ । kiṃ dhanyaṃ nāma sakhyās te ko vaṃśo alaṃkṛto anayā ।। tac chrutvā sā sakhī prāha nāmnā malayavaty asau ।
mitrāvasusvasā siddharājaviśvāvasoḥ sutā ।। evam uktvā sahṛdayā sā taṃ jīmūtavāhanam । nāmānvayau ca pṛṣṭvāsya muniputraṃ sahāgatam ।। tāṃ bravīti sma malayavatīṃ smitamitākṣaram ।
sakhi vidyādharendrasya nāsyātithyaṃ karoṣi kim ।। jagatpūjyo atithir hy eṣa prāpta ity udite tayā । sābhūd vidyādharasutā tūṣṇīṃ lajjānatānanā ।। lajjāvatīyaṃ matto arcā gṛhyatām iti vādinī ।
ekātha tat sakhī tasmai sārghyāṃ mālām upānayat ।। sa cādāyaiva jīmūtavāhanaḥ premaniḥbharaḥ । kaṇṭhe malayavatyās tāṃ mālāṃ tasyāḥ samarpayat ।। sāpi tiryakprasṛtayā paśyantī snigdhayā dṛśā ।
nīlotpalamayīṃ mālām iva tasmin nyaveśayat ।। ity anyo'nyakṛtā-śabdasvayamvaraviśeṣayoḥ । tayor etya jagādaikā ceṭī tāṃ siddhakanyakām ।। jananī rājaputri tvāṃ smaraty āgaccha māciram ।
tac chrutvākṛṣya kāmeṣukīlitām iva kṛcchrataḥ ।। sotkāṃ priyamukhād dṛṣṭiṃ kathamcit sā yayau gṛham । jīmūtavāhano apy āgāt tan natātmā svamāśramam ।। sātha svāṃ jananīṃ dṛṣṭā prāṇeśavirahāturā ।
gatvā malayavaty āśu papāta śayanīyake ।। athāntargatakāmāgnidhūmenevāvilekṣaṇā । aśrudhārāṃ pramuñcantī saṃtāpakvathitāṅgakā ।। sakhībhiś candanair liptā vījitā cābjinidalaiḥ ।
ratiṃ na bheje śayane nāṅke sakhyā na bhūtale ।। gate atha vāsare kvāpi raktayā saha saṃdhyayā । hasatprācīmukhaṃ candre samākramya ca cumbati ।। smareṇa preryamāṇāpi dūtīsaṃpreṣaṇādi sā ।
lajjayā nāśakat kartuṃ jīvitaspṛhayojjhitā ।। nināya ca niśām induviṣamām abjinīva tām । baddhamohālipaṭale hṛdi saṃkocam etya sā ।। tāvac ca tadviyogārtaḥ so api jīmūtavāhanaḥ ।
śayanastho api patito haste kusumadhanvanaḥ ।। nūtanodbhinnarāgo api pronmiṣatpāṇḍurachaviḥ । hrīmūko api vadan pīḍāṃ kāmajām anayan niśām ।। prātaś cātyutsuko bhūyas tad gauryāyatanaṃ yayau ।
yatra dṛṣṭābhavat tena sā siddhādhipaputrikā ।। tatra tena sa mitreṇa muniputreṇa pṛṣṭhataḥ । āgatyāśvāsyate yāvan madanānalavihvalaḥ ।। tāvat tatraiva sāpy āgān nirgatyaikaiva niḥjane ।
guptaṃ malayavaty ātmatyāgāya virahā-sahā ।। alakṣayantī kāntaṃ svaṃ pādapāntaritaṃ ca sā । udaśrulocanā bālā devīṃ gaurīṃ vyajijñapat ।। tvadbhaktyā devi saṃvṛtto nāsmiñ janmani cen mama ।
jīmūtavāhano bhartā tad bhūyāt so anyajanmani ।। ity uktvā racayāmāsa svottarīyeṇa tat kṣaṇam । aśokataruśākhāyāṃ pāśaṃ sā girijāgrataḥ ।। hā nātha viśvavikhyātakaruṇenāpi na tvayā ।
katham asmi paritrātā deva jīmūtavāhana ।। evam uktvā gale yāvat sā taṃ pāśaṃ niyacchati । uccacāra divas tāvad bhāratī devyudīritā ।। putri mā sāhasaṃ kārṣīś cakravartī patis tava ।
vidyādharendro jīmūtavāhano hi bhaviṣyati ।। ity uktavatyāṃ devyāṃ sa śrutvaiva savayasyakaḥ । jīmūtavāhano hṛṣṭāṃ priyām upajagāma tām ।। sa eṣa devyā varaḥ paśya vitīrṇaḥ satya eva te ।
iti jalpati bālāṃ tāṃ tanmitre muniputrake ।। jīmūtavāhanas tat tad bruvan praṇayapeśalam । svahastenaiva taṃ tasyāḥ kaṇṭhāt pāśam apānayat ।। tato akasmāt sudhāvarṣam iva manvānayos tayoḥ ।
bhuvaṃ malayavatyāṃ ca likhantyāṃ hrītayā dṛśā ।। cinvānāgatya sahasā sakhī hṛṣṭā jagāda tām । sakhi kalyāṇinī diṣṭyā vardhase abhīṣṭasiddhitaḥ ।। adyaiva hi mahārājas tava viśvāvasuḥ pitā ।
kumāramitrāvasunā vijñaptaḥ saṃnidhau mama ।। ihāgato jaganmānyas tāta kalpatarupradaḥ । vidyādharendratanayo yo ayaṃ jīmūtavāhanaḥ ।। atithitvāt sa naḥ pūjyo varaś cānyo na tādṛśaḥ ।
tasmān malayavatyāsau kanyāratnena pūjyatām ।। tatheti śraddhite rājñā bhrātā mitrāvasuḥ sa te । tādarthyena mahābhāgasyāsyāśramapadaṃ gataḥ ।। jāne sadyaś ca bhāvī te vivāhas tat svamandiram ।
āyāhi yātu caiṣo api mahābhāgaḥ svam āspadam ।। ity uktā sā tayā sakhyā rājaputrī śanais tataḥ । yayuḥ saharṣā sotkā ca muhuḥvalitakaṃdharā ।। jīmūtavāhano apy āśu gatvā svāśramam āgatāt ।
mitrāvasor yathābhīṣṭaṃ kāryaṃ śrutvābhinandya ca ।। jātismaraḥ samācakhyau tasmai svaṃ pūrvajanma saḥ । yatra mitraṃ sa tasyāsīt sā ca bhāryaiva tatsvasā ।। tato mitrāvasuḥ prītas tatpitroḥ parituṣyatoḥ ।
āvedya gatvā pitarau kṛtārthaḥ svāv anandayat ।। nināya ca tadaiva svān gṛhāñ jīmūtavāhanam । cakre cotsavasaṃbhāraṃ svasiddhyucitavaibhavam ।। tasminn eva ca dhanye ahni tasya vidyādharaprabhoḥ ।
svasur malayavatyāś ca vivāhaṃ samapādayan ।। tato navoḍhayā sākaṃ tayā jīmūtavāhanaḥ । tasthau malayavatyā sa tatra siddhamanaḥrathaḥ ।। ekadā kautukāc cātra sa mitrāvasunā saha ।
malayādrau bhramann abdher velāvanam upeyivān ।। tatrāsthirāśīn subahūn dṛṣṭvā mitrāvasuṃ sa tam । keṣām ete asthisaṃghātāḥ prāṇinām iti pṛṣṭavān ।। tato mitrāvasuḥ śyālas taṃ kāruṇikam abravīt ।
śṛṇu vṛttāntam atremaṃ saṃkṣepād varṇayāmi te ।। nāgamātā purā kadrūr vinatāṃ tārkṣyamātaram । nināya kila dāsatvaṃ savyājapaṇanirjitām ।। tena vaireṇa garuḍas tām unmocyāpi mātaram ।
balī bhakṣayituṃ nāgān kadrūputrān pracakrame ।। sadā praviśya pātālaṃ so atha kāncij jaghāsa tān । kāncin mamarda kecit tu svayaṃ trāsād vipedire ।। tad dṛṣṭvaikapade sarvakṣayam āśaṅkya nāgarāṭ ।
vāsukiḥ prārthanāpūrvaṃ tārkṣyasya samayaṃ vyadhāt ।। ekam ekam ahaṃ nāgam āhārārthaṃ khagendra te । pratyahaṃ preṣayāmy atra puline dakṣiṇodadheḥ ।। tvayā tu na praveṣṭavyaṃ pātāle asmin kathamcana ।
ko hi svārtho vinaṣṭeṣu nāgeṣv ekapade tava ।। ity ukte nāgarājena samayaṃ pratyapadyata । svārthadarśī tathety eva garuḍo guruvikramaḥ ।। tadāprabhṛti caikaikaṃ nāgaṃ bhuṅkte dine dine ।
vāsukipreṣitaṃ so atra khagendraḥ puline ambudheḥ ।। atas tadbhakṣyamāṇānāṃ nāganām asthisaṃcayāḥ । ete atra giriśṛṅgābhā vṛddhiṃ kālakramād gatāḥ ।। iti mitrāvasor vaktrāt sāntaḥduḥkho niśamya saḥ ।
nijagāda dayādhairyanidhir jīmūtavāhanaḥ ।। śocyaḥ sa vāsukī rājā yaḥ svahastena vidviṣe । upahārīkaroti svāḥ prajāḥ klībo dine dine ।। dhṛtānanasahasraḥ sann ekenāpy ānanena saḥ ।
mām ādau bhuṅkṣva tārkṣyeti bhāṣituṃ nāśakat katham ।। kathaṃ cābhyarthayāmāsa niḥsattvaḥ svakulakṣayam । tārkṣyaṃ nāgāṅganākrandanityākarṇananiḥghṛṇaḥ ।। tārkṣyo api kāśyapir vīraḥ kṛṣṇādhiṣṭhānapāvanaḥ ।
īdṛśaṃ kurute pāpam aho mohasya gāḍhatā ।। ity uktvā sa mahāsattvo hṛdi cakre manaḥratham । apy asāreṇa dehena sāram atrāpnuyām aham ।। ekasyāpy adya nāgasya kuryāṃ jīvitarakṣaṇam ।
abāndhavasya bhītasya dattvātmānaṃ garutmate ।। iti saṃcintayaty eva tasmiñ jīmūtavāhane । mitrāvasoḥ pituḥ pārśvāt kṣattāhvānārtham āyayau ।। vraja tvam aham eṣyāmi paścād iti tataś ca tam ।
mitrāvasuṃ sa jīmūtavāhano vyasṛjad gṛham ।। gate tasmin sa cātraiko vāñchitārthonmukho bhraman । kṛpālur aśṛnod dūrāt karuṇaṃ ruditadhvanim ।। gatvā dadarśa cottuṅgaśilātalasamīpagam ।
yuvānam ekaṃ puruṣaṃ duḥkhitaṃ sundarākṛtim ।। puṃsā rājabhaṭeneva tyaktam ānīya tat kṣaṇam । nivartayantaṃ rudatīṃ vṛddhāṃ sānunayaṃ striyam ।। ko ayaṃ syād iti yāvac ca jijñāsuḥ so atra tiṣṭhati ।
karuṇākulitaś channaḥ śṛṇvañ jīmūtavāhanaḥ ।। tāvat sā tatra vṛddhā strī duḥkhabhārātipīḍitā । prāvartata yuvānaṃ taṃ dṛṣṭvā dṛṣṭvānuśocitum ।। hā śaṅkhacūḍa hā duḥkhaśatasaṃprāpta hā guṇin ।
kulaikatanto hā putra kva tvāṃ drakṣyāmy ahaṃ punaḥ ।। vatsa tvanmukhacandre asmin gate astaṃ sa pitā tava । sokāndhakārapatitaḥ kathaṃ vṛddho bhaviṣyati ।। athārkakarasaṃsparśād aṅgaṃ dūyeta yat tava ।
kathaṃ śakṣyati tat soḍhuṃ tārkṣyabhakṣaṇajāṃ rujam ।। vistīrṇe nāgaloke api dhātrā nāgādhipena ca । labdhas tvaṃ kim abhavyāyā vicityaikasuto mama ।। iti tāṃ vilapantīṃ ca sa yuvā tanayo abravīt ।
duḥkhārtam api mām amba kiṃ duḥkhayasi hā bhṛśam ।। nivartasva gṛhān eṣa praṇāmaḥ paścimas tava । ihāgamanavelā hi bhavej jātu garutmataḥ ।। tac chrutvā hā hatāsmīha ko me pāsyati putrakam ।
ita cakranda sā vṛddhā dikṣu kṣiptārtalocanā ।। tāvac ca bodhisattvāṃśaḥ sa taj jīmūtavāhanaḥ । śrutvā dṛṣṭvā ca kṛpayā gāḍhākrānto vyacintayat ।। hantāyaṃ śaṅkhacūḍākhyo nāgo vāsukinā bata ।
āhārahetos tārkṣyasya tapasvī preṣito adhunā ।। iyaṃ caitasya jananī snehenehānvag āgatā । etadekasutā vṛddhā duḥkhadīnapralāpinī ।। tad enam ekam ārtaṃ ced dehenaikāntanāśinā ।
rakṣāmi nāmunā nāgaṃ tan me dhig janma niḥphalam ।। ity ālocyopagamyaiva mudā jīmūtavāhanaḥ । vṛddhām uvāca tāṃ mātaḥ putraṃ rakṣāmy ahaṃ tava ।। tac chrutvā bhāvitabhayā vṛddhā garuḍaśaṅkhinī ।
saṃtrastā tārkṣya māṃ bhuṅkṣva māṃ bhuṅkṣveti jagāda sā ।। śaṅkhacūḍas tato avādīn naiṣas tārkṣyo amba mā trasīḥ । kvāyaṃ candra ivāhlādī kva sa tārkṣyo bhayaṃkaraḥ ।। ity ukte śaṅkhacūḍena prāha jīmūtavāhanaḥ ।
vidyādharo aham āyāto rākṣituṃ sutam amba te ।। dāsyāmi hi śarīraṃ svaṃ vastrachannaṃ garutmate । kṣudhitāya prayāhi tvam ādāyainaṃ sutaṃ gṛham ।। tac chrutvā sābravīd vṛddhā maivaṃ tvaṃ hy adhiko mama ।
putro yasyedṛśe kāle kṛpāsmāsv iyam īdṛśī ।। etac chrutvā sa jīmūtavāhanaḥ punar abravīt । na me manaḥrathasyāsya bhaṅgaṃ kartum ihārhatha ।। grahād evaṃ bruvāṇaṃ ca śaṅkhacūḍo jagāda tam ।
darśitaiva mahāsattva tvayā satyaṃ kṛpālutā ।। na tv ahaṃ tvaccharīreṇa rakṣyāmi svaśarīrakam । ratnavyayena pāṣāṇaṃ ko hi rakṣitum arhati ।। mādṛśais tu jagat pūrṇaṃ svātmamātrānukampibhiḥ ।
anukampyaṃ jagad yeṣāṃ viralās te bhavādṛśāḥ ।। na cāhaṃ malinīkartuṃ śaṅkhapālakulaṃ śuci । kalaṅka iva tīkṣṇāṃśubimbaṃ śakṣyāmi sanmate ।। iti taṃ pratiṣidhyaiva śaṅkhacūḍaḥ svamātaram ।
jagādāmba nivartasva kāntārād duḥgamād itaḥ ।। na paśyasi kim atraitan nāgāsṛkkardamokṣitam । kṛtāntalīlāparyaṅkaraudraṃ vadhyaśilātalam ।। ahaṃ cābdhitaṭe gatvā natvā gokarṇam īśvaram ।
āgacchāmi drutaṃ yāvan nāyāti garuḍo atra saḥ ।। ity uktvā kṛpaṇākrandāṃ praṇamyāpṛcchya mātaram । sa gokarṇapraṇāmārthaṃ śaṅkhacūḍo yayau tataḥ ।। asmiṃś ced antare prāptas tārkṣyaḥ siddho mamepsitaḥ ।
parārtheti jīmūtavāhano apy akarod dhṛdi ।। tāvac cāsannapakṣīndrapakṣānilacalāṃs tarūn । vilokyātra sa mā meti nivāraṇaparān iva ।। matvā garuḍavelāṃ ca prāptāṃ jīmūtavāhanaḥ ।
parārthaprāṇado vadhyaśilām adhyāruroha tām ।। pavanāghūrṇite cābdhau sphuradratnaprabhādṛśā । taṃ sattvātiśayaṃ tasya paśyatīva savismayam ।। āgatyācchāditanabhā nipatyaitacchilātalāt ।
cañcvā garutmān āhatya mahāsattvaṃ jahāra tam ।। srutāsṛgdhāram utkhātaśiraḥratnaṃ ca taṃ javāt । nītvā bhakṣayituṃ śṛṅge malayādreḥ pracakrame ।। evam eva parārthāya dehaḥ syāt pratijanma me ।
mā bhūtāṃ svargamokṣau tu paropakṛtivarjitau ।। iti tārkṣyādyamānasya tasyānudhyāyatas tadā । vidyādharendor apatat puṣpavṛṣṭir nabhaḥtalāt ।। atrāntare sa tad raktadhārāsravaśiraḥmaṇiḥ ।
tasyā malayavatyāś ca tatpatnyāḥ prāpatat puraḥ ।। sā tad dṛṣṭvā parijñāya cūḍāratnaṃ suvihvalā । antikasthā śvaśurayos tābhyāṃ sāśrur adarśayat ।। tau ca jāyāpatī sūnoḥ śiraḥratnaṃ vilokya tam ।
kim etad iti saṃbhrāntau sahasaiva babhūvatuḥ ।। tataḥ svavidyānudhyānād yathāvṛttam avetya tat । rājā jīmūtaketuḥ sā rājnī kanakavaty api ।। vadhvā malayavatyā tau prāvartetāṃ saha drutam ।
gantuṃ tatraiva tau yatra tārkṣyajīmūtavāhanau ।। tāvat sa śaṅkhacūḍo atra natvā gokarṇam āgataḥ । dadarśa rudhirārdraṃ tad vigno vadhyaśilātalam ।। hā hato asmi mahāpāpo dhruvaṃ tena mahātmanā ।
ātmā garutmate datto matkṛte sukṛpālunā ।। tad anviṣyāmi nītaḥ sa kṣaṇe asmin kvāhivairiṇā । majjeyaṃ nā-yaśaḥpaṅke jīvantaṃ cet tam āpnuyām ।। ity udaśrur vadan so atha sādhur dṛṣṭvā niḥantarām ।
patitāṃ bhuvi tadraktadhārām anusaran yayau ।। atrāntare bhakṣayaṃs taṃ dṛṣṭvā jīmūtavāhanam । hṛṣṭaṃ viramya garuḍaś cintayāmāsa tat kṣaṇam ।। aho apūrvaḥ ko apy eṣa bhakṣyamāno api yo mayā ।
prahṛṣyati mahāsattvo na tu prāṇair viyujyate ।। bibharti luptaśeṣe ca gātre romāñcakañcukam । kiṃ copakāriṇīvāsya mayi dṛṣṭiḥ prasīdati ।। tan naiṣo nāgaḥ ko apy eṣa sādhuḥ pṛcchāmi nādmy amum ।
iti tārkṣyaṃ vimṛśyantaṃ prāha jīmūtavāhanaḥ ।। pakṣīndra kiṃ nivṛtto asi na hi me māṃsaśoṇitam । dehe nāsti na cādyāpi paritṛpto asi buṅkṣva tat ।। etac chrutvātisāścaryas taṃ papraccha sa pakṣirāṭ ।
nāgo naivāsi tad brūhi mahātman ko bhavān iti ।। nāga evāsmi ko ayaṃ te praśnaḥ prakṛtam ācara । prastutārthaviruddhaṃ hi ko abhidadhyād abāliśaḥ ।। evaṃ prativadaty eva tārkṣyaṃ jīmūtavāhane ।
prāptaḥ sa śaṅkhacūḍo atra dūrād evābhyabhāṣata ।। mā mā kṛthā mahāpāpaṃ sāhasaṃ vinatātmaja । ko ayaṃ bhramas te na hy eṣa nāgo nāgo aham eṣa te ।। ity uktvā drutam āgatya madhye sthitvā tayor dvayoḥ ।
dṛṣṭvā ca tārkṣyaṃ vibhrāntaṃ śaṅkhacūḍo abravīt punaḥ ।। kiṃ bhrāmyasi phaṇāḥ kiṃ me jihve dve ca na paśyasi । vidyādharasya kiṃ cāsya saumyāṃ paśyasi nākṛtim ।। śaṅkhacūḍe vadaty evaṃ bhāryā ca pitarau ca tau ।
jīmūtavāhanasyātra sarve satvaram āyayuḥ ।। viluptāṅgaṃ ca taṃ dṛṣṭvā pitarau tasya tat kṣaṇam । cakrandatus tau hā putra hā hā jīmūtavāhana ।। hā kāruṇika hā vatsa parārthaprattajīvita ।
hā kathaṃ vainateyedam avimṛśya kṛtaṃ tvayā ।। etac chrutvaiva tārkṣyo atra so anutapto vyacintayat । hā kathaṃ bodhisattvāṃśaḥ saṃmohād bhakṣito mayā ।। jīmūtavāhanaḥ so ayaṃ parārthaprāṇadāyakaḥ ।
yasya bhramati kṛtsne asmiṃs trailokye kīrtighoṣaṇā ।। tan me mṛte asmin pāpasya prāptam agnipraveśanam । adharmaviṣavṛkṣasya pacyate svādu kiṃ phalam ।। iti cintākule tārkṣye dṛṣṭvā bandhūn nipatya saḥ ।
vraṇavyathāyāṃ pañcatvaṃ prāpa jīmūtavāhanaḥ ।। tato vilapatos tatra tatpitroḥ śokadīnayoḥ । utkruśya muhur ātmānaṃ śaṅkhacūḍe ca nindati ।। bhāryā malayavaty asya nabho dṛṣṭvāśrugadgadam ।
pūrvaprasannāṃ varadām ity upālabhatāmbikām ।। vidyādharādhipo bhāvicakravartī patis tava । bhavitety aham ādiṣṭā devi gaurī tadā tvayā ।। tan mithyāvādinī jātā tvam apy asi kathaṃ mayi ।
ity uktavatyāṃ tasyāṃ sā gaurī pratyakṣatām agāt ।। na me mithyā vacaḥ putrīty uktvā sā svakamaṇḍaloḥ । amṛtenāśu jīmūtavāhanaṃ siñcati sma tam ।। tena so akṣatasarvāṅgaḥ pūrvādhikataradyutiḥ ।
jīvan sadyaḥ samuttasthau kṛtī jīmūtavāhanaḥ ।। utthitaṃ praṇataṃ taṃ ca sarveṣu praṇamatsu sā । uvāca devī tuṣṭāsmi dehadānena te amunā ।। tad eṣā tvābhiṣiñcāmi putrātmīyena pāṇinā ।
vidyādharāṇām ākalpaṃ cakravartipade adhunā ।। evaṃ vadantī jīmūtavāhanaṃ kalaśāmbudhiḥ । tam abhyaṣiñcac charvānī pūjitā ca tiraḥdadhe ।। nipetuś cātra tat kālaṃ divyāḥ kusumavṛṣṭayaḥ ।
nadanti sma ca sānandaṃ devadundubhayo divi ।। athovāca sa taṃ prahvas tārkṣyo jīmūtavāhanam । cakravartinn ahaṃ prītaḥ puruṣātiśaye tvayi ।। apūrvodāramatinā trijagatkautukāvaham ।
brahmāṇḍabhittilikhitaṃ yena citram idaṃ kṛtam ।। tan māṃ praśādhi mattaś ca vṛṇuṣvābhīpsitaṃ varam । ity uktavantaṃ garuḍaṃ mahāsattvo jagāda saḥ ।। na bhakṣyāḥ sānutāpena bhūtvā nāgāḥ punas tvayā ।
te apy asthiśeṣā jīvantu ye tvayā pūrvabhakṣitāḥ ।। evam astu na bhokṣye ahaṃ nāgāñ śāntamataḥ param । prāg ye ca bhuktās te jīvantv iti tārkṣyo apy uvāca saḥ ।। tato astiśeṣā ye apy āsan nāgās tatpūrvabhakṣitāḥ ।
te api sarve samuttasthus tadvarāmṛtajīvitāḥ ।। surair nagair muniganaiḥ sānandair militair atha । sa lokatritayābhikhyām uvāha malayācalaḥ ।। tat kālaṃ taṃ ca jīmūtavāhanodantam adbhutam ।
gauryāḥ prasādād vividuḥ sarve vidyādhareśvarāḥ ।। āgatya te ca caraṇāvanatā himādriṃ ninyuḥ kṣaṇān muditabandhusuhṛtsametam । taṃ pārvatīsvakarakḷptamahābhiṣekaṃ saccakravartinam atha pratimuktatārkṣyam ।। tatra sa pitrā mātrā mitrāvasunā ca malayavatyā ca ।
nijagṛhagatāgatena ca saṃyuktaḥ śaṅkhacūḍena ।। lokottaracaritādbhutasiddhāṃ jīmūtavāhanaḥ suciram । abhajata ratnopacitāṃ vidyādharacakravartidhuram ।। ity atyudārasarasām ākhyāya kathāṃ tadā sa vetālaḥ ।
puna eva taṃ trivikramasenaṃ papraccha rājānam ।। tad brūhi śaṅkhacūḍaḥ kiṃ vā jīmūtavāhano abhyadhikaḥ । sattvena tayor ubhayoḥ pūrvoktaś cātra samayas te ।। ity asmād vetālāc chrutvā maunaṃ vihāya śāpabhayāt ।
tam uvāca sa trivikramaseno nṛpatir niḥudvegaḥ ।। bahujanmasiddham etac citraṃ jīmūtavāhanasya kiyat । ślāghyaḥ sa śaṅkhacūḍo maraṇottīrṇo api yo ripave ।। anyaprattātmānaṃ prāpya sudūraṃ gatāya tārkṣyāya ।
paścād dhāvan gatvā svaṃ deham upānayat prasabham ।। etan niśamyaiva nṛpasya tasya vākyaṃ sa vetālavaro jagāma । punaḥ svadhāmaiva tadaṃsapṛṣṭhān nṛpo api taṃ so anuyayau tathaiva ।। tato gatvā punas tasmāt sa rājā śiṃśapātaroḥ ।
taṃ trivikramaseno aṃse vīro vetālam agrahīt ।। prasthitaṃ ca tatas taṃ sa vetālaḥ skandhato abravīt । rājañ śramavinodāya śṛṇv etāṃ vacmi te kathām ।। akhaṇḍadharmamaryādaṃ gaṅgākūle kṛtāspadam ।
kaler agamyaṃ kanakapuraṃ nāmnābhavat puram ।। tasmin yaśodhanākhyo abhūd anvartho vasudhādhipaḥ । rarakṣa viplavāmbhaḥdher yo velādrir iva kṣitim ।। jagādāhlādakaś caṇḍapratāpo akhaṇḍamaṇḍalaḥ ।
vidhinā yaś ca candrārkāv ekīkṛtyeva nirmame ।। maurkhyaṃ paraparīvāde na śāstrārthe daridratā । doṣe na koṣadaṇḍābhyāṃ yasyāsīc ca mahīpateḥ ।। pāpabhīrur yaśaḥlubdhaḥ ṣaṇḍhaḥ parapuraṃdhriṣu ।
yaḥ śauryaudāryaśṛṅgāramayo janatayā jage ।। tasya rājñaḥ pure tasminn abhūd eko mahāvaṇik । unmādinīti khyātā ca kanyā tasyābhavat sutā ।। yo yas tāṃ hi dadarśātra sa sa tadrūpasaṃpadā ।
unmādyati sma madanasyāpi mohanaśaktayā ।। tasyāṃ ca yauvanasthāyāṃ sa gatvā tatpitā vaṇik । yaśodhanaṃ taṃ rājānaṃ nītivedī vyajijñapat ।। trailokyaratnabhūtā me pradeyāsti sutā prabho ।
tām anāvedya devasya nānyasmai dātum utsahe ।। devo api sarvaratnānāṃ prabhuḥ kṛtsne api bhūtale । tatsvīkṛtyānugṛhṇātu devas tāṃ pratimucya vā ।। ity ākarṇya vaṇigvākyaṃ sa rājā brāhmaṇān nijān ।
sādaraṃ vyasṛjat tasyāḥ saulakṣaṇyam avekṣitum ।। te gatvā brāhmaṇā dṛṣṭvā tāṃ trailokyaikasundarīm । sadyaḥ kṣobhaṃ yayuḥ kṣiprāl labdhvā dhairyam acintayan ।। imāṃ prāpnoti ced rājā tad rāṣṭram avasīdati ।
etanmohitacitto hi kiṃ sa rājyam avekṣate ।। tasmāt sulakṣaṇety eṣā nākhyeyā kṣitipāya naḥ । ity eva mantraṃ saṃmantrya rājñas te jagmur antikam ।। kulakṣaṇā sā deveti tam ūcuś cātra te mṛṣā ।
tena rājā sa naivaitāṃ svīcakāra vaṇiksutām ।। tatas tadājñayā tāṃ sa kanyām unmādinīṃ pitā । vaṇig baladharākhyāya tat senāpataye dadau ।। atha sā tadgṛhe tasthau bhartrā tena samaṃ sukham ।
kulakṣaṇety ahaṃ rajñā tyaktety āttavimānanā ।। yāti kāle ca jātv atra hatvā hemantahastinam । phullakundalatādantaṃ mathitāmbujinīvanam ।। ājagāma lasatpuṣpamañjarīkesarāvaliḥ ।
cūtāṅkuranakhaḥ krīdan kānane madhukesarī ।। tat kālaṃ cātra nagare taṃ vasantamahotsavam । sa rājā niryayau draṣṭuṃ gajārūḍho yaśodhanaḥ ।। tadrūpālokasaṃbhāvyaviplavāḥ kulayoṣitaḥ ।
apasārayituṃ dattaṃ tadā codghoṣaḍiṇḍimam ।। sā śrutvonmādinī tasmai rājñe svagṛhaharmyataḥ । ātmānaṃ darśayāmāsa parityāgāvamānataḥ ।। sa ca tāṃ cakṣubhe dṛṣṭvā rājā jvālām ivodgatām ।
saṃdhukṣitasya kāmāgner madhunā malayānilaiḥ ।। nirvarṇayaṃś ca tadrūpaṃ jaitram astraṃ manaḥbhuvaḥ । gāḍhaṃ praviṣṭaṃ hṛdaye kṣaṇān moham upāyayau ।। bhṛtyair āśvāsitaś cātra rājadhānīṃ praviśya saḥ ।
pṛṣṭebhyo bubudhe tebhyas tāṃ prāgupanatojjhitām ।। tato nirvāsya deśāt tāṃs tatkulakṣaṇavādinaḥ । viprān anudinaṃ dadhyau tām evotkaḥ sa bhūpatiḥ ।। aho jaḍātmā niḥlajjaś candro nityam udeti yat ।
jagannetrotsave tasyā niḥkalaṅke mukhe sati ।। kaṭhorau hemakalaśau gajakumbhau ca karkaśau । labhete nopamām asyāḥ stanayoḥ pīnatuṅgayoḥ ।। kāñcīnakṣatramālāṅkaṃ tat tasyā jaghanasthalam ।
kaṃ na kaṃdarpamātaṅgamastakābhaṃ vilobhayet ।। iti tāṃ cintayann antaḥ kṣīyate sma dine dine । kāmāgnipuṭapākena pacyamānaḥ sa bhūpatiḥ ।। hriyā nigūhamānaś ca pṛcchadbhyo bāhyalakṣaṇaiḥ ।
kṛcchrāc chaśaṃsa cāptebhyaḥ svapīḍākāraṇaṃ sa tat ।। alaṃ saṃtapya bhajase svādhīnāṃ tarhi kiṃ na tām । ity uktas taiś ca naivaitad anumene sa dhārmikaḥ ।। tato baladharo buddhvā sa senāpatir etya tam ।
prabhum abhyarthayāmāsa sadbhaktaś caraṇānataḥ ।। dāsastrī tava dāsy eva sā deva na parāṅganā । svayaṃ cāhaṃ prayacchāmi tad bhāryāṃ svīkuruṣva me ।। athavā tāṃ tyajāmīha deva devakule tataḥ ।
na doṣo grahaṇe tasyās tava devakulastriyaḥ ।। iti svasenāpatinā nirbandhena sa pārthivaḥ । tenānunāthyamāno api sāntaḥkopam uvāca tam ।। rājā bhūtvā kathaṃ kuryām adharmam aham īdṛśam ।
mayy ullaṅghitamaryāde ko hi tiṣṭhet svavartmani ।। bhakto api ca bhavān pāpe niyojayati māṃ katham । paralokamahāduḥkhahetau kṣaṇasukhāvahe ।। na kṣamiṣye ca te dharmyān dārān yadi vihāsyasi ।
sahate mādṛśaḥ ko hi tādṛśaṃ dharmaviplavam ।। tad varaṃ mṛtyur ity uktvā sa rājā niṣiṣedha tam । tyajanty uttamasattvā hi prāṇān api na satpatham ।। tathaivārthayamānāṃś ca paurajānapadān api ।
militān sa nirācakre rājā sudṛḍhaniścayaḥ ।। tataḥ krameṇa tenaiva smarajvarabharoṣmaṇā । prakṣīṇadehaḥ prayayau sa yaśaḥśeṣatāṃ nṛpaḥ ।। senāpatiś cā-sahiṣṇus taṃ tathā pramayaṃ prabhoḥ ।
so agniṃ viveśa bhaktānām anirvācyaṃ hi ceṣṭitam ।। ity ākhyātakathāścaryo vetālo aṃsasthitas tadā । sa trivikramasenaṃ taṃ bhūyaḥ papraccha pārthivam ।। tad etayoḥ ko nṛpateḥ senāpatimahībhṛtoḥ ।
sattvenābhyadhiko brūhi pūrvoktaḥ samayaś ca te ।। iti vetālataḥ śrutvā muktamaunaḥ sa taṃ nṛpaḥ । pratyuvāca dvayor rājā sattvavān adhikas tayoḥ ।। tad ākarṇyaiva vetālaḥ sākṣepas tam abhāṣata ।
senāpatiḥ kathaṃ nātra rājann abhyadhiko vada ।। yas tathā svāmine bhaktyā svabhāryāṃ tāṃ tathāvidhām । sucirajñātatadbhogasukhāsvādo apy upānayat ।। ātmānaṃ cāgnisāc cakre tasmin pañcatvam āgate ।
anāsvāditatadbhogas tatkāntāṃ tu jahau nṛpaḥ ।। vetālenaivam uktas tu vihasya sa nṛpo abravīt । yady apy evaṃ tathāpy etat kiṃ citraṃ kulaputrakaḥ ।। senāpatiḥ sa bhaktyā yat svāmyarthe tat tathākarot ।
prāṇair api hi bhṛtyānāṃ svāmisaṃrakṣaṇaṃ vratam ।। rājānas tu madādhmātā gajā iva niḥaṅkuśāḥ । chindanti dharmamaryādāśṛṅkhalāṃ viṣayonmukhāḥ ।। teṣāṃ hy udriktacittānām abhiṣekāmbubhiḥ samam ।
viveko vigalaty oghenohyamāna ivākhilaḥ ।। kṣipyanta iva coddhūya calaccāmaramārutaiḥ । vṛddhopadiṣṭaśāstrārtharajomaśakamakṣikāḥ ।। ātapatreṇa satyaṃ ca sūryāloko nivāryate ।
vibhūtivātyopahatā dṛṣṭir mārgaṃ ca nekṣate ।। te te ca vipadaṃ prāptā māramohitacetasaḥ । jagadvijayino apīha rājāno nahuṣādayaḥ ।। eṣo rājā punaḥ pṛthvyām ekachatro api yat tayā ।
unmadinyā capalayā lakṣmyeva na vimohitaḥ ।। prāṇān api sa dharmātmā tatyāja na punaḥ padam । amārge nidadhe dhīras tenāsau me adhiko mataḥ ।। ity ākarṇya nṛpasya tasya vacanaṃ bhūyas tadaṃsasthalād vatālaḥ sahasā svam eva sa padaṃ māyāprabhāvād yayau ।
rājāpy anvasarat tathaiva sa punaḥ saṃprāptum etaṃ javād ārabdhe hi suduḥkare api mahatāṃ madhye virāmaḥ kutaḥ ।। tataḥ pitṛvane tasmin kravyabhakṣibhir āvṛte । jvālāvilolarasanair bhūtair iva citāgnibhiḥ ।। gatvaiva tasyām akṣobhyaḥ kṣapāyāṃ śiṃśapātarum ।
sa trivikramasenas tam āsasāda punar nṛpaḥ ।। tatrāpaśyac ca vetālavikṛtān sadṛśākṛtīn । ullambamānān subahūn pretakāyān aśaṅkitam ।। aho kim etat kiṃ vānyan māyī kālaṃ kṣipaty ayam ।
vetālo me na vedmy eṣāṃ grāhyaṃ yeneha bhūyaṣām ।। asiddhārthasya ced rātrir iyaṃ mama gamiṣyati । tato vahniṃ pravekṣyāmi na sahiṣye tu hāsyatām ।। iti cintayatas tasya rājño vijñāya niścayam ।
sattvatuṣṭaḥ sa vetālaḥ svamāyāṃ saṃjahāra tām ।। tato dṛṣṭvaikam evātra vetālaṃ nṛkalevare । avatīrya gṛhītvāṃse sa pratasthe punar nṛpaḥ ।। prakrāmantaṃ ca taṃ bhūyaḥ sa vetālo abhyabhāṣata ।
rājan nodvijase citraṃ tad imāṃ me kathāṃ sṛṇu ।। asti gaurītapaḥkleśavṛtena tripurāriṇā । asāmānyaguṇotkarṣalubdheneva svayamvṛtā ।। bhogavatyamarāvatyos tṛtīyojjayinī purī ।
udārasukṛtaprāpyanānābhogopabṛṃhitā ।। yasyāṃ stabdhatvakārkaśye kuceṣu varayoṣitām । tāsām eva bhruvor bhaṅgo locaneṣu ca cāpalam ।। tamo niśāsu vakratvaṃ yasyāṃ kavivaroktiṣu ।
mado dantiṣu jāḍyaṃ ca muktāmalayajenduṣu ।। tasyāṃ candraprabhākhyasya rājño amātyo bahuśrutaḥ । devasvāmīty abhūd vipro bhūriyajño mahādhanaḥ ।। tasya kālena tanayaś candrasvāmīty ajāyata ।
so adhītavidyo api yuvā dyūtaikavyasano abhavat ।। ekadā ca dvijasutaś candrasvāmī sa kāṃcana । dyūtakāramahāṭhiṇṭhāṃ dyūtena krīḍituṃ yayau ।। āśliṣyāmaḥ kam atreti vipadbhir iva vīkṣitum ।
vikṣiptaiḥ kṛṣṇaśārābhair netrair akṣair nirantarām ।। kaḥ so asti na śriyaṃ yasya harāmy apy alakāpateḥ । itīva tanvatīṃ nādān dyūtakṛtkalahasvanaiḥ ।। tāṃ praviśya kramād dīvyann akṣaiḥ sa kitavaiḥ saha ।
vastrādi hārayitvāpi dhanam anyad ahārayat ।। mṛgyamāṇaṃ ca yan nādāt sa tad dhanam asaṃbhavi । tad avaṣṭabhya sabhyena laguḍaiḥ paryatāḍyata ।। laguḍāhatasarvāṅgaḥ pāṣāṇam iva niḥcalam ।
kṛtvā mṛtam ivātmānaṃ tasthau viprasuto atha saḥ ।। tathaiva divasān dvitrāṃs tatra tasminn avasthite । kruddhaḥ sa sabhyaṣ ṭhiṇṭhāyāṃ kitavān svān abhāṣata ।। śritānenāśmatā tāvat tad etaṃ kṣipata kvacit ।
nītvāndhakūpe niḥsattvaṃ dhanaṃ dāsyāmy ahaṃ tu vaḥ ।। ity uktās tena kitavās taṃ candrasvāminaṃ tataḥ । araṇyaṃ ninyur utkṣipya dūraṃ kūpagaveṣiṇaḥ ।। tatraiko vṛddhakitavas tān anyān evam abhyadhāt ।
mṛto ayaṃ prāyaśas tat kiṃ kūpe kṣiptena no amunā ।। tad ihaivainam ujjhitvā vakṣyāmaḥ kūpa ujjhitam । iti te tadvacaḥ sarve tatheti pratipedire ।। tatas tyaktvā gateṣv eṣu kitaveṣu sa utthitaḥ ।
candrasvāmī viveśātra śūnyam ekaṃ śivālayam ।। tatra kimcit samāśvasya cintayāmāsa duḥkhitaḥ । viśvasto māyayā kaṣṭaṃ muṣitaḥ kitavair aham ।। tad īdṛśaḥ kva gacchāmi nāgnopahatapāṃśulaḥ ।
pitā bandhuḥ suhṛd vāpi dṛṣṭvā kiṃ hi vaden mama ।। tat saṃprati sthito asmīha naktaṃ ca kṣutpraśāntaye । paśyāmi nirgatya kathaṃ yatiṣye bhojanaṃ prati ।। ity ālocayatas tasya klāntasyānambarasya ca ।
mandīkṛtātapo astādriṃ ravis tyaktāmbaro yayau ।। tāvac ca bhūtidigdhāṅgas tatrāyāti sma tāpasaḥ । mahāvratī jaṭāśūladharo hara ivāparaḥ ।। sa candrasvāminaṃ dṛṣṭvā ko asīti paripṛcchya ca ।
srutvā tasmāc ca vṛttāntaṃ prahvaṃ taṃ tāpaso abravīt ।। tvaṃ mamehāśramaṃ prāptaḥ kṣutklānto acintito atithiḥ । tad uttiṣṭha kṛtasnāno bhikṣābhāgaṃ mamāhara ।। ity ukto vratinā so atha candrasvāmī jagāda tam ।
vipro ahaṃ bhagavan bhokṣye bhikṣābhāgaṃ kathaṃ tava ।। tac chrutvā sa vratī siddhaḥ praviśya maṭhikāṃ nijām । iṣṭasaṃpādinīṃ vidyāṃ sasmārātithivallabhaḥ ।। saṃsmṛtopasthitāṃ tāṃ ca kiṃ karomīti vādinīm ।
amuṣyātithyam atitheḥ kuruṣveti śaśāsa tām ।। tathety ukte tayā tatra sodyānaṃ sāṅganājanam । puraṃ sauvarṇam utpannaṃ candrasvāmī dadarśa saḥ ।। vismitaṃ ca tam abhyetya tasmād vārāṅganāḥ purāt ।
ūcur uttiṣṭha bhadraihi snāhi bhuṅkṣva tyaja śramam ।। ity uktvābhyantaraṃ nītvā snāpayitvānulipya ca । tābhiḥ sa dattasadvastro ninye anyad vāsakottamam ।। tatrāntaḥ sa dadarśaikāṃ pradhānayuvatiṃ yuvā ।
sarvāṅgasundarīṃ dhātrā kautukād iva nirmitām ।। tayā sa sotkayotthāya svāsanārdhopaveśitaḥ । bubhuje divyam āhāraṃ tayaivātra samaṃ tataḥ ।। bhuktapakvaphalasvādutāmbūlaḥ svarasena ca ।
paryaṅkaśayane bheje tatsaṃbhogasukhaṃ niśi ।। prātaḥ prabuddhaś cāpaśyat tad evātra śivāyalam । nāpi divyāṅganāṃ nāpi puraṃ tan na paricchadam ।। tataḥ sa vigno niryātaṃ maṭhikātaḥ smitānanam ।
pṛṣṭarātrisukhaṃ prātas tāpasaṃ taṃ vyajijñapat ।। tatprasādād ahaṃ rātrāv uṣito bhagavan sukham । kiṃ tu yāsyanti me prāṇās tayā divyastriyā vinā ।। tac chrutvā sa tapasvī taṃ hasan kāruṇiko abravīt ।
ihaivāssva punar naktaṃ bhaviṣyati tathaiva te ।। ity ukte vratinā tena tadyuktyaiva pratikṣapam । candrasvāmy atra so abhuṅkta bhogāṃs tāṃs tatprasādataḥ ।। buddhvā ca taṃ śanair vidyāprabhāvaṃ vidhicoditaḥ ।
ekadā tāpasendraṃ taṃ sa prasādyānvayācata ।। satyaṃ kṛpā ced bhagavan mayi te śaraṇāgate । tad etāṃ dehi me vidyāṃ yatprabhāvo ayam īdṛśaḥ ।। iti bruvāṇaṃ nirbandhāt taṃ pratyāha sa tāpasaḥ ।
asādhyā tava vidyeyaṃ sādhyate antarjale hy asau ।। tatra caiṣā sṛjaty āśu japataḥ sādhakasya tat । māyājālaṃ vimohāya yena siddhiṃ na so aśnute ।। sa hi tatra punar jātaṃ bālam ātmānam īkṣate ।
tato yuvānam udvyūḍhadāraṃ jātātmajaṃ tathā ।। suhṛn me ayam ayaṃ śatrur iti mithyā sa muhyati । na ca smarati janmedaṃ na vidyāsādhane kriyām ।। yas tu triḥaṣṭavarṣaḥ san guruvidyāprabodhitaḥ ।
janma smṛtvā viditvā tad dhīro māyāvijṛmbhitam ।। tadvaśo apy atra kurute tathaivāgnipraveśanam । paramārthaṃ jalottīrṇaḥ siddhavidyaḥ sa paśyati ।। anyasya na paraṃ vidyā śiṣyasyaiṣā hi sidhyati ।
asthānārpaṇato yāvad guror api vinaśyati ।। matsiddhyaiva phale siddhe kiṃ graheṇāmunā tava । matsiddhihānyā mā jātu tavaitad api naṅkṣyati ।। evaṃ tapasvinokte api candrasvāmī graheṇa saḥ ।
śikṣyāmi sarvaṃ mā bhūd vaś cintātreti tam abravīt ।। tato asmai pratipede tāṃ vidyāṃ dātuṃ sa tāpasaḥ । batāśritānurodhena kiṃ na kurvanti sādhavaḥ ।। tato nītvā nadītīraṃ sa taṃ smāha mahāvratī ।
vatsa vidyāṃ japan māyāṃ yadi drakṣyasi tāṃ tadā ।। māyāgnim eva praviśer vidhyayā bodhito mayā । ahaṃ ca tāvat sthāsyāmi tavehaiva nadītaṭe ।। ity uktvādhyāpayāmāsa tam ācāntaṃ śuciṃ śuciḥ ।
sa candrasvāminaṃ vidyāṃ samyak tāṃ vratināṃ varaḥ ।। tatas tīre sthite tasmin gurau mūrdhnā praṇamya tam । candrasvāmī sa rabhasān nadīm avatatāra tām ।। tasyām antaḥjale vidyāṃ tāṃ japan sahasaiva saḥ ।
tanmāyāmohito mithyā sarvaṃ vismṛtya janma tat ।। vīkṣate yāvad anyasyām utpannaḥ svātmanā puri । putro viprasya kasyāpi buddhiṃ sa śanakair gataḥ ।। kṛtopanayano adhītavidyo dārān avāpya ca ।
tadduḥkhasukhasaṃmūḍhaḥ saṃpūrṇo apatyavān kramāt ।। tataś cātra sutasnehasvīkṛtas tat tad ācarat । sthito baddharatiḥ sārdhaṃ pitṛbhyāṃ bandhubhis tathā ।। evaṃ janmāntaraṃ mithyā tasyānubhavato atra saḥ ।
kāle prabodhinīṃ vidyāṃ guruḥ prāyuṅkta tāpasaḥ ।। sa tadvidyāprayogeṇa sadyas tena prabodhitaḥ । smṛtvātmānaṃ guruṃ taṃ ca māyājālam avetya tat ।। udyato agnipraveśāya divyāsādhyaphalāptaye ।
paryavāri niṣedhadbhir vṛddhāptagurubandhubhiḥ ।। bahudhā bodhyamāno api tair divyasukhalolupaḥ । sa sajjitacitaṃ prāyān nadītīraṃ sabāndhavaḥ ।। dṛṣṭvātra vṛddhau pitarau bhāryāṃ ca maraṇodyatām ।
krandanti bālāpatyāni so atha mohād acintayat ।। kaṣṭaṃ mriyante svajanāḥ sarve me viśato analam । na ca jānāmi kiṃ satyaṃ guros tad vacanaṃ na vā ।। tat kiṃ nu praviśāmy agnim uta na praviśāmi kim ।
athavā tat kathaṃ mithyā syāt saṃvādi guror vacaḥ ।। tad viśāmy analaṃ kāmam ity antaḥ pravimṛśya saḥ । agnipraveśaṃ vidadhe candrasvāmī kila dvijaḥ ।। anubhūtahimasparśo vahneś ca sa savismayaḥ ।
śāntamāyo nadītīrād utthāyopayayau taṭam ।। tatra sthitaṃ ca dṛṣṭvā taṃ guruṃ natvā ca pādayoḥ । pṛcchantaṃ cāgniśaityāntaṃ svam udantam abodhayat ।। tatas taṃ sa guruḥ prāha vatsa śaṅke kṛtas tvayā ।
apacāro atra śītas te kathaṃ jāto agnir anyathā ।। adṛṣṭam etad etasyā vidyāyāḥ sādhane yataḥ । etad guror vacaḥ śrutvā candrasvāmī jagāda saḥ ।। nāpacāro mayā kaḥcid vihito bhagavann iti ।
tataḥ sa tadgurur vidyāṃ jijñāsus tāṃ samasmarat ।। na ca sāviḥabhūt tasya na tacchiṣyasya tasya vā । naṣṭavidyāv athobhau tau viṣaṇṇau jagmatus tataḥ ।। ity ākhyāya kathām atha vetālaḥ pṛṣṭavān sa taṃ bhūyaḥ ।
pṛthvīpatiṃ trivikramasenaṃ samayaṃ nigadya pūrvoktam ।। rājan saṃśayam etaṃ chinddhi mama brūhi hetunā kena । vihite api yathoddiṣṭe karmaṇi vidyobhayos tayor naṣṭā ।। etat sa vetālavaco niśamya taṃ pratyavocan manujendravīraḥ ।
jāne bhavān me kṣipatīha kālaṃ yogeśvaraivaṃ tad api bravīmi ।। na duṣkareṇāpi hi karmaṇaiva śuddhena siddhiḥ puruṣasya labhyā । yāvan na niṣkramya vikalpaśuddhaṃ dhīraṃ mano nirmalasattvavṛtti ।। tasyātra mandasya tu viprayūnaś cittaṃ prabudhyāpi vikalpate sma ।
vidyā na sā tena gatāsya siddhir asthānadānāc ca guror vinaṣṭā ।। iti tasya nṛpasya sṛṣṭavāco bata vetālavaro aṃsataḥ sa bhūyaḥ । nijam eva padaṃ yayāv alakṣyo nṛpatis taṃ tathaiva so anvayāsīt ।। atha gatvā punaḥ skandhe vetālaṃ śiṃśapādrumāt ।
sa trivikramasenas taṃ gṛhītvodacalan nṛpaḥ ।। āgacchantaṃ ca taṃ bhūyo vetālaḥ so abhyabhāṣata । rājañ śṛṇu katham ekāṃ hṛdyāṃ te kathayāmy aham ।। asti vakrolakaṃ nāma puraṃ surapuropamam ।
tasmin sūryaprabhākhyo abhūd rājā janbhārisaṃnibhaḥ ।। saukaryodyatayā mūrtyā dattānando vasuṃdharām । imāṃ harir ivoddhṛtya yo babhāra ciraṃ bhuje ।। dhūmāsaṅge aśrusaṃpātaḥ śṛṅgāre mārasaṃkathāḥ ।
dvāḥstheṣu hemadaṇḍāś ca rāṣṭre yasyābhavan prabhoḥ ।। sarvasaṃpatsamṛddhasya tasyaikābhūd anirvṛtiḥ । nodapadyata yat putro bahuṣv antaḥpureṣv api ।। etasmiṃś ca kathāsaṃdhau tāmraliptyāṃ mahāpuri ।
babhūva dhanapālākhyo dhuryo dhanavatāṃ vanik ।। tasya cājāyataikaiva nāmnā dhanavatī sutā । vidyādharī cyutā śāpāt saundaryeṇaiva sūcitā ।। tasyāṃ ca yauvanasthāyāṃ sa vaṇik pañcatāṃ yayau ।
taddhanaṃ rājasānāthyaād ākrāntam atha gotrajaiḥ ।। tato hiraṇyavatyākhyā vaṇijas tasya gehinī । ādāya ratnabharaṇaṃ nijam aprakaṭasthitam ।। dhanavatyā tayā sākaṃ svaduhitrā niśāmukhe ।
palāyya dāyādabhayād gṛhād guptaṃ viniryayau ।। dhvāntena bahir antaś ca sā duḥkhenāndhakāritā । kṛcchrād bahiḥpuraṃ prāyāt sutāhastāvalambinī ।। tatra saṃtamase yāntī vidhiyogād alakṣitam ।
aṃsenātāḍayac cauraṃ śūlāgrāropitasthitam ।। sa sajīvas tadaṃsāgraghaṭṭanādhikapīḍitaḥ । āḥ kṣate kṣāram etan me kṣiptaṃ kenety abhāṣata ।। tatas tatraiva sā ko asīty apṛcchat taṃ vaṇigvadhūḥ ।
pratyuvāca tataś cauraś cauro aham iha sūcitaḥ ।। śūle pāpasya cādyāpi notkrāmanti mamāsavaḥ । tad ārye tvaṃ mama brūhi kāsikvaivaṃ prayāsi ca ।। tac chrutvā taṃ vaṇigbhāryā yāvat svodantam āha sā ।
tāvat tilakitaṃ prācyā mukham udbhāsitendunā ।। tato dikṣu prakāśāsu sa cauras tāṃ vaṇiksutām । dṛṣṭvā dhanavatīṃ kanyāṃ tanmātaram uvāca tām ।। śṛṇu me prārthanām ekāṃ sahasraṃ kāñcanasya te ।
dadāmi tad imāṃ mahyaṃ svasutāṃ dehi kanyakām ।। kim etayā tavety ukto hasantyātha tayātra saḥ । punaś cauro abravīn nāsti putro mama gatāyuṣaḥ ।। na cā-putro aśnate lokāṃs tad eṣā yaṃ madājñayā ।
kutracij janayet putraṃ kṣetrajaḥ sa bhaven mama ।। ity etāṃ prārthaye tvaṃ tu tad vidhatsva mamepsitam । tac chrutvā sā vaṇigyoṣil lobhāt tat pratyapadyata ।। ānīya ca kuto apy ambu pāṇau caurasya tasya sā ।
eṣā sutā mayā tubhyaṃ kanyā dattety apātayat ।। so api tadduhitur dattayathoktājño jagāda tām । gacchāmuṣya vaṭasyādhaḥ khātvā svarṇaṃ gṛhāṇa tat ।। gatāsor dāhayitvā me dehaṃ yuktyā visṛjya ca ।
asthīni tīrthe sasutā gaccher vakrolakaṃ puram ।। tatra sūryaprabhe rājñi saurājyasukhite jane । niḥupadravaniḥcintā sthāsyasi tvaṃ yathecchasi ।। ity uktvā tṛṣitaḥ pītvā tayaivopahṛtaṃ jalam ।
śūlavyadhavyathotkrāntajīvaś cauro babhūva saḥ ।। tato gatvā vaṇikstrī sā svarṇaṃ vaṭataros talāt । gṛhītvā sasutā guptam agād bhartṛsuhṛdgṛham ।। tatra sthitvā ca yuktyā tad dāhayitvā kalevaram ।
caurasya tasya tīrthe asthikṣepādikam akārayat ।। anyedyuś cāttaguptārthā tato nirgatya sātmajā । prayāntī kramaśaḥ prāpa sā tad vakrolakaṃ puram ।। tatraikaṃ vasudattākhyād gṛhaṃ krītvā vaṇigvarāt ।
tasminn uvāsa sutayā dhanavatyā tayā saha ।। tadā ca tatropādhyāyo viṣṇusvāmīty abhūt pure । manaḥsvāmīti tasyāsīc chiṣyo vipro atirūpavān ।। vidhyābhijanayukto api sa yauvanavaśīkṛtaḥ ।
tatra haṃsāvalīṃ nāma vāñchati sma vilāsinīm ।। sā ca sauvarṇadīnāraśatapañcakam agrahīt । bhāṭiṃ tasya ca tan nābhūd vyaṣīdat tena so anvaham ।। ekadā ca tam adrākṣīt tādṛśaṃ sā vaṇiksutā ।
kṣāmābhirāmavapuṣaṃ dhanavaty atra harmyataḥ ।। tadrūpahṛtacitta ca bhartuś caurasya tasya sā । smṛtvānujñāṃ samīpasthāṃ yuktyāvocat svamātaram ।। amba viprasutasyāsya paśyaite rūpayauvane ।
kīdṛśe bata viśvasya nayanāmṛtavarṣiṇī ।। etac chrutvaiva tasmiṃs tāṃ baddhabhāvām avetya ca ।। tan mātā sā vaṇigbhāryā manasy evam acintayat । madduhitrānayā tāvad varaṇīyaḥ sutāptaye ।
kaścid bhartrājñayā tasmād eṣa evārthyate na kim ।। ity ākalayya vyasṛjat tat saṃdiśya manīṣitam । rahasyadhāriṇīṃ ceṭīṃ tam ānetuṃ sutākṛte ।। sā gatvā vijane nītvā ceṭī tasmai śaśaṃsa tat ।
sa ca śrutvā dvijayuvā vyasanī tām abhāṣata ।। yadi haṃsāvalīhetor dīnāraśatapañcakam । sauvarṇaṃ dīyate sahyaṃ tad ekām emi yāminīm ।। iti tenoktayā ceṭyā tayā gatvā tathaiva sā ।
uktā vaṇikstrī tasmai tat taddhaste prāhiṇod dhanam ।। tad gṛhītvā manaḥsvāmī tatputryā vāsakaṃ yayau । tasyāḥ sa tannisṛṣṭāyā dhanavatyaḥ saceṭikaḥ ।। tatra tāṃ vitatotkaṇṭhāṃ kāntāṃ bhūṣitabhūtalām ।
sa cakora iva jyotsnāṃ dadarśa ca jaharṣa ca ।। tayā samaṃ ca nītvā tāṃ rātriṃ saṃbhogalīlayā । nirgatya sa tato guptaṃ yayau prātar yathāgatam ।। sāpi tasmād dhanavatī sagarbhābhūd vaṇiksutā ।
kāle ca suṣuve putraṃ lakṣaṇānumitāyatim ।। parituṣṭāṃ tadā tāṃ ca sutotpattyā samātṛkām । ādideśa haraḥ svapne darśitasvavapur niśi ।। yuktaṃ hemasahasreṇa nītvā bālam uṣasy amum ।
sūryaprabhanṛpasyeha mañcasthaṃ dvāri muñcatam ।। evaṃ syāt kṣemam ity uktā śūlinā sā vaṇiksutā । tanmātā ca prabudhyaitaṃ svapnann anyo'nyam ūcatuḥ ।। nītvā ca taṃ tatyajatur bhagavatpratyayāc chiśum ।
rājñaḥ sūryaprabhasyāsya siṃhadvāre sahemakam ।। tāvac ca tam api svapne sutacintāturaṃ sadā । tatra sūryaprabhaṃ bhūpam ādideśa vṛṣadhvajaḥ ।। uttiṣṭha rājan bālas te siṃhadvāre sakāñcanaḥ ।
kenāpi sthāpito bhavyo mañcakasthaṃ gṛhāṇa tam ।। ity uktaḥ śaṃbhunā prātaḥ prabuddho api tathaiva saḥ । dvāḥsthaiḥ praviśya vijñapto niryayau nṛpatiḥ svayam ।। dṛṣṭvā ca siṃhadvāre taṃ bālaṃ sakanakotkaram ।
rekhāchattradhvajādyaṅkapāṇipādaṃ śubhākṛtim ।। datto mamocitaḥ putraḥ śaṃbhunāyam iti bruvan । svayaṃ gṛhītvā bāhubhyāṃ rājadhānīṃ viveśa saḥ ।। cakāra cotsavaṃ tāvad asaṃkhyātaṃ dadad vasu ।
daridraśabdasyaikasya yāvad āsīn niḥarthatā ।। nṛttavādyādibhir nītvā dvādaśāhaṃ tataḥ sa tam । putraṃ candraprabhaṃ nāmnā cakre suryaprabho nṛpaḥ ।। vavṛdhe rājaputro atra so atha candraprabhaḥ kramāt ।
vapuṣeva guṇaughenāpy āśritānandadāyinā ।। śanair yuvā ca saṃjañje śauryaudāryaśrutādibhiḥ । āvarjitaprakṛtikaḥ kṣmābhārodvahanakṣamaḥ ।। tādṛśaṃ ca tato dṛṣṭvā taṃ sa sūryaprabhaḥ pitā ।
rājaye abhiṣijyaiva kṛtī vṛddho vārāṇasīṃ yayau ।। pṛthvīṃ śāsati tasmiṃś ca tanaye nayaśālina । sa rājā tatra tatyāja caraṃs tīvratapas tanum ।। buddhvā pitṛvipattiṃ tām anuśocya kṛtakriyaḥ ।
so atha candraprabho rājā sacivān dhārmiko abravīt ।। tātasya tāvat kenāham anṛṇo bhavituṃ kṣamaḥ । tathāpy ekāṃ svahastena dadāmy etasya niṣkṛtim ।। nītvā kṣipāmi gaṅgāyām asthīny asya yathāvidhi ।
gatvā sarvapitṛhyaś ca gayāṃ piṇḍaṃ dadāmy aham ।। prasaṅgāt tīrthayātrāṃ ca karomy āpūrvasāgaram । ity uktavantaṃ rājānaṃ mantriṇas taṃ vyajijñapan ।। na deva yujyate kartum etad rājñaḥ kathamcana ।
na hi rājyaṃ bahuchidraṃ kṣaṇaṃ tiṣṭhaty arakṣitam ।। tad eṣā parahastena kāryā te pitrupakriyā । svadharmapālanād anyā tīrthayātrā ca kā tava ।। bahvapāyaṃ kva pānthatvāṃ nityaguptaāḥ kva pārthivāḥ ।
iti mantrivacaḥ śrutvā rājā candraprabho abravīt ।। alaṃ vikalpaiḥ pitrarthe gantavyaṃ niścitaṃ mayā । draṣṭavyāni ca tīrthāni yāvan me kṣamate vayaḥ ।। paścā ko vetti kiṃ bhāvi śarire kṣaṇanaśvare ।
rājyaṃ cāgamanaṃ yāvad rakṣyaṃ yuṣmābhir eva me ।। śrutvaitaṃ niścayaṃ rājñas tūṣṇīm āsata mantriṇaḥ । tataḥ prayaṇasaṃbhāraṃ sajjīcakre sa bhūpatiḥ ।। athāhni sa śubhe snāto hutāgniḥ pūjitadvijaḥ ।
suyuktaṃ ratham āsthāya prayataḥ śāntaveṣabhṛt ।। sāmantān rajaputrāṃś ca paurāñ janapadān api । nivartyānicchataḥ kṛcchrād āsīmāntānuyāyinaḥ ।। brāhmaṇair vāhanārūḍhaiḥ samaṃ sa sapurohitaḥ ।
pratasthe sacivanyastarājyaś candraprabho nṛpaḥ ।। vicitraveṣabhāṣādivilokanavinoditaḥ । paśyan nānāvidhān deśān kramāt prāpa ca jāhnavīm ।। dadarśa tā ca jantūnāṃ jalakallolapaṅktibhiḥ ।
tridivārohasopānapaddhatiṃ sṛjatīm iva ।। himavatprabhavāṃ śaṃbhoḥ kṛtakrīḍākacagrahām । bibhratīṃ cāmbikālīlāṃ devarṣigaṇavanditām ।। rathāvatīrṇas tasyāṃ ca kṛtasnāno yathāvidhi ।
cikṣepāsthīni bhūpasya tasya sūryaprabhasya saḥ ।। dattadānaḥ kṛtaśrāddho rathārūḍhas tato api ca । prasthitaḥ kramaśaḥ prāpa prayāgam ṛṣisaṃstutam ।। yatrārciḥādyadhūmādim āgrāv iva samāgatau ।
gaṅgāyamunayor vāhau bhātaḥ sugataye nṛṇām ।। tatropoṣya kṛtasnānadānaśrāddhādisatkṛiyaḥ । vārāṇasīṃ jagāmātha sa candraprabhabhūpatiḥ ।। eta mokṣaṃ prayāteti vadantām iva dūrataḥ ।
vātākṣiptasamutkṣiptaiḥ surasadmadhvajāṃśukaiḥ ।। tasyāṃ dināny upoṣya trīṇy abhyarcyātha vṛṣadhvajam । bhogair nijocitais tais taiḥ prayayau sa gayāṃ prati ।। tataḥ phalaughanamitair mañjuguñjadvihaṃgamaiḥ ।
pade pade sapraṇāmaṃ stūyamāna ivāṅghripaiḥ ।। vikṣiptavanyakusumair arcyamāna ivānilaiḥ । nānāraṇyāny atikramya puṇyaṃ prāpa gayāśiraḥ ।। vidhāya tatra ca śrāddhaṃ vidhivad bhūridakṣiṇam ।
candraprabhaḥ sa rājātra dharmāraṇyam upeyivān ।। gayākūpe asya dadataḥ pituḥ piṇḍaṃ tadantarāt । samuttasthus tam ādātuṃ trayo mānuṣapaṇayaḥ ।। tad dṛṣṭvaiva sa vibhrāntaḥ kim etad iti pārthavaḥ ।
kasmin haste kṣipe piṇḍam ity apṛcchan nijān dvijān ।। te tam ūcur ayaṃ tāvad ekaś caurasya niścatam । hasto lohamayaḥ śaṅkur yasmin devaiṣo dṛśyate ।। dvitīyo brāhmaṇasyāyaṃ karo dhṛtapavitrakaḥ ।
rājñaḥ pāṇis tṛtīyo ayaṃ sāṅgulīyaḥ sulakṣaṇaḥ ।। tan na vidmaḥ kva piṇḍo ayaṃ nikṣepyaḥ kim idaṃ bhavet । ity uktas tair dvijaiḥ so atra rājā lebhe na niścayam ।। ity ākhyāya kathāścaryaṃ vetālo aṃsasthitas tadā ।
sa trivikramasenaṃ taṃ jagāda nṛpatiṃ punaḥ ।। tat kasya haste deyaḥ syāt sa piṇḍa iti vaktu me । bhavāṃs tāvat sa evātra prāktanaḥ samayaś ca te ।। iti vetālataḥ śrutvā muktamaunaḥ sa bhūpatiḥ ।
taṃ trivikramaseno atra dharmajñaḥ pratyabhāṣata ।। caurasya haste dātavyaḥ sa piṇḍaḥ kṣetrajo yataḥ । candraprabaḥ sa nṛpatiḥ putras tasyaiva nānyayoḥ ।। viprasya janakasyāpi sa hi putro na budhyate ।
vikrīto hi dhanenātmā tām ekāṃ tena yāminīm ।। rājñaḥ sūraprabasyāpi saṃskārādānavardhanaiḥ । bhavet sa putro na syāc cet svadhanaṃ tasya tatkṛte ।। śiśos tasya hi śīrṣānte mañcasthasyaiva hema yat ।
nyastam āsīt tad evāsya mūlyaṃ saṃvardhanādike ।। tasmād dhastodakaprāptā tanmātā yasya yena sā । ajñā tajjanane dattā yasya tan nikhilaṃ dhanam ।। tasya sa kṣetrajaḥ putaś caurasyaiva mahīpatiḥ ।
piṇḍas tasyaiva haste ca deyas teneti me matiḥ ।। ity uktvato nṛpates tasyāṃsāt svapadam eva vetālaḥ । prayayau sa ca trivikramaseno rājā tam anvayād bhūyaḥ ।। tato gatvā gṛhītvāṃse vetālaṃ śiṃśapātaroḥ ।
sa trivikramasenas tam uccacāla punar nṛpaḥ ।। maunena prasthitaṃ taṃ ca vetālo aṃsād uvāca saḥ । rājan kas te anubandho ayaṃ gaccha rātrisukhaṃ bhaja ।। na yuktaṃ tava netuṃ māṃ kubhikṣos tasya gocaram ।
graho vā tatra ced astu kathām ekām imāṃ śṛṇu ।। asti svarekhānutkrāntavarṇabhedavyavasthiti । nagaraṃ citrakūṭākhyaṃ bibhrāṇaṃ satyanāmatām ।। tatrāmṛtarasāsāravarṣī praṇayicakṣuṣām ।
candrāvaloka ity āsīd rājā rājaśikhāmaṇiḥ ।। ālānaṃ śauryakariṇas tyāgasyotpattiketanam । vilāsaveśma rūpasya śaśaṃsur yaṃ vicakṣaṇāḥ ।। satīṣu sarvasaṃpatsu yan na prāpa nijocitām ।
bhāryāṃ saikā paraṃ cintā yūnas tasyābhavad dhṛdi ।। ekadā ca tadudvegavinodāya mahāṭavīm । jagāmāśvīyasahito mṛgayāyai sa bhūpatiḥ ।। tatra sūkaravṛndāni bhindan bāṇair niḥantaraiḥ ।
śyāmalāmbararociṣṇus tamāṃsīva raviḥ karaiḥ ।। śāyayañ śaraśayyāsu siṃhān samaraduḥmadān । mūrdhajair dhavalair bhīṣmān arjunādhikavikramaḥ ।। vipakṣīkṛtya śarabhān pātayan parvatopamān ।
dambholikarkaśaprāsapātair jambhārivikramaḥ ।। rasād vivikṣuḥ sa nṛpo vanābhyantaram ekakaḥ । tīvrapārṣṇiprahāreṇa prerayāmāsa vājinam ।। sa vājī tena ca kaśāghātenottejito bhṛśam ।
pārṣṇighātena viṣamaṃ samaṃ cā-gaṇayan kṣaṇāt ।। vanāntaraṃ tato anaiṣīd vātādhikajavo nṛpam । mohitendriyavṛttiṃ taṃ vyatītya daśayojanīm ।। tatra tasmin sthite vāhe rājā diṅmoham etya saḥ ।
bhramañ śrānto dadarśaikam ārāt suvipulaṃ saraḥ ।। mārutenābhimukhyena namitonnamitair muhuḥ । ita ehīti hastābhaiḥ saṃjñāṃ kurvad ivāmbujaiḥ ।। tatra gatvā ca turagaṃ viparyāṇopavartitam ।
snātapītaṃ taruchāyābaddhaṃ dattatṛṇotkaram ।। kṛtvā svayaṃ kṛtasnānaḥ pītāmbur galitaśramaḥ । ramyeṣu tatpradeśeṣu dadau dṛṣṭim itas tataḥ ।। ekatra cāśokataror adhastān munikanyakām ।
āmuktapuṣpābharaṇāṃ valkalāṃśukaśobhinīm ।। mugdhabaddhajaṭājūṭasaviśeṣamanaḥramām । sakhīdvitīyām āścaryarūpāṃ rājā dadarśa saḥ ।। acintayac ca puṣpeṣoḥ patitaḥ śaragocare ।
keyaṃ syāt sarasi snātuṃ sāvitrī kiṃ svid āgatā ।। kiṃ harasyāṅkavibhraṣṭā gaurī bhūyaḥ śritā tapaḥ । ahany astamgatasyendoḥ kāntiḥ kiṃ vā dhṛtavratā ।। tad etām upasṛtyeha śanair upalabhe varam ।
ity ālocya yayau tasyāḥ kanyāyāḥ so antikaṃ nṛpaḥ ।। sāpi dṛṣṭvā tam āyāntaṃ tadrūpākulitekṣaṇā । pūrvaprārabdhapuṣpasraksannahastā vyacintayat ।। ko ayam īdṛg araṇye asmin siddho vidyādharo nu kim ।
batāsya rūpaṃ viśvasya kṛtārthīkaraṇaṃ dṛśoḥ ।। evaṃ vitarkya paśyantī tiryak taṃ trapayā tataḥ । utthāya sorustambhāpi gantuṃ prāvartataiva sā ।। athopetya sa rājā tām evaṃ nāgariko abravīt ।
āstāṃ prathamadṛṣṭasya darśanaikaphalārthinaḥ ।। janasya dūrāyātasya sundari svāgatādikam । ko ayaṃ nv āśramiṇāṃ dharmo yad etasmāt palāyyate ।। ity ukte bhūbhujā tasyāḥ sakhī tadvad vicakṣaṇā ।
tatropaveśya nṛpateh cakārātithyasatkriyām ।। atha sapraṇayaṃ rājā tāṃ sa papraccha sotsukaḥ । bhadre kaḥ puṇyavān vaṃśas tvatsakhyālaṃkṛto anayā ।। kāni śrotrāmṛtasyandīny asyā nāmākṣarāṇi ca ।
kiṃ caivam anayā puṣpasukumāram idaṃ vapuḥ ।। tāpasocitayā vṛttyā vijane asmin kadarthyate । iti rājño vacaḥ śrutvā tatsakhī pratyuvāca sā ।। eṣā mahāṛṣeḥ kaṇvasya duhitā vardhitāśrame ।
menakāsaṃbhavā kanyā nāmnā cendīvaraprabhā ।। ihāsmin sarasi snātum āgatānujñayā pituḥ । ito atra nātidūre asti tasyaitat pitur āśramaḥ ।। ity uktaḥ sa tayā hṛṣṭo rājāruhya turaṅgamam ।
yācituṃ tāṃ sutāṃ tasya kaṇvarṣer āśramaṃ yayau ।। viveśa ca vinītas taṃ bahiḥ sthāpitavāhanaḥ । jaṭāvalkalibhiḥ pūrṇaṃ pādapair iva tāpasaiḥ ।। tanmadhye ca tam adrākṣīd ṛṣibhiḥ parivāritam ।
tejasāhlādanaṃ kaṇvamuniṃ candram iva grahaiḥ ।। upetya pādayos taṃ ca vavande so api taṃ muniḥ । kalpitātithyaviśrāntaṃ jñānī kṣiprād abhāṣata ।। vatsa candravalokaitac chṛṇu yad vacmi te hitam ।
jānāsi yādṛk saṃsāre prāṇināṃ mṛtyuto bhayam ।। tan niḥkāraṇam evaitān varākān haṃsi kiṃ mṛgān । śastraṃ hi bhītarakṣārthaṃ dhātrā kṣatrasya nirmitam ।। tat prajā rakṣa dharmeṇa samun mūlaya kaṇṭakān ।
hastyaśvāstrādiyogyābhiś calalakṣmyādi sādhaya ।। bhuṅkṣva rājyasukhaṃ dehi dhanaṃ dikṣu yaśaḥ kira । kṛtāntakrīḍitaṃ hiṃsraṃ mṛgayāvyasanaṃ tyaja ।। hantur vadhyasya cānyasya yatra tulyā pramāditā ।
kiṃ tena bahvanarthena pāṇḍor vṛttaṃ na kiṃ śrutam ।। etat kaṇvamuner vākyaṃ śrutvā samabhinandya ca । rājā candrāvalokas tam arthajñaḥ pratyabhāṣata ।। anuśiṣṭo asmi bhagavan kṛto me anugrahaḥ paraḥ ।
mṛgayāyā nivṛtto ahaṃ prāṇinaḥ santu niḥbhayāḥ ।। tac chrutvovāca sa munis tuṣṭo aham amunā tava । prāṇiṣv abhayadānena tad vṛṇīṣvepsitaṃ varam ।। ity uktas tena muninā kālajñaḥ sa nṛpo abhyadhāt ।
tuṣṭo asi cet sutāṃ dehi mahyam indīvaraprabhām ।। ity arthitavate so asmai rājñe snānagatāṃ muniḥ । apsaraḥsaṃbhavāṃ kanyāṃ tāṃ dadāv anurūpikām ।। tataḥ kṛtavivāhas tāṃ munibhāryāprasādhitām ।
kṛtānuyātrām udbāṣpais tāpasair ā nijāśramāt ।। indīvaraprabhāṃ bhāryām ādāyāruhya vājinam । candrāvalokas tarasā pratasthe sa tato nṛpaḥ ।। gacchataś cāsya vitataṃ dṛṣṭvā taddinaceṣṭitam ।
raviḥ khinna ivāstādrim astake samupāviśat ।। dadṛśe mṛganetrā ca kramād udriktamanmathā । dhvāntanīlapaṭachannarūpā rātryabhisārikā ।। tasmin kāle pathi prāpa sa rājāśvatthapādapam ।
sajjanāśayasusvacchavāpījalataṭasthitam ।। śākhāpattraughasaṃchannaśādvalaśyāmalasthalam । dṛṣṭvā ca taṃ vasāmīha rātrim ity akarod dhṛdi ।। tato avatīrya turagād dattvā tasmai tṛṇodakam ।
viśramya puline vāpyā upayuktāmbumārutaḥ ।। muniputrikayā sārdhaṃ tayā tasya taros tale । priyayā puṣpaśayyāyāṃ saṃviveśa sa bhūpatiḥ ।। tatkṣaṇaṃ ca samākramya timirāṃśukahāriṇā ।
sarāgam ānanaṃ prācyāś cucumbe śaśalakṣmaṇā ।। virejuś candrakiraṇaiḥ samāśliṣya prasāritāḥ । vītamānāvakāśāś cā-śeṣā vitamaso diśaḥ ।। atrāntare latāgulmavivaraprasṛtaiḥ karaiḥ ।
aindavaī ratnadīpābhais tarumūle vibhāsite ।। so api rājā siṣeve tām āśliṣyendīvaraprabhām । navasaṃgamasotkaṇṭhasarasaṃ suratotsavam ।। visraṃsayāmāsa śanair nīvīṃ tasyās trapām iva ।
akhaṇḍayac ca daśanair mugdhabhāvam ivādharam ।। racayāmāsa kucayor yauvanadvipakumbhayoḥ । karajakṣatasadratnanavanakṣatramālikām ।। mukhaṃ kapolau nayane muhuḥ paricucumba ca ।
lāvaṇyāmṛtaniḥṣyandam āpibann iva sarvataḥ ।। itthan nidhuvanakrīḍāsukhena sa tayā saha । nināya kāntayā tatra rājā kṣaṇam iva kṣapām ।। prātaś ca muktaśayanaḥ sāṃdhyasyānantaraṃ vidheḥ ।
svasainyāvāptaye yātum unmukho abhūd vadhūsakhaḥ ।। tāvac ca naktaṃ luptābjakhaṇḍaśobhaṃ niśāpatim । bhiyevāstādrikuharapralīnaṃ dhvastatejasam ।। hantukāma iva krodhād ātāmratararociṣi ।
prasāritakarotkṣiptamaṇḍalāgre vivasvati ।। akasmād ājagāmātra vidyutpiṅgaśiraḥruhaḥ । kajjalaśyāmalaḥ kālameghābho brahmarākṣasaḥ ।। antramālākṛtottaṃsaḥ keśayajñopavītabhṛt ।
khādan naraśiraḥmāṃsaṃ kapālena pibann asṛk ।। so aṭṭahāsaṃ vimucyograṃ mukhenāgniṃ vaman krudhā । daṃṣṭrākarālo rājānaṃ bhartsayan nijagāda tam ।। pāpa jvālāmukhaṃ nāma viddhi māṃ brahmarākṣasam ।
nivāsaś caiṣa me aśvattho devair api na laṅghyate ।। so ayaṃ tvayā samākramya paribhuktaḥ striyā saha । rātricaryāgatasyādya tad bhuṅkṣvā-vinayāt phalam ।। eṣo ahaṃ te duḥācāra kāmopahatacetasaḥ ।
utpāṭya hṛdayaṃ bhokṣye pāsyāmy eva ca śoṇitam ।। tac chrutvaiva tathā ghoraṃ tam avadhyam avekṣya ca । trastāṅganaḥ savinayaṃ bhayāt pratyabravīn nṛpaḥ ।। ajānatāparāddhaṃ yan mayā te tat kṣamasva me ।
tavāham āśrame hy asminn atithiḥ śaraṇāśritaḥ ।। dāsyāmi cepsitaṃ tubhyam ānīya puruṣaṃ paśum । yena te bhavitā tṛptis tat prasīda krudhaṃ tyaja ।। iti rājño vacaḥ śrutvā śāntaḥ sa brahmarāksasaḥ ।
astu ko doṣa ity anto vicintyaivam abhāṣata ।। yaḥ saptavarṣadeśyo api mahāsattvo vivekavān । tvadarthe svecchayātmānaṃ dadyād brāhmaṇaputrakaḥ ।। hanyamānaṃ ca yaṃ mātā hastayoḥ pādayoḥ pitā ।
avaṣṭabhyātisudṛḍhaṃ saṃniveśya mahītale ।। tādṛśaṃ puruṣaṃ mahyam upahārīkaroṣi cet । svayaṃ khaḍgaprahāreṇa hatvā saptadināntare ।। tat te kṣamiṣye nyakkāram anyathā tu mahīpate ।
sadyo vināśayiṣyāmi tvām ahaṃ saparicchadam ।। śrutvaitat sa bhayād rājā pratipede tatheti tat । tiraḥbabhūva ca brahmarākṣasaḥ so api tat kṣaṇam ।। atha candrāvaloko asau rājā sendīvaraprabhaḥ ।
hayārūḍhas tataḥ prāyāt sainyaṃ cinvan sudurmanāḥ ।। aho ahaṃ mṛgayayā madanena ca mohitaḥ । gataḥ pāṇḍur ivā-kāṇḍe vināśaṃ bata bāliśaḥ ।। prāpyate hy upahāro asya rākṣasas tādṛśaḥ kutaḥ ।
tan nijaṃ nagaraṃ tāvad yāmi paśyāmi bhāvi kim ।। iti dhyāyan sa ca prāpa svasainyaṃ cinvad āgatam । tadyuktaś ca sadāraḥ svaṃ citrakūṭam agāt puram ।। tatra tasyocitāṃ bhāryāprāptiṃ vīkṣya kṛtotsave ।
rāṣṭre antargataduḥkhasya dinaśeṣo jagāma saḥ ।। dvitīye ahni rahaḥ sarvaṃ svavṛttāntaṃ śaśaṃsa saḥ । mantribhyas teṣu caikas taṃ mantrī sumatir abravīt ।। viṣādo deva te mā bhūd upahāraṃ hi tādṛśam ।
āneṣyāmy aham anviṣya bahvāścaryā hi medinī ।। evam āśvāsya rājānaṃ sa sauvarṇīm akārayat । mantrī saptābdadeśīyabālakapratimāṃ drutam ।। ratnair alaṃkṛtāṃ tāṃ ca kṛtvā karṇirathārpitām ।
bhrāmayāmāsa nagaragrāmaghoṣeṣv itas tataḥ ।। yaḥ saptavarṣadeśīyaḥ svecchayā vipraputrakaḥ । dadāti sarvasattvārtham ātmānaṃ brahmarakṣase ।। upahārāya sattvastho mātāpitror anujñayā ।
hanyamānaś ca yas tābhyāṃ hastapāde pragṛhyate ।। tasmai grāmaśatopetāṃ hemaratnamayīm imām । dadāti pratimāṃ rājā pitror upacikīrṣave ।। iti ca bhrāmyamānāyās tasyāḥ pratikṛteḥ śiśoḥ ।
paṭahodghoṣaṇāṃ mantrī so agre ajasram adāpayat ।। tāvac chrutvā tad ekasminn agrahāre dvijārbhakaḥ । ko api saptābdadeśīyo apy atidhīro adbhutākṛtiḥ ।। pūrvābhyāsena bālye api sadā parahite rataḥ ।
prajāpuṇyaparīpāka iva sākāratāṃ gataḥ ।। uvācodghoṣakān etya yuṣmadarthe dadāmy aham । ātmānaṃ pitarau gatvā bodhayitvābhyupaimi ca ।। iti ūcivāṃs tān muditān sa bālo anumataś ca taiḥ ।
gatvā gṛhaṃ jagāda svau pitarau racitāñjaliḥ ।। dadāmi sarvasattvārthaṃ deham etaṃ vinaśvaram । tan mām abhyanujānītaṃ hatāṃ cāpadam ātmanaḥ ।। ātmapratikṛtiṃ hy etāṃ gṛhītvā vitarāmi vām ।
hemaratnamayīṃ rājñā dattāṃ grāmaśatānvitām ।। evaṃ me yuṣmadānṛṇyaṃ parārthaś caiva sidhyati । yuvāṃ ca dhvastadāridryau bahūn putrān avāpsyathaḥ ।। ity uktavantaṃ sahasā pitarau tau tam ūcatuḥ ।
kim etad bhāṣase putra vātena kṣubhito asi kim ।। kiṃ vā grahagṛhīto asi pralapasy anyathā katham । ko hy arthair ghātayet putraṃ dehaṃ dadyāc ca kaḥ śiśuḥ ।। etat pitror vacaḥ śrutvā bālaḥ puna uvāca saḥ ।
na buddhimohāj jalpāmi śṛṇutaṃ me arthavad vacaḥ ।। avācyā-śucisaṃpūrṇam utpattyaiva sugupsitam । duḥkhakṣetraṃ vināśy eva śarīram acirād idam ।। tad etenātya-sāreṇa sukṛtaṃ yad upārjyate ।
tad eva sāraṃ saṃsāre kṛtabuddhibhir ucyate ।। sarvabhūtopakārāc ca kim anyat sukṛtaṃ param । tatrāpi pitror bhaktiś cet kiṃ dehād dṛśyate phalam ।। ityādivākyaiḥ sa śiśuḥ śocantau dṛḍhaniścayaḥ ।
tāv aṅgīkārayāmāsa pitarau svamanīṣitam ।। gatvā ca rājabhṛtyebhyaḥ pratimāṃ taṃ hiraṇmayīm । ānīya pradadau tābhyāṃ sagrāmaśataśāsanām ।। tataḥ kṛtvāgrato rājabhṛtyāṃs tān eva sa drutam ।
pitṛbhyām anvitaḥ prāyāc citrakūṭaṃ nṛpāntikam ।। tatra candrāvalokas taṃ vīkṣyā-khaṇḍitatejasam । rakṣāratnam iva prāptaṃ bālaṃ rājā nananda saḥ ।। āropya gajapṛṣṭaṃ ca racitasragvilepanam ।
nīnāya taṃ sapitṛkaṃ ketanaṃ brahmarakṣasaḥ ।। tatra maṇḍalam ālikhya tasyāśvatthasya pārśvataḥ । vihitocitapūjena hute vahnau puraḥdhasā ।। āvirbabhūva muktāṭṭahāsaḥ so adhyayanaṃ paṭhan ।
ghūrṇan raktāsavakṣībo jṛmbhamāṇo muhuḥ śvasan ।। jvalannetro diśaḥ kurvan dehachāyāndhakāritāḥ । jvālāmukho mahāraudradarśano brahmarākṣasaḥ ।। tataś candrāvalokas taṃ dṛṣṭvā prahvo abravīn nṛpaḥ ।
naropahāro bhagavann ānītaḥ sa mayā tava ।। saptamo divasaś cādya pratijñātasya so asya te । tat prasīda gṛhāṇaitam upahāraṃ yathāvidhi ।। iti rāñjārthito viprakumāraṃ brahmarākṣasaḥ ।
sa tam ālokayāmāsa jihvayā sṛkkiṇī lihan ।। tat kṣaṇaṃ sa mahāsattvo bālo hṛṣyann acintayat । svadehadānenānena sukṛtaṃ yan mayārjitam ।। tena mā bhūn mama svargo mokṣo vā niḥupakriyaḥ ।
bhūyāt tu me parārthāya deho janmani janmani ।। iti saṃkalpayaty eva tasminn āpūryata kṣaṇāt । vimānaiḥ surasaṃghānāṃ puṣpavṛṣṭimucāṃ nabhaḥ ।। athāgre prāpitaṃ tasya bālaṃ taṃ brahmarakṣasaḥ ।
mātā jagrāha karayoḥ pitā caraṇayos tathā ।। tato yāvat tam ākṛṣṭakhaḍgo rājā jighāṃsati । tāvaj jahāsa sa śiśus tathā sarve atra te yathā ।। sabrahmarākṣasās tyaktvā svaṃ svaṃ karma savismayāḥ ।
racitāñjalayaḥ prahvās tanmukhaprekṣiṇo abhavan ।। iti vyākhyāya vetālo vicitrasarasāṃ kathām । taṃ trivikramasenaṃ sa nijagāda nṛpaṃ punaḥ ।। tad brūhi rājan ko hetur yat tena hasitaṃ tadā ।
bālenaitādṛśe apy asmin prāṇāntasamaye apy aho ।। kautukaṃ ca mahan me atra tad etac cen na vakṣyasi । jānāno api tato mūrdhā śatadhā te sphuṭiṣyati ।। iti vetālataḥ śrutvā sa rājā pratyuvāca tam ।
śṛṇu yo abhūd abhiprāyo hāse tasya śiśos tadā ।। yo nāma duḥbalo jantuḥ sa bhaye pratyupasthite । krandati prāṇahetoḥ svaṃ pitaraṃ mātaraṃ tathā ।। tadvyapāye ca rājānam ārtatrāṇāya nirmitam ।
tadalābhe api yady atra yathāsaṃbhavi daivatam ।। tasya tv ekastham apy etat sarvaṃ saṃjātam anyathā । pitṛbhyāṃ hastapādaṃ hi ruddhaṃ tasyārthatṛṣṇayā ।। rājā ca trātum ātmānaṃ svayaṃ taṃ hantum udyataḥ ।
daivataṃ tatra yad brahmarakṣas tat tasya bhakṣakam ।। adhruvasyāntavirasasyādhivyādhikṣatasya ca । dehasyārthe vimūḍhānāṃ teṣām īdṛg viḍambanā ।। brahmendraviṣṇurudrādyā yatrāvaśyaṃ vināśinaḥ ।
tatraiṣām īdṛśī kāpi śarīrasthairyavāsanā ।। etat tan mohavaicitryaṃ dṛṣṭvā matvā ca vāñchitam । siddham āścaryaharṣābhyāṃ sa jahāsa dvijārbhākaḥ ।। ity uktvā viratasya tasya nṛpater aṃsāt sa bhūyo api tad vetālo jhagiti svakaṃ padam agād antarhito māyayā ।
rājā so apy avikalpam eva punar apy anvag yayau taṃ javād akṣobhyaṃ hṛdayaṃ bateha mahatām ambhaḥnidhīnām iva ।। atha gatvā punaḥ prāpya śiṃśapātas tato agrahīt । sa trivikramaseno aṃse vetālaṃ taṃ narādhipaḥ ।। āgacchantaṃ ca taṃ bhūyaḥ sa vetālo abravīn nṛpam ।
rājann udgāḍhakandarpāṃ śṛṇv ekāṃ vacmi te kathām ।। asti śakrapurīvānyā dhātrā sukṛtināṃ kṛte । divaś cyutānāṃ vihitā viśālākhyā purī bhūvi ।। tasyāṃ babhūva nṛpatiḥ padmanābha iti śrutaḥ ।
saccakranandakaḥ srīmān ākrāntabalirājakaḥ ।। tasmin pṛthvīpatau tasyāṃ nagaryāṃ sumahāvaṇik । arthadattābhidhāno abhūd dhanair vijitavittapaḥ ।। tasyaikā ca sutānaṅgamañjarīty udapadyata ।
svaḥsundarīpratikṛtir bhuvi dhātreva darśitā ।। dattā ca tena vaṇijā vaṇigvarasutāya sā । maṇivarmābhidhānāya tāmraliptīnivāsine ।। ekāpatyatayā cātivatsalaḥ sa na tāṃ vaṇik ।
bhartṛyuktāṃ sutāṃ gehāt tatyājānaṅgamañjarīm ।। tasyāś cānaṅgamañjaryāḥ patir dveṣyo babhūva saḥ । maṇivarmā sarogasya kaṭutiktam ivauṣadham ।। patyus tu sāsya sumukhī jīvitād apy abhūt priyā ।
dhanaṛddhiḥ kṛpaṇasyeva kṛcchrāt sucirasaṃcitā ।। ekadā cāntikaṃ pitros tāmraliptīṃ nijaṃ gṛham । utkaṇṭhādinimittena maṇivarmā jagāma saḥ ।। tato dineṣu yāteṣu tīkṣṇasūryāṃśusāyakaiḥ ।
proṣitānāṃ niruddhādhvā gharmakāla ihābhyagāt ।। vasantavirahād uṣṇā niḥśvāsāḥ kakubhām iva । mallikāpāṭalāmodamedurā maruto vavuḥ ।। utpetuḥ pavanoddhūtā gagane reṇurājayaḥ ।
dūtyo ghanāgamāyeva prahitās taptayā bhuvā ।। ākāṅkṣitataruchāyāḥ kaṭhorātapatāpitāḥ । pathikā iva yānti sma cireṇa divasā api ।। candrāṃśupāṇḍurucayo gāḍhāśleṣasukhapradam ।
vinā hemantam agamann atidurbalatāṃ niśāḥ ।। tatkālaṃ candanālepadhavalā sā vaṇiksutā । saṃvītatanukauśeyaśobhitānaṅgamañjarī ।। dadarśa svagṛhottuṅgavātāyanagataikadā ।
āptasakhyā yutā bhavyaṃ yuvānaṃ vipraputrakam ।। saṃcarantaṃ ratiprāptyai navotpannam iva smaram । kamalākaranāmānaṃ putraṃ rājapuraḥdhasaḥ ।। so apīndor iva mūrtiṃ tāṃ kāntāṃ dṛṣṭvopari sthitām ।
kumudākaratāṃ bheje sānandaḥ kamalākaraḥ ।। tayor abhūd amūlyaṃ tan manaḥsaṃvananaṃ tadā । smaragurvājñayā yūnor anyao'nyasyāvalokanam ।। unmūlitahriyau tau ca dūravikṣiptacetasā ।
rajo'bhibhūtau jahrāte manmathāvegavātyayā ।। dṛṣṭvā ca madanāviṣṭaḥ sakhyā sa kamalākaraḥ । sahasthitena nīto abhūt kathamcid bhavanaṃ nijam ।। sāpi taṃ nāmato anviṣya vivaśānaṅgamañjarī ।
tayā svayā samaṃ sakhyā prāviśad vāsakaṃ śanaiḥ ।। tatra saṃcintayantī ca kāntaṃ kāmajvarāturā । nāpaśyan nāśṛṇot kimcil luṭhantī śayanīyake ।। gateṣv ahaḥsu dvitreṣu satrapā sabhayā ca sā ।
asahā virahonmādaṃ visoḍhuṃ kṛśapāṇḍurā ।। duḥprāpapriyasaṃyoganiḥāsthā naktam ekadā । gavākṣapreritakareṇākṛṣṭeva himāṃśunā ।। supte parijane svairaṃ nirgatya maraṇonmukhī ।
jagāma svagṛhodyānavāpīṃ tarulatāvṛtām ।। tatra pitrā kṛtodārapratiṣṭhāṃ kuladevatām । upetya caṇḍikāṃ devīṃ natvā stutvā vyajijñapat ।। asmiñ janmani ced bhartā na mayā kamalākaraḥ ।
prāptas tad devi bhūyān me so anyasminn api janmani ।। ity uktvā puratas tasyā devyāḥ sāśokapādape । pāśaṃ viracayāmāsa svottarīyeṇa rāgiṇī ।। tāvad āptā sakhī tasyāḥ sā prabudhyātra vāsake ।
tām adṛṣṭvā tad udyānaṃ daivād āgād vicinvatī ।। tatra dṛṣṭvā ca tāṃ pāśam arpayantīṃ tathā gale । mā mety uktvā pradhāvyaiva pāśaṃ tasyāh tam acchinat ।। sāpi tāṃ vīkṣya saṃprāptāṃ kṛttapāśāṃ nijāṃ sakhīm ।
anaṅgamañjarī bhūmau papātādhikaduḥkhitā ।। āśvāsitā svasakhyā ca tayā pṛṣṭā ca sā kṣaṇāt । duḥkhahetuṃ samākhyāya puna enām abhāṣata ।। sakhi mālatike tan me duḥlabhe priyasaṃgame ।
gurvādiparatantrāyā na sukhaṃ maraṇāt param ।। iti bruvāṇaivānaṅgaśarāgnijvalitā bhṛśam । sānaṅgamañjarī mohaṃ yayau nairāśyaniḥsahā ।। kaṣṭaṃ smarājñā duḥlaṅghyā yayā nītā daśām imām ।
anyā-vinītavanitāhāsinīyaṃ sakhī mama ।। ityādivilapantī ca tāṃ sā mālatikā sakhī । śanair āśvāsayāmāsa śītāmbupavanādibhiḥ ।। tāpopaśāntaye cāsyāś cakāra nalinīdalaiḥ ।
śayyāṃ dadau ca hṛdaye hāraṃ tuhinaśītalam ।। tataḥ sāśrur uvācaitāṃ sakhīṃ sānaṅgamañjarī । sakhi hārādibhir nāyaṃ dāho anto mama śāmyati ।। yena praśāmyati punaḥ svabuddhyaiva vidhatsva tat ।
māṃ saṃyojaya kāntena jīvitaṃ me yadīcchasi ।। evam uktavatīṃ tāṃ sā snehān mālatikābravīt । sakhi bhūyiṣṭayātādya rātriḥ prātar ahaṃ punaḥ ।। ihaiva kṛtasaṃketam āneṣyāmi priyaṃ tava ।
tad ālambya dhṛtiṃ tāvan nijaṃ praviśa mandiram ।। ityuktavatyai saṃtuṣya tasyai sānaṅgamañjarī । hāraṃ svakaṇṭhād ākṛṣya pradadau pāritoṣikam ।। gacchādhunaiva svagṛhaṃ prātaḥ siddhyai tato vraja ।
iti caitāṃ sakhīṃ preṣya sā viveśa svavāsakam ।। prātaś ca sā mālatikā kenāpy anupalakṣitā । tatsakhī tasya kamalākarasya bhavanaṃ yayau ।। cinvatī tatra codyāne tarumūle dadarśa tam ।
candanārdrāmburuhiṇīpattraśayyāvivartinam ।। rahasyadhāriṇaikena kadalīdalamārutaiḥ । āśvāsyamānaṃ suhṛdā dahyamānaṃ smarāgninā ।। tasyā vineyam asya syāt kāmāvasthedṛśīti sā ।
vicintya tasthau pracchannā jñātuṃ tatra viniścayam ।। tāvac ca suhṛdā tena sa ūce kamalākaraḥ । kṣaṇam ekam ihodyāne dattvā dṛṣṭiṃ manaḥrame ।। vinodaya mano mitra mātra viklavatām agāḥ ।
tac chrutvā taṃ svasuhṛdaṃ vipraputro jagāda saḥ ।। yan mamānaṅgamañjaryā vaṇikputryā tayā hṛtam । vinodayāmi tad idaṃ kutaḥ śūnyāśayo manaḥ ।। smareṇa śūnyahṛdayo bāṇatūṇīkṛto hy aham ।
tat prāpsyāmi manaḥcaurīṃ tāṃ yathā kuru me tathā ।। ity ukte vipraputreṇa tenātmānaṃ pradarśya sā । hṛṣṭā mālatikābhyetya tam uvācāstasaṃśayā ।। tavāsmy anaṅgamañjaryā subhaga prahitāntikam ।
saṃdeśaṃ cāham evaiṣā vispaṣṭārthaṃ bravīmi te ।। eṣa kaḥ śiṣṭadharmo yat praviśya hṛdayaṃ haṭhāt । mano muṣitvā mugdhāyā gamyate sthagitātmanā ।। citraṃ ca yad vāmadṛśā tubhyam eva tayādhunā ।
manaḥharāya deho api dātuṃ prāṇaiḥ saheṣyate ।। niḥśvāsān sā hi saṃtaptān vimuñcati divāniśam । jvalato hṛdi kandarpavahner dhūmodgamān iva ।। saṃpatanti muhuś cāsyāḥ sāñjanā bāṣpabindavaḥ ।
vadanāmbhaḥjasaugandhyalubdhā madhukarā iva ।। tad yadīcchasi tad vacmi śivaṃ vām ubhayor aham । ity ukto mālatikayā so abravīt kamalākaraḥ ।। bhadre bhayaṃ karoty eṣā vāk tavāśvāsayaty api ।
vadantī vidhurāvasthāṃ baddhabhāvāṃ ca me priyām ।। tad ekā gatir atra tvaṃ yathā vetsi tathā kuru । ityuktavākye kamalākare mālatikābravīt ।। anaṅgamañjarīm adya guptaṃ tāṃ prāpayāmy aham ।
naktaṃ svabhavanodyānaṃ tvaṃ tiṣṭhes tatra bāhyataḥ ।। tataḥ praveśayiṣyāmi tvām atrāntaḥ svayuktitaḥ । evaṃ yatheṣṭo yuvayor bhaviṣyati samāgamaḥ ।। ity uktvānandya taṃ vipraputraṃ mālatikā tataḥ ।
gatvā kṛtārthā sānaṅgamañjarīm apy anandayat ।। athāhnā saha yāte arke kvāpi saṃdhyānurāgiṇi । aindryā diśendutilakenānane suprasādhite ।। tyaktapadmākarā prāptā śrīr mayetīva harṣataḥ ।
hasaty uphullavadane viśade kumudākare ।। kṛtaprasādhanaḥ sotkaḥ svairaṃ sa kamalākaraḥ । kāmī kāntāgṛhodyānadvārabāhyam upāgamat ।। tāvac ca sā mālatikā tāṃ yuktyānaṅgamañjarīm ।
ānināya tad udyānaṃ kṛcchrād gamitavāsarām ।। upaveśya ca tāṃ madhye gulmake cūtaśākhinām । prāveśayat taṃ nirgatya tatraiva kamalākaram ।। sa ca praviśya pattraughaghanapādapamadhyagām ।
tām adhvaga iva chāyāṃ dadarśānaṅgamañjarīm ।। upaiti yāvac ca sa tāṃ tāvad dṛṣṭvā pradhāvya sā । kāmavegahṛtavrīḍā kaṇṭhe taṃ sahasāgrahīt ।। kva yāsi labdho asi mamety ālapantī ca tat kṣaṇam ।
sātiharṣabharastabdhaniḥśvāsā pañcatām agāt ।। papāta ca mahīpṛṣṭhe vātarugṇā lateva sā । vicitro bata kāmasya vipākaviṣamaḥ kramaḥ ।। tad dṛṣṭvāśanipātograṃ sadyaḥ sa kamalākaraḥ ।
hā hā kim etad ity uktvā mūrcchito nyapatad bhuvi ।। labdhasaṃjñaḥ kṣaṇenātha tām aṅkāropitāṃ priyām । āliṅgan paricumbaṃś ca tat tac ca vilapan bahu ।। tathā dukhātibhāreṇa sa prasahya nipīḍitaḥ ।
yathā tasya ṭasatkṛtya kṣaṇād dhṛdayam asphuṭat ।। atha tau mālatikayā śocyamānāv ubhāv api । dṛṣṭvā prāptakṣayau śokād iva kṣīṇābhavat kṣapā ।। prāta udyānapālebhyo jñātvā bandhujanas tayoḥ ।
tatrāyayau trapāścaryaduḥkhamohākulīkṛtaḥ ।। āsīt kartavyatāmūḍhaś ciraṃ khedād avāṅmukhaḥ । kaṣṭāḥ kulakhalīkārahetavo bata kustriyaḥ ।। tāvac ca tāmraliptītaḥ sa tasyāḥ patir āgamat ।
sotkaṇṭho anaṅgamañjaryā maṇivarmā pitur gṛhāt ।। sa śvāśuraṃ gṛhaṃ prāpya yathātattvam avetya tat । bāṣpāndhalocano dhyāyaṃs tad evodyānam āyayau ।। tatra bhāryāṃ gatāsuṃ tāṃ dṛṣṭvānyasahitām api ।
śokāgnijvalito rāgī sadyaḥ so api jahāv asūn ।। tataḥ krandati tatrasthe jane kolāhalākulāḥ । āyayur jñātavṛttāntāḥ paurāḥ sarve atra vismitāḥ ।। athātrānaṅgamañjaryāḥ pitrā pūrvāvatārītā ।
devī saṃnihitā caṇḍī vijñaptābhūn nijair gaṇaiḥ ।। tvadākārapratiṣṭhākṛd arthadattaḥ sadaiṣas te । bhakto vaṇik tad asyāsmin duḥkhe devi dayāṃ kuru ।। etad gaṇebhyaḥ śrutvā sā śaraṇyā śaṅkarapriyā ।
śāntānaṅgās trayo apy ete jīvantv iti samādiśat ।। atha sarve api te suptapratibuddhā iva kṣaṇāt । tatprasādāt samuttasthur jīvanto vītamanmathāḥ ।। tato dṛṣṭvā tad āścaryaṃ sānande sakale jane ।
lajjānatamukhaḥ prāyāt svagṛhaṃ kamalākaraḥ ।। arthadatto api tāṃ hrītām ādāyānaṅgamañjarīm । sutāṃ svabhartṛsahitāṃ yayau baddhotsavo gṛhān ।। iti kathayitvā tasyāṃ rātrau mārge kathāṃ sa vetālaḥ ।
nijagāda taṃ trivikramasenaṃ kṣoṇīpatiṃ bhūyaḥ ।। rājan kasya vadaiteṣv adhiko moho anurāgamūḍheṣu । so atra ca pūrvoktas te śāpo jānan na ced vadasi ।। ity etad vetālāc chrutvā sa pratyuvāca taṃ nṛpatiḥ ।
eteṣu rāgamūḍhaḥ pratibhāti mamādhikaḥ sa maṇivarmā ।। itarau hi tāv ubhāv api kālakramapakvamanmathāvasthau । anyo'nyasānurāgau yadi jīvitam ujjhataḥ sma tad bhavatu ।। maṇivarmā tv atimūḍho yo bhāryām anyapuruṣasaktamṛtām ।
dṛṣṭvaiva kopakāle pratyuta raktaḥ śucāmucat prāṇān ।। iti gadita vataḥ sa tasya rājño bata vetālapatiḥ punar jagāma । nijam eva padaṃ tad aṃsapīṭhād atha rājāpi tam anvagāt sa bhūyaḥ ।। tato rājā punar gatvā vetālaṃ śiṃśapāgrataḥ ।
sa trivikramasenas taṃ prāpyāṃsāropitaṃ vyadhāt ।। āyāntaṃ taṃ ca rājānaṃ sa vetālo abravīt pathi । rājan sādhuḥ susattvas tvaṃ tad apūrvāṃ kathāṃ śṛṇu ।। babhūva pūrvaṃ kusumapurākhyanagareśvaraḥ ।
pṛthvītale asmin dharaṇīvarāho nāma bhūpatiḥ ।। tasya brāhmaṇabhūyiṣṭhe rāṣṭre brahmasthalābhidhaḥ । agrahāro abhavat tatra viṣṇusvāmīty abhūd dvijaḥ ।। tasyānurūpā bhāryābhūd yathā svāhā havir bhujaḥ ।
tasyāṃ ca tasya catvāraḥ kramād utpedire sutāḥ ।। adhītavedeṣūtkrāntaśaiśaveṣu ca teṣu saḥ । viṣṇusvāmī divaṃ prāyād bhāryayānugatas tayā ।। tatas te tatra tatputrāḥ sarve apy ānāyya duḥsthitāḥ ।
gotrajair hṛtasarvasvā mantrayāṃcakrire mithaḥ ।। nāstīha gatir asmākaṃ tad vrajāmo vayaṃ na kim । ito mātāmahagṛhaṃ grāmaṃ yañjasthalābhidham ।। etad eva viniścitya prasthitā bhaikṣyabhojanāḥ ।
mātāmahagṛhaṃ prāpus te atha tad bahubhir dinaiḥ ।। tatra mātāmahā-bhāvān mātulair dattasaṃśrayāḥ । bhuñjānās tadgṛhe tasthuḥ svādhyāyābhyāsatatparāḥ ।। kālakramāc ca teṣāṃ te mātulānām akimcanāḥ ।
avajñāpātratāṃ jagmur bhojanācchādanādiṣu ।। tataḥ svajanasaṃsphūrjadavamānahatātmanām । teṣāṃ rahaḥ sacintānāṃ jyeṣṭho bhrātābravīd idam ।। bho bhrātaraḥ kiṃ kriyate sarvam āceṣṭate vidhiḥ ।
na śakyaṃ puruṣasyeha kvacit kimcit kadācana ।। ahaṃ hy udvegato bhrāmyan prāpto adya pitṛkānane । vipannasthitam adrākṣaṃ trastāṅgaṃ puruṣaṃ bhuvi ।। acintayaṃ ca dṛṣṭvā tam ahaṃ tāṃ spṛhayan gatim ।
dhanyo ayam evaṃ viśrānto duḥkhabhāraṃ vimucya yaḥ ।। iti saṃcintya tat kālaṃ kṛtvā maraṇaniścayam । vṛkṣāgrasaṅginā pāśenātmānam udalambayam ।। yāvac ca me visaṃjñasya tadā niryānti nāsavaḥ ।
tāvat truṭitapāśo atra patito asmi mahītale ।। labdhasaṃjñaś ca kenāpi puṃsā kṣiprāt kṛpālunā । āśvāsyamānam ātmānam apaśyaṃ paṭamārutaiḥ ।। sakhe kathaya vidvān apy evaṃ kaṃ prati khidyase ।
sukhaṃ hi sukṛtād duḥkhaṃ duḥkṛtād eti nānyataḥ ।। duḥkhād yadi tavodvegaḥ sukṛtaṃ tat samācara । kathaṃ tu nārakaṃ duḥkham ātmatyāgena vāñchasi ।। ity uktvā māṃ samāśvāsya sa ca kvāpi gataḥ pumān ।
ahaṃ cehāgatas tyaktvā tādṛśaṃ maraṇodyamam ।। tad evaṃ necchati vidhau na martum api labhyate । idānīṃ ca tanuṃ tīrthe tapasā dāhayāmy aham ।। yena niḥdhanatāduḥkhabhāgī na syām ahaṃ punaḥ ।
ity uktavantaṃ jyeṣṭhaṃ taṃ kaniṣṭhā bhrātaro abruvan ।। arthair vinā kathaṃ prājño apy ārya duḥkena bādhyase । kiṃ na vetsi yad arthānāṃ śaradabhracalā gatiḥ ।। āhṛtya rakṣyamāṇāpi yatnenāntavirāgiṇī ।
asanmaitrī ca veśyā ca śrīś ca kasya kadā sthirā ।। tad udyogena sa guṇaḥ ko apy upārjyo manasvinā । ānīyante haṭād baddhvā yenārthahariṇā muhuḥ ।। ity ukto bhrātṛbhir dhairyaṃ kṣaṇāj jyeṣṭho avalambya saḥ ।
uvāca ko guṇas tādṛgarjanīyo bhaved iti ।। tato vicitya sarve te vadanti sma parasparam । vicintya pṛthvīṃ vijñānaṃ kimcic chikṣāmahe vayam ।। niścityaitac ca saṃketasthānam uktvā samāgame ।
ekaikaśas te catvāraś catasraḥ prayayur diśaḥ ।। yāti kāle ca militās te saṃketaniketane । kiṃ kena śikṣitam iti bhrātaro anyo'nyam abruvan ।। athātraiko abravīd īdṛg vijñānaṃ śikṣitaṃ mayā ।
yenāsthiśakalaṃ prāpya prāṇino yasya kasyacit ।। utpādayāmy ahaṃ tasmin māṃsaṃ taducitaṃ kṣaṇāt । etat tasya vacaḥ śrutvā dvitīyas teṣv abhāṣata ।। ahaṃ tatraiva saṃjātamāṃse asthiśakale kila ।
jāne janayituṃ lomatvacaṃ tatprāṇisaṃbhavi ।। tatas tṛtīyo apy avadaj jāne tatraiva cāsmy aham । tatprānyavayavān sraṣṭuṃ jātatvaṅmāṃsalomani ।। caturthaś ca tato avādīd utpannāvayavākṛtim ।
tam eva prāṇinaṃ prānair yuktaṃ kartum avaimy aham ।। evam uktvā mithaḥ svasvavijñānaprathanāya te । catvāro apy asthikhaṇḍāya prayayur bhrātaro aṭavīm ।। tatra siṃhasya te prāpur asthikhaṇḍaṃ vidher vaśāt ।
avijñātaviśeṣāś ca gṛhnanti sma tathaiva tat ।। ekaś ca tat samucitais tato māṃsair ayojayat । dvitīyo ajanayat tasya tadvat tvaglomasaṃhatīḥ ।। tṛtīyaś cā-khilair aṅgais tadyogyais tad apūrayat ।
caturthaś ca dadau tasya siṃhībhūtasya jīvitam ।। udatiṣṭhad athoddhūtasaṭābhāro atibhairavaḥ । sa daṃṣṭrāsaṃkaṭamukhaḥ siṃhaḥ kharanakhāṅkuśaḥ ।। dhāvitvā ca svanirmātṝṃs tān eva caturo api saḥ ।
avadhīt kesarī tṛpto viveśa ca vanaṃ tataḥ ।। evaṃ te siṃhanirmāṇadoṣān naṣṭā dvijātayaḥ । duṣṭaṃ hi jantum utthāpya kasyātmani sukhaṃ bhavet ।। itthaṃ copārjito yatnād guṇo api vidhure vidhau ।
saṃpattaye na na paraṃ jāyate tu vipattaye ।। mūle hy avikṛte daive sikte prajñānavāriṇā । nayālavālaḥ phalati prāyaḥ pauruṣapādapaḥ ।। iti tasyāṃ niśi mārge vetālenāṃsataḥ kathāṃ tena ।
ākhyāya sa trivikramaseno rājā punar jagade ।। rājaṃs teṣv aparādhyati caturṣu kas tatra siṃhanirmāṇe । yan nyavadhīt tatkḷpto vada samayaḥ so atra pūrvas te ।। iti vetālāc chrutvā rājā so acintayad vimaunasya ।
icchati gantum ayaṃ me yātv āneṣyāmy amuṃ bhūyaḥ ।। iti hṛdi niścitya sa taṃ mahīpatiḥ pratyuvāca vetālam । yas tasya jīvadāyī siṃhasya sa pāpabhāk teṣu ।। prāṇiviśeṣam abuddhvā māṃsatvaglomagātranirmāṇam ।
yuktibalāt tu kṛtaṃ yais teṣāṃ doṣo asti nājñānāt ।। yena tu siṃhākāraṃ dṛṣṭvā vidyāprakāśanotkena । prāṇās tasya vitīrṇās tena kṛtā brahmahatyās tāḥ ।। etat sa rājño vacanaṃ niśamya svadhāma vetālavaro jagāma ।
tasyāṃsatas tat puna eva māyī rājāpi taṃ so anusasāra bhūyaḥ ।। tato gatvā punaḥ prāpa śiṃśapāpādapāt tataḥ । sa trivikramasenas taṃ vetālaṃ rājasattamaḥ ।। skandhe kṛtvā ca taṃ maunī darśitānekavaikṛtam ।
yāvat pratiṣṭhate tāvat sa vetālas tam abravīt ।। rājann akārye apy etasmin duḥvāro ayaṃ grahas tava । tat te śramavinodāya kathayāmi kathāṃ śṛṇu ।। āsīt kaliṅgaviṣaye nāmnā śobhāvatī purī ।
divīva śakranagarī vasatiḥ śubhakarmaṇām ।। yāṃ pradyumna ivaiśvaryavīryātiśayaviśrutaḥ । pradyumnanāmā nṛpatiḥ śaśāsorjitaśāsanaḥ ।। guṇāpakarṣaś cāpeṣu murajeṣu karāhatiḥ ।
yugeṣv aśrūyata kalir yasyāṃ prajñāsu tīkṣṇatā ।। ekadeśe puras tasyā nṛpeṇa pratipāditaḥ । yajñasthalābhidhāno abhūd agrahāro bahudvijaḥ ।। tatrāsīd yajñasomākhyo brāhmaṇo vedapāragaḥ ।
mahādhano agnihotrī ca pūjitātithidevataḥ ।। tasya vyatīte tāruṇye manaḥrathaśataiḥ sutaḥ । bhāryāyām anurūpāyām eka evodapadyata ।। vavṛdhe ca pituḥ so asya gṛhe bālaḥ sulakṣaṇaḥ ।
kṛtābhidhāno vidhivad devasoma iti dvijaiḥ ।। prāptaṣoḍaśavarṣaś ca sa vidyāvinayādibhiḥ । āvarjitajano akasmāj jvareṇa prāpa pañcatām ।। tataḥ parāsuṃ snehāt tam āśliṣya saha bhāryayā ।
yajñasenaḥ pitā śocan na dāhāya jahau ciram ।। brahman saṃsāragandharvanagarasya na vetsi kim । parāvarajño api gatiṃ vāribudbudabhaṅgurām ।। ye sainyaiḥ pūritadharā harmyapṛṣṭheṣu hāriṣu ।
lasatsaṃgītanādeṣu ratnaparyaṅkavartinaḥ ।। śrīkhaṇḍadravaliptāṅgā varastrīparivāritāḥ । vyalasann amarammanyā bhūloke asmin narādhipāḥ ।। te apy ekakāḥ śmaśāneṣu rudatpretānuyāyiṣu ।
citādhiśayino yatra jagdhāḥ kravyātkṛśānubhiḥ ।। śivābhir valitopāntāḥ kālena kavalīkṛtāḥ । na roddhuṃ śakitāḥ kaiḥcit tatrānyeṣāṃ kathaiva kā ।। tad etaṃ pretam āśliṣya vidvan vada karoṣi kim ।
ityādy abodhayan vṛddhā militās taṃ dvijaṃ tataḥ ।। tatas tena kathamcit taṃ muktam āropya tatsutam । śibikāyāṃ gataprāṇaṃ kṛtapretaprasādhanam ।। bāndhavā vaiśasodaśrumiladbandhujanānvitāḥ ।
śmaśānaṃ prāpayāmāsuḥ kolāhalasamākulāḥ ।। atrāntare ca tatrāsīc chmaśāne ko api tāpasaḥ । vṛddhaḥ pāśupato yogī maṭhikāyāṃ kṛtasthitiḥ ।। vayasā tapasā cātibhūyasā sukṛśāṃ tanum ।
bibhrāṇo bhaṅgabhītyeva sirābhiḥ pariveṣṭitam ।। nāmnā vāmaśivo bhasmapāṇḍuromāvṛtākṛtiḥ । vidyutpiṅgajaṭājūṭo maheśvara ivā-paraḥ ।। sa tāpaso atra tat kālaṃ dattopālambhakheditam ।
mūrkhaṃ śaṭhaṃ dhyānayogādyavaliptam ahamkṛtam ।। bhikṣāphalavratadharaṃ śiṣyam antikavāsinam । jagāda dūrāc chrutvā taṃ janakolāhalaṃ bahiḥ ।। uttiṣṭha gatvātra bahir vijñāyāgaccha satvaram ।
kuto atrā-śrutapūrvo ayaṃ śmaśāne tumulāravaḥ ।। ity ukte guruṇā tena sa śiṣyaḥ pratyuvāca tam । nāhaṃ yāmi svayaṃ yāhi bhikṣāvelā hy apaiti me ।। tac chrutvovāca sa gurur dhiṅ mūrkhodaratatpara ।
ahno ardhaprahare yāte bhikṣāvelātra kā tava ।। śrutvaivaitat sa taṃ kruddhaḥ kuśiṣyaḥ prāha tāpasam । dhig jarājīrṇa nāhaṃ te śiṣyo na tvaṃ gurur mama ।। aham anyatra yāsyāmi vaha pātrīm imāṃ svayam ।
ity uktvotthāya sa prāyāt tyaktvāgre daṇḍakuṇḍikām ।। vihasann atha nirgatya maṭhikāyāḥ sa tāpasaḥ । tatrāgād yatra dāhārtham ānītaḥ sa dvijārbhakaḥ ।। dṛṣṭvā ca taṃ janatayā śocyamānāgryayauvanam ।
yogī praveṣṭuṃ taddehaṃ matiṃ cakre jarārditaḥ ।। gatvā ca drutam ekānte muktakaṇṭhaṃ prarudya ca । nanarta sa tataḥ kṣipram aṅgahārair yathocitaiḥ ।। tato viveśa yogāt tad dvijaputrakalevaram ।
kṣaṇāt sa svatanuṃ tyaktvā tapasvī yauvanecchayā ।। tat kṣaṇaṃ racitāyāṃ ca citāyāṃ sahasaiva saḥ । labdhajīvo dvijayuvā prottasthau kṛtajṛmbhikaḥ ।। tad dṛṣṭvā bandhuvargasya diṣṭyā jīvati jīvati ।
ity udbabhūva nādo atra nikhilasya janasya ca ।। athā-mokṣyan vrataṃ sarvān mṛṣā yogesvaraḥ sa tān । vipraputraśarīrāntaḥpraviṣṭas tāpaso abravīt ।। lokāntaragatasyādya mahāpāśupatavratam ।
grāhyaṃ sākṣān mamā-bhāṣya dattaṃ śarveṇa jīvitam ।। adhunaiva ca dhāryaṃ tad gatvaikānte vrataṃ mayā । jīvitaṃ me anyathā nāsti tad yūyaṃ yāta yāmy aham ।। iti sarvān sa tatrasthān saṃbodhya dṛḍhaniścayaḥ ।
svagṛhān preṣayāmāsa harṣaśokākulān vratī ।। svayaṃ ca gatvā śvabhre tat kṣiptvā pūrvakalevaram । āttavrato mahāyogī yuvībhūto anyato yayau ।। iti vyākhyāya vetālaḥ kathāṃ niśi tadā pathi ।
taṃ trivikramasenaṃ sa rājānaṃ punar abravīt ।। rājan brūhi sa yogīndraḥ kasmāt parapure vasan । praruroda nanartātha kautukaṃ mahad atra me ।। iti vetālataḥ śrutvā śāpaśaṅkī sa bhūpatiḥ ।
vimucya maunam evaṃ tam avādīd dhīmatāṃ varaḥ ।। śṛṇu tatra babhūvāsya yo abhiprāyas tapasvinaḥ । saha vṛddhaṃ cirāyedaṃ śarīraṃ siddhisādhanam ।। pitṛbhyāṃ lālitaṃ bālye tyajāmy adyeti duḥkhitaḥ ।
sa jarat tāpaso arodīd dehasneho hi duḥtyajaḥ ।। navaṃ dehaṃ pravekṣyāmi sādhayiṣyāmy ato adhikam । iti harṣād anṛtyac ca kasya neṣṭaṃ hi yauvanam ।। etat tasya vaco niśamya nṛpater aṃsat sa bhūyo apy agād vetālo mṛtapūruṣāntaragatas taṃ śiṃśapāpādapam ।
rājā so api tam anvadhāvad adhikotsāhaḥ punaḥ prepsayā kalpānte apy acalaṃ kulādrivijayi sthairyaṃ hi dhīrātmanām ।। tatas tāṃ timiraśyāmāṃ citāgnijvalitekṣaṇām । smaśāne bhīṣaṇe tasmin vīro rajanirākṣasīm ।। ghorām agaṇayan rājā gatvā tāṃ śiṃśapāṃ punaḥ ।
sa trivikramasenas taṃ tasyā vetālam ādade ।। skandhe kṛtvā ca taṃ yāvat prakrāmati sa pūrvavat । tāvad bhūyaḥ sa vetālo naradevam uvāca tam ।। bho rājann aham udvigno na punas tvaṃ gatāgataiḥ ।
tad ekaṃ me mahāpraśnam imaṃ kathayataḥ śṛṇu ।। āsīn māṇḍalikaḥ ko api nṛpatir dakṣiṇāpathe । dharmābhidhāno dhaureyaḥ sādhūnāṃ bahugotrajaḥ ।। tasya candravatīnāma bhāryā mālavadeśajā ।
abhūn mahākulotpannā varastrīmaulimālikā ।। tasyāṃ ca tasya bhāryāyāṃ bhūpater udapadyata । ekaiva lāvaṇyavatī nāmānvarthābhidhā sutā ।। pradeyāyāṃ ca tasyāṃ sa sutāyāṃ dharmabhūpatiḥ ।
unmūlito abhūn militair dāyādaī rāṣṭrabhedibhiḥ ।। tataḥ palāyya niragāt sa deśād bhāryayā saha । duhitrā ca tayā rātrav āttasadratnasaṃcayaḥ ।। mālavaṃ prati ca svairaṃ prasthitaḥ śvaśurāspadam ।
vindhyāṭavīṃ tayā rātryā prāpa bhāryāsutāyutaḥ ।। tasyāṃ praviṣṭasyodaśrur ivāvaśyāyaśīkaraiḥ । niśānuyātrāṃ dattveva yayau tasya mahīkṣitaḥ ।। ārurohātha pūrvādrim utkṣiptāgrakaro raviḥ ।
mā gāś caurāṭavīm etām iti taṃ vārayann iva ।। tato atra sasutājāniḥ kṣatāṅghriḥ kuśakaṇṭakaiḥ । padātiḥ sa nṛpo gacchan bhillānāṃ prāpa pallikām ।। pareṣāṃ prāṇasarvasvahāribhiḥ puṃbhir āvṛtām ।
varjitāṃ dhārmikair durgāṃ kṛtāntanagarīm iva ।। tatra dṛṣṭvaiva taṃ dūrāt savastrābharaṇaṃ nṛpam । moṣituṃ bahavo adhāvañ śabarā vividhāyudhāḥ ।। tān vilokya sutābhārye rājā dharmo jagāda saḥ ।
purā spṛśanti vāṃ mlecchās tad ito viśataṃ vanam ।। iti rājñoditā rajñī vanamadhyaṃ viveśa sā । lāvaṇyavatyā sutayā sārdhaṃ candravatī bhayāt ।। rājāpy abhimukhāyātān khaḍgacarmadharo atra saḥ ।
avadhīt tān bahūñ śūraḥ śabarāñ śaravartiṇaḥ ।। tatas tenā-khilā pallī patyājñaptā nipatya tam । prahārakṣatacarmāṇam avadhīn nṛpam ekakam ।। gṛhītābharaṇe yāte dasyusainye vilokya tam ।
bhartāraṃ nihataṃ dūrād vanagulmāntarasthitā ।। rājñī candravatī sātra duhitrā saha vihvalā । palāyamānā gahanaṃ dūram anvag agād vanam ।। tatra madhyāhnatāpārtāsv iva mūlāni śākhinām ।
chāyāsv api praviṣṭāsu śiśirāṇi sahādhvagaiḥ ।। ekadeśe abjasarasas tīre aśokataros tale । śokārtā rudatī śrāntā sasutā samupāviśat ।। tāvat tad vanam abhyarṇanivāsī mṛgayākṛte ।
mahāmanuṣyaḥ ko apy āgād aśvārūḍhaḥ saputrakaḥ ।। sa caṇḍasiṃhanāmā taṃ putraṃ siṃhaparākramam । uvāca dṛṣṭvātra tayoḥ pāṃsūtthe padapaddhatī ।। ete surekhe subhage anusṛtyāpnuvo yadi ।
strīyau te tat tayor ekāṃ svīkuruṣva yathāruci ।। ity uktavantaṃ taṃ smāha putraḥ siṃhaparākramaḥ । yasyāḥ sūkṣmāv imau pādau sā bhāryā pratibhāti me ।। sā hi svalpavayā nūnaṃ jāne samucitā mama ।
bṛhatpādā tu yogyeyam etajjyeṣṭhavayās tava ।। iti sūnor vacaḥ śrutvā caṇḍasiṃho jagāda tam । kaiṣā kathā bhavanmātā pratyagraṃ hi gatā divam ।। tādṛśe sukalatre ca gate kānyatra vāsanā ।
tac chrutvā so api putras taṃ caṇḍasiṃham abhāṣata ।। tāta maivam abhāryaṃ hi śūnyaṃ gṛhapater gṛham । anyac ca mūladevoktā gāthā kiṃ na śrutā tvayā ।। yatra ghanastanajaghanā nāste mārgāvalokinī kāntā ।
ajaḍaḥ kas tad anigaḍaṃ praviśati gṛhasaṃjñakaṃ durgam ।। taj jīvitena me tāta śāpito asi na tāṃ yadi । dvitīyāṃ madabhīṣṭāyāṃ bhāryārthe svīkarīṣyasi ।। etat putravacaḥ śrutvā pratipadya ca tatsakhaḥ ।
sa caṇḍasiṃho anusaran padapaṅktiṃ śanair yayau ।। prāpya tac ca saraḥsthānaṃ muktātāraughamaṇḍitām । śyāmāṃ caṇdravatīṃ rājñīṃ tāṃ dadarśāvabhāsitām ।। lāvaṇyavatyā sutayā jyotsnayevāvadātayā ।
naiśīṃ dyām iva madhyāhne tarucchāyām upāśritām ।। upāyayau ca putreṇa sākaṃ tāṃ sa sakautukaḥ । sāpi dṛṣṭvā tam uttasthau vitrastā cauraśaṅkinī ।। alaṃ trāsena nāmbaitau caurau saumyākṛtī imau ।
suveṣau kaucid ākheṭakṛte nūnam ihāgatau ।। ity uktā sutayā rājñī yāvad dolāyate atra sā । tāvad aśvāvatīrṇas te caṇḍasiṃḥo abravīd ubhe ।। kiṃ saṃbhrameṇa vām āvāṃ praṇayād draṣṭum āgatau ।
tad visvasya niḥātaṅke vadataṃ ke yuvām iti ।। haranetrānalajvālādagdhamanmathaduḥsthite । ratiprītī ivāraṇyam idam evam upāgate ।। praviṣṭe sthaḥ kathaṃ ceha bata niḥmānuṣe vane ।
ratnaprāsādavāsārham idaṃ hi yuvayor vapuḥ ।। kathaṃ varāṅganotsaṅgayogyau kaṇṭakinīm imām । bhuvaṃ vāṃ caraṇau bhrāntāv iti nau manasi vyathā ।। eṣā ca citraṃ yuvayoḥ patantī dhūlir ānane ।
vātoddhūtā hatachāyam āvayoḥ kurute mukham ।। bhavatyor eṣaś cāṅge asmin nipatan puṣpapeśale । kiraṇoṣmā dahaty asmān uccaṇḍaś caṇḍadīdhiteḥ ।। tad brūtam ātmavṛttāntaṃ dūyate hṛdayaṃ hi naḥ ।
draṣṭuṃ na śaknumo araṇye sthitiṃ vāṃ svāpadāvṛte ।। ity ukte caṇḍasiṃhena rājñī niḥsvasya sā śanaiḥ । lajjāśokākulā tasmai svaṃ vṛttāntam avarṇayat ।। tato niḥsvāmikāṃ matvā tām āśvāsya ca sātmajām ।
svīcakre madhurair vākyaiś caṇḍasiṃho anurañjayan ।। āropya cāsvayoḥ pṛṣṭhaṃ saputras tāṃ saputrikām । nināya vittapapurīsamṛddhāṃ vasatiṃ nijām ।। sāpi janmāntaragatevā-vaśāṅgīcakāra tam ।
anāthā kṛcchrapatitā videśe strī karoti kim ।। tatas tāṃ sūkṣmapādatvād rājñīṃ siṃhaparākramaḥ । caṇḍasiṃhasutas tatra bhāryāṃ caṇdravatīṃ vyadhāt ।। tatsutāṃ tāṃ ca lāvaṇyavatīṃ nṛpatikanyakām ।
bṛhattvāt pādayor bhāryāṃ caṇḍasiṃhaś cakāra saḥ ।। prāk hi sūkṣmabṛhatpādamudrāpaṅktidvayekṣaṇāt । pratipannaṃ tathā tābhyāṃ satyaṃ kaś cātivartate ।। evaṃ pādaviparyāsāt te pitāputrayos tayoḥ ।
duhitāmātarau bhārye jāte śvaśrūsnuṣe tadā ।। kālena ca tayos tābhyāṃ bhartṛbhyāṃ jajñire dvayoḥ । putrā duhitaraś caiva teṣām anye apy atha kramāt ।। itthaṃ saṃprāpya tau caṇḍasiṃhasiṃhaparākramau ।
tasthatus tatra lāvaṇyavatīṃ candravatīṃ ca te ।। iti vyāvarṇya vetālas tadā pathi kathāṃ niśi । sa trivikramasenaṃ taṃ papraccha nṛpatiṃ punaḥ ।। tayor mātāduhitror ye putrapitros tayor nṛpa ।
sakāśāj jantavo jātāḥ kramād ubhayapakṣayoḥ ।। jñātvedaṃ brūhi me teṣām anyo'nyaṃ ke bhavanti te । pūrvoktaḥ so atra śāpas te jānānaś cen na vakṣyasi ।। etad vetālataḥ śrutvā vimṛśan bahudhāpi saḥ ।
nājñāsīt tad yadā rājā tūṣṇīkaḥ prayayau tadā ।। tatas tadaṃsakūṭastho vetālo vihasan hṛdi । mṛtapūruṣadehānto niviṣṭaḥ samacintayat ।। nāyaṃ rājā mahāpraśne vetty asmin dātum uttaram ।
tena tūṣṇīṃ vrajaty eṣa hṛṣṭo aticaturaiḥ padaiḥ ।। na ca vañcayituṃ śakyaḥ sattvarāśir ayaṃ param । krīḍan bhikṣuḥ sa cāsmābhir iyataiva na śāmyati ।। tad adya vañcayitvā taṃ durātmānam upāyataḥ ।
tatsiddhiṃ bhāvikalyāṇe rājany asmin niveśaye ।। ity ālocya sa vetālo nṛpaṃ tam avadat tadā । rājan kṛṣṇaniśāghore smaśāne asmin gatāgataiḥ ।। etaiḥ kliṣṭaḥ sukhārhas tvaṃ na vikalpaś ca ko api te ।
tad āścaryeṇa dhairyeṇa tuṣṭo aham amunā tava ।। śavam etaṃ nayedānīṃ nirgacchāmy amuto hy aham । idaṃ tu śṛṇu yad vacmi hitaṃ tava kuruṣva ca ।। ānītam etad bhavatā yasyārthe nṛkalevaram ।
kubhikṣuḥ so adya mām asmin samāhūyārcayiṣyati ।। upahārīcikīrṣuś ca tvām eva sa śaṭhas tataḥ । bhūmau praṇāmam aṣṭābhir aṅgaiḥ kurv iti vakṣyati ।। tvaṃ prāg darśaya tāvan me kariṣye ahaṃ tathaiva tat ।
iti so api mahārāja vaktavyah śramaṇas tvayā ।। tato nipatya bhūtau sa praṇāmaṃ yāvad eva te । darśayiṣyati tāvat tvaṃ chindyās tasyāsinā śiraḥ ।। tato vidyādharaiśvaryasiddhir yā tasya vāñchitā ।
tāṃ tvaṃ prāpsyasi bhuṅkṣvemaṃ bhuvaṃ tadupahārataḥ ।। anyathā tu sa bhikṣus tvām upahārīkariṣyati । etadarthaṃ kṛto vighnas tavātreyac ciraṃ mayā ।। tat siddhir astu te gacchety uktvā tasyāṃsapṛṣṭhagāt ।
nirgatya sa yayau tasmād vetālaḥ pretakāyataḥ ।। atha sa narapatis taṃ prītavetālavākyāc chramaṇam ahitam eva kṣāntiśīlaṃ vicintya । vaṭaviṭapitalaṃ tat tasya pārśvaṃ pratasthe mṛtapuruṣaśarīraṃ tad gṛhītvā prahṛṣṭaḥ ।। tatas tasyāntikaṃ bhikṣoḥ kṣāntiśīlasya bhūpatiḥ ।
sa trivikramaseno atra prāpa skandhe śavaṃ vahan ।। dadarśa taṃ ca śramaṇaṃ mārgābhimukham ekakam । kṛṣṇapakṣakṣapāraudre śmaśāne tarumūlagam ।। asṛgliptasthale gaureṇāsthicūrṇena nirmite ।
maṇḍale dikṣu vinyastapūrṇaśoṇitakumbhake ।। mahātailapradīpāḍhye hutapārśvasthavahnini । saṃbhṛtocitasaṃbhāre sveṣṭadaivatapūjane ।। upāgāc ca sa taṃ rājā so api bhikṣur vilokya tam ।
ānītamaṭakaṃ harṣād utthāyovāca saṃstuvan ।। duḥkaro me mahārāja vihito anugrahas tvayā । tvā dṛśāḥ kva kva ceṣṭeyaṃ deśakālau kva cedṛśau ।। niḥkampaṃ satyam evāhur mukhyaṃ tvāṃ kulabhūbhṛtām ।
evam ātmānapekṣeṇa parārtho yena sādhyate ।। etad eva mahattvaṃ ca mahatām ucyate budhaiḥ । pratipannād acalanaṃ prāṇānām atyaye api yat ।। iti bruvan sa siddhārthamānī bhikṣur mahīpateḥ ।
tasyāvatārayāmāsa skandhāt taṃ maṭakaṃ tadā ।। snapayitvā samālabhya baddhamālyaṃ vidhāya ca । maṭakaṃ maṇḍalasyāntaḥ sthāpayāmāsa tasya tat ।। bhasmoddhūlitagātraś ca keśayajñopavītabhṛt ।
prāvṛtapretavasano bhūtvā dhyānasthitaḥ kṣaṇam ।। tasmin mantrabalāhūtaṃ praveśya nṛkalevare । taṃ vetālavaraṃ bhikṣuḥ pūjayāmāsa sa kramāt ।। dadau tasmai kapālārghapātreṇārghyaṃ suniḥmalaiḥ ।
naradantais tataḥ puṣpaṃ sugāndhi ca vilepanam ।। dattvā mānuṣanetraiś ca dhūpaṃ māṃsair baliṃ tathā । samāpya pūjāṃ rājānaṃ tam uvāca sa pārśvagam ।। rājann ihāsya mantrādhirājasya kṛtasaṃvidheḥ ।
praṇāmam aṅgair aṣṭābhir nipatya kuru bhūtale ।। yenābhipretasiddhiṃ te dāsyaty eṣa varapradaḥ । śrutvaitat smṛtavetālavacā rājābravīt sa tam ।। nāhaṃ jānāmi tat pūrvaṃ pradarśayatu me bhavān ।
tatas tathaiva tad ahaṃ kariṣye bhagavann iti ।। tato darśayituṃ yāvat sa bhikṣuḥ patito bhuvi । tāvat khaḍgaprahāreṇa sa rājāsya śiro acchinat ।। ācakarṣa ca hṛtpadmam udarād asya pāṭitam ।
vetālāya ca tasmai tacchiraḥhṛtkamalaṃ dadau ।। sādhuvāde tato datte prītair bhūtagaṇais tataḥ । tuṣṭo abravīt sa vetālo nṛpaṃ taṃ nṛkalevarāt ।। rājan vidyādharendratvaṃ bhikṣor āsīd yad īpsitam ।
tat tāvad bhūmisāmrājyabhogānte te bhaviṣyati ।। kleśito asi mayā yat tvaṃ tad abhīṣṭaṃ varaṃ vṛṇu । ity uktavantaṃ vetālaṃ sa rājā tam abhāṣata ।। tvaṃ cet prasannaḥ ko nāma na siddho abhimato varaḥ ।
tathāpy amoghavacanād idaṃ tvatto aham arthaye ।। ādyāḥ praśnakathā etā nānākhyānamanaḥramāḥ । caturviṃśatir eṣā ca pañcaviṃśī samāptigā ।। sarvāḥ khyātā bhavantv etāḥ pūjanīyāś ca bhūtale ।
iti tenārthito rājñā vetālo nijagāda saḥ ।। evam astu viśeṣaṃ ca śṛṇu vacmy atra bhūtale । yāś caturviṃśatiḥ pūrvā yaiṣā caikā samāpinī ।। kathāvalīyaṃ vetālapañcaviṃśatikākhyayā ।
khyātā jagati pūjyā ca śivā caiva bhaviṣyati ।। yaḥ ślokamātram apy asyāḥ kathayiṣyati sādaraḥ । yo vā śroṣyati tau sadyo muktapāpau bhaviṣyataḥ ।। yakṣavetālakūṣmāṇḍaḍākinīrākṣasādayaḥ ।
na tatra prabhaviṣyanti yatraiṣā kīrtayiṣyate ।। ity uktvā sa yayau tasmān nirgatya nṛkalevarāt । yathābhirucitaṃ dhāma vetālo yogamāyayā ।। tatas tatra suraiḥ sārdhaṃ rājñas tasya maheśvaraḥ ।
sākṣād āvirabhūt tuṣṭaḥ praṇataṃ cādideśa tam ।। sādhu vatsa hato adyāyaṃ yat tvayā kūṭatāpasaḥ । vidyādharamahācakravartitāhaṭhakāmukaḥ ।। tvam ādau vikramādityaḥ sṛṣṭo abhūḥ svāṃśato mayā ।
mleccharūpāvatīrṇānām asurāṇāṃ praśāntaye ।। adya coddāmaduḥvṛttadamanāya mayā punaḥ । tvaṃ trivikramasenākhyo hīraḥ sṛṣṭo atra bhūpatiḥ ।। ataḥ sadvīpapātālāṃ sthāpayitvā mahīṃ vaśe ।
vidyādharāṇam acirād adhirājo bhaviṣyasi ।। bhuktvā divyāṃś ciraṃ bhogān udvignaḥ svecchayaiva tān । tyaktvā mamaiva sāyujyam ante yāsyasy asaṃśayam ।। aparājitanāmānaṃ khaḍgaṃ caitaṃ gṛhāṇa me ।
yasya prasādāt sarvaṃ tvaṃ prāpsyasy etad yathoditam ।। ity uktvā khaḍgaratnaṃ tad dattvā tasmai mahībhṛte । vākpuṣpābhyarcitas tena devaḥ śaṃbhus tiraḥdadhe ।। atha dṛṣṭvā samāptaṃ kāryam aśeṣaṃ niśi prabhātāyām ।
praviveśa sa trivikramasenaḥ svapuraṃ nṛpaḥ pratiṣṭhānam ।। tatra kramāvagatarātriviceṣṭitābhir abhyarcitaḥ prakṛtibhir vitatotsavābhiḥ । snānapradānagiriśārcananṛttagītavādyādibhis tad akhilaṃ sa dinaṃ nināya ।। alpair eva ca vāsaraiḥ sa nṛpatiḥ śārvasya vīryād aseḥ sadvīpāṃ sarasā talāṃ ca bubhuje niḥkaṇṭakāṃ medinīm ।
saṃprāpyātha harājñayā sumahatīṃ vidyādharādhīśatāṃ bhuktvā tāṃ suciraṃ jagāma bhagavatsāyujyam ante kṛtī ।।