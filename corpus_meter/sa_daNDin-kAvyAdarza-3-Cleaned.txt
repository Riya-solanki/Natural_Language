avyapetavyapetātmā vyāvṛttir varṇasaṃhateḥ । yamakaṃ tac ca pādānām ādimadhyāntagocaram ।। ekadvitricatuṣpādayamakānāṃ vikalpanāḥ । ādimadhyāntamadhyāntamadhyādyādyantasarvataḥ ।।
atyantabahavas teṣāṃ bhedāḥ saṃbhedayonayaḥ । sukarā duṣkarāś caiva darśyante tatra ke cana ।। mānena mānena sakhi praṇayo bhūt priye jane । khaṇḍitā kaṇṭham āśliṣya tam eva kuru satrapam ।।
meghanādena haṃsānāṃ madano madanodinā । nunnamānaṃ manaḥ strīṇāṃ saha ratyā vigāhate ।। rājanvatyaḥ prajā jātā bhavantaṃ prāpya sāṃpratam । caturaṃ caturambhodhiraśanorvīkaragrahe ।।
araṇyaṃ kaiś cid ākrāntam anyaiḥ sadma divaukasām । padātirathanāgāśvarahitair ahitais tava ।। madhuraṃ madhur ambhojavadane vada netrayoḥ । vibhramaṃ bhramarabhrāntyā viḍambayati kiṃ nv idam ।।
vāraṇo vā raṇoddāmo hayo vā smara durdharaḥ । na yato nayato antaṃ nas tad aho vikramas tava ।। rājitair ājitaikṣṇyena jīyate tvādṛśair nṛpaiḥ । nīyate ca punas tṛptiṃ vasudhā vasudhārayā ।।
karoti sahakārasya kalikotkalikottaram । manmano manmano apy eṣa mattakokilanisvanaḥ ।। kathaṃ tvadupalambhāśāvihatāv iha tādṛśī । avasthā nālam āroḍhum aṅganām aṅganāśinī ।।
nigṛhya netre karṣanti bālapallavaśobhinā । taruṇā taruṇān kliṣṭān alino nalinonmukhāḥ ।। viśadā viśadāmattasārase sārase jale । kurute kuruteneyaṃ haṃsī mām antakāmiṣam ।।
viṣamaṃ viṣam anveti madanaṃ madanandanaḥ । sahendukalayāpoḍhamalayā malayānilaḥ ।। māninī mā ninīṣus te niṣaṅgatvam anaṅga me । hāriṇī hāriṇī śarma tanutāṃ tanutāṃ yataḥ ।।
jayatā tvanmukhenāsmān akathaṃ na kathaṃ jitam । kamalaṃ kam alaṃkurvad alimad dali matpriye ।। ramaṇī ramaṇīyā me pāṭalāpāṭalāṃśukā । vāruṇīvāruṇībhūtasaurabhā saurabhāspadam ।।
iti pādādiyamakam avyapetaṃ vikalpitam । vyapetasyāpi varṇyante vikalpās tasya ke cana ।। madhur eṇadṛśāṃ mānaṃ madhureṇa sugandhinā । sahakārodgamenaiva śabdaśeṣaṃ kariṣyati ।।
karo atitāmro rāmāṇāṃ tantrītāḍanavibhramam । karoti serṣyaṃ kānte vā śravaṇotpalatāḍanam ।। sakalāpollasanayā kalāpinyānu nṛtyate । meghālī nartitā vātaiḥ sakalāpo vimuñcati ।।
svayam eva galanmānakali kāmini te manaḥ । kalikām atha nīpasya dṛṣṭvā kāṃ nu spṛśed daśām ।। āruhyākrīḍaśailasya candrakāntasthalīm imām । nṛtyaty eṣa lasaccārucandrakāntaḥ śikhāvalaḥ ।।
uddhṛtā rājakād urvī dhriyate adya bhujena te । varāheṇoddhṛtā yāsau varāher uparisthitā ।। kareṇa te raṇeṣv antakareṇa dviṣatāṃ hatāḥ । kareṇavaḥ kṣaradraktā bhānti saṃdhyāghanā iva ।।
parāgatarurājīva vātair dhvastā bhaṭaiś camūḥ । parāgatam iva kvāpi parāgatatam ambaram ।। pātu vo bhagavān viṣṇuḥ sadā navaghanadyutiḥ । sa dānavakuladhvaṃsī sadānavaradantihā ।।
kam aleḥ samakeśaṃ te kamalerṣyākaraṃ mukham । kam alekhyaṃ karoṣi tvaṃ kamalevonmadiṣṇuṣu ।। mudā ramaṇam anvītam udāramaṇibhūṣaṇāḥ । madabhramaddṛśaḥ kartum adabhrajaghanāḥ kṣamāḥ ।।
uditair anyapuṣṭānām ārutair me hṛtaṃ manaḥ । uditair api te dūti mārutair api dakṣiṇaiḥ ।। surājitahriyo yūnāṃ tanum adhyāsate striyaḥ । tanumadhyāḥ kṣaratsvedasurājitamukhendavaḥ ।।
iti vyapetayamakaprabhedo apy eṣa darśitaḥ । avyapetavyapetātmā vikalpo apy asti tadyathā ।। sālaṃ sālambakalikāsālaṃ sālaṃ na vīkṣitum । nālīn ālīnabakulān ālī nālīkinīr api ।।
kālaṃ kālam anālakṣyatāratārakam īkṣitum । tāratāramyarasitaṃ kālaṃ kālamahāghanam ।। yāma yāmatrayādhīnāyāmayā maraṇaṃ niśā । yām ayām adhiyāsvārtyā yā mayā mathitaiva sā ।।
ity ādipādayamakavikalpasyedṛśī gatiḥ । evam eva vikalpyāni yamakānītarāṇy api ।। na prapañcabhayād bhedāḥ kārtsnyenākhyātum īpsitāḥ । duṣkarābhimatā eva darśyante tatra ke cana ।।
sthirāyate yatendriyo na hīyate yater bhavān । amāyateyate apy abhūt sukhāya te ayate kṣayam ।। sabhāsu rājann asurāhatair mukhair mahīsurāṇāṃ vasurājitaiḥ stutāḥ । na bhāsurā yānti surān na te guṇāḥ prajāsu rāgātmasu rāśitāṃ gatāḥ ।।
tava priyā saccaritāpramatta yā vibhūṣaṇaṃ dhāryam ihāṃśumat tayā । ratotsavāmodaviśeṣamattayā na me phalaṃ kiṃ cana kāntimattayā ।। bhavādṛśā nātha na jānate nate rasaṃ viruddhe khalu sannatenate । ya eva dīnāḥ śirasā natena te caranty alaṃ dainyarasena tena te ।।
līlāsmitena śucinā mṛdunoditena vyālokitena laghunā guruṇā gatena । vyājṛmbhitena jaghanena ca darśitena sā hanti tena galitaṃ mama jīvitena ।। śrīmān amān amaravartmasamānamānam ātmānam ānatajagatprathamānamānam । bhūmānam ānayata yaḥ sthitimān amāna nāmānam ānama tam apratimānamānam ।।
sārayantam urasā ramayantī sārabhūtamurusāradharā tam । sārasānukṛtasārasakāñciḥ sā rasāyanam asāram avaiti ।। nayānayālocanayānayānayān ayānayāndhān vinayānayāyate । na yān ayāsīr jinayānayā nayān ayānayās tāñ janayānayāśritān ।।
raveṇa bhaumo dhvajavartivīraver aveji saṃyaty atulāstragaurave । raver ivograsya puro harer aver aveta tulyaṃ ripum asya bhairave ।। mayāmayālambyakalāmayāmayām ayām ayātavyavirāmayāmayā । mayāmayārtiṃ niśayāmayāmayā mayāmayāmūṃ karuṇāmayāmayā ।।
matāṃ dhunānāramatām akāmatām atāpalabdhāgrimatānulomatā । matāv ayaty uttamatāvilomatām atāmyatas te samatā na vāmatā ।। kālakālagalakālakālamukhakālakāla kālakālapanakālakālaghanakāla kāla । kālakālasi takā lakā lalanikālakālakālakālagatu kālakālakalikālakāla ।।
saṃdaṣṭayamakasthānam antādī pādayor dvayoḥ । uktāntargatam apy etat svātantryeṇādya kīrtyate ।। upoḍharāgāpy abalā madena sā madenasā manyurasena yojitā । na yojitātmānam anaṅgatāpitāṃ gatāpi tāpāya mamāsa neyate ।।
ardhābhyāsaḥ samudgaḥ syāt tasya bhedās trayo matāḥ । pādābhyāso apy anekātmā vyajyate sa nidarśanaiḥ ।। nāsthe yaḥ sa tvayā varjyaḥ paramāyatamānayā । nā stheyaḥsattvayāvarjyaḥ param āyatamānayā ।।
narā jitā mānanayāsam etya na rājitā mānanayā sametya । vināśitā vaibhavatāpanena vināśitā vai bhavatāpanena ।। kalāpināṃ cārutayopayanti vṛndāni lāpoḍhaghanāgamānām । vṛndānilāpoḍhaghanāgamānāṃ kalāpināṃ cārutayo apayanti ।।
naman dayāvarjitamānasātmayā na mandayāvarjitamānasātmayā । urasy upāstīrṇapayodharadvayaṃ mayā samāliṅgyata jīviteśvaraḥ ।। sabhā surāṇām abalā vibhūṣitā guṇais tavārohi mṛṇālanirmalaiḥ । sa bhāsurāṇām abalā vibhūṣitā vihārayan nirviśa saṃpadaḥ purām ।।
kalaṃ kam uktaṃ tanumaddhyanāmikā stanadvayī ca tvadṛte na hanty ataḥ । na yāti bhūtaṃ gaṇane bhavanmukhe kalaṅkamuktaṃ tanumad dhy anāmikā ।। yaśaś ca te dikṣu rajaś ca sainikā vitanvate ajopama daṃśitā yudhā । vitanv atejo apamadaṃ śitāyudhā dviṣāṃ ca kurvanti kulaṃ tarasvinaḥ ।।
bibharti bhūmer valayaṃ bhujena te bhujaṅgamo amā smarato mad añcitam । śṛṇūktam ekaṃ svam avetya bhūdharaṃ bhujaṃ gamo mā sma rato madaṃ citam ।। smarānalo mānavivardhito yaḥ sa nirvṛtiṃ te kim apākaroti । samantatas tāmarasekṣaṇe na samaṃ tatas tām arase kṣaṇena ।।
prabhāvato nāmana vāsavasya prabhāvato anāma navāsavasya । prabhāv ato nāma na vā savasya vicchittir āsīt tvayi piṣṭapasya ।। paraṃ parāyā balavā raṇānāṃ dhūlīsthalīr vyoma vidhāya rundhan । paraṃ parāyā balavāraṇānāṃ paramparāyā balavāraṇānām ।।
na śraddadhe vācam alajja mithyā bhavadvidhānām asamāhitānām । bhavadvidhānām asamāhitānāṃ bhavadvidhānām asamāhitānām ।। sannāhitomānamarājasena sannā hitomānamarājasena । sann āhito mānam arājasena saṃnāhito mānama rājase na ।।
sakṛd dvis triś ca yo abhyāsaḥ pādasyaivaṃ pradarśitaḥ । ślokadvayaṃ tu yuktārthaṃ ślokābhyāsaḥ smṛto yathā ।। vināyakena bhavatā vṛttopacitabāhunā । svamitroddhāriṇābhītā pṛthvīyam atulāśritā ।।
vināyakena bhavatā vṛttopacitabāhunā । svamitroddhāriṇābhītā pṛthvī yamatulāśritā ।। ekākāracatuṣpādaṃ tan mahāyamakāhvayam । tasyāpi dṛśyate abhyāsaḥ sā parā yamakakriyā ।।
samānayāsamānayā samānayā sa mānayā । samānayāsamāna yā samānayāsamānayā ।। dharādharākāradharā dharābhujāṃ bhujā mahīṃ pātum ahīnavikramāḥ । kramāt sahante sahasā hatārayo rayoddhurā mānadhurāvalambinaḥ ।।
āvṛttiḥ prātilomyena pādārdhaślokagocarā । yamakaṃ pratilomatvāt pratilomam iti smṛtam ।। yāmatāśa kṛtāyāsā sā yātā kṛśatā mayā । ramaṇārakatā te astu stutetākaraṇāmara ।।
nādino amadanā dhīḥ svā na me kā cana kāmitā । tāmikā na ca kāmena svādhīnā damanodinā ।। yā na mānayamārāvikaśonānajanāsanā । yām udāraśatādhīnām āyām āyam anādi sā ।।
sā dināmayam āyāmā nādhītā śaradāmuyā । nāsanājananā śokavirāmāya na mānayā ।। varṇānām ekarūpatvaṃ yady ekāntaram ardhayoḥ । gomūtriketi tat prāhur duṣkaraṃ tadvido yathā ।।
madano madirākṣīṇām apāṅgāstro jayed ayam । madeno yadi tat kṣīṇam anaṅgāyāñjaliṃ dadhe ।। āhur ardhabhramaṃ nāma ślokārdhabhramaṇaṃ yadi । tad iṣṭaṃ sarvatobhadraṃ bhramaṇaṃ yadi sarvataḥ ।।
manobhava tavānīkaṃ nodayāya na māninī । bhayād ameyāmā mā vā vayam enomayā nata ।। sāmāyāmā mā yā māsā mārānāyāyānā rāmā । yānāvārārāvānāyā māyārāmā mārāyāmā ।।
yaḥ svarasthānavarṇānāṃ niyamo duṣkareṣv asau । iṣṭaś catuḥprabhṛty eṣa darśyate sukaraḥ paraḥ ।। āmnāyānām āhāntyā vāg ītīr gītīr bhītīḥ prītīḥ । bhogo rogo modo moho dheye dhecche deśe kṣeme ।।
kṣitivijitisthitivihitivrataratayaḥ paragatayaḥ । uru rurudhur guru dudhuvur yudhi kuravaḥ svam arikulam ।। śrīdīptī hrīkīrtī dhīnītī gīḥprītī । edhete dve dve te ye neme deveśe ।।
sāmāyāmā mā yā māsā mārānāyāyānā rāmā । yānāvārārāvānāyā māyārāmā mārāyāmā ।। nayanānandajanane nakṣatragaṇaśālini । aghane gagane dṛṣṭir aṅgane dīyatāṃ sakṛt ।।
alinīlālakalataṃ kaṃ na hanti ghanastani । ānanaṃ nalinacchāyanayanaṃ śaśikānti te ।। anaṅgalaṅghanālagnanānātaṅkā sadaṅganā । sadānagha sadānanda natāṅgāsaṅgasaṃgata ।।
agā gāṃ gāṅgakākākagāhakāghakakākahā । ahāhāṅga khagāṅkāgakaṅkāgakhagakākaka ।। re re rorūrurūrorugāgogo agāṅgago agaguḥ । kiṃ kekākākukaḥ kāko mā mā mām āma māmama ।।
devānāṃ nandano devo nodano vedanindinaḥ । divaṃ dudāva nādena dāne dānavanandinaḥ ।। sūriḥ surāsurāsārisāraḥ sārāsisārasāḥ । sasāra sarasīḥ sīrī sasūruḥ sa surārasī ।।
nūnaṃ nunnāni nānena nānanenānanāni naḥ । nānenā nanu nānūnenainenānān ino ninīḥ ।। iti duṣkaramārgo api kiṃcidādarśitakramaḥ । prahelikāprakārāṇāṃ punar uddiśyate gatiḥ ।।
krīḍāgoṣṭhīvinodeṣu tajjñair ākīrṇamantraṇe । paravyāmohane cāpi sopayogāḥ prahelikāḥ ।। āhuḥ samāgatāṃ nāma gūḍhārthāṃ padasaṃdhinā । vañcitānyatra rūḍhena yatra śabdena vañcanā ।।
vyutkrāntātivyavahitaprayogān mohakāriṇī । sā syāt pramuṣitā yasyā durbodhārthā padāvalī ।। samānarūpā gauṇārthāropitair grathitā padaiḥ । paruṣā lakṣaṇāstitvamātravyutpāditaśrutiḥ ।।
saṃkhyātā nāma saṃkhyānaṃ yatra vyāmohakāraṇam । anyathā bhāsate yatra vākyārthaḥ sā prakalpitā ।। sā nāmāntaritā yasyā nāmni nānārthakalpanā । nibhṛtā nibhṛtānyārthā tulyadharmaspṛśā girā ।।
samānaśabdopanyastaśabdaparyāyasādhitā । saṃmūḍhā nāma yā sākṣān nirdiṣṭārthāpi mūḍhaye ।। yogamālātmakaṃ nāma yasyāḥ sā pārihārikī । ekacchannāśritaṃ vyajya yasyām āśrayagopanam ।।
sā bhaved ubhayacchannā yasyām ubhayagopanam । saṃkīrṇā nāma sā yasyā nānālakṣaṇasaṃkaraḥ ।। etāḥ ṣoḍaśa nirdiṣṭāḥ pūrvācāryaiḥ prahelikāḥ । duṣṭaprahelikāś cānyās tair adhītāś caturdaśa ।।
doṣān aparisaṃkhyeyān manyamānā vayaṃ punaḥ । sādhvīr evābhidhāsyāmas tā duṣṭā yās tv alakṣaṇāḥ ।। na may āgorasābhijñaṃ cetaḥ kasmāt prakupyasi । asthānaruditair ebhir alam ālohitekṣaṇe ।।
kubjām āsevamānasya yathā te vardhate ratiḥ । naivaṃ nirviśato nārīr amarastrīviḍambinīḥ ।। daṇḍe cumbati padminyā haṃsaḥ karkaśakaṇṭake । mukhaṃ valgu ravaṃ kurvaṃs tuṇḍenāṅgāni ghaṭayan ।।
khātayaḥ kani kāle te sphātayaḥ sphītavalgavaḥ । candre sākṣādbhavanty atra tāyavo mama dhāriṇaḥ ।। atrodyāne mayā dṛṣṭā vallarī pañcapallavā । pallave pallave cārdrā yasyāḥ kusumamañjarī ।।
surāḥ surālaye svairaṃ bhramanti daśanārciṣā । majjanta iva mattās te saure sarasi saṃprati ।। nāsikyamadhyā paritaś caturvarṇavibhūṣitā । asti kā cit purī yasyām aṣṭavarṇāhvayā nṛpāḥ ।।
girā skhalantyā namreṇa śirasā dīnayā dṛśā । tiṣṭhantam api sotkampaṃ vṛddhe māṃ nānukampase ।। ādau rājety adhīrākṣi pārthivaḥ ko api gīyate । sa nātanaś ca naivāsau rājā nāpi sanātanaḥ ।।
hṛtadravyaṃ naraṃ tyaktvā dhanavantaṃ vrajanti kāḥ । nānābhaṅgiśatākṛṣṭalokā veśyā na durdharāḥ ।। jitaprakṛṣṭakeśākhyo yas tavābhūmisāhvayaḥ । sa mām adya prabhūtotkaṃ karoti kalabhāṣiṇi ।।
śayanīye parāvṛtya śayitau kāminau ruṣā । tathaiva śayitau rāgāt svairaṃ mukham acumbatām ।। vijitānnabhavadveṣigurupādahato janaḥ । himāpahāmitradharair vyāptaṃ vyomābhinandati ।।
na spṛśaty āyudhaṃ jātu na strīṇāṃ stanamaṇḍalam । amanuṣyasya kasyāpi hasto ayaṃ na kilāphalaḥ ।। kena kaḥ saha saṃbhūya sarvakāryeṣu saṃnidhim । labdhvā bhojanakāle tu yadi dṛṣṭo nirasyate ।।
sahayā sagajā senā sabhaṭeyaṃ na cej jitā । amātṛko ayaṃ mūḍhaḥ syād akṣarajñas tu naḥ sutaḥ ।। sā nāmāntaritāmiśravañcitārūpayoginī । evam evetarāsām apy unneyaḥ saṃkarakramaḥ ।।
iti prahelikāmārgo duṣkarātmāpi darśitaḥ । vidvatprayogato jñeyā mārgāḥ praśnottarādayaḥ ।। viśadabuddhir anena suvartmanā sukaraduṣkaramārgam evaiti hi । na hi tadanyanaye api kṛtaśramaḥ prabhur imaṃ nayam etum idaṃ vinā ।।
kāvye doṣā guṇāś caiva vijñātavyā vicakṣaṇaiḥ । doṣā vipattaye tatra guṇāḥ sampattaye yathā ।। apārthaṃ vyartham ekārthaṃ sasaṃśayam apakramam । śabdahīnaṃ yatibhraṣṭaṃ bhinnavṛttaṃ visaṃdhikam ।।
deśakālakalālokanyāyāgamavirodhi ca । iti doṣā daśaivaite varjyāḥ kāvyeṣu sūribhiḥ ।। pratijñāhetudṛṣṭāntahānir doṣo na vety asau । vicāraḥ karkaśaprāyas tenālīḍhena kiṃ phalam ।।
samudāyārthaśūnyaṃ yat tad apārtham iheṣyate । tan mattonmattabālānām ukter anyatra duṣyati ।। samudraḥ pīyate so ayam aham adya jarāturaḥ । amī garjanti jīmūtā harer airāvataḥ priyaḥ ।।
idam asvasthacittānām abhidhānam aninditam । itaratra kaviḥ ko vā prayuñjītaivamādikam ।। ekavākye prabandhe vā pūrvāparaparāhatam । viruddhārthatayā vyartham iti doṣeṣu paṭhyate ।।
jahi śatrukulaṃ kṛtsnaṃ jaya viśvaṃbharām imām । na ca te ko api vidveṣṭā sarvabhūtānukampinaḥ ।। asti kā cid avasthā sā sābhiṣaṅgasya cetasaḥ । yasyāṃ bhaved abhimatā viruddhārthāpi bhāratī ।।
paradārābhilāṣo me katham āryasya yujyate । pibāmi taralaṃ tasyāḥ kadā nu daśanacchadam ।। aviśeṣeṇa pūrvoktaṃ yadi bhūyo api kīrtyate । arthataḥ śabdato vāpi tad ekārthaṃ mataṃ yathā ।।
utkām unmanayanty ete bālāṃ tadalakatviṣaḥ । ambhodharās taḍitvanto gambhīrāḥ stanayitnavaḥ ।। anukampādyatiśayo yadi kaś cid vivakṣyate । na doṣaḥ punarukte api pratyuteyam alaṃkṛtiḥ ।।
hanyate sā varārohā smareṇākāṇḍavairiṇā । hanyate cārusarvāṅgī hanyate mañjubhāṣiṇī ।। nirṇayārthaṃ prayuktāni saṃśayaṃ janayanti cet । vacāṃsi doṣa evāsau sasaṃśaya iti smṛtaḥ ।।
manorathapriyālokarasalolekṣaṇe sakhi । ārādvṛttir asau mātā na kṣamā draṣṭum īdṛśam ।। īdṛśaṃ saṃśayāyaiva yadi jātu prayujyate । syād alaṃkāra evāsau na doṣas tatra tadyathā ।।
paśyāmy anaṅgajātaṅkalaṅghitāṃ tām aninditām । kālenaiva kaṭhoreṇa grastāṃ kiṃ nas tvadāśayā ।। kāmārtā gharmataptā vety aniścayakaraṃ vacaḥ । yuvānam ākulīkartum iti dūty āha narmaṇā ।।
uddeśānuguṇo arthānām anudeśo na cet kṛtaḥ । apakramābhidhānaṃ taṃ doṣam ācakṣate yathā ।। sthitinirmāṇasaṃhārahetavo jagatām ajāḥ । śaṃbhunārāyaṇāmbhojayonayaḥ pālayantu vaḥ ।।
yatnasaṃbandhanirjñānahetuḥ ko api kṛto yadi । kramalaṅghanam apy āhur na doṣaṃ sūrayo yathā ।। bandhutyāgas tanutyāgo deśatyāga iti triṣu । ādyantāv āyatakleśau madhyamaḥ kṣaṇikajvaraḥ ।।
śabdahīnam anālakṣyalakṣyalakṣaṇapaddhatiḥ । padaprayogo aśiṣṭeṣṭo na śiṣṭeṣṭo hi duṣyati ।। avate bhavate bāhur mahīm arṇavaśakvarīm । mahārājann ajijñāsau nāstīty āsāṃ girāṃ rasaḥ ।।
dakṣiṇādrer upasaran mārutaś cūtapādapān । kurute lalitādhūtapravālāṅkuraśobhinaḥ ।। ityādi śāstramāhātmyadarśanālasacetasām । apabhāṣaṇavad bhāti na ca saubhāgyam ujjhati ।।
ślokeṣu niyatasthānaṃ padacchedaṃ yatiṃ viduḥ । tadapetaṃ yatibhraṣṭaṃ śravaṇodvejanaṃ yathā ।। strīṇāṃ saṃgītividhim ayam ādityavaṃśyo narendraḥ paśyaty akliṣṭarasam iha śiṣṭair ametyādi duṣṭam । kāryākāryāṇy ayam avikalāny āgamenaiva paśyan vaśyām urvīṃ vahati nṛpa ity asti caivaṃ prayogaḥ ।।
lupte padānte śiṣṭasya padatvaṃ niścitaṃ yathā । tathā saṃdhivikārāntaṃ padam eveti varṇyate ।। tathāpi kaṭu karṇānāṃ kavayo na prayuñjate । dhvajinī tasya rājñaḥ ketūdastajaladety adaḥ ।।
varṇānāṃ nyūnatādhikye gurulaghvayathāsthitiḥ । yatra tad bhinnavṛttaṃ syād eṣa doṣaḥ suninditaḥ ।। indupādāḥ śiśirāḥ spṛśantīty ūnavarṇatā । sahakārasya kisalayāny ārdrāṇīty adhikākṣaram ।।
kāmena bāṇā niśitā vimuktā mṛgekṣaṇāsv ity ayathāgurutvam । madanabāṇā niśitāḥ patanti mṛgekṣaṇāsv ity ayathālaghutvam ।। na saṃhitāṃ vivakṣāmīty asaṃdhānaṃ padeṣu yat । tad visaṃdhīti nirdiṣṭaṃ na pragṛhyādihetukam ।।
mandānilena caratā aṅganāgaṇḍamaṇḍale । luptam udbhedi gharmāmbho nabhasy asmanmanasy api ।। ādhivyādhiparītāya adya śvo vā vināśine । ko hi nāma śarīrāya dharmāpetaṃ samācaret ।।
luptam udbhedi gharmāmbho nabhasy asmanmanasy api । āsu rātriṣv iti prājñair ajñātaṃ nyaṅgam īdṛśam ।। deśo adrivanarāṣṭrādiḥ kālo rātriṃdivartavaḥ । nṛttagītaprabhṛtayaḥ kalāḥ kāmārthasaṃśrayāḥ ।।
carācarāṇāṃ bhūtānāṃ pravṛttir lokasaṃjñitā । hetuvidyātmako nyāyaḥ sasmṛtiḥ śrutir āgamaḥ ।। teṣu teṣv ayathārūḍhaṃ yadi kiṃ cit pravartate । kaveḥ pramādād deśādivirodhīty etad ucyate ।।
karpūrapādapāmarśasurabhir malayānilaḥ । kaliṅgavanasaṃbhūtā mṛgaprāyā mataṅgajāḥ ।। colāḥ kālāgaruśyāmāḥ kāverītīrabhūmayaḥ । iti deśavirodhinyā vācaḥ prasthānam īdṛśam ।।
padminī naktam unnidrā sphuṭaty ahni kumudvatī । madhur utphullaniculo nidāgho meghadurdinaḥ ।। śravyahaṃsagiro varṣāḥ śarad āmattabarhiṇī । hemanto nirmalādityaḥ śiśiraḥ ślāghyacandanaḥ ।।
iti kālavirodhasya darśitā gatir īdṛśī । mārgaḥ kalāvirodhasya manāg uddiśyate yathā ।। vīraśṛṅgārayor bhāvau sthāyinau krodhavismayau । pūrṇasaptasvaraḥ so ayaṃ bhinnamārgaḥ pravartate ।।
itthaṃ kalācatuḥṣaṣṭau virodhaḥ sādhu nīyatām । tasyāḥ kalāparicchede rūpam āvirbhaviṣyati ।। ādhūtakesaro hastī tīkṣṇaśṛṅgas turaṅgamaḥ । gurusāro ayam eraṇḍo niḥsāraḥ khadiradrumaḥ ।।
iti laukika evāyaṃ virodhaḥ sarvagarhitaḥ । virodho hetuvidyāsu nyāyākhyāsu nidarśyate ।। satyam evāha sugataḥ saṃskārān avinaśvarān । tathā hi sā cakorākṣī sthitaivādyāpi me hṛdi ।।
kāpilair asadudbhūtiḥ sthāna evopavarṇyate । asatām eva dṛśyante yasmād asmābhir udbhavāḥ ।। nītir nyāyavirodhasya saiṣā sarvatra dṛśyatām । athāgamavirodhasya prasthānaṃ darśayiṣyate ।।
anāhitāgnayo apy ete jātaputrā vitanvate । viprā vaiśvānarīm iṣṭim akliṣṭācārabhūṣaṇāḥ ।। asāv anupanīto api vedān adhijage guroḥ । svabhāvaśuddhaḥ sphaṭiko na saṃskāram apekṣate ।।
virodhaḥ sakalo apy eṣa kadā cit kavikauśalāt । utkramya doṣagaṇanāṃ guṇavīthīṃ vigāhate ।। tasya rājñaḥ prabhāveṇa tadudyānāni jajñire । ārdrāṃśukapravālānām āspadaṃ suraśākhinām ।।
rājñāṃ vināśapiśunaś cacāra kharamārutaḥ । dhunvan kadambarajasā saha saptacchadodgamān ।। dolātipreraṇātrastavadhūjanamukhodgatam । kāmināṃ layavaiṣamyād geyaṃ rāgam avardhayat ।।
aindavād arciṣaḥ kāmī śiśiraṃ havyavāhanam । abalāvirahakleśavihvalo gaṇayaty ayam ।। prameyo apy aprameyo asi sakalo apy asi niṣkalaḥ । ekas tvam apy aneko asi namas te viśvamūrtaye ।।
pañcānāṃ pāṇḍuputrāṇāṃ patnī pañcālakanyakā । satīnām agraṇīś cāsīd daivo hi vidhir īdṛśaḥ ।। śabdārthālaṃkriyāś citrā mārgāḥ sukaraduṣkarāḥ । guṇā doṣāś ca kāvyānām iti saṃkṣipya darśitāḥ ।।
vyutpannabuddhir amunā vidhidarśitena mārgeṇa doṣaguṇayor vaśavartinībhiḥ । vāgbhiḥ kṛtābhisaraṇo madirekṣaṇābhir dhanyo yuveva ramate labhate ca kīrtim ।। ।। ity ācāryaśrīdaṇḍinaḥ kṛtau kāvyādarśe duṣkaranāmā tṛtīyaḥ paricchedaḥ samāptaḥ ।।