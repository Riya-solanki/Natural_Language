mṛtyau niṣpratikāradāruṇatare nityaṃ puraḥsthāyini । saṃsārogramaruprapātapatitāḥ prāpsyanti duḥkhāni te ।। mānuṣyaṃ durlabhaṃ prāpya vidyutsaṃpātacañcalam । bhavakṣaye matiḥ kāryā bhavopakaraṇeṣu vā ।।
manuṣyatvaṃ samāsādya vidyujjvālormicañcalam । puṇyam evātra kurvīta yataś cintāmaṇir nṛṇām ।। yasyānubhāvān mānuṣyaṃ prāptaṃ bhūyo api sāṃpratam । puṇyaṃ tad vardhyasveha yasmād dhetuḥ sukhasya te ।।
rūpaudāryakulonnatiprabhṛtibhir yuktaṃ vicitrair guṇaiḥ । tasmāt tūrṇam idaṃ kuru tvam asakṛt sarvārthasaṃpatkaram ।। lakṣmīniketaṃ yadupāśrayeṇa prāpto asi lokābhimataṃ prabhutvam । tāny eva puṇyāni vivardhayethā na karṣaṇīyo hy upakāripakṣaḥ ।।
damayata durdamaṃ viṣayalolamanasturagam । daśati na yāvad eva maraṇāhir asahyaviṣaḥ ।। ।। iti puṇyaprotsāhanakathā ।। kṣaṇam anavāpyam adbhutam imaṃ samavetya calam ।
śṛṇuta sudurlabhaṃ kṣaṇam apīha muner vacanam ।। yad durlabham kalpaśatair anekair mānuṣyam aṣṭākṣaṇadoṣamuktam । tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ ।। pallavāgrajalabinducañcale kleśajālapariveṣṭite bhave ।
yo na cintayati karmasatpatham tasya janma bhavatīha niṣphalam ।। amaragurubhiḥ pratyantasthaiḥ kudṛkkaravikṣataiḥ । sanaravibudhaiḥ śakyaṃ pātuṃ munīndravacomṛtam ।। tasmāt kukāryam vyapahāya sarvaṃ matvā svakāryaṃ paramāryadharmam ।
śrotavya eva prayatena dharmo yasmād ataḥ sarvaguṇā bhavanti ।। śrotrāpāte tataś ca prabalagurughanadhvāntavṛndaṃ nihanti । niḥśeṣātaṅkapaṅktiṃ vighaṭayati sadā sarvasaṃpannidhānam ।। harati tīvrabhavaprabhavāpadaṃ diśati nirvṛtisaukhyam anuttaram ।
tad idam evam avetya muner vacaḥ śṛṇuta saṃprati nirmalamānasāḥ ।। ।। iti dharmaśravanaprotsāhanakathā ।। yat prāpya janmajaladher api yānti pāram āropayanti śivam uttamabodhibījam । cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti ।।
mohāt puṇyadraviṇam iha na svalpam apy ācinoti । ratnadvīpād vaṇig iva gataḥ svaṃ gṛhaṃ śūnyahastaḥ ।। nākuśalaiḥ karmapathair mānuṣyaṃ labhyate punaḥ । alabhyamāne mānuṣye duḥkham eva kutaḥ sukham ।।
nātaḥ paraṃ vañcanāsti na ca moho asty ataḥ param । yad īdṛśaṃ kṣaṇaṃ prāpya na kuryāt kuśalaṃ bahu ।। ekakṣaṇakṛtāt pāpād avīcau kalpam āsyate । naikajanmakṛtāt pāpāt kā punaḥ sugatau kathā ।।
ata evāha bhagavān mānuṣyam atidurlabham । mahārṇavayugacchidrakūrmagrīvārpanopamam ।। ।। iti durlabhamānuṣyakathā ।। annapānaśayanāsanasaṃpad ratnamālyavasanābharaṇāni ।
kīrtir uttamaguṇāś ca yuvatyo dānataḥ kathitam etad aśesam ।। ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ । vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca ।। saudhaṃ saṃgītigarbhaṃ madhupaṭaharavāḥ puṣpamālā yuvatyaḥ ।
saṃbuddhatvaṃ ca buddhaiḥ kathitam iha phalaṃ dānakalpadrumasya ।। cañcanmekhalacumbitorujaghanā visrastaraktāṃśukāḥ । tan mātsaryakapāṭapāṭanapaṭor dānasya visphūrjitam ।। nāgair bhinnamadaiś ca yan naravarā gacchanti chattrocchrayaiḥ ।
tad dānasya phalaṃ vadanti munayaḥ pūrvārjitasyedṛśam ।। keyūrair mukuṭaiś ca ratnakhacitaiḥ siṃhāsanasthāḥ sadā । tad dānasya phalaṃ vadanti munayaḥ śārdūlavikrīḍitam ।। vīṇāvallariveṇugītamudite ratnaprabhodbhāsite ।
tad dānasya phalaṃ vadanti munayaḥ pūrvārjitasyedṛśam ।। dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ । kīrtiś ca dikṣu visaraty amalaṃ yaśo asya tat tat padaṃ samupayāti viśārado asau ।। prāpyotpattiṃ vicitrastabakakusumitasphītakalpadrumeṣu ।
prāpnoty utkṛṣṭarūpāmarayuvatijanaiḥ sevyamānaḥ pradānāt ।। dānaṃ matsaralobhadoṣarajasaḥ prakṣālaṇaṃ cetasaḥ । dānaṃ naikasukhopadhānasumukhaṃ sanmitram ātyantikam ।। karṇāsannaviśālacārunayanāḥ keśāntasaktasrajaḥ ।
tan māhātmyam uvāca saṃbhṛtaphalaṃ dānasya śauddhodaniḥ ।। śrīmatkāñcanabhājane vinihutaṃ bandhūkatāmraṃ madhu । hetuṃ tatra vadanti śuddhamatayo dānaṃ paraṃ śreyasaḥ ।। iti dānaguṇān niśamya saumya prayatātmā kuru dāna eva yatnam ।
tribhavogramahābhaye narāṇāṃ na hi dānāt param asti bandhur anyaḥ ।। ।। yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā । tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam ।।
atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ । uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti ।। kauśeyakāśikadukūlavicitravastrā muktāvalīkanakaratnavibhūṣitāṅgāḥ । yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā ।।
āyuḥ sudīrghaṃ sukule ca janma kāntaṃ vapur vyādhibhayaṃ na cāsti । dhanaṃ prabhūtaṃ parivārasaṃpad bhavanti puṇyasya mahāvipākāḥ ।। yac cakravartī pravarais tu ratnaiḥ sahasraputraiś ca samanvito api samudrasīmāṃ bubhuje dharitrīṃ tat puṇyaratnasya phalaṃ viśālam ।। vicitrapadmāsanamadhyasaṃsthitaḥ surāsurendrādinamaskṛtaḥ sadā ।
yad brahmalokaṃ tv abhibhūya tejasā brahmā sadā bhāti tad eva puṇyataḥ ।। yad devanāgāsurasiddhasaṃghair gandharvayakṣottamakinnaraiś ca । saṃpūjyate devaguruḥ sadaiva tat puṇyaratnasya phalaṃ viśālam ।। rūpaṃ vīryaṃ ca śilpaṃ ca vihāya vivaśā narāḥ ।
paralokam ito yānti karmavāyubhir īritāḥ ।। puṇyaṃ tv ekam ihātyantam anugāmi sukhodayam । puṇyam anyair ahāryatvād dhanānāṃ pravaraṃ dhanam ।। ye merum api vegena vikiranti diśo daśa ।
te api puṇyasya bhaṅgāya nālaṃ pralayavāyavaḥ ।। saṃvartasalilodvṛttaniraṅkuśavisarpiṇā। puṇyaṃ na kledam āyāti catuḥsāgaravāriṇā ।। pradīptakiraṇāṅgāraiḥ saptabhir bhāskarānalaiḥ । kṣitau vā dahyamānāyāṃ puṇyam ekaṃ na dahyate ।।
।। saubhāgyaśrīnidhānaṃ samupacitabalākrāntagātro yaśasvī। vyakto dhīmān pradātā bhavati bhagavato buddhabimbaṃ vidhāya ।। tatkartur divi bhūtale ca niyataṃ tāvanti rājyāny api ।
ante janmajarāvipattirahitaṃ prāpnoti bauddhaṃ padam ।। dvātriṃśatā bhūṣitacārugātraḥ sallakṣaṇair lakṣitacakravartī । bhavej jino ante jitadoṣaśatruḥ tāthāgatīṃ yaḥ pratimāṃ vidhatte ।। indriyāṇām avaikalyaṃ strītvadurgatidūratā ।
janma mānuṣyakaṃ vaṃśa uccair ādeyavākyatā ।। jātiḥ śrutiḥ smṛtir dhairyam abhivāñchitasaṃpadaḥ । sthāneṣv abhiniveśaś ca rāgādibhir abādhanā ।। saṃbodhir iti jāyante viśeṣāḥ sādhusaṃmatāḥ ।
vidhāya buddhapratimāṃ stūpaṃ vā prāṇināṃ sadā ।। na yāti dāsyaṃ na daridrabhāvaṃ na preṣyatāṃ nāpi ca hīnajanma । na cāpi vaikalyam ihendriyāṇāṃ yo lokanāthapratimāṃ karoti ।। ।।
yo vā pūjāṃ karoti pramuditamanasā śravyavāditraśabdaiḥ । vyāptāyāṃ snāti so ante sakalakalimalakṣālito yāti mokṣam ।। jṛmbhajjāmbūnadābjacyutasurabhirasodgāragandhaṃ kṣipatyām । nānāgandhodakena snapanaphalam idaṃ buddhabhaṭṭārakasya ।।
surabhimanoramāsitasitāruṇapītaruci । sa bhavati vītamānasamalo jagur astamalāḥ ।। ।। yat sphītasphuṭapaṅkajāṃ surapatir mandākinīṃ gāhate ।
tad gandhodakapādyadhūpakusumasraggandhadānāt phalam ।। karpūrāmodavadbhir malayajasurabhiśleṣaśītair yutāyām । tat tyāgāt kuṅkumāder guṇamaṇinidhaye buddhabhaṭṭārakāya ।। mṛdaṅgavīṇāpaṭahapradānaiḥ kṛtvā tu pūjāṃ sugatottamānām ।
śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam ।। ।। iti kuṅkumādikathā ।। vrajati sutasahasrair vyomni yac cakravartī । tad api phalam udāraṃ chattradānāt prasūtam ।।
nānāvarṇasugandhibhūrikusumanyāsena citrīkṛtam । prāpnoti kṣitipārcitaṃ sa hi caturdvīpeśvaratvaṃ dhruvam ।। skandhasthā bahuratnabhūṣaṇavarāḥ śakrarddhivispardhinaḥ । tat tāthāgatadhātucaityakusumacchattrapradānāt phalam ।।
।। iti chattrakathā ।। prakāśitayaśā bhavaty akhilasattvadhātvāśrayaḥ । jinapratikṛtau janena yadi dhātur āropyate ।। śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ ।
ante viśuddhaṃ padam āpnuvanti dhātoḥ samāropaṇato jinasya ।। martyā yan martyaloke varakanakanibhāḥ kṣāntisauratyayuktāḥ । tat sarvaṃ buddhabimbe bhavati tanubhṛtāṃ dhātum āropya bhaktyā ।। ।। iti dhātvāropaṇakathā ।।
maṇḍalakathā bhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ । dhanakanakasamṛddho jāyate rājavaṃśe sugatavaragṛhe asmin maṇḍalaṃ yaḥ karoti ।। te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ । buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni ।। kṣāntiḥ kṣudrapipīlikāpanayanaṃ vīryaṃ kriyotthāpanam ।
etāḥ pāramitāḥ ṣaḍ eva labhate kṛtvā muner maṇḍalam ।। divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ । padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya ।। ।। iti maṇḍalakathā ।।
svāḍusparśasukhāṃ surāḥ surapure yad devavṛndārakaiḥ । tad buddhapramukhāryasaṃghaviṣaye nyastānnadānāt phalam ।। kleśārīn api yo durantaviṣayān antaścarān durjanān । prāptaḥ sarvarasāgrabhogavaśitāṃ so apy annadānodayāt ।।
saṃpūrṇasarvāṅgasamanvitaṃ ca śrīmatsukhādyapratibhānayuktam । āyur balaṃ varṇam udārarūpaṃ prāpnoti vidvān aśanapradānāt ।। nirjitya śatrūn balavīryayuktān lakṣmīṃ samāsādya ca ye narendrāḥ । svādūni bhojyāni samāpnuvanti bhojyapradānād dhi sadā tad etat ।।
।। iti bhojanakathā ।। kāmyaṃ kāñcanabhājane vinihitaṃ prāleyamiśraṃ madhu । saṃgītadhvanisaṃgataṃ naravarais tat pānadānāt phalam ।। devā divyāṅganābhiḥ stanakalaśabharavyāptavakṣaḥsthalābhiḥ ।
proktaṃ prājñaiḥ phalaṃ tad guṇanicitagaṇe pānadānasya ramyam ।। śleśmāghātogravātapraśamanacaturaṃ pipphalīkhaṇḍacūrṇam । dattvā saṃghāya bhaktyāmarabhavanagato divyam āpnoti pānam ।। madhumadhuram udāram ādareṇa pravaragaṇāya dadāti pānakaṃ yaḥ ।
divi bhuvi sakale sa pānam agryaṃ pibati ciraṃ pravarāṅganopanītam ।। śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle । saṃsāraparvatadarītaṭavāsasaṃsthās te prāpnuvanti satataṃ madhuraṃ supānam ।। ।।
ye nīlapītaharitāruṇaśuklacitravarṇaprabhedaracitojjvalavastramālām । yacchanti lokagurave sagaṇottamāya te prāpnuvanty abhimatapravarāmbarāṇi ।। yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti । sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam ।।
raktair anyaiś ca ramyaiḥ suruciravasanaiś cīvaraiś cārumālāḥ । hrīvastrālaṃkṛtātmā bhavati paṭumatiḥ sarvadharmeśvaraḥ saḥ ।। ।। śakrādhikāḥ pravarabhogasamanvitās te padmendukāntivapuṣo varakīrtiyuktāḥ ।
śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām ।। nīlotpalapracayatulyaśarīragandhā vikhyātakīrtivimalāyatacārunetrāḥ । ratnopamā bhuvi caranti manuṣyabhūtā dattvā jine pravaradhūpam udāragandham ।। vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ ।
narottamāḥ sarvajanair upetā bhavanti buddhe surabhipradānāt ।। rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ । rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe ।। ।। iti puṣpādikathā ।।
yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ । bhaktyā svamūrdhnā bahu vandyate tad buddhapraṇāmāt kathayanti tajjñāḥ ।। ye jātamātrāḥ prabhutāṃ prayānti śreṣṭhe kule janma sadaiva yeṣām । hastyaśvayānaiś ca paribhramanti kṛtvā tu te śreṣṭhatare praṇāmam ।।
harati duritaṃ sarvaṃ sarvaṃ hy arātim apāhate । phalati ca śivāyānte avaśyaṃ munīndranamaskriyā ।। cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ । saṃjāyate vai kṣitipapradhāno buddhapraṇāmād dhi phalaṃ tad uktam ।।
evaṃ bahuguṇaṃ matvā matvā kāyaṃ ca bhaṅguram । buddhapraṇāmāt ko vidvān kāyakarmānyad ācaret ।। kas taṃ na namaḥ kuryād dṛṣṭvā dūrāt punarbhavād bhītaḥ । kṛtvaikanamaskāraṃ bhavapāram avāpa yaddhetoḥ ।।
।। iti praṇāmakathā ।। hemante garbhagehe priyatamavanitābāhuyugmopagūḍhāḥ । tat syād ujjvālikāyāḥ phalam atimadhuraṃ bhikṣusaṃghārpitāyāḥ ।। jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm ।
ujjvālikāṃ munivarapravarāya dattvā dīptaprabho bhavati devamanuṣyaloke ।। vidyujjvālaśaracchaśāṅkasadṛśāḥ kāntābhir āliṅgitāḥ । tad dattvāryagaṇāya śītasamaye cojjvālikāṃ śraddhayā ।। jitvā ripūn ye gajavājiyuktān pṛthvīṃ samantād anuśāsayanti ।
dīptānanā hemavibhūṣitāṅgā ujjvālikāyāḥ phalam eva teṣām ।। ।। ity ujjvālikādānakathā ।। susūkṣmam api vastu cātitimirotkarair āvṛtam । dadarśa sugatasya dīpaparibodhanāt tat phalam ।।
buddhatvaṃ kila sugataḥ pradīpakena vyākārṣīn nanu nagarāvalambikāyāḥ । ko dadyād bhagavati na pradīpamālāṃ prāptyarthaṃ vimalamunīndralocanasya ।। dūraṃ sūkṣmaṃ vyavahitaṃ dṛśyaṃ paśyanti ye janāḥ । jinapradīpamālāyās tat phalaṃ munayo jaguḥ ।।
devā yad devalokaṃ varakanakanibhā bhāsayanti svakāntyā । tat sarvaṃ dīpadānād bhavati tanubhṛtāṃ śākyasiṃhāya bhaktyā ।। śakro yad devarājo daśaśatanayano bhāti divyāsanasthaḥ । dattvā tad dīpamālāṃ prabhavati suphalaṃ śāstṛcaitye narāṇām ।।
।। iti pradīpakathā ।। sarvarturamyavaraharmyatale narendrāḥ saṃgītigarbhajayajīvagirā ramante । śuddhāntavāravanitābhir aśītatāyāś cāturdiśāryayatisaṃghavihāradānāt ।। buddhapracodanavaco api muner aśeṣam ārocya sāryayatisaṃghavihārahetoḥ ।
yaj jāgrato api carataḥ svapataḥ sthitasya puṇyābhivṛddhir upariprabhavāpramāṇā ।। saṃghasyoddiśya sarvopakaraṇasubhagaṃ yo vihāraṃ karoti । sārdhaṃ sarvarturamye ciram abhiramate devaloke sa eva ।। śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam ।
dattvā gaṇāya guṇine pravarāya śākraṃ prāsādaratnam adhigacchati vaijayantam ।। ।। paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ । saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya ।।
śayyāyāṃ ratnamayyāṃ surabhiparimalāmodavatyāṃ mahatyām । yat tac chayyāsanānāṃ phalam idam uditaṃ bhikṣusaṃghāya dānāt ।। karpūracandanavarāguruliptagātrā divyāṅganāstanayugāntaravartidehāḥ । nityaṃ svapanti varavastrasutūlikāyāṃ stūpāya cātra śayanāsanadānatas tat ।।
।। iti śayanāsanadānakathā ।। māndhātā tridaśādhipāc ca mudito lebhe yad ardhāsanam । tat pātrapratipāditasya mahato dānasya citraṃ phalam ।। tac ca pātraṃ caturdhā tu gatiduḥkhādibhedataḥ ।
pṛthak pṛthak phalaṃ tasmād viśiṣṭaṃ jāyate nṛṇām ।। vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ । dānān manuṣyagatikeṣu samāpnuvanti ramyāṇi yānaśayanāsanabhojanāni ।। glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye ।
lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ ।। candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ । rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt ।। chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ ।
kṣetre samyak tad etat pravaraguṇaphalaṃ śodhite dānabījāt ।। rājā vai kapphiṇākhyas tridaśapatir abhūt pañcasārapradānāt । prāptaṃ vai kṣmāpatitvaṃ surapatibhavane siṃhanāmnādhipatyam ।। kṣiptaṃ balbajakaṇṭakākulatale kṣetre kṣite bījavat ।
dānaṃ svalpam api prayāti bahutāṃ nyagrodhabījaṃ yathā ।। ।। yo dharmaratnaṃ likhatīha nityaṃ śṛṇoti tac cintayate sadaiva । saṃbhāvanāṃ vā yadi cātra kuryāj jātismaratvaṃ labhate sa nityam ।।
yad devaloke varakalpavṛkṣāḥ sarvārthasaṃsiddhikarā bhavanti । devottamānāṃ sukhahetubhūtās tat gopradānasya phalaṃ viśālam ।। bālye yan madhusarpiṣī ca pibati kṣīraṃ ca kāle punaḥ । vṛddhatve ca yathepsitaṃ vararasaṃ tad gopradānodbhavam ।।
siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā । siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam ।। sauvarṇapātre satataṃ narendrā yat kṣīram aśnanti rasādiyuktam । lakṣmīsamṛddhāś ca narīr labhante padmānanās tan mahiṣīpradānāt ।। yānapradānena sadāturāṇāṃ sudurbalānāṃ vahanena caiva ।
saṃmānanāṃ vai kurute gurūṇām ṛddhiṃ samāpnoti naras tu tena ।। aśvair vicitraiḥ satataṃ vahanti suvarṇapattracchuritair narendrāḥ । ṛddhyā ca gacchanti sudūradeśaṃ yānapradānāt tu tad eva martyāḥ ।। hārārdhahāraiḥ kaṭakair upetāḥ krīḍanti deveṣu manojñavarṇāḥ ।
sārdhaṃ hi yat tat tridaśādhipena niḥsaṅgadānāt pravadanti santaḥ ।। bhītān samāśvāsayate sadaiva dhīmān naro vākpratipādanena । sarvair na māraiḥ paribhūyate asau vākyaṃ ca nityaṃ madhuraṃ śṛṇoti ।। yad arhayantīha jinasya vākyaiḥ kleśāribhaṅgair bhuvi dharmadhātum ।
saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante ।। pratiśrayaṃ te pradiśanti santaḥ sarvatra kāle śramapīḍitānām । te yānti nākaṃ satataṃ prahṛṣṭāḥ śakreṇa sārdhaṃ ca sadā ramante ।। ye ropayantīha sukānanāni vṛkṣāṃś ca puṣpāṇi ca gandhavanti ।
cyutvāpi te yānti divaṃ manuṣyā udyānamālādyupabhogayuktāḥ ।। kurvanti setuṃ viṣame pradeśe pānīyamadhye api ca ye manuṣyāḥ । svargaṃ sadā bhogasamanvitaṃ hi yānty uttamaṃ te varahemagātrāḥ ।। vāpītaḍāgāni suśobhanāni kṛtvā narāḥ svargam avāpnuvanti ।
ihaiva loke ca manuṣyabhūtā rājyāni ramyāṇi sukhāvahāni ।। kūpān maṭhān sattvasamāśrayāṃś ca vātātapatrāṇanimittabhūtān । ye kārayanti pravarān manuṣyās te devabhūtāḥ sukhino bhavanti ।। chattrāṇi ye vā pratipādayanti sūryāṃśutāpena suduḥkhiteṣu ।
chattropagās te jitaśatrusaṃghā bhavanti nityaṃ varasaukhyayuktāḥ ।। pādāśrayaṃ citram upānahau ca sarveṣu sattveṣu diśanti bhaktyā । yānottamais te suciraṃ prayānti deveṣu martyesu sadopapannāḥ ।। śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān ।
saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca ।। mṛdaṅgavīṇāpaṭahādibhir ye kurvanti pūjāṃ sugatottamānām । manuṣyabhūtāḥ sumanojñavākyāḥ śṛṇvanti śabdān sumanojñarūpān ।। yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye ।
chattrāvalīṃ vā kurute sa tena lakṣmīṃ samāpnoti naro viśālām ।। manuṣyabhūto bhuvi yaḥ samantād īśatvam āpnoti balena yuktaḥ । keyūramuktābharaṇair upeto bhūmipradānāt tad uśanti santaḥ ।। bimbaṃ karoti pravaraṃ jinasya stūpaṃ ca vā chattravarair upetam ।
dhātuṃ samāropayatīha yaś ca svargaṃ samāpnoti naras tu tena ।। ye buddham uddiśya mahānti nityaṃ kurvanti mṛdgomayalepanāni । puṣpaṃ phalaṃ bhojanapānakaṃ vā yacchanti te rājabalaṃ labhante ।। dīpān udārān vividhāṃś ca gandhān puṣpāṇi dhūpaṃ guḍapānakaṃ vā ।
diśanti saṃghasya tathā ca hema bhavanti te devasukhena yuktāḥ ।। stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ । nirmālyam ebhyaś ca samudvahanti te hemavarṇāḥ sudṛśo bhavanti ।। ujjvālikāṃ ye pradiśanti sadbhyaḥ śītāgame vastram athāpi geham ।
pānaṃ vicitraṃ varakanyakāṃ vā te janmabhūmau sukhino bhavanti ।। dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ । devodbhavāni vividhāni sukhāni bhuṅkte prāṇātipātavirataḥ khalu yas tu vidvān ।। dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham ।
prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām ।। dārān parasya parivarjayatīha yo asau dārān asau labhata eva manojñarūpān । śatrūdbhavo na hi janasya kadā cid eva lokasya vai bhavati viśvasanīya eva ।। nīlotpalasyaiva yathā hi gandho manojñarūpaḥ satataṃ pravāti ।
tadvan manuṣyasya hi vāti gandho mukhād asatyaṃ tu na vakti yaś ca ।। sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam । bhogān udārān sukham aprameyaṃ prāpnoti nityaṃ piśunād vimuktaḥ ।। ānandaśabdaṃ madhuraṃ śṛṇoti vākyāni nityaṃ sumanojñakāni ।
deveṣu martyeṣu ca jāyate asau pāruṣyavākyād virato naro yaḥ ।। dharmārthasatyaniratā khalu yasya vāṇī loke sadā priyatamā bhavatīha nityam । saṃpūjanāṃ sa labhate bahuratnajātair yāyāc cyuto vibudhalokam anantasaukhyam ।। sa tīvrarāgo bhavatīha naiva bhogair udāraiḥ satataṃ ca yuktaḥ ।
ādeyavākyaḥ pṛthukīrtiyuktaḥ parasvatṛṣṇāvirato hi yo vai ।। prāsādikatvaṃ labhate sa nityaṃ sphītaṃ sukhaṃ rājyadhanādi loke । brahmatvam āsādayatīha samyaṅ maitrasya cittasya vaśān manuṣyaḥ ।। svargāpavargaṃ samavāptukāmair narais tu nityaṃ samupārjanīyā ।
astitvadṛṣṭiḥ paramā hi yasmāt sarvasya sā vai kuśalasya mūlam ।। śraddhānirākṛtamater na virohatīha puṇyaṃ hy udārabhuvanatrayasaukhyakāri । tasmān nareṇa viduṣā satataṃ niṣevyā śraddhā samastaguṇaratnanidhānabhūtā ।। śraddhā śubhasya jananī jananī yathaiva saivādito manasi sādhujanair niveśyā ।
śraddhākarena rahito na hi bodhipakṣasaddharmaratnanikaragrahaṇe samarthaḥ ।। bhraṣṭo yathādhipatyād aiśvaryaphalāni na hy avāpnoti । śraddhendriyavibhraṣṭo na tathāryaphalāny avāpnoti ।। tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu ।
niḥśeṣadoṣaśamanāya na cānyad asti śraddhā yathā dahati doṣagaṇaṃ samastam ।। dīnāḥ kuvāsavo mūḍhāḥ kapālāṅkitapāṇayaḥ । darśayanty eva lokasya hy adātuḥ phalam īdṛśam ।। śaśvat kṣudvihatā bhramanti yad amī dehīti bāhūcchritāḥ ।
prāyo alpaṃ sakṛd apy amībhir aśanam dattaṃ na kasmai cana ।। sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ । pretāḥ sadā salilalālasayā yad ārtās tat pānadānavikalasya phalaṃ vadanti ।। nānākāraviśālakauśalapadaṃ sarvair guṇālaṃkṛtam ।
kṣuttṛṣṇādisuśoṣaṇaṃ śubhakaraṃ kuryur narā yatnataḥ ।। ।। iti vicitrakathā ।। puṇyotsāhanaṃ śravaṇaṃ durlabhaṃ tyāgapuṇyayoḥ । bimbaṃ snānaṃ tathā gandhaś chattraṃ dhātoś ca ropaṇam ।।
maṇḍalaṃ bhojanaṃ pānaṃ vastraṃ puṣpādivarṇanam । praṇāmojjvālikādīpavihāraśayanāsanam ।। kṣetraṃ vicitraṃ caivānta ity etā bahudhā bhṛśam । kathā dvāviṃśatiḥ proktā bhūyo dānasya varṇane ।।
yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ । śrutena vittena kulena cānvitas tathāvidhaḥ śīlaparāṅmukho janaḥ ।। varaṃ daridro api suśīlavān bhaven na cārthavān apy analaṃkṛto guṇaiḥ । daridrabhāve api hi sajjanaḥ stuto raso guṇānām amṛtād viśiṣyate ।।
saṃmānayanti guravo guṇavantam āryaṃ tejasvino api dhanino api manasvino api । tasmān naro narapater api yaḥ sakāśāt saṃmānam icchati sa rakṣatu śīlam eva ।। loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu । tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva ।।
yo bhraṣṭaśīlavinayasya vināśakāle trāsaḥ samāviśati śīlavato na so asti । tasmāt prahṛṣṭavinayaḥ paralokam ante yo gantum icchati sa rakṣatu śīlam eva ।। śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ । tasmād ṛte api vanavāsam ṛte api liṅgaṃ yaḥ svargam icchati sa rakṣatu śīlam eva ।।
śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ । śīlaṃ sthiraṃ vyupaśame apy anugāmi mitraṃ śīlaṃ vibhūṣaṇam ṛte api vibhūṣaṇebhyaḥ ।। na hy asti śīlasadṛśaṃ hitakāri mitraṃ snigdhāśayo na khalu śīlasamo asti bandhuḥ । mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu ।।
।। sarvam etat sucaritaṃ dānaṃ sugatapūjanam । kṛtaṃ kalpasahasrair yat pratighaḥ pratihanti tat ।। na ca dveṣasamaṃ pāpaṃ na ca kṣāntisamaṃ tapaḥ ।
tasmāt kṣāntiṃ prayatnena bhāvayed vividhair nayaiḥ ।। manaḥ śamaṃ na gṛhṇāti na prītisukham aśnute । na nidrāṃ na dhṛtiṃ yāti dveṣaśalye hṛdi sthite ।। na dviṣantaḥ kṣayaṃ yānti yāvajjīvam api ghnataḥ ।
krodham ekaṃ tu yo hanyāt tena sarvadviṣo hatāḥ ।। vikalpendhanadīptena jantuḥ krodhahavirbhujā । dahaty ātmānam evādau paraṃ dhakṣyati vā na vā ।। jarā rūpavatāṃ krodhaḥ tamaś cakṣuṣmatām api। vadho dharmārthakāmānāṃ tasmāt krodhaṃ nivārayet ।।
matkarmacoditā hy ete jātā mayy apakāriṇaḥ । yena yāsyanti narakān mayaivaite hatā nanu ।। etān āśritya me pāpaṃ kṣīyate kṣamato bahu । mām āśritya tu yānty ete narakān dīrghavedanān ।।
aham evāpakāry eṣāṃ mamaite copakāriṇaḥ । kasmād viparyayaṃ kṛtvā khalacetaḥ prakupyasi ।। mukhyaṃ daṇḍādikaṃ hitvā prerake yadi kupyasi । dveṣeṇa preritaḥ so api dveṣe dveṣo astu me varam ।।
।। vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena । naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ ।। yuddheṣu yat karituraṅgapadātimatsu nārācatomaraparaśvadhasaṃkuleṣu ।
hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya ।। ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān । vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni ।। śīlaṃ sajjanacittanirmalataraṃ samyak samādāpayan ।
modante surasundarībhujalatāpāśopagūḍhāś ciram ।। yad devā viyati vimānavāsino ye nirdvandvāḥ samanubhavanti saumanasyam । atyantaṃ vipulaphalaprasūtihetor vīryasya sthiravihitasya sā vibhūtiḥ ।। ।।
kleśārivargaṃ tv abhibhūya dhīrāḥ saṃbodhilakṣmīpadam āpnuvanti । bodhyaṅgadānaṃ pradiśanti sadbhyo dhyānaṃ hi tatra pravadanti hetum ।। janmaprabandhakaraṇaikanimittabhūtān rāgādidoṣanicayān pravidārya sarvān । ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ ।।
prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ । dhyānaṃ tatraikahetuṃ sakalaguṇanidhiṃ prāhur āryā guṇaughāḥ ।। mohāndhakāraṃ pravidārya śaśvaj jñānāvabhāsaṃ kurute samantāt । saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ ।।
।। prajñādhanena vikalaṃ tu narasya rūpam ālekhyarūpam iva sāravihīnam antaḥ । buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ ।। yo anekajanmāntaritaṃ svajanma bhūtaṃ bhaviṣyat kulanāmagotraiḥ ।
madhyāntavidyo api janaḥ pravetti prajñābalaṃ tat kathayanti tajjñāḥ ।। jñānālokaṃ karoti praharati ca sadā doṣavṛndaṃ narāṇām । prajñāṃ tatrāpi nityaṃ śubhavarajananīṃ hetum utkīrtayanti ।। kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ ।
prajñāvaśāt te vijayaṃ labhante prajñā yataḥ sā śubhahetubhūtā ।। na prajñāvikalā vibhānti puruṣāḥ prātaḥ pradīpā iva । jitvā kleśagaṇāñ chubhārthaniratāḥ krīḍantu dharmārthinaḥ ।। ।।
svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām । jñātvā naraḥ svahitasādhanatatparaḥ san kuryān na kaḥ satatam āsu dṛḍhaṃ prayatnam ।। ।। iti pāramitāparikathā subhāṣitaratnakaraṇḍake samāptā ।। kṛtir ācāryaśūrasya ।।