ya icchet siddhim āsthātuṃ devatāṃ kāṃ yajeta saḥ ।। vidhinā kena juhuyād daivaṃ pitryaṃ tathaiva ca ।। svargataś caiva kiṃ kuryād yena na cyavate divaḥ ।। tasmāt parataraṃ yac ca tan me brūhi pitāmaha ।।
na hy eṣa tarkayā śakyo vaktuṃ varṣaśatair api ।। gahanaṃ hy etad ākhyānaṃ vyākhyātavyaṃ tavārihan ।। nāradasya ca saṃvādam ṛṣer nārāyaṇasya ca ।। dharmātmajaḥ saṃbabhūva pitaivaṃ me abhyabhāṣata ।।
naro nārāyaṇaś caiva hariḥ kṛṣṇas tathaiva ca ।। badary-āśramam āsādya śakaṭe kanakāmaye ।। tatrādyau lokanāthau tau kṛśau dhamanisaṃtatau ।। yasya prasādaṃ kurvāte sa devau draṣṭum arhati ।।
mahāmeror gireḥ śṛṅgāt pracyuto gandhamādanam ।। taṃ deśam agamad rājan badary-āśramam āśugaḥ ।। idaṃ tadāspadaṃ kṛtsnaṃ yasmiṃl lokāḥ pratiṣṭhitāḥ ।। ekā mūrtir iyaṃ pūrvaṃ jātā bhūyaś caturvidhā ।।
naranārāyaṇābhyāṃ ca kṛṣṇena hariṇā tathā ।। sthitau dharmottarau hy etau tathā tapasi dhiṣṭhitau ।। kāṃ devatāṃ nu yajataḥ pitṝn vā kān mahāmatī ।। sahasā prādur abhavat samīpe devayos tadā ।।
pūjitaś caiva vidhinā yathāproktena śāstrataḥ ।। upopaviṣṭaḥ suprīto nārado bhagavān ṛṣiḥ ।। namas kṛtvā mahādevam idaṃ vacanam abravīt ।। pratiṣṭhitaṃ bhūtabhavyaṃ tvayi sarvam idaṃ jagat ।।
yajante tvām aharahar nānāmūrtisamāsthitam ।। kaṃ tv adya yajase devaṃ pitaraṃ kaṃ na vidmahe ।। tava bhaktimato brahman vakṣyāmi tu yathātatham ।। indriyair indriyārthaiś ca sarvabhūtaiś ca varjitam ।।
tasmād avyaktam utpannaṃ triguṇaṃ dvijasattama ।। āvābhyāṃ pūjyate asau hi daive pitrye ca kalpite ।। ātmā hi nau sa vijñeyas tatas taṃ pūjayāvahe ।। daivaṃ pitryaṃ ca kartavyam iti tasyānuśāsanam ।।
marīcir aṅgirāatriś ca pulastyaḥ pulahaḥ kratuḥ ।। kardamaś cāpi yaḥ proktaḥ krodho vikrīta eva ca ।। tasya devasya maryādāṃ pūjayanti sanātanīm ।। ātmaprāptāni ca tato jānanti dvijasattamāḥ ।।
te tatprasādād gacchanti tenādiṣṭaphalāṃ gatim ।। kalāḥ pañcadaśa tyaktvā te muktā iti niścayaḥ ।। sa hi sarvagataś caiva nirguṇaś caiva kathyate ।। evaṃ jñātvā tam ātmānaṃ pūjayāvaḥ sanātanam ।।
bhaktyā saṃpūjayanty ādyaṃ gatiṃ caiṣāṃ dadāti saḥ ।। etad abhyadhikaṃ teṣāṃ yat te taṃ praviśanty uta ।। bhaktyā premṇā ca viprarṣe asmadbhaktyā ca te śrutaḥ ।। jihvābhir ye viṣvagvaktraṃ lelihyante sūryaprakhyam ।।
vedā dharmā munayaḥ śāntā devāḥ sarve tasya visargāḥ ।। kathaṃ te puruṣā jātāḥ kā teṣāṃ gatir uttamā ।। teṣāṃ lakṣaṇam etad dhi yac chvetadvīpavāsinām ।। tvaṃ hi sarvakathārāmas tvāṃ caivopāśritā vayam ।।
saiṣā tava hi vaktavyā kathāsāro hi sa smṛtaḥ ।। ākhaṇḍalasakhaḥ khyāto bhakto nārāyaṇaṃ harim ।। sāmrājyaṃ tena saṃprāptaṃ nārāyaṇavarāt purā ।। pūjayām āsa deveśaṃ taccheṣeṇa pitāmahān ।।
sarvabhāvena bhaktaḥ sa devadevaṃ janārdanam ।। ekaśayyāsanaṃ śakro dattavān devarāṭ svayam ।। etad bhagavate sarvam iti tat prekṣitaṃ sadā ।। sarvāḥ sātvatam āsthāya vidhiṃ cakre samāhitaḥ ।।
prāyaṇaṃ bhagavatproktaṃ bhuñjate cāgrabhojanam ।। na ca kāyena kṛtavān sa pāpaṃ param aṇv api ।। tair ekamatibhir bhūtvā yat proktaṃ śāstram uttamam ।। vasiṣṭhaś ca mahātejā ete citraśikhaṇḍinaḥ ।।
etābhir dhāryate lokas tābhyaḥ śāstraṃ viniḥsṛtam ।। lokān saṃcintya manasā tataḥ śāstraṃ pracakrire ।। maryādā vividhāś caiva divi bhūmau ca saṃsthitāḥ ।। divyaṃ varṣasahasraṃ vai sarve te ṛṣibhiḥ saha ।।
viveśa tān ṛṣīn sarvāṃl lokānāṃ hitakāmyayā ।। śabde cārthe ca hetau ca eṣā prathamasargajā ।। ṛṣibhir bhāvitaṃ tatra yatra kāruṇiko hy asau ।। ṛṣīn uvāca tān sarvān adṛśyaḥ puruṣottamaḥ ।।
lokatantrasya kṛtsnasya yasmād dharmaḥ pravartate ।। ṛgyajuḥsāmabhir juṣṭam atharvāṅgirasais tathā ।। rudraś ca krodhajo viprā yūyaṃ prakṛtayas tathā ।। sarve ca nakṣatragaṇā yac ca bhūtābhiśabditam ।।
sarve pramāṇaṃ hi yathā tathaitac chāstram uttamam ।। asmāt pravakṣyate dharmān manuḥ svāyaṃbhuvaḥ svayam ।। tadā pravakṣyataḥ śāstraṃ yuṣmanmatibhir uddhṛtam ।। bṛhaspatimate caiva lokeṣu pravicārite ।।
bṛhaspatisakāśād vai prāpsyate dvijasattamāḥ ।। tena śāstreṇa lokeṣu kriyāḥ sarvāḥ kariṣyati ।। etad arthyaṃ ca dharmyaṃ ca yaśasyaṃ caitad uttamam ।। sa ca rājā śriyā yukto bhaviṣyati mahān vasuḥ ।।
antar dhāsyati tat satyam etad vaḥ kathitaṃ mayā ।। visṛjya tān ṛṣīn sarvān kāmapi prasthito diśam ।। prāvartayanta tac chāstraṃ dharmayoniṃ sanātanam ।। sāṅgopaniṣadaṃ śāstraṃ sthāpayitvā bṛhaspatau ।।
dhāraṇāt sarvalokānāṃ sarvadharmapravartakāḥ ।। babhūvur nirvṛtā devā jāte devapurohite ।। ebhiḥ samanvito rājan guṇair vidvān bṛhaspatiḥ ।। adhītavāṃs tadā śāstraṃ samyak citraśikhaṇḍijam ।।
pālayām āsa pṛthivīṃ divam ākhaṇḍalo yathā ।। bṛhaspatir upādhyāyas tatra hotā babhūva ha ।। ekataś ca dvitaś caiva tritaś caiva maharṣayaḥ ।। ṛṣir medhātithiś caiva tāṇḍyaś caiva mahān ṛṣiḥ ।।
kapilaś ca ṛṣiśreṣṭhaḥ śālihotrapitāmahaḥ ।। saṃbhṛtāḥ sarvasaṃbhārās tasmin rājan mahākratau ।। āraṇyakapadodgītā bhāgās tatropakalpitāḥ ।। sākṣāt taṃ darśayām āsa so adṛśyo anyena kenacit ।।
adṛśyena hṛto bhāgo devena harimedhasā ।। ākāśaṃ ghnan sruvaḥ pātai roṣād aśrūṇy avartayat ।। grāhyaḥ svayaṃ hi devena matpratyakṣaṃ na saṃśayaḥ ।। kimartham iha na prāpto darśanaṃ sa harir vibhuḥ ।।
prasādayām āsa muniṃ sadasyās te ca sarvaśaḥ ।। naiṣa dharmaḥ kṛtayuge yas tvaṃ roṣam acīkṛthāḥ ।। yasya prasādaṃ kurute sa vai taṃ draṣṭum arhati ।। gatā niḥśreyasārthaṃ hi kadācid diśam uttarām ।।
ekapādasthitāḥ samyak kāṣṭhabhūtāḥ samāhitāḥ ।। kathaṃ paśyemahi vayaṃ devaṃ nārāyaṇaṃ tv iti ।। sutaptaṃ vas tapo viprāḥ prasannenāntarātmanā ।। kṣīrodadher uttarataḥ śvetadvīpo mahāprabhaḥ ।।
ekāntabhāvopagatās te bhaktāḥ puruṣottamam ।। atīndriyā nirāhārā aniṣpandāḥ sugandhinaḥ ।। gacchadhvaṃ tatra munayas tatrātmā me prakāśitaḥ ।। yathākhyātena mārgeṇa taṃ deśaṃ pratipedire ।।
tato no dṛṣṭiviṣayas tadā pratihato abhavat ।। tato naḥ prādur abhavad vijñānaṃ devayogajam ।। tataḥ punar varṣaśataṃ taptvā tātkālikaṃ mahat ।। śvetāṃś candrapratīkāśān sarvalakṣaṇalakṣitān ।।
tenaikāgramanastvena prīto bhavati vai hariḥ ।। ekaikasya prabhā tādṛk sābhavan mānavasya ha ।। na tatrābhyadhikaḥ kaścit sarve te samatejasaḥ ।। sahasā dṛṣṭavantaḥ sma punar eva bṛhaspate ।।
kṛtāñjalipuṭāḥ hṛṣṭā nama ity eva vādinaḥ ।। baliḥ kilopahriyate tasya devasya tair naraiḥ ।। na kiṃcid api paśyāmo hatadṛṣṭibalendriyāḥ ।। jitaṃ te puṇḍarīkākṣa namas te viśvabhāvana ।।
iti śabdaḥ śruto asmābhiḥ śikṣā-kṣarasamīritaḥ ।। divyāny uvāha puṣpāṇi karmaṇyāś cauṣadhīs tathā ।। vayaṃ tv enaṃ na paśyāmo mohitās tasya māyayā ।। cintāvyākulitātmāno jātāḥ smo aṅgirasāṃ vara ।।
asmān na kaścin manasā cakṣuṣā vāpy apūjayat ।। nāsmāsu dadhire bhāvaṃ brahmabhāvam anuṣṭhitāḥ ।। uvāca khasthaṃ kimapi bhūtaṃ tatrā-śarīrakam ।। dṛṣṭo bhavati deveśa ebhir dṛṣṭair dvijottamāḥ ।।
na sa śakyo abhaktena draṣṭuṃ devaḥ kathaṃcana ।। śakyo draṣṭuṃ sa bhagavān prabhāmaṇḍaladurdṛśaḥ ।। itaḥ kṛtayuge atīte viparyāsaṃ gate api ca ।। surāṇāṃ kāryasiddhyarthaṃ sahāyā vai bhaviṣyatha ।।
tasya prasādāt prāptāḥ smo deśam īpsitam añjasā ।। nārāyaṇo mahad bhūtaṃ viśvasṛg ghavyakavyabhuk ।। samānīya tato yajñaṃ daivataṃ samapūjayat ।। brahmaśāpād divo bhraṣṭaḥ praviveśa mahīṃ tataḥ ।।
nārāyaṇaparo bhūtvā nārāyaṇapadaṃ jagau ।। parāṃ gatim anuprāpta iti naiṣṭhikam añjasā ।। kimarthaṃ sa paribhraṣṭo viveśa vivaraṃ bhuvaḥ ।। ṛṣīṇāṃ caiva saṃvādaṃ tridaśānāṃ ca bhārata ।।
sa ca chāgo hy ajo jñeyo nānyaḥ paśur iti sthitiḥ ।। ajasaṃjñāni bījāni chāgaṃ na ghnantum arhatha ।। idaṃ kṛtayugaṃ śreṣṭhaṃ kathaṃ vadhyeta vai paśuḥ ।। antarikṣacaraḥ śrīmān samagrabalavāhanaḥ ।।
ūcur dvijātayo devān eṣa chetsyati saṃśayam ।। kathaṃ svid anyathā brūyād vākyam eṣa mahān vasuḥ ।। apṛcchan sahasābhyetya vasuṃ rājānam antikāt ।। etan naḥ saṃśayaṃ chindhi pramāṇaṃ no bhavān mataḥ ।।
kasya vaḥ ko mataḥ pakṣo brūta satyaṃ samāgatāḥ ।। devānāṃ tu paśuḥ pakṣo mato rājan vadasva naḥ ।। chāgenājena yaṣṭavyam evam uktaṃ vacas tadā ।। ūcur vasuṃ vimānasthaṃ devapakṣārthavādinam ।।
asmacchāpābhighātena mahīṃ bhittvā pravekṣyasi ।। smṛtis tv enaṃ na prajahau tadā nārāyaṇājñayā ।। cintayām āsur avyagrāḥ sukṛtaṃ hi nṛpasya tat ।। asya pratipriyaṃ kāryaṃ sahitair no divaukasaḥ ।।
ūcus taṃ hṛṣṭamanaso rājoparicaraṃ tadā ।। kāmaṃ sa tava tuṣṭātmā kuryāc chāpavimokṣaṇam ।। avaśyaṃ tapasā teṣāṃ phalitavyaṃ nṛpa-uttama ।। ekaṃ tv anugrahaṃ tubhyaṃ dadmo vai nṛpa-sattama ।।
yajñeṣu suhutāṃ viprair vasordhārāṃ mahātmabhiḥ ।। na kṣutpipāse rājendra bhūmeś cchidre bhaviṣyataḥ ।। sa devo asmadvarāt prīto brahmalokaṃ hi neṣyati ।। gatāḥ svabhavanaṃ devā ṛṣayaś ca tapodhanāḥ ।।
japyaṃ jagau ca satataṃ nārāyaṇamukhodgatam ।। ayajad dhariṃ surapatiṃ bhūmer vivarago api san ।। ananyabhaktasya satas tatparasya jitātmanaḥ ।। garutmantaṃ mahāvegam ābabhāṣe smayann iva ।।
samrāḍ rājā vasur nāma dharmātmā māṃ samāśritaḥ ।। mānitās te tu viprendrās tvaṃ tu gaccha dvijottama ।। adhaścaraṃ nṛpa-śreṣṭhaṃ khecaraṃ kuru māciram ।। viveśa vivaraṃ bhūmer yatrāste vāgyato vasuḥ ।।
utpapāta nabhas tūrṇaṃ tatra cainam amuñcata ।। saśarīro gataś caiva brahmalokaṃ nṛpa-uttamaḥ ।। prāptā gatir ayajvārhā dvijaśāpān mahātmanā ।। tataḥ śīghraṃ jahau śāpaṃ brahmalokam avāpa ca ।।
tat te sarvaṃ pravakṣyāmi śṛṇuṣvaikamanā nṛpa ।। dadarśa tān eva narāñ śvetāṃś candraprabhāñ śubhān ।। didṛkṣur japyaparamaḥ sarvakṛcchradharaḥ sthitaḥ ।। stotraṃ jagau sa viśvāya nirguṇāya mahātmane ।।
taṃ muniṃ darśayām āsa nāradaṃ viśvarūpadhṛk ।। kṛśānuvarṇaḥ kiṃcic ca kiṃcid dhiṣṇyākṛtiḥ prabhuḥ ।। nīlāñjanacayaprakhyo jātarūpaprabhaḥ kvacit ।। kvacit suvarṇavarṇābho vaiḍūryasadṛśaḥ kvacit ।।
mayūragrīvāvarṇābho muktāhāranibhaḥ kvacit ।। sahasranayanaḥ śrīmāñ śataśīrṣaḥ sahasrapāt ।। oṃkāram udgiran vaktrāt sāvitrīṃ ca tadanvayām ।। āraṇyakaṃ jagau devo harir nārāyaṇo vaśī ।।
dhārayām āsa deveśo hastair yajñapatis tadā ।। tam uvāca nataṃ mūrdhnā devānām ādir avyayaḥ ।। imaṃ deśam anuprāptā mama darśanalālasāḥ ।। ṛte hy ekāntikaśreṣṭhāt tvaṃ caivaikāntiko mataḥ ।।
tās tvaṃ bhajasva satataṃ sādhayasva yathāgatam ।। prasanno ahaṃ tavādyeha viśvamūrtir ihā-vyayaḥ ।। sadyaḥ phalam avāptaṃ vai dṛṣṭo yad bhagavān mayā ।। bhagavān viśvadṛk siṃhaḥ sarvamūrtir mahāprabhuḥ ।।
ekāgrāś cintayeyur māṃ naiṣāṃ vighno bhaved iti ।। tamorajovinirmuktā māṃ pravekṣyanty asaṃśayam ।। na ghreyaś caiva gandhena rasena ca vivarjitaḥ ।। yaś ca sarvagataḥ sākṣī lokasyātmeti kathyate ।।
ajo nityaḥ śāśvataś ca nirguṇo niṣkalas tathā ।। puruṣo niṣkriyaś caiva jñānadṛśyaś ca kathyate ।। sa vāsudevo vijñeyaḥ paramātmā sanātanaḥ ।। śubhā-śubhaiḥ karmabhir yo na lipyati kadācana ।।
ete sarvaśarīreṣu tiṣṭhanti vicaranti ca ।। nirguṇo guṇabhuk caiva guṇasraṣṭā guṇādhikaḥ ।। jyotiṣy āpaḥ pralīyante jyotir vāyau pralīyate ।। mano hi paramaṃ bhūtaṃ tad avyakte pralīyate ।।
nāsti tasmāt parataraṃ puruṣād vai sanātanāt ।। sarvabhūtātmabhūto hi vāsudevo mahābalaḥ ।। te sametā mahātmānaḥ śarīram iti saṃjñitam ।। utpanna eva bhavati śarīraṃ ceṣṭayan prabhuḥ ।।
na ca jīvaṃ vinā brahman dhātavaś ceṣṭayanty uta ।। tasmāt sanatkumāratvaṃ yo labheta svakarmaṇā ।। sa manaḥ sarvabhūtānāṃ pradyumnaḥ paripaṭhyate ।। so aniruddhaḥ sa īśāno vyaktiḥ sā sarvakarmasu ।।
jñeyaḥ sa eva bhagavāñ jīvaḥ saṃkarṣaṇaḥ prabhuḥ ।। pradyumnād yo aniruddhas tu so ahaṃkāro maheśvaraḥ ।। akṣaraṃ ca kṣaraṃ caiva sac cā-sac caiva nārada ।। ahaṃ hi puruṣo jñeyo niṣkriyaḥ pañcaviṃśakaḥ ।।
icchan muhūrtān naśyeyam īśo ahaṃ jagato guruḥ ।। mayaitat kathitaṃ samyak tava mūrticatuṣṭayam ।। tamorajobhyāṃ nirmuktāḥ pravekṣyanti ca māṃ mune ।। maivaṃ te buddhir atrābhūd dṛṣṭo jīvo mayeti ca ।।
bhūtagrāmaśarīreṣu naśyatsu na naśāmy aham ।। brahmā sanātano devo mama bahvarthacintakaḥ ।। dvādaśaiva tathādityān vāmaṃ pārśvaṃ samāsthitān ।। nāsatyaṃ caiva dasraṃ ca bhiṣajau paśya pṛṣṭhataḥ ।।
vedān yajñāṃś ca śataśaḥ paśyā-mṛtam athauṣadhīḥ ।। tathāṣṭaguṇam aiśvaryam ekasthaṃ paśya mūrtimat ।। vedānāṃ mātaraṃ paśya matsthāṃ devīṃ sarasvatīm ।। ambhodharān samudrāṃś ca sarāṃsi saritas tathā ।।
trīṃś caivemān guṇān paśya matsthān mūrtivivarjitān ।। devānāṃ ca pitṝṇāṃ ca pitā hy eko aham āditaḥ ।। pibāmi suhutaṃ havyaṃ kavyaṃ ca śraddhayānvitam ।। tatas tasmai varān prīto dadāv aham anuttamān ।।
ahaṃkārakṛtaṃ caiva nāma paryāyavācakam ।। tvaṃ caiva varado brahman varepsūnāṃ bhaviṣyasi ।। vividhānāṃ ca bhūtānāṃ tvam upāsyo bhaviṣyasi ।। anuśāsyas tvayā brahman niyojyaś ca suto yathā ।।
ahaṃ dattvā varān prīto nivṛttiparamo abhavam ।। tasmān nivṛttim āpannaś caret sarvāṅganirvṛtaḥ ।। kapilaṃ prāhur ācāryāḥ sāṃkhyaniścitaniścayāḥ ।। so ahaṃ yogagatir brahman yogaśāstreṣu śabditaḥ ।।
kṛtvātmasthāni bhūtāni sthāvarāṇi carāṇi ca ।। tato bhūyo jagat sarvaṃ kariṣyāmīha vidyayā ।। sa hi saṃkarṣaṇaḥ proktaḥ pradyumnaṃ so apy ajījanat ।। aniruddhāt tathā brahmā tatrādikamalodbhavaḥ ।।
etāṃ sṛṣṭiṃ vijānīhi kalpādiṣu punaḥ punaḥ ।। tathā balād ahaṃ pṛthvīṃ sarvabhūtahitāya vai ।। ānayiṣyāmi svaṃ sthānaṃ vārāhaṃ rūpam āsthitaḥ ।। surakārye haniṣyāmi yajñaghnaṃ ditinandanam ।।
bhaviṣyati sa śakraṃ ca svarājyāc cyāvayiṣyati ।। adityāṃ dvādaśaḥ putraḥ saṃbhaviṣyāmi kaśyapāt ।। baliṃ caiva kariṣyāmi pātālatalavāsinam ।। kṣatraṃ cotsādayiṣyāmi samṛddhabalavāhanam ।।
rāmo dāśarathir bhūtvā bhaviṣyāmi jagatpatiḥ ।। prāpsyato vānaratvaṃ hi prajāpatisutāv ṛṣī ।। te sahāyā bhaviṣyanti surakārye mama dvija ।। haniṣye rāvaṇaṃ saṃkhye sagaṇaṃ lokakaṇṭakam ।।
prādurbhāvaḥ kaṃsahetor māthurāyāṃ bhaviṣyati ।। kuśasthalīṃ kariṣyāmi nivāsaṃ dvārakāṃ purīm ।। haniṣye narakaṃ bhaumaṃ muraṃ pīṭhaṃ ca dānavam ।। kuśasthalīṃ nayiṣyāmi hatvā vai dānavottamān ।।
parājeṣyāmy athodyuktau devalokanamaskṛtau ।। vināśayiṣyāmi tataḥ sarvān saubhanivāsinaḥ ।। bhaviṣyati vadhas tasya matta eva dvijottama ।। mama buddhiparispandād vadhas tasya bhaviṣyati ।।
vāsaviḥ susahāyo vai mama hy eko bhaviṣyati ।। udyuktau dahataḥ kṣatraṃ lokakāryārtham īśvarau ।। kariṣye pralayaṃ ghoram ātmajñātivināśanam ।। kṛtvā lokān gamiṣyāmi svān ahaṃ brahmasatkṛtān ।।
savedāḥ saśrutīkāś ca kṛtāḥ pūrvaṃ kṛte yuge ।। lokakāryāṇi kṛtvā ca punaḥ svāṃ prakṛtiṃ gatāḥ ।। yat tvayā prāptam adyeha ekāntagatabuddhinā ।। purāṇaṃ ca bhaviṣyaṃ ca sarahasyaṃ ca sattama ।।
etāvad uktvā vacanaṃ tatraivāntaradhīyata ।। naranārāyaṇau draṣṭuṃ prādravad badarāśramam ।। sāṃkhyayogakṛtaṃ tena pañcarātrānuśabditam ।। brahmaṇaḥ sadane tāta yathā dṛṣṭaṃ yathā śrutam ।।
kiṃ brahmā na vijānīte yataḥ śuśrāva nāradāt ।। kathaṃ sa na vijānīyāt prabhāvam amitaujasaḥ ।। samatītāni rājendra sargāś ca pralayāś ca ha ।। param ātmānam īśānam ātmanaḥ prabhavaṃ tathā ।।
tebhyas tac chrāvayām āsa purāṇaṃ vedasaṃmitam ।। ātmānugāmināṃ brahma śrāvayām āsa bhārata ।। teṣām akathayat sūryaḥ sarveṣāṃ bhāvitātmanām ।। merau samāgatā devāḥ śrāvitāś cedam uttamam ।।
śrāvayām āsa rājendra pitṝṇāṃ munisattamaḥ ।। tato mayaitac chrutvā ca kīrtitaṃ tava bhārata ।। sarve te paramātmānaṃ pūjayanti punaḥ punaḥ ।। nā-vāsudevabhaktāya tvayā deyaṃ kathaṃcana ।।
yāni śrutāni dharmyāṇi teṣāṃ sāro ayam uddhṛtaḥ ।। evam etat purā vipraiḥ kathā-mṛtam ihoddhṛtam ।। ekāntabhāvopagata ekānte susamāhitaḥ ।। sa sahasrārciṣaṃ devaṃ praviśen nātra saṃśayaḥ ।।
jijñāsur labhate kāmān bhakto bhaktagatiṃ vrajet ।। sa hi mātā pitā caiva kṛtsnasya jagato guruḥ ।। yudhiṣṭhira mahābāho mahābāhur janārdanaḥ ।। bhrātaraś cāsya te sarve nārāyaṇaparāabhavan ।।
nityaṃ japyaparā bhūtvā sarasvatīm udīrayan ।। sa jagau paramaṃ japyaṃ nārāyaṇam udīrayan ।। pūjayitvā ca deveśaṃ punar āyāt svam āśramam ।। yajñadhārī ca satataṃ vedavedāṅgavit tathā ।।
pravṛttidharmān vidadhe sa eva bhagavān prabhuḥ ।। kathaṃ nivṛttidharmāś ca kṛtā vyāvṛttabuddhayaḥ ।। tvayā nārāyaṇakathā śrutā vai dharmasaṃhitā ।। mokṣaś coktas tvayā brahman nirvāṇaṃ paramaṃ sukham ।।
te sahasrārciṣaṃ devaṃ praviśantīti śuśrumaḥ ।। yaṃ hitvā devatāḥ sarvā havyakavyabhujo abhavan ।। ākāśaṃ jagatī caiva ye ca śeṣā divaukasaḥ ।। tatas te nāsthitā mārgaṃ dhruvam akṣayam avyayam ।।
doṣaḥ kālaparīmāṇe mahān eṣa kriyāvatām ।। chindhītihāsakathanāt paraṃ kautūhalaṃ hi me ।। kimarthaṃ cādhvare brahmann ijyante tridivaukasaḥ ।। te yajanto mahāyajñaiḥ kasya bhāgaṃ dadanti vai ।।
nā-purāṇavidā cāpi śakyo vyāhartum añjasā ।। kṛṣṇadvaipāyano vyāso vedavyāso mahān ṛṣiḥ ।। ahaṃ caturthaḥ śiṣyo vai pañcamaś ca śukaḥ smṛtaḥ ।। śaucācārasamāyuktāñ jitakrodhāñ jitendriyān ।।
merau girivare ramye siddhacāraṇasevite ।। tataḥ śruto mayā cāpi tavākhyeyo adya bhārata ।। parāśarasutaḥ śrīmān vyāso vākyam uvāca ha ।। bhūtaṃ bhavyaṃ bhaviṣyac ca jānīyām iti sattamāḥ ।।
nārāyaṇaprasādena kṣīrodasyānukūlataḥ ।। yathā vṛttaṃ hi kalpādau dṛṣṭaṃ me jñānacakṣuṣā ।। mahāpuruṣasaṃjñāṃ sa labhate svena karmaṇā ।। avyaktād vyaktam utpannaṃ lokasṛṣṭyartham īśvarāt ।।
so ahaṃkāra iti proktaḥ sarvatejomayo hi saḥ ।। ahaṃkāraprasūtāni mahābhūtāni bhārata ।। bhūtebhyaś caiva niṣpannā mūrtimanto aṣṭa tāñ śṛṇu ।। jñeyāḥ prakṛtayo aṣṭau tā yāsu lokāḥ pratiṣṭhitāḥ ।।
aṣṭābhyaḥ prakṛtibhyaś ca jātaṃ viśvam idaṃ jagat ।। ekādaśaite rudrās tu vikārāḥ puruṣāḥ smṛtāḥ ।। utpannā lokasiddhyarthaṃ brahmāṇaṃ samupasthitāḥ ।। yena yasminn adhīkāre vartitavyaṃ pitāmaha ।।
paripālyaḥ kathaṃ tena so adhikāro adhikāriṇā ।। evam ukto mahādevo devāṃs tān idam abravīt ।। mamāpy eṣā samutpannā cintā yā bhavatāṃ matā ।। kathaṃ balakṣayo na syād yuṣmākaṃ hy ātmanaś ca me ।।
mahāpuruṣam avyaktaṃ sa no vakṣyati yad dhitam ।। kṣīrodasyottaraṃ kūlaṃ jagmur lokahitārthinaḥ ।। sa mahāniyamo nāma tapaścaryā sudāruṇā ।। ekapādasthitāḥ samyak kāṣṭhabhūtāḥ samāhitāḥ ।।
śuśruvur madhurāṃ vāṇīṃ vedavedāṅgabhūṣitām ।। svāgatenārcya vaḥ sarvāñ śrāvaye vākyam uttamam ।। pravṛttiyuktaṃ kartavyaṃ yuṣmatprāṇopabṛṃhaṇam ।। bhokṣyathāsya mahāsattvās tapasaḥ phalam uttamam ।।
yūyaṃ ca vibudhaśreṣṭhā māṃ yajadhvaṃ samāhitāḥ ।। tathā śreyo vidhāsyāmi yathādhīkāram īśvarāḥ ।। tatas te vibudhāḥ sarve brahmā te ca maharṣayaḥ ।। devā devarṣayaś caiva sarve bhāgān akalpayan ।।
bṛhantaṃ sarvagaṃ devam īśānaṃ varadaṃ prabhum ।। aśarīro babhāṣedaṃ vākyaṃ khastho maheśvaraḥ ।। prīto ahaṃ pradiśāmy adya phalam āvṛttilakṣaṇam ।। yuge yuge bhaviṣyadhvaṃ pravṛttiphalabhoginaḥ ।।
kalpayiṣyanti vo bhāgāṃs te narā vedakalpitān ।। sa tathā yajñabhāgārho vedasūtre mayā kṛtaḥ ।। sarvārthacintakā loke yathādhīkāranirmitāḥ ।। tābhir āpyāyitabalā lokān vai dhārayiṣyatha ।।
māṃ tato bhāvayiṣyadhvam eṣā vo bhāvanā mama ।। ebhiḥ samyak prayuktair hi prīyante devatāḥ kṣitau ।। cintayadhvaṃ lokahitaṃ yathādhīkāram īśvarāḥ ।। vasiṣṭha iti saptaite mānasā nirmitā hi vai ।।
pravṛttidharmiṇaś caiva prājāpatyena kalpitāḥ ।। aniruddha iti prokto lokasargakaraḥ prabhuḥ ।। sanatkumāraḥ kapilaḥ saptamaś ca sanātanaḥ ।। svayamāgatavijñānā nivṛttaṃ dharmam āsthitāḥ ।।
ācāryā mokṣaśāstre ca mokṣadharmapravartakāḥ ।। so ahaṃ kriyāvatāṃ panthāḥ punarāvṛttidurlabhaḥ ।। pravṛttau vā nivṛttau vā tatphalaṃ so aśnute avaśaḥ ।। mayānuśiṣṭo bhavitā sarvabhūtavarapradaḥ ।।
brahmānuśiṣṭo bhavitā sarvatrasavarapradaḥ ।। pravartantāṃ kriyāḥ sarvāḥ sarvalokeṣu māciram ।। parinirmitakālāni āyūṃṣi ca surottamāḥ ।। catuṣpāt sakalo dharmo bhaviṣyaty atra vai surāḥ ।।
tatra pādacaturtho vai dharmasya na bhaviṣyati ।। dvipādahīno dharmaś ca yuge tasmin bhaviṣyati ।। ekapādasthito dharmo yatra tatra bhaviṣyati ।। kathaṃ kartavyam asmābhir bhagavaṃs tad vadasva naḥ ।।
sa vai deśaḥ sevitavyo mā vo adharmaḥ padā spṛśet ।। namaskṛtvā bhagavate jagmur deśān yathepsitān ।। didṛkṣur bhagavantaṃ tam aniruddhatanau sthitam ।। sāṅgān āvartayan vedān kamaṇḍalugaṇitradhṛk ।।
lokakartā prabhur brahmā lokānāṃ hitakāmyayā ।। sa pariṣvajya devena vacanaṃ śrāvitas tadā ।। tvayy āveśitabhāro ahaṃ dhṛtiṃ prāpsyāmy athāñjasā ।। prādurbhāvaṃ gamiṣyāmi tadātmajñānadeśikaḥ ।।
tenānuśiṣṭo brahmāpi svaṃ lokam acirād gataḥ ।। yajñeṣv agraharaḥ prokto yajñadhārī ca nityadā ।। pravṛttidharmān vidadhe kṛtvā lokasya citratām ।। ajāya viśvarūpāya dhāmne sarvadivaukasām ।।
ādityapataye caiva vasūnāṃ pataye tathā ।। vedayajñādhipataye vedāṅgapataye api ca ।। śāntaye sarvabhūtānāṃ mokṣadharmānubhāṣiṇe ।। vācaś ca pataye nityaṃ saritāṃ pataye tathā ।।
vivasvate aśvaśirase caturmūrtidhṛte sadā ।। eṣa devaḥ saṃcarati sarvatragatir avyayaḥ ।। kathitaṃ tac ca vaḥ sarvaṃ mayā pṛṣṭena tattvataḥ ।। gīyatāṃ vedaśabdaiś ca pūjyatāṃ ca yathāvidhi ।।
sarve śiṣyāḥ sutaś cāsya śukaḥ paramadharmavit ।। caturvedodgatābhiś ca ṛgbhis tam abhituṣṭuve ।। evaṃ me akathayad rājan purā dvaipāyano guruḥ ।। namo bhagavate kṛtvā samāhitamanā naraḥ ।।
āturo mucyate rogād baddho mucyeta bandhanāt ।। vaiśyo vipulalābhaḥ syāc chūdraḥ sukham avāpnuyāt ।। vandhyā prasavam āpnoti putrapautrasamṛddhimat ।। yo yaṃ kāmaṃ kāmayate sa tam āpnoti ca dhruvam ।।
nāmabhir vividhair eṣāṃ niruktaṃ bhagavan mama ।। śrutvā bhaveyaṃ yat pūtaḥ śaraccandra ivā-malaḥ ।। prasannātmātmano nāmnāṃ niruktaṃ guṇakarmajam ।। pṛṣṭavān keśavaṃ rājan phalgunaḥ paravīrahā ।।
lokadhāma jagannātha lokānām abhayaprada ।। vedeṣu sapurāṇeṣu yāni guhyāni karmabhiḥ ।। na hy anyo vartayen nāmnāṃ niruktaṃ tvām ṛte prabho ।। purāṇe sopaniṣade tathaiva jyotiṣe arjuna ।।
bahūni mama nāmāni kīrtitāni maharṣibhiḥ ।। kathyamānaṃ mayā tāta tvaṃ hi me ardhaṃ smṛtaḥ purā ।। nārāyaṇāya viśvāya nirguṇāya guṇātmane ।। yo asau yonir hi sarvasya sthāvarasya carasya ca ।।
ṛtā satyā-marā-jayyā lokānām ātmasaṃjñitā ।। aniruddha iti prokto lokānāṃ prabhavāpyayaḥ ।। tatra brahmā samabhavat sa tasyaiva prasādajaḥ ।। krodhāviṣṭasya saṃjajñe rudraḥ saṃhārakārakaḥ ।।
nimittamātraṃ tāv atra sarvaprāṇivarapradau ।। ugravratadharo rudro yogī tripuradāruṇaḥ ।। nārāyaṇātmako jñeyaḥ pāṇḍaveya yuge yuge ।। saṃpūjito bhavet pārtha devo nārāyaṇaḥ prabhuḥ ।।
tasmād ātmānam evāgre rudraṃ saṃpūjayāmy aham ।। mayā pramāṇaṃ hi kṛtaṃ lokaḥ samanuvartate ।। yas taṃ vetti sa māṃ vetti yo anu taṃ sa hi mām anu ।। loke carati kaunteya vyaktisthaṃ sarvakarmasu ।।
putrārtham ārādhitavān ātmānam aham ātmanā ।। ṛtae ātmānam eveti tato rudraṃ bhajāmy aham ।। arcayanti suraśreṣṭhaṃ devaṃ nārāyaṇaṃ harim ।। sarveṣām agraṇīr viṣṇuḥ sevyaḥ pūjyaś ca nityaśaḥ ।।
varadaṃ namasva kaunteya havyakavyabhujaṃ nama ।। aham eva gatis teṣāṃ nirāśīḥkarmakāriṇām ।। sarve cyavanadharmāṇaḥ pratibuddhas tu śreṣṭhabhāk ।। bhaktaṃ prati viśeṣas te eṣa pārthānukīrtitaḥ ।।
bhārāvataraṇārthaṃ hi praviṣṭau mānuṣīṃ tanum ।। nivṛttilakṣaṇo dharmas tathābhyudayiko api ca ।। ayanaṃ mama tat pūrvam ato nārāyaṇo hy aham ।। sarvabhūtādhivāsaś ca vāsudevas tato hy aham ।।
vyāptā me rodasī pārtha kāntiś cābhyadhikā mama ।। kramaṇāc cāpy ahaṃ pārtha viṣṇur ity abhisaṃjñitaḥ ।। divaṃ corvīṃ ca madhyaṃ ca tasmād dāmodaro hy aham ।। mamaitāni sadā garbhe pṛśnigarbhas tato hy aham ।।
pṛśnigarbha tritaṃ pāhīty ekatadvitapātitam ।। uttatārodapānād vai pṛśnigarbhānukīrtanāt ।। sarvajñāḥ keśavaṃ tasmān mām āhur dvijasattamāḥ ।। bṛhaspatir athāvindat tāṃ patnīṃ tasya bhārata ।।
uvāca garbhaḥ kaunteya pañcabhūtasamanvitaḥ ।। etad bṛhaspatiḥ śrutvā cukrodha ca śaśāpa ca ।। tasmād andho jāsyasi tvaṃ macchāpān nātra saṃśayaḥ ।। sa hi dīrghatamā nāma nāmnā hy āsīd ṛṣiḥ purā ।।
prayojayām āsa tadā nāma guhyam idaṃ mama ।। sa cakṣuṣmān samabhavad gautamaś cābhavat punaḥ ।। devānām atha sarveṣām ṛṣīṇāṃ ca mahātmanām ।। agnīṣomātmakaṃ tasmāj jagat kṛtsnaṃ carā-caram ।।
eṣa me saṃśayo jātas taṃ chindhi madhusūdana ।। ātmatejoudbhavaṃ pārtha śṛṇuṣvaikamanā mama ।। brahmaghoṣair divaṃ tiṣṭhanty amarā brahmayonayaḥ ।। dhārayanti mahīṃ dyāṃ ca śaityād vāry amṛtaṃ yathā ।।
brāhmaṇebhyaḥ paraṃ nāsti pretya ceha ca bhūtaye ।। bhṛguṇā maharṣiṇā śapto agniḥ sarvabhakṣatvam upanītaḥ ।। bodhayaṃs tāpayaṃś caiva jagad uttiṣṭhataḥ pṛthak ।। hṛṣīkeśo aham īśāno varado lokabhāvanaḥ ।।
varṇaś ca me hariśreṣṭhas tasmād dharir ahaṃ smṛtaḥ ।। ṛtadhāmā tato vipraiḥ satyaś cāhaṃ prakīrtitaḥ ।। govinda iti māṃ devā vāgbhiḥ samabhituṣṭuvuḥ ।। tenāviṣṭaṃ hi yat kiṃcic chipiviṣṭaṃ hi tat smṛtam ।।
śipiviṣṭa iti hy asmād guhyanāmadharo hy aham ।। matprasādād adho naṣṭaṃ niruktam abhijagmivān ।। kṣetrajñaḥ sarvabhūtānāṃ tasmād aham ajaḥ smṛtaḥ ।। ṛtā brahmasutā sā me satyā devī sarasvatī ।।
pauṣkare brahmasadane satyaṃ mām ṛṣayo viduḥ ।। janmanīhābhavat sattvaṃ paurvikaṃ me dhanaṃjaya ।। sātvatajñānadṛṣṭo ahaṃ sātvataḥ sātvatāṃ patiḥ ।। kṛṣṇo varṇaś ca me yasmāt tasmāt kṛṣṇo aham arjuna ।।
vāyuś ca tejasā sārdhaṃ vaikuṇṭhatvaṃ tato mama ।। tasmān na cyutapūrvo aham acyutas tena karmaṇā ।। tayoḥ saṃdhāraṇārthaṃ hi mām adhoakṣajam añjasā ।। te māṃ gāyanti prāgvaṃśe adhoakṣaja iti sthitiḥ ।।
nānyo hy adhoakṣajo loke ṛte nārāyaṇaṃ prabhum ।। ghṛtārcir aham avyagrair vedajñaiḥ parikīrtitaḥ ।। pittaṃ śleṣmā ca vāyuś ca eṣa saṃghāta ucyate ।। āyurvedavidas tasmāt tridhātuṃ māṃ pracakṣate ।।
naighaṇṭukapadākhyātaṃ viddhi māṃ vṛṣam uttamam ।। tasmād vṛṣākapiṃ prāha kaśyapo māṃ prajāpatiḥ ।। na ca pāpāni gṛhṇāmi tato ahaṃ vai śuciśravāḥ ।। imām uddhṛtavān bhūmim ekaśṛṅgas tato hy aham ।।
trikakut tena vikhyātaḥ śarīrasya tu māpanāt ।। sa prajāpatir evāhaṃ cetanāt sarvalokakṛt ।। kapilaṃ prāhur ācāryāḥ sāṃkhyā niścitaniścayāḥ ।। yogaiḥ saṃpūjyate nityaṃ sa evāhaṃ vibhuḥ smṛtaḥ ।।
gāyanty āraṇyake viprā madbhaktās te api durlabhāḥ ।। yasmiñ śākhā yajurvede so aham ādhvaryave smṛtaḥ ।। kalpayanti hi māṃ viprā atharvāṇavidas tathā ।। svaravarṇasamuccārāḥ sarvāṃs tān viddhi matkṛtān ।।
so aham evottare bhāge kramā-kṣaravibhāgavit ।। bābhravyagotraḥ sa babhau prathamaḥ kramapāragaḥ ।। kramaṃ praṇīya śikṣāṃ ca praṇayitvā sa gālavaḥ ।। saptajātiṣu mukhyatvād yogānāṃ saṃpadaṃ gataḥ ।।
dharmasya kuruśārdūla tato ahaṃ dharmajaḥ smṛtaḥ ।। dharmayānaṃ samārūḍhau parvate gandhamādane ।। naivākalpayad bhāgaṃ dakṣo rudrasya bhārata ।। sasarja śūlaṃ krodhena prajvalantaṃ muhur muhuḥ ।।
vegena mahatā pārtha patan nārāyaṇorasi ।। babhūvur muñjavarṇās tu tato ahaṃ muñjakeśavān ।। jagāma śaṃkarakaraṃ nārāyaṇasamāhatam ।। nārāyaṇaḥ sa viśvātmā tenāsya śitikaṇṭhatā ।।
mantraiś ca saṃyuyojāśu so abhavat paraśur mahān ।। tato ahaṃ khaṇḍaparaśuḥ smṛtaḥ paraśukhaṇḍanāt ।। jayaṃ kaḥ prāptavāṃs tatra śaṃsaitan me janārdana ।। udvignāḥ sahasā kṛtsnā lokāḥ sarve abhavaṃs tadā ।।
vedā na pratibhānti sma ṛṣīṇāṃ bhāvitātmanām ।। vasudhā saṃcakampe atha nabhaś ca vipaphāla ha ।। agāc choṣaṃ samudraś ca himavāṃś ca vyaśīryata ।। ājagāmāśu taṃ deśaṃ yatra yuddham avartata ।।
nyasyāyudhāni viśveśa jagato hitakāmyayā ।। kūṭasthaṃ kartṛnirdvaṃdvam akarteti ca yaṃ viduḥ ।। naro nārāyaṇaś caiva jātau dharmakulodvahau ।। tvaṃ caiva krodhajas tāta pūrvasarge sanātanaḥ ।।
prasādayāśu lokānāṃ śāntir bhavatu māciram ।। śaraṇaṃ ca jagāmādyaṃ vareṇyaṃ varadaṃ harim ।। prītimān abhavat tatra rudreṇa saha saṃgataḥ ।। uvāca devam īśānam īśaḥ sa jagato hariḥ ।।
nāvayor antaraṃ kiṃcin mā te bhūd buddhir anyathā ।। mama pāṇyaṅkitaś cāpi śrīkaṇṭhas tvaṃ bhaviṣyasi ।। tapas tepatur avyagrau visṛjya tridivaukasaḥ ।। ṛṣibhiḥ kathitānīha yāni saṃkīrtitāni te ।।
mayā tvaṃ rakṣito yuddhe mahāntaṃ prāptavāñ jayam ।। taṃ viddhi rudraṃ kaunteya devadevaṃ kapardinam ।। nihatāṃs tena vai pūrvaṃ hatavān asi vai ripūn ।। namasva devaṃ prayato viśveśaṃ haram avyayam ।।
yac chrutvā munayaḥ sarve vismayaṃ paramaṃ gatāḥ ।। āmathya matimanthena jñānodadhim anuttamam ।। āraṇyakaṃ ca vedebhya oṣadhibhyo amṛtaṃ yathā ।। taponidhe tvayoktaṃ hi nārāyaṇakathāśrayam ।।
aho nārāyaṇaṃ tejo durdarśaṃ dvijasattama ।। na tato asti paraṃ manye pāvanaṃ divi ceha ca ।। na tathā phaladaṃ cāpi nārāyaṇakathā yathā ।। harer viśveśvarasyeha sarvapāpapraṇāśanīm ।।
vāsudevasahāyo yaḥ prāptavāñ jayam uttamam ।। trailokyanātho viṣṇuḥ sa yasyāsīt sāhyakṛt sakhā ।। hitāya śreyase caiva yeṣām āsīj janārdanaḥ ।। yaṃ dṛṣṭavantas te sākṣāc chrīvatsāṅkavibhūṣaṇam ।।
śvetadvīpaṃ samāsādya yena dṛṣṭaḥ svayaṃ hariḥ ।। yad dṛṣṭavāṃs tadā devam aniruddhatanau sthitam ।। naranārāyaṇau draṣṭuṃ kiṃ nu tatkāraṇaṃ mune ।। badarīm āśramaṃ prāpya samāgamya ca tāv ṛṣī ।।
śvetadvīpād upāvṛtte tasmin vā sumahātmani ।। tad etan me yathātattvaṃ sarvam ākhyātum arhasi ।। yasya prasādād vakṣyāmi nārāyaṇakathām imām ।। hṛdayenodvahan bhāraṃ yad uktaṃ paramātmanā ।।
yad gatvā dūram adhvānaṃ kṣemī punar ihāgataḥ ।। nipapāta ca khāt tūrṇaṃ viśālāṃ badarīm anu ।। tapaś carantau sumahad ātmaniṣṭhau mahāvratau ।। śrīvatsalakṣaṇau pūjyau jaṭāmaṇḍaladhāriṇau ।।
vyūḍhoraskau dīrghabhujau tathā muṣkacatuṣkiṇau ।। svāsyau pṛthulalāṭau ca suhanū subhrunāsikau ।। evaṃ lakṣaṇasaṃpannau mahāpuruṣasaṃjñitau ।। svāgatenābhibhāṣyātha pṛṣṭaś cānāmayaṃ tadā ।।
sadogatās tatra ye vai sarvabhūtanamaskṛtāḥ ।। upopaviveśe tatra pīṭhe kuśamaye śubhe ।। ṛṣī śamadamopetau kṛtvā pūrvāhṇikaṃ vidhim ।। pīṭhayoś copaviṣṭau tau kṛtātithyāhnikau nṛpa ।।
ājyāhutimahājvālair yajñavāṭo agnibhir yathā ।। sukhopaviṣṭaṃ viśrāntaṃ kṛtātithyaṃ sukhasthitam ।। śvetadvīpe tvayā dṛṣṭa āvayoḥ prakṛtiḥ parā ।। adyāpi cainaṃ paśyāmi yuvāṃ paśyan sanātanau ।।
tair lakṣaṇair upetau hi vyaktarūpadharau yuvām ।। iha caivāgato asmy adya visṛṣṭaḥ paramātmanā ।। sadṛśas triṣu lokeṣu ṛte dharmātmajau yuvām ।। prādurbhāvāś ca kathitā bhaviṣyanti hi ye yathā ।।
pratibuddhāś ca te sarve bhaktāś ca puruṣottamam ।। priyabhakto hi bhagavān paramātmā dvijapriyaḥ ।। sa kartā kāraṇaṃ caiva kāryaṃ cātibaladyutiḥ ।। teja ity abhivikhyātaṃ svayaṃbhāsāvabhāsitam ।।
etayā śubhayā buddhyā naiṣṭhikaṃ vratam āsthitaḥ ।। na vāyur vāti deveśe tapaś carati duścaram ।। sāṅgān āvartayan vedāṃs tapas tepe suduścaram ।। śeṣāś ca vibudhaśreṣṭhā daityadānavarākṣasāḥ ।।
kṛtsnaṃ tat tasya devasya caraṇāv upatiṣṭhati ।। tāḥ sarvāḥ śirasā devaḥ pratigṛhṇāti vai svayam ।। iha caivāgatas tena visṛṣṭaḥ paramātmanā ।। āsiṣye tatparo bhūtvā yuvābhyāṃ saha nityaśaḥ ।।
na hi taṃ dṛṣṭavān kaścit padmayonir api svayam ।। nāradaitad dhi te satyaṃ vacanaṃ samudāhṛtam ।। tataḥ svayaṃ darśitavān svam ātmānaṃ dvijottamam ।। na tat saṃprāpnute kaścid ṛte hy āvāṃ dvijottama ।।
sthānasya sā bhavet tasya svayaṃ tena virājatā ।। kṣamā kṣamāvatāṃ śreṣṭha yayā bhūmis tu yujyate ।। āpo yena hi yujyante dravatvaṃ prāpnuvanti ca ।। yena sma yujyate sūryas tato lokān virājate ।।
yena sma yujyate vāyus tato lokān vivāty asau ।। ākāśaṃ yujyate yena tatas tiṣṭhaty asaṃvṛtam ।। candramā yena saṃyuktaḥ prakāśaguṇadhāraṇaḥ ।। vidyāsahāyo yatrāste bhagavān havyakavyabhuk ।।
sarvalokatamohantā ādityo dvāram ucyate ।। paramāṇubhūtā bhūtvā tu taṃ devaṃ praviśanty uta ।। manobhūtās tato bhūyaḥ pradyumnaṃ praviśanty uta ।। viśanti viprapravarāḥ sāṃkhyā bhāgavataiḥ saha ।।
sarvāvāsaṃ vāsudevaṃ kṣetrajñaṃ viddhi tattvataḥ ।। ekāntabhāvopagatā vāsudevaṃ viśanti te ।। ramyāṃ viśālām āśritya tapa ugraṃ samāsthitau ।। bhaviṣyanti trilokasthās teṣāṃ svastīty ato dvija ।।
āsthitābhyāṃ sarvakṛcchraṃ vrataṃ samyak tad uttamam ।। samāgato bhagavatā saṃjalpaṃ kṛtavān yathā ।। yad bhaviṣyati vṛttaṃ vā vartate vā śubhā-śubham ।। nāradaḥ prāñjalir bhūtvā nārāyaṇaparāyaṇaḥ ।।
divyaṃ varṣasahasraṃ hi naranārāyaṇāśrame ।। tam evābhyarcayan devaṃ naranārāyaṇau ca tau ।। daivaṃ kṛtvā yathānyāyaṃ pitryaṃ cakre tataḥ param ।। ka ijyate dvijaśreṣṭha daive pitrye ca kalpite ।।
kim etat kriyate karma phalaṃ cāsya kim iṣyate ।। daivataṃ ca paro yajñaḥ paramātmā sanātanaḥ ।। tasmāc ca prasṛtaḥ pūrvaṃ brahmā lokapitāmahaḥ ।। ahaṃ saṃkalpajas tasya putraḥ prathamakalpitaḥ ।।
ijyate pitṛyajñeṣu mayā nityaṃ jagatpatiḥ ।। tatas te mantradāḥ putrāḥ pitṛtvam upapedire ।। putrāś ca pitaraś caiva parasparam apūjayan ।। kathaṃ tu piṇḍasaṃjñāṃ te pitaro lebhire purā ।।
govinda ujjahārāśu vārāhaṃ rūpam āśritaḥ ।। jalakardamaliptāṅgo lokakāryārtham udayataḥ ।। sthāpayām āsa vai pṛthvyāṃ kuśān āstīrya nārada ।। saṃkalpayitvā trīn piṇḍān svenaiva vidhinā prabhuḥ ।।
prokṣyāpavargaṃ deveśaḥ prāṅmukhaḥ kṛtavān svayam ।। ahaṃ hi pitaraḥ sraṣṭum udyato lokakṛt svayam ।। āśritā dharaṇīṃ piṇḍās tasmāt pitara eva te ।। bhavantu pitaro loke mayā sṛṣṭāḥ sanātanāḥ ।।
aham evātra vijñeyas triṣu piṇḍeṣu saṃsthitaḥ ।। ko vā mama pitā loke aham eva pitāmahaḥ ।। ity evam uktvā vacanaṃ devadevo vṛṣākapiḥ ।। ātmānaṃ pūjayitvaiva tatraivā-darśanaṃ gataḥ ।।
labhante satataṃ pūjāṃ vṛṣākapivaco yathā ।। karmaṇā manasā vācā viṣṇum eva yajanti te ।। mahān mahātmā sarvātmā nārāyaṇa iti śrutaḥ ।। atyantabhaktimān deve ekāntitvam upeyivān ।।
himavantaṃ jagāmāśu yatrāsya svaka āśramaḥ ।। tasminn evāśrame ramye tepatus tapa uttamam ।। pāvitātmādya saṃvṛttaḥ śrutvemām āditaḥ kathām ।। karmaṇā manasā vācā yo dviṣyād viṣṇum avyayam ।।
yo dviṣyād vibudhaśreṣṭhaṃ devaṃ nārāyaṇaṃ harim ।। ātmā hi puruṣavyāghra jñeyo viṣṇur iti sthitiḥ ।। tasmāc chrutaṃ mayā cedaṃ kathitaṃ ca tavānagha ।। dharmān nānāvidhāṃś caiva ko brūyāt tam ṛte prabhum ।।
saṃkalpitāśvamedhas tvaṃ śrutadharmaś ca tattvataḥ ।। tato yajñasamāptyarthaṃ kriyāḥ sarvāḥ samārabhat ।। ṛṣīṇāṃ pāṇḍavānāṃ ca śṛṇvatoḥ kṛṣṇabhīṣmayoḥ ।। mahāvarāhasṛṣṭā ca piṇḍotpattiḥ purātanī ।।
sa tathā naḥ śruto brahman kathyamānas tvayānagha ।। tac ca dṛṣṭaṃ bhagavatā brahmaṇā parameṣṭhinā ।। rūpaṃ prabhāvamahatām apūrvaṃ dhīmatāṃ vara ।। tad aśvaśirasaṃ puṇyaṃ brahmā kim akaron mune ।।
pāvitāḥ sma tvayā brahman puṇyāṃ kathayatā kathām ।। jagau yad bhagavān vyāso rājño dharmasutasya vai ।। utpannasaṃśayo rājā tam eva samacodayat ।। kimarthaṃ tat samabhavad vapur devopakalpitam ।।
sarvaṃ pañcabhir āviṣṭaṃ bhūtair īśvarabuddhijaiḥ ।। bhūtapralayam avyaktaṃ śṛṇuṣva nṛpa-sattama ।। jyotirbhūte jale cāpi līne jyotiṣi cānile ।। vyakte manasi saṃlīne vyakte cā-vyaktatāṃ gate ।।
tama evābhavat sarvaṃ na prājñāyata kiṃcana ।। tad viśvabhāvasaṃjñāntaṃ pauruṣīṃ tanum āsthitam ।। tad avyaktam iti jñeyaṃ triguṇaṃ nṛpa-sattama ।। jagataś cintayan sṛṣṭiṃ citrāṃ bahuguṇodbhavām ।।
hiraṇyagarbho bhagavān sarvalokapitāmahaḥ ।। sahasrapatre dyutimān upaviṣṭaḥ sanātanaḥ ।। sattvasthaḥ parameṣṭhī sa tato bhūtagaṇān sṛjat ।। nārāyaṇakṛtau bindū apām āstāṃ guṇottarau ।।
ekas tatrābhavad bindur madhvābho ruciraprabhaḥ ।। kaṭhinas tv aparo binduḥ kaiṭabho rājasas tu saḥ ।। balavantau gadāhastau padmanālānusāriṇau ।। sṛjantaṃ prathamaṃ vedāṃś caturaś cāruvigrahān ।।
sahasā jagṛhatur vedān brahmaṇaḥ paśyatas tadā ।। rasāṃ viviśatus tūrṇam udakpūrve mahodadhau ।। tato vacanam īśānaṃ prāha vedair vinākṛtaḥ ।। vedā me paramaṃ dhāma vedā me brahma cottamam ।।
vedān ṛte hi kiṃ kuryāṃ lokān vai sraṣṭum udyataḥ ।। prāptaṃ dunoti hṛdayaṃ tīvraśokāya randhayan ।। vedāṃs tān ānayen naṣṭān kasya cāhaṃ priyo bhave ।। tato jagau paraṃ japyaṃ sāñjalipragrahaḥ prabhuḥ ।।
lokādya bhuvanaśreṣṭha sāṃkhyayoganidhe vibho ।। viśvabhuk sarvabhūtānām antarātmann ayonija ।। tvatto me mānasaṃ janma prathamaṃ dvijapūjitam ।। tvatprasādāc ca me janma tṛtīyaṃ vācikaṃ mahat ।।
nāsikyaṃ cāpi me janma tvattaḥ pañcamam ucyate ।। idaṃ ca saptamaṃ janma padmajaṃ me amitaprabha ।। prathitaḥ puṇḍarīkākṣa pradhānaguṇakalpitaḥ ।। tvayā vinirmito ahaṃ vai vedacakṣur vayoatigaḥ ।।
dadasva cakṣuṣī mahyaṃ priyo ahaṃ te priyo asi me ।। aiśvareṇa prayogeṇa dvitīyāṃ tanum āsthitaḥ ।। kṛtvā hayaśiraḥ śubhraṃ vedānām ālayaṃ prabhuḥ ।। keśāś cāsyābhavan dīrghā raver aṃśusamaprabhāḥ ।।
gaṅgā sarasvatī puṇyā bhruvāv āstāṃ mahānadī ।। oṃkāras tv atha saṃskāro vidyuj jihvā ca nirmitā ।। grīvā cāsyābhavad rājan kālarātrir guṇottarā ।। antardadhe sa viśveśo viveśa ca rasāṃ prabhuḥ ।।
śaikṣaṃ svaraṃ samāsthāya om iti prāsṛjat svaram ।। babhūvāntarmahībhūtaḥ sarvabhūtaguṇoditaḥ ।। rasātale vinikṣipya yataḥ śabdas tato drutau ।। prādāc ca brahmaṇe bhūyas tataḥ svāṃ prakṛtiṃ gataḥ ।।
vedānām ālayaś cāpi babhūvāśvaśirās tataḥ ।। yatra vedā vinikṣiptās tat sthānaṃ śūnyam eva ca ।। dadṛśāte ca puruṣaṃ tam evādikaraṃ prabhum ।। bhūyo apy amitavikrāntaṃ nidrāyogam upāgatam ।।
śayane nāgabhogāḍhye jvālāmālāsamāvṛte ।। taṃ dṛṣṭvā dānavendrau tau mahāhāsam amuñcatām ।। ayaṃ sa puruṣaḥ śvetaḥ śete nidrām upāgataḥ ।। kasyaiṣa ko nu khalv eṣa kiṃ ca svapiti bhogavān ।।
yuddhārthinau tu vijñāya vibuddhaḥ puruṣottamaḥ ।। atha yuddhaṃ samabhavat tayor nārāyaṇasya ca ।। brahmaṇopacitiṃ kurvañ jaghāna madhusūdanaḥ ।। śokāpanayanaṃ cakre brahmaṇaḥ puruṣottamaḥ ।।
nirmame sa tadā lokān kṛtsnān sthāvarajaṅgamān ।। tatraivāntardadhe devo yata evāgato hariḥ ।। punaḥ pravṛttidharmārthaṃ tām eva vidadhe tanum ।। paurāṇam etad ākhyātaṃ rūpaṃ varadaṃ aiśvaram ।।
na tasyādhyayanaṃ nāśam upagacchet kadācana ।। pāñcālena kramaḥ prāpto rāmeṇa pathi deśite ।। purāṇaṃ vedasamitaṃ yan māṃ tvaṃ paripṛcchasi ।। tāṃ tāṃ kuryād vikurvāṇaḥ svayam ātmānam ātmanā ।।
eṣa yogaś ca sāṃkhyaṃ ca brahma cāgryaṃ harir vibhuḥ ।। tapo nārāyaṇaparaṃ nārāyaṇaparā gatiḥ ।। nārāyaṇaparo dharmaḥ punarāvṛttidurlabhaḥ ।। nārāyaṇātmako gandho bhūmau śreṣṭhatamaḥ smṛtaḥ ।।
jyotiṣāṃ ca guṇo rūpaṃ smṛtaṃ nārāyaṇātmakam ।। nārāyaṇātmakaś cāpi śabda ākāśasaṃbhavaḥ ।। nārāyaṇaparaḥ kālo jyotiṣām ayanaṃ ca yat ।। nārāyaṇaparaṃ sāṃkhyaṃ yogo nārāyaṇātmakaḥ ।।
svabhāvaś caiva karmāṇi daivaṃ yeṣāṃ ca kāraṇam ।। tattvaṃ jijñāsamānānāṃ hetubhiḥ sarvatomukhaiḥ ।। sabrahmakānāṃ lokānām ṛṣīṇāṃ ca mahātmanām ।। manīṣitaṃ vijānāti keśavo na tu tasya te ।।
dānāni ca prayacchanti tapyanti ca tapo mahat ।। sarvabhūtakṛtāvāso vāsudeveti cocyate ।। vidhiprayuktāṃ pūjāṃ ca gṛhṇāti bhagavān svayam ।। teṣāṃ tvayābhinirdiṣṭā pāraṃparyāgatā gatiḥ ।।
ekāntinas tu puruṣā gachanti paramaṃ padam ।। agatvā gatayas tisro yad gacchanty avyayaṃ harim ।। paṭhanti vidhim āsthāya ye cāpi yatidharmiṇaḥ ।। kenaiṣa dharmaḥ kathito devena ṛṣiṇāpi vā ।।
etan me saṃśayaṃ chindhi paraṃ kautūhalaṃ hi me ।। arjune vimanaske ca gītā bhagavatā svayam ।। gahano hy eṣa dharmo vai durvijñeyo akṛtātmabhiḥ ।। dhāryate svayam īśena rājan nārāyaṇena ha ।।
ṛṣimadhye mahābhāgaḥ śṛṇvatoḥ kṛṣṇabhīṣmayoḥ ।। yathā tu kathitas tatra nāradena tathā śṛṇu ।। tena dharmeṇa kṛtavān daivaṃ pitryaṃ ca bhārata ।। vaikhānasebhyaḥ somas tu tataḥ so antardadhe punaḥ ।।
nārāyaṇātmakaṃ rājan rudrāya pradadau ca saḥ ।। antardadhe tato bhūyas tasya devasya māyayā ।। tatraiṣa dharmaḥ saṃbhūtaḥ svayaṃ nārāyaṇān nṛpa ।। tapasā vai sutaptena damena niyamena ca ।।
yasmāt tasmād vrataṃ hy etat trisauparṇam ihocyate ।। suparṇāc cāpy adhigato dharma eṣa sanātanaḥ ।। vāyoḥ sakāśāt prāptaś ca ṛṣibhir vighasāśibhiḥ ।। tataḥ so antardadhe bhūyo nārāyaṇasamāhitaḥ ।।
brahmaṇaḥ puruṣavyāghra tatra kīrtayataḥ śṛṇu ।। cintayām āsa puruṣaṃ jagat sargakaraṃ prabhuḥ ।। prajāsargakaro brahmā tam uvāca jagatpatiḥ ।। śreyas tava vidhāsyāmi balaṃ tejaś ca suvrata ।।
tena sarvaṃ kṛtayugaṃ sthāpayasva yathāvidhi ।। āraṇyakena sahitaṃ nārāyaṇamukhodgatam ।। jagāma tamasaḥ pāraṃ yatrā-vyaktaṃ vyavasthitam ।। asṛjat sa tadā lokān kṛtsnān sthāvarajaṅgamān ।।
tato hi sātvato dharmo vyāpya lokān avasthitaḥ ।। pūjayām āsa deveśaṃ hariṃ nārāyaṇaṃ prabhum ।। adhyāpayām āsa tadā lokānāṃ hitakāmyayā ।। adhyāpayat purā-vyagraḥ sarvalokapatir vibhuḥ ।।
tataḥ so antardadhe bhūyaḥ prāpte tretāyuge punaḥ ।। ujjagārāravindākṣo brahmaṇaḥ paśyatas tadā ।। kṛtādau kuruśārdūla dharmam etam adhītavān ।। raucyaḥ putrāya śuddhāya suvratāya sumedhase ।।
tataḥ so antardadhe bhūyo nārāyaṇamukhodgataḥ ।। eṣa dharmaḥ samudbhūto nārāyaṇamukhāt punaḥ ।। adhyāpitāś ca munayo nāmnā barhiṣado nṛpa ।। jyeṣṭhaṃ nāmnābhivikhyātaṃ jyeṣṭhasāmavrato hariḥ ।।
antardadhe tato rājann eṣa dharmaḥ prabhor hareḥ ।। tatraiṣa dharmaḥ kathitaḥ svayaṃ nārāyaṇena hi ।। pitāmahaś ca dakṣāya dharmam etaṃ purā dadau ।। āditye savitur jyeṣṭhe vivasvāñ jagṛhe tataḥ ।।
manuś ca lokabhūtyarthaṃ sutāyekṣvākave dadau ।। gamiṣyati kṣayānte ca punar nārāyaṇaṃ nṛpa ।। kathito harigītāsu samāsavidhikalpitaḥ ।। eṣa dharmo jagannāthāt sākṣān nārāyaṇān nṛpa ।।
durvijñeyo duṣkaraś ca sātvatair dhāryate sadā ।। ahiṃsādharmayuktena prīyate harir īśvaraḥ ।। trivyūhaś cāpi saṃkhyātaś caturvyūhaś ca dṛśyate ।। jīvaś ca sarvabhūteṣu pañcabhūtaguṇātigaḥ ।।
eṣa lokanidhir dhīmān eṣa lokavisargakṛt ।। yathecchati tathā rājan krīḍate puruṣo avyayaḥ ।। ekāntino hi puruṣā durlabhā bahavo nṛpa ।। bhavet kṛtayugaprāptir āśīḥkarmavivarjitaiḥ ।।
kathayām āsa dharmajño dharmarājñe dvijottamaḥ ।। tasyāpy akathayat pūrvaṃ nāradaḥ sumahātapāḥ ।। yatra caikāntino yānti nārāyaṇaparāyaṇāḥ ।। na kurvanti kathaṃ viprā anye nānāvrate sthitāḥ ।।
sāttvikī rājasī caiva tāmasī ceti bhārata ।। sāttvikaḥ puruṣavyāghra bhaven mokṣārthaniścitaḥ ।। nārāyaṇaparo mokṣas tato vai sāttvikaḥ smṛtaḥ ।। ekāntabhaktiḥ satataṃ nārāyaṇaparāyaṇaḥ ।।
teṣāṃ vai chinnatṛṣṇānāṃ yogakṣemavaho hariḥ ।। sāttvikas tu sa vijñeyo bhaven mokṣe ca niścitaḥ ।। nārāyaṇātmake mokṣe tato yānti parāṃ gatim ।। evam ātmecchayā rājan pratibuddho na jāyate ।।
pravṛttilakṣaṇair yuktaṃ nāvekṣati hariḥ svayam ।। rajasā tamasā caiva mānuṣaṃ samabhiplutam ।। hīnāḥ sattvena sūkṣmeṇa tato vaikārikāḥ smṛtāḥ ।। puruṣaḥ puruṣaṃ gacchen niṣkriyaḥ pañcaviṃśakam ।।
eṣa ekāntināṃ dharmo nārāyaṇaparātmakaḥ ।। kuruṣvainaṃ yathānyāyaṃ yadi śaknoṣi bhārata ।। śvetānāṃ yatinām āha ekāntagatim avyayām ।। sa evāyaṃ mayā tubhyam ākhyātaḥ prasṛto guroḥ ।।
yathaiva tvaṃ tathaivānye na bhajanti vimohitāḥ ।। saṃhārakārakaś caiva kāraṇaṃ ca viśāṃ pate ।। jñānāny etāni brahmarṣe lokeṣu pracaranti ha ।। prabrūhi vai mayā pṛṣṭaḥ pravṛttiṃ ca yathākramam ।।
vasiṣṭhasya sutaḥ śaktiḥ śakteḥ putraḥ parāśaraḥ ।। bhūyo nārāyaṇasutaṃ tvam evainaṃ prabhāṣase ।। kathayasvottamamate janma nārāyaṇodbhavam ।। guror me jñānaniṣṭhasya himavatpādae āsataḥ ।।
śuśrūṣāṃ tatparā rājan kṛtavanto vayaṃ tadā ।। ahaṃ caturthaḥ śiṣyo vai śuko vyāsātmajas tathā ।। śuśubhe himavatpāde bhūtair bhūtapatir yathā ।। tam ekamanasaṃ dāntaṃ yuktā vayam upāsmahe ।।
vedārthān bhāratārthāṃś ca janma nārāyaṇāt tathā ।। nārāyaṇād idaṃ janma vyāhartum upacakrame ।। ādikālodbhavaṃ viprās tapasādhigataṃ mayā ।। nārāyaṇo mahāyogī śubhā-śubhavivarjitaḥ ।।
tataḥ sa prādur abhavad athainaṃ vākyam abravīt ।। sṛja prajās tvaṃ vividhā brahman sajaḍapaṇḍitāḥ ।। praṇamya varadaṃ devam uvāca harim īśvaram ।। aprajñāvān ahaṃ deva vidhatsva yad anantaram ।।
cintayām āsa deveśo buddhiṃ buddhimatāṃ varaḥ ।। yogena caināṃ niryogaḥ svayaṃ niyuyuje tadā ।। uvāca vacanaṃ devo buddhiṃ vai prabhur avyayaḥ ।। tatas tam īśvarādiṣṭā buddhiḥ kṣipraṃ viveśa sā ।।
bhūyaś cainaṃ vacaḥ prāha sṛjemā vividhāḥ prajāḥ ।। prāpa caiva muhūrtena svasthānaṃ devasaṃjñitam ।। athāsya buddhir abhavat punar anyā tadā kila ।। jātā hīyaṃ vasumatī bhārākrāntā tapasvinī ।।
bhaviṣyanti tapoyuktā varān prāpsyanti cottamān ।। tatra nyāyyam idaṃ kartuṃ bhārāvataraṇaṃ mayā ।। nigraheṇa ca pāpānāṃ sādhūnāṃ pragraheṇa ca ।। mayā hy eṣā hi dhriyate pātālasthena bhoginā ।।
tasmāt pṛthvyāḥ paritrāṇaṃ kariṣye saṃbhavaṃ gataḥ ।। rūpāṇy anekāny asṛjat prādurbhāvabhavāya saḥ ।। ebhir mayā nihantavyā durvinītāḥ surārayaḥ ।। sarasvatīm uccacāra tatra sārasvato abhavat ।।
bhūtabhavyabhaviṣyajñaḥ satyavādī dṛḍhavrataḥ ।। tasmāt kuru yathājñaptaṃ mayaitad vacanaṃ mune ।। tapasā ca sutaptena yamena niyamena ca ।। bhaviṣyasy acalo brahmann apradhṛṣyaś ca nityaśaḥ ।।
bhaviṣyanti mahātmāno rājānaḥ prathitā bhuvi ।। parasparavināśārthaṃ tvām ṛte dvijasattama ।। kṛṣṇe yuge ca saṃprāpte kṛṣṇavarṇo bhaviṣyasi ।। bhaviṣyasi tapoyukto na ca rāgād vimokṣyase ।।
maheśvaraprasādena naitad vacanam anyathā ।। ye hy atikrāntakāḥ pūrvaṃ sahasrayugaparyayāḥ ।। punar drakṣyasi cānekasahasrayugaparyayān ।। anudhyānān mama mune naitad vacanam anyathā ।।
tvam eva bhavitā vatsa matprasādān na saṃśayaḥ ।। uktvā vacanam īśānaḥ sādhayasvety athābravīt ।। punaś ca jāto vikhyāto vasiṣṭhakulanandanaḥ ।। nārāyaṇaprasādena tathā nārāyaṇāṃśajam ।।
purā matimatāṃ śreṣṭhāḥ parameṇa samādhinā ।। pūrvajanma bhaviṣyaṃ ca bhaktānāṃ snehato mayā ।। vyāsasyā-kliṣṭamanaso yathā pṛṣṭaḥ punaḥ śṛṇu ।। jñānāny etāni rājarṣe viddhi nānāmatāni vai ।।
hiraṇyagarbho yogasya vettā nānyaḥ purātanaḥ ।। prācīnagarbhaṃ tam ṛṣiṃ pravadantīha kecana ।। uktavān idam avyagro jñānaṃ pāśupataṃ śivaḥ ।। sarveṣu ca nṛpa-śreṣṭha jñāneṣv eteṣu dṛśyate ।।
na cainam evaṃ jānāti tamobhūtā viśāṃ pate ।। niṣṭhāṃ nārāyaṇam ṛṣiṃ nānyo astīti ca vādinaḥ ।। sasaṃśayān hetubalān nādhyāvasati mādhavaḥ ।। ekāntabhāvopagatās te hariṃ praviśanti vai ।।
ko hy atra puruṣaḥ śreṣṭhaḥ ko vā yonir ihocyate ।। naitad icchanti puruṣam ekaṃ kurukulodvaha ।। tathā taṃ puruṣaṃ viśvaṃ vyākhyāsyāmi guṇādhikam ।। tapoyuktāya dāntāya vandyāya paramarṣaye ।।
ṛtaṃ satyaṃ ca vikhyātam ṛṣisiṃhena cintitam ।। adhyātmacintām āśritya śāstrāṇy uktāni bhārata ।। tat te ahaṃ saṃpravakṣyāmi prasādād amitaujasaḥ ।। brahmaṇā saha saṃvādaṃ tryambakasya viśāṃ pate ।।
vaijayanta iti khyātaḥ parvatapravaro nṛpa ।। vairājasadane nityaṃ vaijayantaṃ niṣevate ।। ākāśenaiva yogīśaḥ purā trinayanaḥ prabhuḥ ।। agrataś cābhavat prīto vavande cāpi pādayoḥ ।।
utthāpayām āsa tadā prabhur ekaḥ prajāpatiḥ ।। svāgataṃ te mahābāho diṣṭyā prāpto asi me antikam ।। nityam ugratapās tvaṃ hi tataḥ pṛcchāmi te punaḥ ।। kuśalaṃ cā-vyayaṃ caiva sarvasya jagatas tathā ।।
tato ahaṃ parvataṃ prāptas tv imaṃ tvatpādasevitam ।। naitat kāraṇam alpaṃ hi bhaviṣyati pitāmaha ।। surāsurair adhyuṣitam ṛṣibhiś cā-mitaprabhaiḥ ।। utsṛjyemaṃ girivaram ekākī prāptavān asi ।।
atraikāgreṇa manasā puruṣaś cintyate virāṭ ।। sṛjyante cāpare brahman sa caikaḥ puruṣo virāṭ ।। etan me saṃśayaṃ brūhi mahat kautūhalaṃ hi me ।। ādhāraṃ tu pravakṣyāmi ekasya puruṣasya te ।।
nirguṇaṃ nirguṇā bhūtvā praviśanti sanātanam ।। akṣayaś cā-prameyaś ca sarvagaś ca nirucyate ।। saguṇo nirguṇo viśvo jñānadṛśyo hy asau smṛtaḥ ।। vasann api śarīreṣu na sa lipyati karmabhiḥ ।।
sarveṣāṃ sākṣibhūto asau na grāhyaḥ kenacit kvacit ।। ekaś carati kṣetreṣu svairacārī yathāsukham ।। tāni vetti sa yogātmā tataḥ kṣetrajña ucyate ।। sāṃkhyena vidhinā caiva yogena ca yathākramam ।।
yathājñānaṃ tu vakṣyāmi puruṣaṃ taṃ sanātanam ।। mahāpuruṣaśabdaṃ sa bibharty ekaḥ sanātanaḥ ।। ubhe satyānṛte tyaktvā evaṃ bhavati nirguṇaḥ ।। vicared yo yatir yattaḥ sa gacchet puruṣaṃ prabhum ।।
ekātmānaṃ tathātmānam apare adhyātmacintakāḥ ।। na lipyate phalaiś cāpi padmapatram ivāmbhasā ।। evaṃ bahuvidhaḥ proktaḥ puruṣas te yathākramam ।। evaṃ sa eva bhagavāñ jñānena pratibodhitaḥ ।।
sāṃkhyajñāne tathā yoge yathāvad anuvarṇitam ।।