[] namas tuṅga-śiraś-cumbi-candra-cāmara-cārave । trailokya-nagarârambha-mūla-stambhāya Śambhave ।। [] Hara-kaṇṭha-grahânanda-mīlitâkṣīṃ namāmy Umām । kāla-kūṭa-viṣa-sparśa-jāta-mūrcchâgamām iva ।।
namaḥ sarva-vide tasmai Vyāsāya kavi-vedhase । cakre puṇyaṃ Sarasvatyā yo varṣam iva Bhāratam ।। prāyaḥ ku-kavayo loke rāgâdhiṣṭhita-dṛṣṭayaḥ । kokilā iva jāyante vācâlāḥ kāma-kāriṇaḥ ।।
[] santi śvāna ivâsaṃkhyā jāti-bhājo gṛhe-gṛhe । utpādakā na bahavaḥ kavayaḥ śarabhā iva ।। anya-varṇa-parāvṛttyā bandha-cihna-nigūhanaiḥ । an-ākhyātāḥ satāṃ madhye kaviś cauro vibhāvyate ।।
śleṣa-prāyam udīcyeṣu pratīcyeṣv artha-mātrakam । utprekṣā dākṣiṇātyeṣu Gauḍeṣv akṣara-ḍambaram ।। navo artho jātir a-grāmyā śleṣo akliṣṭaḥ sphuṭo rasaḥ । vikaṭâkṣara-bandhaś ca kṛtsnam ekatra duṣkaram ।।
kiṃ kaves tasya kāvyena sarva-vṛttânta-gāminī । [] kathêva bhāratī yasya na vyāpnoti jagat-trayam ।। ucchvāsânte apy a-khinnās te yeṣāṃ vaktre Sarasvatī । katham ākhyāyikâkārā na te vandyāḥ kavîśvarāḥ ।।
kavīnām agalad darpo nūnaṃ Vāsavadattayā । śakty eva Pāṇḍu-putrāṇāṃ gatayā Karṇa-gocaram ।। pada-bandhôjjvalo hārī kṛta-varṇa-krama-sthitiḥ । bhaṭṭāra-Hariścandrasya gadya-bandho nṛpâyate ।।
a-vināśinam a-grāmyam akarot Sātavāhanaḥ । [] viśuddha-jātibhiḥ kośaṃ ratnair iva subhāṣitaiḥ ।। kīrtiḥ Pravarasenasya prayātā kumudôjjvalā । sāgarasya paraṃ pāraṃ kapi-senâiva setunā ।।
sūtra-dhāra-kṛtârambhair nāṭakair bahu-bhūmikaiḥ । sa-patākair yaśo lebhe Bhāso deva-kulair iva ।। nirgatāsu na vā kasya Kālidāsasya sūktiṣu । prītir madhura-sāndrāsu mañjarīṣv iva jāyate ।।
samuddīpita-kandarpā kṛta-Gaurī-prasādhanā । [] Hara-līlêva no kasya vismayāya Bṛhat-kathā ।। Āḍhyarāja-kṛtôtsāhair hṛdaya-sthaiḥ smṛtair api । jihvântaḥ kṛṣyamāṇêva na kavitve pravartate ।।
tathâpi nṛ-pater bhaktyā bhīto nirvahaṇâkulaḥ । karomy ākhyāyikâmbho-dhau jihvā-plavana-cāpalam ।। sukha-prabodha-lalitā suvarṇa-ghaṭanôjjvalaiḥ । śabdair ākhyāyikā bhāti śayyêva pratipādakaiḥ ।।
jayati jvalat-pratāpa-jvalana-prākāra-kṛta-jagad-rakṣaḥ । [] sakala-praṇayi-manoratha-siddhi-śrī-parvato Harṣaḥ ।। "taralayasi dṛśaṃ kim utsukām a-kaluṣa-mānasa-vāsa-lālite । avatara kala-haṃsi vāpikāṃ punar api yāsyasi paṅkajâlayam" ।।
ati-gambhīre bhūpe kūpa iva janasya nir-avatārasya । dadhati samīhita-siddhiṃ guṇavantaḥ pārthivā ghaṭakāḥ ।। rāgiṇi naline lakṣmīṃ divaso nidadhāti dina-kara-prabhavām । an-apekṣita-guṇa-doṣaḥ parôpakāraḥ satāṃ vyasanam ।।
[] svêcchôpajāta-viṣayo api na yāti vaktuṃ dehîti mārgaṇa-śataiś ca dadāti duḥkham । mohāt samākṣipati jīvanam apy a-kāṇḍe kaṣṭaṃ mano-bhava ivêśvara-dur-vidagdhaḥ ।। mityâivâlikhitāṃ mano-ratha-śatair niḥśeṣa-naṣṭāṃ śriyaṃ cintā-sādhana-kalpanâkula-dhiyāṃ bhūyo vane vidviṣām । āyātaḥ katham apy ayaṃ smṛti-pathaṃ śūnyī-bhavac-cetasāṃ nāgêndraḥ sahate na mānasa-gatān āśā-gajêndrān api ।।
"kari-kalabha vimuñca lolatāṃ cara vinaya-vratam ānatânanaḥ । mṛga-pati-nakha-koṭi-bhaṅguro gurur upari kṣamate na te aṅkuśaḥ" ।। nija-varṣâhita-snehā bahu-bhakta-janânvitāḥ । su-kālā iva jāyante prajā-puṇyena bhū-bhujaḥ ।।
sādhūnām upakartuṃ Lakṣmīṃ draṣṭuṃ vihāyasā gantum । na kutūhali kasya manaś-caritaṃ ca mahâtmanāṃ śrotum ।। tad api muni-gītam ati-pṛthu tad api jagad-vyāpi pāvanaṃ tad api । Harṣa-caritād a-bhinnaṃ pratibhāti hi me pūrāṇam idam ।।
vaṃśânugama-vivādi sphuṭa-karaṇaṃ bharata-mārga-bhajana-guru । śrī-kaṇṭha-viniryātaṃ gītam idaṃ Harṣa-rājyam iva ।। āsajyâbhugna-kaṇṭho mukham urasi saṭā dhūli-dhūmrā vidhūya । mandaṃ śabdāyamāno vilikhati śayanād utthitaḥ kṣmāṃ khureṇa ।।
lolenâhanyamānaṃ tuhina-kaṇa-mucā cañcatā kesareṇa । tvaṅgat-pakṣmâgra-lagna-pratanu-busa-kaṇaṃ koṇam akṣṇaḥ khureṇa" ।। yogaṃ svapne api nêcchanti kurvate na kara-graham । mahanto nāma-mātreṇa bhavanti patayo bhuvaḥ ।।
sakala-mahī-bhṛt-kampa-kṛd utpadyata eva eva nṛpa-vaṃśe । vipule api Pṛthu-pratimo danta iva gaṇâdhipasya mukhe ।। "nidhis taru-vikāreṇa san-maṇiḥ sphuratā dhāmnā । śubhâgamo nimittena spaṣṭam ākhyāyate loke ।।
aruṇa iva puraḥ-saro raviṃ pavana ivâti-javo jalâgamam । śubham a-śubham athâpi vā nṛṇāṃ kathayati pūrva-nidarśanôdayaḥ" ।। "udvega-mahâvarte pātayati payo-dharônnamana-kāle । sarid iva taṭam anu-varṣaṃ vivardhamānā sutā pitaram" ।।
niyatir vidhāya puṃsāṃ prathamaṃ sukham upari dāruṇaṃ duḥkham । kṛtvā lokaṃ taralā taḍid iva vajraṃ nipātayati ।। pātayati mahā-puruṣān samam eva bahūn an-ādareṇâiva । parivartamāna ekaḥ kālaḥ śailān ivân-antaḥ ।।
"mātāpitṛ-sahasrāṇi putra-dāra-śatāni ca । yuge yuge vyatītāni kasya te kasya vā bhavān" ।। "vihaga! kuru dṛḍhaṃ manaḥ svayaṃ tyaja śucam āssva viveka-vartmani । saha kamala-sarojinī-śriyā śrayati sumeru-śiro virocanaḥ" ।।
uccityôccitya bhuvi prahita-nigūḍhâtma-dūta-nītānām । vijigīṣur iva kṛtântaḥ śūrāṇāṃ saṃgrahaṃ kurute ।। visrabdha-ghāta-doṣaḥ sv-avadhāya khalasya vīra-kopa-karaḥ । nava-taru-bhaṅga-dhvanir iva hari-nidrā-taskaraḥ kariṇaḥ ।।
"dvīpôpagīta-guṇam api samupārjita-ratna-rāśi-sāram api । potaṃ pavana iva vidhiḥ puruṣam akāṇḍe nipātayati" ।। aṅgana-vedī vasudhā kulyā jaladhiḥ sthalī ca pātālam । valmīkaś ca Sumeruḥ kṛta-pratijñasya vīrasya ।।
dhṛta-dhanuṣi bāhu-śālini śailā na namanti yat tad āścaryam । ripu-saṃjñakeṣu gaṇanā kâiva varākeṣu kākeṣu ।। sahasā saṃpādayatā mano-ratha-prārthitāni vastūni । daivenâpi kriyate bhavyānāṃ pūrva-sevêva ।।
vidvaj-jana-saṃparko naṣṭêṣṭa-jñāti-darśanâbhyudayaḥ । kasya na sukhāya bhavane bhavati mahā-ratna-lābhaś ca ।। [] praṇatavatī ahaṃ tu prabala-karuṇā-preryamāṇas tām ālapitu-kāmaḥ punaḥ kṛtavān manasi "katham iva mahânubhāvām enām āmantraye "vatse" ity ati-praṇayaḥ, "mātaḥ" iti cāṭu, "bhagini" ity ātma-saṃbhāvanā, "devi" iti parijanâlāpaḥ, "raja-putri" ity a-sphuṭam, "upāsike" iti mano-rathaḥ, "svāmini" iti bhṛtya-bhāvâbhyupagamaḥ, "bhadre" itîtara-strī-samucitam, "āyuṣmati" ity avasthāyām a-priyam, "kalyāṇini" iti daśāyāṃ viruddham, "candra-mukhi" ity a-muni-matam, "bāle" ity a-gauravôpetam, "ārye" iti jarâropaṇam "puṇyavati" iti phala-viparītam, "bhavati" iti sarva-sādhāraṇam api ca "kāsi" ity an-abhijātam, "kim-arthaṃ rodiṣi" iti duḥkha-kāraṇa-smaraṇa-kāri, "mā rodīḥ" iti śoka-hetum an-apanīya na śobhate, "samāśvasihi" iti kim āśritya, "sv-āgatam" iti yātayāmam, "sukham āsyate" iti mityā" ity evaṃ cintayaty eva mayi tasmāt straiṇād utthāyânyatarā yoṣid-ārya-rūpêva śoka-viklavā samupasṛtya katipaya-palita-śāraṃ śiro nītvā mahī-talam a-tula-hṛdaya-saṃtāpa-sūcakair aśru-bindubhis caraṇa-yugalaṃ dahantī mamâti-kṛpaṇair akṣaraiś ca hṛdayam abhihitavatī "bhagavan! Sarva-sattvânukampinī prāyaḥ pravrajyā pratipanna-duḥkha-kṣapaṇa-dīkṣā-dakṣāś ca bhavanti saugatāḥ karuṇā-kula-gṛhaṃ ca bhagavataḥ śākya-muneḥ śāsanam sakala-janôpakāra-sajjā saj-janatā jainī para-loka-sādhanaṃ ca dharmo munīnām prāṇa-rakṣaṇāc ca na paraṃ puṇya-jātaṃ jagati gīyate janena anukampā-bhūmayaḥ prakṛtyâiva yuvatayaḥ kiṃ punar vipad-abhibhūtāḥ? sādhu-janaś ca siddha-kṣetram ārta-vacasām yata iyaṃ naḥ svāminī maraṇena pitur a-bhāvena bhartuḥ pravāsena ca bhrātuḥ bhraṃśena ca śeṣasya bāndhava-vargasyâti-mṛdu-hṛdayatayân-apatyatayā ca nir-avalambanā, paribhavena ca nīcârāti-kṛtena, prakṛti-manasvinī amunā ca mahâṭavī-paryaṭana-kleśena kad-arthita-saukumāryā, dagdha-daiva-dattair evaṃ-vidhair bahubhir upary-upari vya- [] -sanair viklavī-kṛta-hṛdayā, dāruṇaṃ duḥkham apārayantī soḍhuṃ nivārayantam an-ākrānta-pūrvaṃ svapne apy avagaṇayya guru-janam anunayantīr a-khaṇḍita-praṇayā narmasv api samavadhīrya priya-sakhīr vijñāpayantam a-śaraṇam an-ātham aśru-vyākula-nayanam a-paribhūta-pūrvaṃ manasâpi paribhūya bhṛtya-vargam agniṃ praviśati paritrāyatām āryo api tāvad a-sahya-śokâpanayanôpāyôpadeśa-nipuṇāṃ vyāpārayatu vāṇīm asyām" iti câti-kṛpaṇaṃ vyāharantīm aham utthāpyôdvignataraḥ śanair abhihitavān "ārye! yathā kathayasi tathā asmad-girām a-gocaro ayam asyāḥ puṇyâśayāyāḥ śokaḥ śakyate cen muhūrta-mātram api trātum upariṣṭān na vy-arthêyam abhyarthanā bhaviṣyati mama hi gurur a-para iva bhagavān sugataḥ samīpa-gata eva ।