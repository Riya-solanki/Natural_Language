।। namo mahākāruṇikāya ।। dve satye samupāśritya buddhānāṃ dharmadeśanā । lokasaṃvṛtisatyaṃ ca satyaṃ ca paramārthataḥ ।। saṃvṛttirmanyate dvedhā mithyā ca tathatā tathā ।
ādyā dvidhodacandraśca kusiddhāntavitarkaṇā ।। avicāraikaramyā ca vināśotpādadharmiṇī । arthakriyāsamarthā ca tathatāsaṃvṛtirmatā ।। eka evaparo hyarthaḥ paraiśca dvividho mataḥ ।
na kācid dharmatā siddhā kuto dvitryādikaṃ bhavet ।। anutpādanirodhādi deśanāvākyalakṣitam । paramārthābhinnaśīlatvān naiva dharmā na dharmatā ।। śūnyatāyāṃ vibhedastu kiñcinmātraṃ na vidyate ।
nirvikalpatayā bodhe śūnyatādṛṣṭirucyate ।। uktaṃ sūtre sugambhīre taddarśanamadarśanam । tatra draṣṭā na dṛśyaṃ cāpyanādinidhanaṃ śivam ।। nirvikalpaṃ nirālambaṃ bhāvābhāvavivarjitam ।
anāśrayāpratiṣṭhānam atulyaṃ nirgatāgatam ।। anirvācyamanābhāsaṃ nirvikāramasaṃskṛtam । yogigamyamidaṃ kleśajñeyāvaraṇavarjitam ।। pratyakṣamanumānañca taddvayaṃ bauddhasammatam ।
ubhābhyāṃ śūnyatā gamyetyarvāgdṛṅmohabhāṣitam ।। prasajyeddharmatājñānaṃ tīrthike śrāvake api ca । vijñānināñca kiṃ vācyaṃ mādhyamike aviruddhatā ।। tarhi sarve api siddhāntā mānameyatayā samāḥ ।
sarvatarkaviruddhatvān mānameyāpi dharmatā ।। bāhulyena kathaṃ na syāt pratyakṣaṃ cānumā vṛthā । tīrthyavādanivṛtyarthaṃ vidvadbhiḥ kṛtayaḥ kṛtāḥ ।। savikalpāvikalpābhyāṃ jñānābhyāṃ nāvagamyate ।
āgame api sphuṭaṃ vidvānācāryo bhavya āha ca ।। śūnyatāvagatā kena vyākṛtā yā tathāgataiḥ । nāgāntevāsicandro hi dharmatāsatyadarśakaḥ ।। tataḥ paramparāmnāyairdharmatāsatyagamyatā ।
dharmaskandhasahasrāṇi catvāryuktānyaśīti ca ।। dharmatāntargataṃ sarvam muktistu śūnyatābodhes tadarthā śeṣabhāvanā tathyasaṃvṛtimādhūya ।। śūnyatābhyasane sati saṃvṛtihetoḥpuṇyādeḥ । paralokācca vañcyate viviktārthamajānānaḥ ।।
svalpaśrutisamāśritaḥ yo naraḥ puṇyakṛnnāsti । naṣṭaḥ kāpuruṣastu saḥ vināśayati durdṛṣṭā ।। śūnyatā mandamedhasam candrācārya uvācaivam । upāyabhūtaṃ vyavahārasatyamupeyabhūtaṃ paramārthasatyam ।।
dvayorvibhedaṃ na hi veda yo sa vrajedapāyaṃ viparītabodhāt । vyavahāramanāgamya paramārtho na deśyate ।। tathyasaṃvṛtisopānamantareṇa vipaścitaḥ । tattvaprāsādaśikharārohaṇaṃ na hi yujyate ।।
yathāyaṃ saṃvṛterbhāso yuktyā kiñcinna labhyate । paramārthastvalabdhatvam ādisaṃsthitadharmatā ।। hetupratyayajanyatvāt saṃvṛtirbhāsavanmatā । ayuktaṃ śodhitum cet kairjalacandrādivinirmitam ।।
nānāpratyayajanyatvāt siddho bhāso akhilastataḥ । pratyayānāṃ tu vicchedātsaṃvṛttyāpi na sambhavaḥ ।। evaṃ dṛṣṭerasaṃmohāj jāte caryāviśodhane । unmārge agamanaṃ kṛtvākaniṣṭhaṃ sthānamāpnuyāt ।।
āyuṣyamalpaṃ bāhulāśca vidyā āyuḥpramāṇaṃ ca kiyanna vidmaḥ । svābhīṣṭameva pratilambhanīyaṃ haṃsairyathā kṣīramivāmbumadhyāt ।। arvāgdṛśā mohavaśena cāpi kṣamo na satyadvayanirṇaye api । uktīrgurūṇāmiha sampratītya nyastaṃ dvayaṃ nāgamataṃ hi satyam ।।
rājño anurodhena suvarṇadvīpe kṛte atra śrāddho yadi vā jano adya । gṛhṇātu samyak suparīkṣaṇena na śraddhayā naiva ca gauraveṇa ।। sauvarṇarājena guroḥphalena saṃpreṣito devamatirhi bhikṣuḥ । tasyāgrahāt satyadvayāvatāro yuktyā sudhībhistviha vīkṣaṇīyaḥ ।।
ācāryadīpaṅkaraśrījñānaviracitaḥ satyadvayāvatāraḥ samāptaḥ । tenaiva paṇḍitena anuvādakena vīryasiṃhena cānūdya saṃśodhya ca nirṇītaḥ ।