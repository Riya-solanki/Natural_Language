śāstā pūrvaṃ sakalabhuvanānugrahāya pravṛttah । garbhārambhāt prabhṛti janatājanmavṛttiṃ jagāda ।। citraṃ loke bahutaradaśaṃ dṛśyate janmavastram । yasyātyantaṃ cirapariṇater naiva niryāti rāgaḥ ।।
sparśāveśavyatikarajuṣoḥ saṃgame saṃnipātāt । yo antas tasmin bhavati sahasā saṃnikāṣe yathāgniḥ ।। puṣpāmodas tilaṃ iva śanaiḥ kāñcanaṃ vāgnitāpaḥ । vāyur gandhair iva bahuvidhaiḥ karmabhir vāsyamānaḥ ।।
nānākārapracuraracanācitrarūpo apy alakṣyaḥ । māyūrāṇḍe jalamaya iva vyaktabhaktir mayūraḥ ।। tyaktvā tās tā jaṭharajanitenoṣmaṇā pacyamānaḥ । kleśaṃ bhuṅkte kim api viṣamaṃ duḥkhasaṃjñāprapannaḥ ।।
tatkālotthair avihatajavaiḥ preritaḥ pūtivātaiḥ । niryāty antaḥ śara iva dhanuryantraṇair yantramuktaḥ ।। uttānāsyaḥ saralarasanaś cūcukāgraṃ lihānaḥ stanyaṃ mātuḥ pibati yad asau naiva karṇena nākṣṇā । janmābhyāsavyasanayatanāyāsasaṃvāsalinā sā tasyāgre sakalakalanādeśini vāsanaiva ।। vyāptaḥ sūtair bisalava iva vyaktatantupratānaiḥ ।
stanyālāpākṛtiparimalasparśanair vetti dhātrīm ।। sthāne sthāne taralitatanuḥ kīṭakair bhakṣyamāṇaḥ । kaṃ bobrūte viṣamavipadām āspadatvaṃ prayātaḥ ।। uttānorastalanipatitair ukṣito lakṣyate asau ।
hāseneva sphuritarucinā nirbharavyāptakāyaḥ ।। saṃsāre asminn avicalitayā bandhalekhyakriyāsu । varge varge vitarati matiṃ bhogasarge niviṣṭaḥ ।। kāmautsukyāt punar api pare yauvane naṣṭasaṃjñaḥ ।
badhnāty āsthāṃ sthirataradhiyā yoṣitāṃ vibhrameṣu ।। ghrāṇaṃ vaktrāsavaparimale svādanaṃ tadrase ca । dhatte mātraṃ tanupariṇatāṃnīva sarvendriyāṇi ।। vāñchaty anyāṃ navanavarasaḥ saprayatno anyakāmām ।
hāsyāyaiva prakṛtivirasaś citratantro asya kāmaḥ ।। bhraṣṭasyāsya pratihatagateḥ kuñjarasyeva paṅke । nītasyāndhyaṃ katipayadinasthāyinā yauvanena ।। smeraṃ smeraṃ vadati madanāliṅgitair aṅgabhaṅgaiḥ ।
prāleyālīdhavalapalitacchadmanā vadhyamālā ।। prāptaṃ nāsmin vapuṣi sukṛtaṃ naiva dattaṃ na bhuktaṃ । saṃmūḍhānāṃ anuśayaphalaḥ so avasādapramādaḥ ।। duṣkarmāptadraviṇatulayā yauvane svapnakalpe ।
rājyabhraṃśe nṛpa iva sukhaṃ so atha śocaty atītaṃ ।। bhītaṃ pāpāt kim api na mayā yat tad eva praṇītaṃ ।। kāyaḥ kvāyaṃ kṛmihatataruprāyavicchāyapākaḥ । śuṣkaṃ śītaṃ tarum iva vane vānaraṃ māṃ vadanti ।।
srastāḥ sarve daśanamaṇayas te ca keśāḥ na doṣāḥ । kṣīṇasyeyaṃ śayanaśaraṇasyāpi tṛṣṇākṣayā me ।। sadyas tyaktuṃ ciraparicitām udyato lokayātrām । śakticchedād ṛṇaṃ iva mahat prāptakālo daridraḥ ।।
tāvat tāvat kalayati dhiyā prāṇaparyantakāle । tais tair antaḥ kṛtaparicayas tanmayībhāvam eti ।। bhuktvā rauravakālasūtranarakeṣv āvartate yoniṣu । sānāgāmiphalāptaye vimaladhīs tasmāt samādhīyatāṃ ।।
iti bhīmabhavāmbhodhisaṃtāraṇakṛtavrataḥ । samādideśa bhagavān sattvānāṃ kuśalāptaye ।। । iti kṣemendraviracitāyāṃ bodhisattvāvadānakalpalatāyāṃ garbhāvakrāntinirdeśo nāma daśamaḥ pallavaḥ ।