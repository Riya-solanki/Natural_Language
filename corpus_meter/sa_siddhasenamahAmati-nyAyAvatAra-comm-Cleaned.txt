aviyuta-sāmānya-viśeṣa-deśinaṃ vardhamānam ānamya । nyāyâvatāra-vivṛtiḥ smṛti-bīja-vivṛddhaye kriyate ।। "tenânyâpoha-viṣayāḥ proktāḥ sāmānya-gocarāḥ । śabdāś ca buddhayaś câiva vastuny eṣām asambhavāt" ।। "manasor yugapad-vṛtteḥ savikalpâvikalpayoḥ ।
vimūḍho laghu-vṛtter vā tayor aikyaṃ vyavasyati" ।। pramāṇaṃ sva-parâbhāsi jñānaṃ, bādha-vivarjitam । pratyakṣaṃ ca parokṣaṃ ca dvidhā, meya-viniścayāt ।। "tasmād yad dṛśyate tat syāt sādṛśyena viśeṣitaṃ ।
prameyam upamānasya sādṛśyaṃ vā tad-anvitam" ।। "na tāvad indriyeṇâiṣā nâstîty utpādyate matiḥ । bhāvâṃśenâiva saṃyogo yogyatvād indriyasya hi" ।। "gṛḥītvāvastu-sadbhāvaṃ smṛtvā ca pratiyoginaṃ ।
mānasaṃ nâstitā-jñānaṃ jāyate akṣânapekṣayā" ।। "pramāṇa-pañcakaṃ yatra vastu-rūpe na jāyate । vastu-sattâvabodhârthaṃ tatrâbhāva-pramāṇatā" ।। prasiddhāni pramāṇāni vyavahāraś ca tat-kṛtaḥ ।
pramāṇa-lakṣaṇasyôktau jñāyate na prayojanam ।। prasiddhānāṃ pramāṇānāṃ lakṣaṇôktau prayojanam । tad-vyāmoha-nivṛttiḥ syād vyāmūḍha-manasām iha ।। aparokṣatayârthasya grāhakaṃ jñānam īdṛśam ।
pratyakṣam, itaraj jñeyaṃ parokṣaṃ grahaṇêkṣayā ।। sādhyâvinâbhuno liṅgāt sādhya-niścāyakaṃ smṛtam । anumānaṃ, tad abhrāntaṃ pramāṇatvāt samakṣavat ।। "anumeye atha tat-tulye sadbhāvo, nâstitâsati ।
niścitânupalambhâtma-kāryâkhyā hetavas traya" ।। iti; na pratyakṣam api bhrāntaṃ pramāṇatva-viniścayāt । bhrāntaṃ pramāṇam ity etad viruddhaṃ vacanaṃ yataḥ ।। sakala-pratibhāsasya bhrāntatvâsiddhitaḥ sphuṭaṃ ।
pramāṇaṃ svânya-niścāyi dvaya-siddhau prasidhyati ।। dṛṣṭêṣṭâvyāhatād vākyāt paramârthâbhidhāyinaḥ । tattva-grāhitayôtpannaṃ mānaṃ śābdaṃ prakīrtitam ।। āptôpajñam anullaṅghyam adṛṣṭêṣṭa-virodhakam ।
tattvôpadeśa-kṛt sārvaṃ śāstraṃ kāpatha-ghaṭṭanam ।। sva-niścayavad anyeṣāṃ niścayôtpādanaṃ budhaiḥ । parârthaṃ mānam ākhyātaṃ vākyaṃ tad-upacārataḥ ।। "vikalpa-yonayaḥ śabdā vikalpāḥ śabda-yonayaḥ ।
kārya-kāraṇatā teṣāṃ nârthaṃ śabdāḥ spṛśanty api" ।। pratyakṣeṇânumānena prasiddhârtha-prakāśanāt । parasya tad-upāyatvāt parârthatvaṃ dvayor api ।। pratyakṣa-pratipannârtha-pratipādi ca yad vacaḥ ।
pratyakṣaṃ pratibhāsasya nimittatvāt tad ucyate ।। sādhyâvinâbhuvo hetor vaco yat pratipādakam । parârtham anumānaṃ tat pakṣâdi-vacanâtmakam ।। sādhyâbhyupagamaḥ pakṣaḥ pratyakṣâdy-anirākṛtaḥ ।
tat-prayogo atra kartavyo hetor gocara-dīpakaḥ ।। anyathā vādy-abhipreta-hetu-gocara-mohinaḥ । pratyāyyasya bhaved dhetur viruddhârekito yathā ।। dhānuṣka-guṇa-samprekṣi-janasya parividhyataḥ ।
dhānuṣkasya vinā lakṣya-nirdeśena guṇêtarau ।। hetos tathôpapattyā vā syāt prayogo anyathâpi vā । dvi-vidho anyatareṇâpi sādhya-siddhir bhaved iti ।। sādhya-sādhanayor vyāptir yatra niścīyate-tarām ।
sādharmyeṇa sa dṛṣṭântaḥ sambandha-smaraṇān mataḥ ।। sādhye nivartamāne tu sādhanasyâpy asambhavaḥ । khyāpyate yatra dṛṣṭânte vaidharmyeṇêti sa smṛtaḥ ।। antar-vyāptyâiva sādhyasya siddher bahir-udāhṛtiḥ ।
vyarthā syāt tad-asadbhāve apy evaṃ nyāya-vido viduḥ ।। pratipādyasya yaḥ siddhaḥ pakṣâbhāso akṣa-liṅgataḥ । loka-sva-vacanābhyāṃ ca bādhito anekadhā mataḥ ।। anyathânupapannatvaṃ hetor lakṣaṇam īritam ।
tad-apratīti-sandeha-viparyāsais tad-ābhatā ।। asiddhas tv apratīto yo yo anyathâivôpapadyate । viruddho yo anyathâpy atra yukto anaikāntikaḥ sa tu ।। sādharmyeṇâtra dṛṣṭânta-doṣā nyāya-vid-īritāḥ ।
apalakṣaṇa-hetûtthāḥ sādhyâdi-vikalâdayaḥ ।। vaidharmyeṇâtra dṛṣṭânta-doṣā nyāya-vid-īritāḥ । sādhya-sādhana-yugmānām anivṛtteś ca saṃśayāt ।। vādy-ukte sādhane prokta-doṣāṇām udbhāvanam । dūṣaṇaṃ niravadye tu dūṣaṇâbhāsa-nāmakam ।।
sakalâvaraṇa-muktâtma kevalaṃ yat prakāśate । pratyakṣaṃ sakalârthâtma-satata-pratibhāsanam ।। pramāṇasya phalaṃ sākṣād ajñāna-vinivartanam । kevalasya sukhôpekṣe śeṣasyâdāna-hāna-dhīḥ ।।
anekântâtmakaṃ vastu gocaraḥ sarva-saṃvidām । eka-deśa-viśiṣṭo artho nayasya viṣayo mataḥ ।। sā jñeya-viśeṣa-gatir naya-pramāṇâtmikā bhavet tatra । sakala-grāhi tu mānaṃ vikala-grāhī nayo jñeyaḥ ।।
nayānām eka-niṣṭhānāṃ pravṛtteḥ śruta-vartmani । sampūrṇârtha-viniścāyi syād-vāda-śrutam ucyate ।। pramātā svânya-nirbhāsī kartā bhoktā vivṛttimān । sva-saṃvedana-saṃsiddho jīvaḥ kṣity-ādy-anātmakaḥ ।।
pramāṇâdi-vyavasthêyam anādi-nidhanâtmikā । sarva-saṃvyavahartḥṇāṃ prasiddhâpi prakīrtitā ।। syād-vāda-kesari-subhīṣaṇa-nāda-bhīter uttrasta-lola-nayanān prapalāyamānān । hetur nayâśrita-kutīrthi-mṛgān ananyatrāṇān vihāya jinam eti tam āśrayadhvaṃ ।।
bhaktir mayā bhagavati prakaṭī-kṛtêyaṃ tac-chāsanâṃśa-kathanān na matiḥ svakīyā । mohād ato yad iha kiñcid abhūd asādhu tat sādhavaḥ kṛta-kṛpā mayi śodhayantu ।। nyāyâvatāra-vivṛtiṃ vividhāṃ vidhitsoḥ siddhaḥ śubho ya iha puṇya-cayas tato me । nityaṃ parârtha-karaṇôdyatam ā bhavântād bhūyāj jinêndra-mata-lampaṭam eva cetaḥ ।। iti nyāyâvatāra-vivṛtiḥ samāptā ।।