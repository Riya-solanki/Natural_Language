pañcasaṃvatsaramayaṃ yugādhyakṣaṃ prajāpatim । dinartvayanam āsāṅgaṃ praṇamya śirasā śuciḥ ।। praṇamya śirasā kālam abhivādya sarasvatīm । kālajñānaṃ pravakṣyāmi lagadhasya mahātmanaḥ ।।
jyotiṣām ayanaṃ kṛtsnaṃ pravakṣyāmy anupūrvaśaḥ । viprāṇāṃ sammataṃ loke yajñakālārthasiddhaye ।। nirekaṃ dvādaśārdhābdaṃ dviguṇaṃ gatasaṃjñikam । ṣaṣṭyā ṣaṣṭyā yutaṃ dvābhyāṃ parvaṇāṃ rāśir ucyate ।।
svar ākramete somārkau yadā sākaṃ savāsavau । syāt tadādi yugaṃ māghastapaḥ śuklo ayanaṃ hy udak ।। prapadyete śraviṣṭhādau sūryācandramasāv udak । sārpārdhe dakṣiṇārkas tu māghaśrāvaṇayoḥ sadā ।।
gharmavṛddhir apāṃ prasthaḥ kṣapāhrāsa udaggatau । dakṣiṇe tau viparyāsaḥ ṣaṇmuhūrtyayanena tu ।। dviguṇaṃ saptamaṃ cāhur ayanādyaṃ trayodaśam । caturthaṃ daśamaṃ ca dviryugmādyaṃ bahule apy ṛtau ।।
vasus tvaṣṭā bhavo ajaś ca mitraḥ sarpāśvinau jalam । dhātā kaś cāyanādyāś cārthapañcamabhas tv ṛtuḥ ।। bhāṃśāḥ syur aṣṭakāḥ kāryāḥ pakṣadvādaśakodgatāḥ । ekādaśaguṇaś conaḥ śukle ardhaṃ caindavā yadi ।।
kāryā bhāṃśāṣṭakasthāne kalā ekānnaviṃśatiḥ । ūnasthāne trisaptatim udvaped ūnasaṃmitāḥ ।। tryaṃśo bhaśeṣo divasāṃśabhāgaś caturdaśaś cāpy anīya bhinnam । bhārdhe adhike cāpi gate paro aṃśo dvāv uttamaikaṃ pnavakairavedyam ।।
pakṣāt pañcadaśāc cordhvaṃ tadbhuktam iti nirdiśet । navabhis tūdgato aṃśaḥ syād ūnāṃśadvyadhikena tu ।। jau drā ghaḥ khe śve ahī ro ṣā cin mū ṣa ṇyaḥ sū mā dhā ṇaḥ । re mṛ ghrāḥ svā apo ajaḥ kṛ ṣyo ha jye ṣṭhā ittṛkṣā liṅgaiḥ ।।
jāvādyaṃśaiḥ samaṃ vidyāt pūrvārdhe parvasūttare । bhādānaṃ syāt caturdaśyāṃ kāṣṭhānāṃ devinā kalāḥ ।। kalā daśa saviṃśā syāt dve muhūrtasya nāḍike । dyutriṃśat tatkalānāṃ tu ṣaṭchatī tryadhikaṃ bhavet ।।
nāḍike dve muhūrtas tu pañcāśatpalam āḍhakam । āḍhakāt kumbhako droṇaḥ kuṭapair vardhate tribhiḥ ।। sasaptakaṃ bhayuk somaḥ sūryo dyūni trayodaśa । navabhāni ca pañcāhnaḥ kāṣṭhāḥ pañcākṣarāḥ smṛtāḥ ।।
śraviṣṭhāyāṃ gaṇābhyastān prāgvilagnān vinirdiśet । staryān māsān ṣaḍabhyastān vidyāc cāndramasān ṛtun ।। atītaparvabhāgebhyaḥ śodhayed dviguṇāṃ tithim । teṣu maṇḍalabhāgeṣu tithiniṣṭhāṃgato raviḥ ।।
yāḥ parvabhādānakalās tāsu saptaguṇāṃ tithim । prakṣipet tatsamūhas tu vidyād ādānikīḥ kalāḥ ।। yad uttarasyāyanato gataṃ syāc cheṣaṃ tu yad dakṣiṇato ayanasya । tad ekaṣaṣṭyā dviguṇaṃ vibhaktaṃ sadvādaśaṃ syād divasapramāṇam ।।
yad ardhaṃ dinabhāgānāṃ sadā parvaṇi parvaṇi । ṛtuśeṣaṃ tu tad vidyāt saṃkhyāya sahaparvaṇām ।। ity upāyasamuddeśo bhūyo apy ahnaḥ prakalpayet । jñeyarāśigatābhyastaṃ vibhajet jñānarāśinā ।।
agniḥ prajāpatiḥ somo rudro aditir bṛhaspatiḥ । sarpāś ca pitaraś caiva bhagaś caivāryamāpi ca ।। savitā tvaṣṭātha vāyuś cendrāgnī mitra eva ca । indro niṛrtir āpo vai viśvedevās tathaiva ca ।।
viṣnur vasavo varuṇo aja ekapāt tathaiva ca । ahirbudhnyas tathā pūṣā aśvinau yama eva ca ।। nakṣatradevatā etā etābhir yajñakarmaṇi । yajamānasya śāstrajñair nāma nakṣatrajaṃ smṛtam ।।
ity evaṃ māsavarṣāṇāṃ muhūrtodayaparvaṇām । dinartvayanam āsāṅgaṃ vyākhyānaṃ lagadho abravīt ।। somasūryastṛcaritaṃ lokaṃ loke ca sammatim । somasūryastṛcaritaṃ vidvān vedavid aśnute ।।
viṣuvaṃ tadguṇaṃ dvābhyāṃ rūpahīnaṃ tu ṣaḍguṇam । yal labdhaṃ tāni parvāṇi tathārdhaṃ sā tithir bhavet ।। māghaśuklapravṛttasya pauṣakṛṣnasamāpinaḥ । yugasya pañcavarṣasya kālajñānaṃ pracakṣate ।।
tṛtīyāṃ navamīṃ caiva paurṇamāsīm athāsite । ṣaṣṭhīṃ ca viṣuvān prokto dvādaśīṃ ca samaṃ bhavet ।। caturdaśīm upavasathas tathā bhaved yathodito dinam upaiti candramāḥ । māghaśuklāhniko yuṅkte śraviṣṭhāyāṃ ca vārṣikīm ।।
yathā śikhā mayūrāṇāṃ nāgānāṃ maṇayo yathā । tadvad vedāṅgaśāstrāṇāṃ jyotiṣaṃ mūrdhani sthitam ।।