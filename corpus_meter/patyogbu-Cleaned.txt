yas tyaktvā rūpam ādyaṃ prabhavati jagato anekadhānugrahāya prakṣīṇakleśarāśir viṣamaviṣadharo anekavaktraḥ subhogī । sarvajñānaprasūtir bhujagaparikaraḥ prītaye yasya nityaṃ devo ahīśaḥ sa vo avyāt sitavimalatanur yogado yogayuktaḥ ।। atha yogānuśāsanam ।। yogaś cittavṛttinirodhaḥ ।।
tadā draṣṭuḥ svarūpe avasthānam ।। vṛttisārūpyam itaratra ।। vṛttayaḥ pañcatayyaḥ kliṣṭākliṣṭāḥ ।। pramāṇaviparyayavikalpanidrāsmṛtayaḥ ।।
pratyakṣānumānāgamāḥ pramāṇāni ।। viparyayo mithyājñānam atadrūpapratiṣṭham ।। śabdajñānānupātī vastuśūnyo vikalpaḥ ।। abhāvapratyayālambanā vṛttir nidrā ।।
anubhūtaviṣayāsaṃpramoṣaḥ smṛtiḥ ।। abhyāsavairāgyābhyāṃ tannirodhaḥ ।। tatra sthitau yatno abhyāsaḥ ।। sa tu dīrghakālanairantaryasatkārāsevito dṛḍhabhūmiḥ ।।
dṛṣṭānuśravikaviṣayavitṛṣṇasya vaśīkārasaṃjñā vairāgyam ।। tat paraṃ puruṣakhyāter guṇavaitṛṣṇyam ।। vitarkavicārānandāsmitārūpānugamāt saṃprajñātaḥ ।। virāmapratyayābhyāsapūrvaḥ saṃskāraśeṣo anyaḥ ।।
bhavapratyayo videhaprakṛtilayānām ।। śraddhāvīryasmṛtisamādhiprajñāpūrvaka itareṣām ।। tīvrasaṃvegānām āsannaḥ ।। mṛdumadhyādhimātratvāt tato api viśeṣaḥ ।।
īśvarapraṇidhānād vā ।। kleśakarmavipākāśayair aparāmṛṣṭaḥ puruṣaviśeṣa īśvaraḥ ।। tatra niratiśayaṃ sarvajñabījam ।। pūrveṣām api guruḥ kālenānavacchedāt ।।
tasya vācakaḥ praṇavaḥ ।। tajjapas tadarthabhāvanam ।। "svādhyāyād yogam āsīta yogāt svādhyāyam āmanet । svādhyāyayogasaṃpattyā paramātmā prakāśate ।।" iti
tataḥ pratyakcetanādhigamo apy antarāyābhāvaś ca ।। vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni cittavikṣepās te antarāyāḥ ।। duḥkhadaurmanasyāṅgamejayatvaśvāsapraśvāsā vikṣepasahabhuvaḥ ।। tatpratiṣedhārtham ekatattvābhyāsaḥ ।।
maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś cittaprasādanam ।। pracchardanavidhāraṇābhyāṃ vā prāṇasya ।। viṣayavatī vā pravṛttir utpannā manasaḥ sthitinibandhanī ।। viśokā vā jyotiṣmatī ।।
vītarāgaviṣayaṃ vā cittam ।। svapnanidrājñānālambanaṃ vā ।। yathābhimatadhyānād vā ।। paramāṇuparamamahattvānto asya vaśīkāraḥ ।।
kṣīṇavṛtter abhijātasyeva maṇer grahītṛgrahaṇagrāhyeṣu tatsthatadañjanatā samāpattiḥ ।। tatra śabdārthajñānavikalpaiḥ saṃkīrṇā savitarkā samāpattiḥ ।। smṛtipariśuddhau svarūpaśūnyevārthamātranirbhāsā nirvitarkā ।। etayaiva savicārā nirvicārā ca sūkṣmaviṣayā vyākhyātā ।।
sūkṣmaviṣayatvaṃ cāliṅgaparyavasānam ।। tā eva sabījaḥ samādhiḥ ।। nirvicāravaiśāradye adhyātmaprasādaḥ ।। aśuddhyāvaraṇamalāpetasya prakāśātmano buddhisattvasya rajastamobhyām anabhibhūtaḥ svacchaḥ sthitipravāho vaiśāradyam yadā nirvicārasya samādher vaiśāradyam idaṃ jāyate tadā yogino bhavaty adhyātmaprasādo bhūtārthaviṣayaḥ kramānanurodhī sphuṭaḥ prajñālokaḥ tathā coktam "prajñāprasādam āruhya aśocyaḥ śocato janān । bhūmiṣṭhān iva śailasthaḥ sarvān prājño anupaśyati"
ṛtaṃbharā tatra prajñā ।। "āgamenānumānena dhyānābhyāsarasena ca । śrutānumānaprajñābhyām anyaviṣayā viśeṣārthatvāt ।। tajjaḥ saṃskāro anyasaṃskārapratibandhī ।।
tasyāpi nirodhe sarvanirodhān nirbījaḥ samādhiḥ ।। tapaḥsvādhyāyeśvarapraṇidhānāni kriyāyogaḥ ।। samādhibhāvanārthaḥ kleśatanūkaraṇārthaś ca ।। avidyāsmitārāgadveṣābhiniveśāḥ kleśāḥ ।।
avidyā kṣetram uttareṣāṃ prasuptatanuvicchinnodārāṇām ।। anityāśuciduḥkhānātmasu nityaśucisukhātmakhyātir avidyā ।। "sthānād bījād upaṣṭambhān niḥsyandān nidhanād api । kāyam ādheyaśaucatvāt paṇḍitā hy aśuciṃ viduḥ" ।।
dṛgdarśanaśaktyor ekātmatevāsmitā ।। sukhānuśayī rāgaḥ ।। duḥkhānuśayī dveṣaḥ ।। svarasavāhī viduṣo api tathā rūḍho abhiniveśaḥ ।।
te pratiprasavaheyāḥ sūkṣmāḥ ।। dhyānaheyās tadvṛttayaḥ ।। kleśamūlaḥ karmāśayo dṛṣṭādṛṣṭajanmavedanīyaḥ ।। sati mūle tadvipāko jātyāyurbhogāḥ ।।
te hlādaparitāpaphalāḥ puṇyāpuṇyahetutvāt ।। pariṇāmatāpasaṃskāraduḥkhair guṇavṛttivirodhāc ca duḥkham eva sarvaṃ vivekinaḥ ।। heyaṃ duḥkham anāgatam ।। draṣṭṛdṛśyayoḥ saṃyogo heyahetuḥ ।।
prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam ।। viśeṣāviśeṣaliṅgamātrāliṅgāni guṇaparvāṇi ।। draṣṭā dṛśimātraḥ śuddho api pratyayānupaśyaḥ ।। tadartha eva dṛśyasyātmā ।।
kṛtārthaṃ prati naṣṭam apy anaṣṭaṃ tadanyasādhāraṇatvāt ।। svasvāmiśaktyoḥ svarūpopalabdhihetuḥ saṃyogaḥ ।। tasya hetur avidyā ।। tadabhāvāt saṃyogābhāvo hānaṃ taddṛśeḥ kaivalyam ।।
vivekakhyātir aviplavā hānopāyaḥ ।। tasya saptadhā prāntabhūmiḥ prajñā ।। yogāṅgānuṣṭhānād aśuddhikṣaye jñānadīptir ā vivekakhyāteḥ ।। "utpattisthityabhivyaktivikārapratyayāptayaḥ ।
viyogānyatvadhṛtayaḥ kāraṇaṃ navadhā smṛtam ।।" iti yamaniyamāsanaprāṇāyāmapratyāhāradhāraṇādhyānasamādhayo aṣṭāv aṅgāni ।। ahiṃsāsatyāsteyabrahmacaryāparigrahā yamāḥ ।। jātideśakālasamayānavacchinnāḥ sārvabhaumā mahāvratam ।।
śaucasaṃtoṣatapaḥsvādhyāyeśvarapraṇidhānāni niyamāḥ ।। śayyāsanastho atha pathi vrajan vā svasthaḥ parikṣīṇavitarkajālaḥ । saṃsārabījakṣayam īkṣamāṇaḥ syān nityayukto amṛtabhogabhāgī ।। vitarkabādhane pratipakṣabhāvanam ।।
vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam ।। ahiṃsāpratiṣṭhāyāṃ tatsaṃnidhau vairatyāgaḥ ।। satyapratiṣṭhāyāṃ kriyāphalāśrayatvam ।। asteyapratiṣṭhāyāṃ sarvaratnopasthānam ।।
brahmacaryapratiṣṭhāyāṃ vīryalābhaḥ ।। aparigrahasthairye janmakathaṃtāsaṃbodhaḥ ।। śaucāt svāṅgajugupsā parair asaṃsargaḥ ।। sattvaśuddhisaumanasyaikāgryendriyajayātmadarśanayogyatvāni ca ।।
saṃtoṣād anuttamaḥ sukhalābhaḥ ।। "yac ca kāmasukhaṃ loke yac ca divyaṃ mahat sukham । kāyendriyasiddhir aśuddhikṣayāt tapasaḥ ।। svādhyāyād iṣṭadevatāsaṃprayogaḥ ।।
samādhisiddhir īśvarapraṇidhānāt ।। sthirasukham āsanam ।। prayatnaśaithilyānantasamāpattibhyām ।। tato dvandvānabhighātaḥ ।।
tasmin sati śvāsapraśvāsayor gativicchedaḥ prāṇāyāmaḥ ।। bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ ।। bāhyābhyantaraviṣayākṣepī caturthaḥ ।। tataḥ kṣīyate prakāśāvaraṇam ।।
dhāraṇāsu ca yogyatā manasaḥ ।। svaviṣayāsaṃprayoge cittasvarūpānukāra ivendriyāṇāṃ pratyāhāraḥ ।। tataḥ paramā vaśyatendriyāṇām ।। deśabandhaś cittasya dhāraṇā ।।
tatra pratyayaikatānatā dhyānam ।। tad evārthamātranirbhāsaṃ svarūpaśūnyam iva samādhiḥ ।। trayam ekatra saṃyamaḥ ।। tajjayāt prajñālokaḥ ।।
tasya bhūmiṣu viniyogaḥ ।। tasya saṃyamasya jitabhūmer yānantarā bhūmis tatra viniyogaḥ na hy ajitādharabhūmir anantarabhūmiṃ vilaṅghya prāntabhūmiṣu saṃyamaṃ labhate tadabhāvāc ca kutas tasya prajñālokaḥ īśvaraprasādāj jitottarabhūmikasya ca nādharabhūmiṣu paracittajñānādiṣu saṃyamo yuktaḥ kasmāt, tadarthasyānyata evāvagatatvāt bhūmer asyā iyam anantarā bhūmir ity atra yoga evopādhyāyaḥ katham evaṃ hy uktam "yogena yogo jñātavyo yogo yogāt pravartate । yo apramattas tu yogena sa yoge ramate ciram" iti trayam antaraṅgaṃ pūrvebhyaḥ ।। tad api bahiraṅgaṃ nirbījasya ।।
vyutthānanirodhasaṃskārayor abhibhavaprādurbhāvau nirodhakṣaṇacittānvayo nirodhapariṇāmaḥ ।। tasya praśāntavāhitā saṃskārāt ।। sarvārthataikāgratayoḥ kṣayodayau cittasya samādhipariṇāmaḥ ।। tataḥ punaḥ śāntoditau tulyapratyayau cittasyaikāgratāpariṇāmaḥ ।।
etena bhūtendriyeṣu dharmalakṣaṇāvasthāpariṇāmā vyākhyātāḥ ।। śāntoditāvyapadeśyadharmānupātī dharmī ।। kramānyatvaṃ pariṇāmānyatve hetuḥ ।। "nirodhadharmasaṃskārāḥ pariṇāmo atha jīvanam ।
ceṣṭā śaktiś ca cittasya dharmā darśanavarjitāḥ ।।" iti pariṇāmatrayasaṃyamād atītānāgatajñānam ।। śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam ।। saṃskārasākṣātkaraṇāt pūrvajātijñānam ।।
pratyayasya paracittajñānam ।। na ca tat sālambanaṃ tasyāviṣayībhūtatvāt ।। kāyarūpasaṃyamāt tadgrāhyaśaktistambhe cakṣuḥprakāśāsaṃprayoge antardhānam ।। sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā ।।
maitryādiṣu balāni ।। baleṣu hastibalādīni ।। pravṛttyālokanyāsāt sūkṣmavyavahitaviprakṛṣṭajñānam ।। bhuvanajñānaṃ sūrye saṃyamāt ।।
"brāhmas tribhūmiko loka prājāpatyas tato mahān । māhendraś ca svar ity ukto divi tārā bhuvi prajāḥ ।।" candre tārāvyūhajñānam ।। dhruve tadgatijñānam ।।
nābhicakre kāyavyūhajñānam ।। kaṇṭhakūpe kṣutpipāsānivṛttiḥ ।। kūrmanāḍyāṃ sthairyam ।। mūrdhajyotiṣi siddhadarśanam ।।
prātibhād vā sarvam ।। hṛdaye cittasaṃvit ।। sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt puruṣajñānam ।। tataḥ prātibhaśrāvaṇavedanādarśāsvādavārtā jāyante ।।
te samādhāv upasargā vyutthāne siddhayaḥ ।। bandhakāraṇaśaithilyāt pracārasaṃvedanāc ca cittasya paraśarīrāveśaḥ ।। udānajayāj jalapaṅkakaṇṭakādiṣv asaṅga utkrāntiś ca ।। samānajayāj jvalanam ।।
śrotrākāśayoḥ saṃbandhasaṃyamād divyaṃ śrotram ।। kāyākāśayoḥ saṃbandhasaṃyamāl laghutūlasamāpatteś cākāśagamanam ।। bahir akalpitā vṛttir mahāvidehā tataḥ prakāśāvaraṇakṣayaḥ ।। sthūlasvarūpasūkṣmānvayārthavattvasaṃyamād bhūtajayaḥ ।।
tato aṇimādiprādurbhāvaḥ kāyasaṃpat taddharmānabhighātaś ca ।। rūpalāvaṇyabalavajrasaṃhananatvāni kāyasaṃpat ।। grahaṇasvarūpāsmitānvayārthavattvasaṃyamād indriyajayaḥ ।। tato manojavitvaṃ vikaraṇabhāvaḥ pradhānajayaś ca ।।
sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca ।। tadvairāgyād api doṣabījakṣaye kaivalyam ।। sthānyupanimantraṇe saṅgasmayākaraṇaṃ punar aniṣṭaprasaṅgāt ।। kṣaṇatatkramayoḥ saṃyamād vivekajaṃ jñānam ।।
jātilakṣaṇadeśair anyatānavacchedāt tulyayos tataḥ pratipattiḥ ।। tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam ।। sattvapuruṣayoḥ śuddhisāmye kaivalyam iti ।। janmauṣadhimantratapaḥsamādhijāḥ siddhayaḥ ।।
jātyantarapariṇāmaḥ prakṛtyāpūrāt ।। nimittam aprayojakaṃ prakṛtīnāṃ varaṇabhedas tu tataḥ kṣetrikavat ।। nirmāṇacittāny asmitāmātrāt ।। pravṛttibhede prayojakaṃ cittam ekam anekeṣām ।।
tatra dhyānajam anāśayam ।। karmāśuklākṛṣṇaṃ yoginas trividham itareṣām ।। tatas tadvipākānuguṇānām evābhivyaktir vāsanānām ।। jātideśakālavyavahitānām apy ānantaryaṃ smṛtisaṃskārayor ekarūpatvāt ।।
tāsām anāditvaṃ cāśiṣo nityatvāt ।। hetuphalāśrayālambanaiḥ saṃgṛhītatvād eṣām abhāve tadabhāvaḥ ।। atītānāgataṃ svarūpato asty adhvabhedād dharmāṇām ।। te vyaktasūkṣmā guṇātmānaḥ ।।
"guṇānāṃ paramaṃ rūpaṃ na dṛṣṭipatham ṛcchati । yat tu dṛṣṭipathaṃ prāptaṃ tan māyeva sutucchakam ।।" iti pariṇāmaikatvād vastutattvam ।। vastusāmye cittabhedāt tayor vibhaktaḥ panthāḥ ।।
na caikacittatantraṃ vastu tadapramāṇakaṃ tadā kiṃ syāt ।। taduparāgāpekṣitvāc cittasya vastu jñātājñātam ।। sadā jñātāś cittavṛttayas tatprabhoḥ puruṣasyāpariṇāmitvāt ।। na tat svābhāsaṃ dṛśyatvāt ।।
ekasamaye cobhayānavadhāraṇam ।। cittāntaradṛśye buddhibuddher atiprasaṅgaḥ smṛtisaṃkaraś ca ।। citer apratisaṃkramāyās tadākārāpattau svabuddhisaṃvedanam ।। "na pātālaṃ na ca vivaraṃ girīṇāṃ naivāndhakāraṃ kukṣayo nodadhīnām ।
draṣṭṛdṛśyoparaktaṃ cittaṃ sarvārtham ।। tad asaṃkhyeyavāsanābhiś citram api parārthaṃ saṃhatyakāritvāt ।। viśeṣadarśina ātmabhāvabhāvanānivṛttiḥ ।। tadā vivekanimnaṃ kaivalyaprāgbhāraṃ cittam ।।
tacchidreṣu pratyayāntarāṇi saṃskārebhyaḥ ।। hānam eṣāṃ kleśavad uktam ।। prasaṃkhyāne apy akusīdasya sarvathā vivekakhyāter dharmameghaḥ samādhiḥ ।। tataḥ kleśakarmanivṛttiḥ ।।
tadā sarvāvaraṇamalāpetasya jñānasyānantyāj jñeyam alpam ।। "andho maṇim avidhyat tam anaṅgulir āvayat । agrīvas taṃ pratyamuñcat tam ajihvo abhyapūjayat ।।" iti tataḥ kṛtārthānāṃ pariṇāmakramasamāptir guṇānām ।।
kṣaṇapratiyogī pariṇāmāparāntanirgrāhyaḥ kramaḥ ।। puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti ।।