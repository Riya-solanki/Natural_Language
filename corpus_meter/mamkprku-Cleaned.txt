niyatikṛtaniyamarahitāṃ hlādaikamayīmananyaparatantrām । navarasarucitāṃ nirmitimādadhatī bhāratī kaverjayati ।। kāvyaṃ yaśase arthakṛte vyavahāravide śivetarakṣataye । sadyaḥ paranirvṛtaye kāntāsaṃmitatayopadeśayuje ।।
śaktirnipuṇatā lokaśāstrakāvyādyavekṣaṇāt । kāvyajñaśikṣayābhyāsa iti hetustadudbhave ।। tadadoṣau śabdārthau saguṇāvanalaṅkṛtī punaḥ kvāpi । idamuttamamatiśayini vyaṅgye vācyāddhvanirbudhaiḥ kathitaḥ ।।
atādṛśi guṇībhūtavyaṅgyaṃ vyaṅgye tu madhyamam । śabdacitraṃ vācyacitramavyaṅgyaṃ tvavaraṃ smṛtam ।। syādvācako lākṣaṇikaḥ śabdo atra vyañjakastridhā । vācyādayastadarthāḥ syustātparyārtho api keṣucit ।।
sarveṣāṃ prāyaśo arthānāṃ vyañjakatvamapīṣyate । sākṣātsaṃketitaṃ yo arthamabhidhatte sa vacakaḥ ।। saṅketitaścaturbhedo jātyādirjātireva vā । sa mukhyo arthastatra mukhyo vyāpāro asyābhidhocyate ।।
mukhyārthabādhe tadyoge rūḍhito atha prayojanāt । anyo artho lakṣyate yatsā lakṣaṇāropitā kriyā ।। svāsiddhaye parākṣepaḥ parārthaṃ svasamarpaṇam । upādānaṃ lakṣaṇaṃ cetyuktā śuddhaiva sā dvidhā ।।
sāropānyā tu yatroktau viṣyī viṣayastathā । viṣyayyantaḥkṛtenyasmin sā syātsādhyavasānikā ।। bhedāvimau ca sādṛśyātsambandhāntaratastathā । gauṇau śuddhau ca vijñeyau lakṣaṇā tena ṣaḍvidhā ।।
vyaṅgyena rahitā rūḍhau sahitā tu prayojane । tacca gūḍhamagūḍhaṃ vā tadeṣā kathitā tridhā ।। tadbhūlakṣiṇikastatra vyāpāro vyañjanātmakaḥ । yasya pratītimādhātuṃ lakṣaṇā samupāsyate ।।
phale śabdaikagamye atra vyañjanānnāparā kriyā । nābhidhā samayābhāvāddhetvabhāvānna lakṣaṇā ।। lakṣyaṃ na mukhyaṃ nāpyatra bādho yogaḥ phalena no । na prayojanametasmin na ca śabdaḥ skhaladgatiḥ ।।
evamapyanavasthā syād yā mūlakṣayakāriṇī । prayojanena sahitaṃ lakṣaṇīyaṃ na yujyate ।। jñānasya viṣyo hyanyaḥ phalamanyadudāhṛtam । viśiṣṭe lakṣaṇā naivaṃ viśeṣāḥ syustu lakṣite ।।
anekārthasya śabdasya vācakatve niyantrite । saṃyogādyairavācyārthadhīkṛdvyāpṛtirañjanam ।। tadyukto vyañjakaḥ śabdo yatso arthāntarayuk tathā । artho api vyañjakastatra sahakāritayā mataḥ ।।
arthāḥ proktāḥ purā teṣāmarhtavyañjakatocyate । vaktṛboddhavyakākūnāṃ vākyavācyānyasannidheḥ ।। prastāvadeśakālādervaiśiṣṭyāt pratibhājuṣām । yo arthasyānyārthadhīheturvyāpāro vyaktireva sā ।।
śabdapramāṇavedyor'rtho vyanaktyarthāntaraṃ yataḥ । arthasya vyñjakatve tacchabdasya sahakāritā ।। avivakṣitavācyo tastatra vācyaṃ bhaveddhvanau । arthāntare saṅkrimitamatyantaṃ vā tiraskṛtam ।।
vivakṣitaṃ cānyaparaṃ vācyaṃ yatrāparastu saḥ । po apyalakṣyakramavyañgyo lakṣyavyaṅgyakramaḥ paraḥ ।। rasabhāvatadābhāvabhāvaśāntyādirakramaḥ । bhinno rasādyalaṅkārādalaṅkāryatayā sthitaḥ ।।
kāraṇānyatha kāryāṇi sahakārīṇi yāni ca । ratyādeḥ sthāyino loke tāni cennāṭyakāvyayoḥ ।। vibhāvā abubhāvāstat kathyante vyabhicāriṇaḥ । vyaktaḥ sa tairvibhāvādyaiḥ sthāyī bhāvo rasaḥ smṛtaḥ ।।
sṛṅgārahāsyakaruṇaraudravīrabhayānakāḥ । bībhatsādbhutasaṃjñau cetyaṣṭau nāṭye rasāḥ smṛtāḥ ।। ratirhāsaśca śokaśca krodhotsāhau bhayaṃ tathā । jugupsā vismayaśceti sthāyibhāvāḥ prakīrtitāḥ ।।
nirvedaglāniśaṅkākhyāstathāsūyā madaśramāḥ । ālasyaṃ caiva dainyaṃ ca cintā mohaḥ smṛtirdhṛtiḥ ।। vrīḍā capalatā harṣa āvego jaḍatā tathā । garvo viṣāda autsukyaṃ nidrāpasmāra eva ca ।।
suptaṃ prabodhomarṣaścāpyavahitthamathogratā । matirvyādhistathonmādastathā maraṇameva ca ।। trāsaścaiva vitarkaśca vijñeyā vyabhicāriṇaḥ । triṃstriśadamī bhāvāḥ samākhyātāstu nāmataḥ ।।
nirvedasthāyibhāvo asti śānto api navamo rasaḥ । ratirdevādiviṣayā vyabhicārī tathāñjitaḥ ।। bhāvaḥ proktastadābhāsā anaucityapravarttitāḥ । bhāvasya śāntirudayaḥ sandhiḥ śabalatā tathā ।।
mukhye rase api teṅgitvaṃ prāpnuvanti kadācana । anusvānābhasaṃlakṣyakramavyaṅgyasthitistu yaḥ ।। śabdārthobhayaśaktyutthastridhā sa kathito dhvaniḥ । alaṅkāro atha vastveva śabdādyatrāvabhāsate ।।
pradhānatvena sa jñeyaḥ śabdaśaktyudbhavo dvidhā । arthaśaktyudbhavo apyartho vyañjakaḥ saṃbhavī svataḥ ।। prauḍhoktimātrātsiddho vā kavestenombhitasya vā । vastu vālaṅkṛtirvety ṣaḍbhedo asau vyanakti yat ।।
vastvalaṅkāramathavā tenāyaṃ dvādaśātmakaḥ । śabdārthobhayabhūreko bhedā aṣṭādaśāsya tat ।। rasādīnāmanantatvādbheda eko hi gaṇyate । vākye dvyutthaḥ pade apyanye prabandhe apyarthaśaktibhūḥ ।।
padaikadeśaracanāvarṇeṣvapi rasādayaḥ । bhedāstadekapañcāśatteṣāṃ cānyonyayojane ।। saṃkareṇa trirūpeṇa saṃsṛṣṭyā caikarūpayā । vedakhābdhiviyaccandrāḥ śareṣuyugakhendavaḥ ।।
agūḍhamaparasyāṅgaṃ vācyasiddhyaṅgamsphuṭam । sandigdhatulyaprādhānye kākvākṣiptamasundaram ।। vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ । eṣāṃ bhedā yathāyogaṃ veditavyāśca pūrvavat ।।
sālaṅkārairdhvanestaiśca yogaḥ sasṛṣṭisaṅkaraiḥ । anyonyayogādevaṃ syādbhedasaṃkhyātibhūyasī ।। śabdārthacitraṃ yatpūrvaṃ kāvyadvayamudāhṛtam । guṇaprādhānyatastatra sthitiścitrārthaśabdayoḥ ।।
mukhyārthahatirdoṣo rasaśca mukhyastadāśrayādvācyaḥ । ubhayopayoginaḥ syuḥ śabdādyāstena teṣvapi saḥ ।। duṣṭaṃ padaṃ śrutikaṭu cyutasaṃskṛtyaprayuktamasamartham । nihatārthamanucitārthaṃ nirarthakamavācakaṃ tridhāślīlam ।।
sandigdhamapratitaṃ grāmyaṃ neyārthamatha bhavet kliṣṭam । avimṛṣṭavidheyāṃśaṃ viruddhamatikṛtsamāsagatameva ।। apāsya cyutasaṃskāramasamarthaṃ nirarthakam । vākye api doṣāḥ santyete padasyāṃśe api kecana ।।
pratikūlavarṇamupahataluptavisargaṃ visandhi hatavṛttam । nyūnādhikakathitapadaṃ patatprakarṣaṃ samāptapunarāttam ।। ardhāntaraikavācakamabhavanmatayogamanabhihitavācyam । apadasthapadasamāsaṃ saṃkīrṇaṃ garbhitaṃ prasiddhihatam ।।
bhagnaprakramamakramamamataparārthaṃ ca vākyameva tathā । arthopuṣṭaḥ kaṣṭo vyāhatapunarektaduṣkramagrāmyāḥ ।। saṃdigdho nirhetuḥ prasiddhividyāviruddhaśca । anavīkṛtaḥ saniyamāniyamaviśeṣā viśeṣaparivṛttāḥ ।।
sākāṅkṣopadayuktaḥ sahacarabhinnaḥ prakāśitaviruddhaḥ । vidhyanuvādāyuktatyaktapunaḥsvīkṛtoślīlaḥ ।। karṇāvataṃsādipade karṇādidhvaninirmitiḥ । saṃnidhānādibodhārthaṃ sthiteṣvetatsamarthanam ।।
khyāte arthe nirhetoraduṣṭatānukraṇe tu sarveṣām । vaktrādyaucityavaśāddoṣo api guṇaḥ kvacitkvacinnobhau ।। vyabhicārirasasthāyibhāvānāṃ śabdavācyatā । kaṣṭakalpanayā vyaktiranubhāvavibhāvayoḥ ।।
pratikūlavibhāvādigraho dīptiḥ punaḥ punaḥ । akāṇḍe prathanacchedāvaṅgasyāpyativistṛtiḥ ।। aṅginonanusaṃdhānaṃ prakṛtīnāṃ viparyayaḥ । anaṅgasyābhidhānaṃ ca rase doṣāḥ syurīdṛśāḥ ।।
na doṣaḥ svapadenoktāvapi saṃcāriṇaḥ kvacid । saṃcāryāderviruddhasya bādhyasyoktirguṇāvahā ।। āśrayaikye viruddho yaḥ sa kāryo bhinnasaṃśrayaḥ । rasāntareṇāntarito nairantaryeṇa yo rasaḥ ।।
smaryamāṇo viruddho api sāmyenātha vivakṣitaḥ । aṅginyaṅgatvamāptau yau tau na duṣṭau parasparam ।। ye rasasyāṅgino dharmāḥ śauryādaya ivātmanaḥ । utkarṣahetavaste syuracalasthitayo guṇāḥ ।।
upakurvanti taṃ santaṃ yeṅgadvāreṇa jātucit । hārādivadalaṅkārāstenaprāsopamādayaḥ ।। mādhuryaujaḥprasādākhyāstrayaste na punardaśa । āhlādakatvaṃ mādhuryaṃ śṛṅgāre drutikāraṇam ।।
karuṇe vipralambhe tacchānte cātiśayānvitam । dīptyātmavistṛterheturojo vīrarasasthiti ।। bībhatsaraudrarasayostasyādhikyaṃ krameṇa ca । śuṣkendhanāgnivat svacchajalavatsahasaiva yaḥ ।।
vyāpnotyanyat prasādo asau sarvatra vihitasthitiḥ । guṇavṛttyā punasteṣāṃ vṛttiḥ śabdārthayormatā ।। kecidantarbhavabtyeṣu doṣatyāgātpare śritāḥ । anye bhajanti doṣatvaṃ kutracinna tato daśa ।।
tena nārthaguṇā vācyāḥ proktāḥ śabdaguṇāśca ye । varṇāḥ samāso racanā teṣāṃ vyañjakatāmitāḥ ।। murdhni vargāntyagāḥ sparśā aṭavargā raṇau laghū । āvṛttirmadhyavṛttirvā mādhurye ghaṭanā tathā ।।
yoga ādyatṛtīyāmyāmantyayo reṇa tulyayoḥ । ṭādiḥ śaṣau vṛttidairghyaṃ gumpha uddhṛta ojasi ।। śrutimātreṇa śabdāttu yenārthapratyayo bhavet । sādhāraṇaḥ samagrāṇāṃ sa prasādo guṇo mataḥ ।।
vaktṛvācyaprabandhānāmaucityena kvacitkvacit । racanāvṛttivarṇānāmanyathātvamapīṣyate ।। yaduktamanyathā vākyamanyathānyena yojyate । śleṣeṇa kākvā vā jñeyā sā vaktroktistathā dvidhā ।।
varṇasāmyamanuprāsaś chekavṛttigato dvidhā । so anekasya sakṛtpūrva ekasyāpyasakṛtparaḥ ।। mādhuryavyñjakairvarṇairupanāgarikocyate । ojaḥprakāśakaistaistu paruṣā komalā paraiḥ ।।
keṣāñcidetā vaidarbhīpramukhā rītayo matāḥ । śābdastu lāṭānuprāso bhede tātparyamātrataḥ ।। padānāṃ saḥ padasyāpi vṛttāvanyatra tatra vā । nāmnaḥ sa vṛttyavṛttyośca tadevaṃ pañcadhā mataḥ ।।
arthe satyarthabhinnānāṃ varṇānāṃ sā punaḥ śrutiḥ । yamakaṃ pādatadbhāgavṛtti tadyātyanekatām ।। vācyabhedena bhinnā tad yugapadbhāṣaṇaspṛśaḥ । śliṣyanti śabdāḥ śleṣosāvakṣarādibhiraṣṭadhā ।।
bhedābhāvātprakṛtyāderbhedo api navamo bhavet । taccitraṃ yatra varṇānāṃ khaḍgādyākṛtihetutā ।। punarektavadābhāso vibhinnākāraśabdagā । ekārthateva śabdasya tathā śabdārthayorayam ।।
sādharmyamupamā bhede pūrṇā luptā ca sāgrimā । śrautyārthī ca bhavedvākye samāse taddhite tathā ।। tadvad dharmasya lope syānna śrautī taddhite punaḥ । upamānānupādāne vākyagātha samāsagā ।।
vāderlope samāse sā karmādhārakyaci kyaṅi । karmakartrorṇamulyetaddvilope kvipsamāsagā ।। dharmopamānayorlope vṛttau vākye ca dṛśyate । kyaci vādyupameyāse trilope ca samāsagā ।।
upamānopameyatve ekasyaivaikavākyage । ananvayo viparyāsa upameyopamā tayoḥ ।। saṃbhāvanamathotprekṣā prakṛtasya samena yat । sasaṃdehastu bhedoktau tadanuktau ca saṃśayaḥ ।।
tadrūpakamabhedo ya upamānopameyayoḥ । samastavastuciṣyaṃ śrautā āropitā yadā ।। śrautā ārthaśca te yasminnekadeśaśavivarti tat । sāṅgametan niraṅgaṃ tu śuddhaṃ mālā tu pūrvavat ।।
niyatāropaṇopāyaḥ syādāropaḥ parasya yaḥ । tatparaṃparitaṃ śliṣṭe vācake bhedabhāji vā ।। prakṛtaṃ yanniṣidhyānyat sādhyate sā tvapahnutiḥ । śleṣaḥ sa vākya ekasmin yatrānekārthatā bhavet ।।
paroktirbhedakaiḥ śliṣṭaiḥ samāsoktirnidarśanā । abhavanvastusaṃbandha upamāparikalpakaḥ ।। svasvahetvanvayasyoktiḥ kriyayaiva ca sāparā । aprastutapraśaṃsā yā sā saiva prastutāśrayā ।।
kārye nimitte sāmānye viśeṣe prastute sati । tadanyasya vacastulye tulyasyeti ca pañcadhā ।। nigīryādhyavasānaṃ tu prakṛtasya pareṇa yat । prastutasya yadanyatvaṃ yadyarthoktau ca kalpanam ।।
kāryakāraṇayoryaśca paurvāparyaviparyayaḥ । vijñeyātiśayoktiḥ sā prativastūpamā tu sā ।। sāmānyasya dvirekasya yatra vākyadvaye sthitiḥ । dṛṣṭāntaḥ punareteṣāṃ sarveṣāṃ pratibimbanam ।।
sakṛdvṛttistu dharmasya prakṛtāprakṛtātmanām । saiva kriyāsu bahvīṣu kārakasyeti dīpakam ।। mālādīpakamādyaṃ cetyathottaraguṇāvaham । niyatānāṃ sakṛddharmaḥ sā punastulyayogitā ।।
upamānādyadanyasya vyatirekaḥ sa eva saḥ । hetvorkutāvanuktīnāṃ traye sāmye nivedite ।। śabdārthābhyāmathākṣipte śliṣṭe tadvattriraṣṭa tat । niṣedho vaktumiṣṭasya yo viśeṣābhidhitsayā ।।
vakṣyamāṇoktaviṣayaḥ sa ākṣepo dvidhā mataḥ । kriyāyāḥ pratiṣedhe api phalavyaktirvibhāvanā ।। viśeṣoktirakhaṇḍeṣu kāraṇeṣu phalāvacaḥ । yathāsaṃkhyaṃ krameṇaiva kramikāṇāṃ samanvayaḥ ।।
sāmānyaṃ vā viśeṣo vā tadanyena samarthyate । yattu so arthāntaranyāsaḥ sādharmyeṇetareṇa vā ।। virodhaḥ sovirodhe api viruddhatvena yadvacaḥ । jātiścaturbhijātyādyairviruddhā syādguṇaistribhiḥ ।।
kriyā dvābhyāmapi dravyaṃ dravyeṇaiveti te daśa । svabhāvoktistu ḍimbhādeḥ svakriyārūpavarṇanam ।। vyājastutirmukhe nindā stutirvā rūḍhiranyathā । sā sahoktiḥ sahārthasya balādekaṃ dvivācakam ।।
vinoktiḥ sā binānyena yatrānyaḥ sanna netaraḥ । parivṛttirvinimayo yo arthānāṃ syātsamāsamaiḥ ।। pratyakṣā iva yadbhāvāḥ kriyante bhūtabhāvinaḥ । tadbhāvikaṃ kāvyaliṅgaṃ hetorvākyapadārthatā ।।
paryāyoktaṃ vinā vācyavācakatvena yadvacaḥ । udāttaṃ vastunaḥ saṃpat mahatāṃ copalakṣaṇam ।। tatsiddhihetāvekasmin yatrānyattatkaraṃ bhavet । samuccayo asau sa tvanyo yugapad yā guṇakriyāḥ ।।
ekaṃ krameṇānekasmin paryāyo anyastato anyathā । anumānaṃ taduktaṃ yat sādhyasādhanayorvacaḥ ।। viśeṣaṇairyatsākūtairuktiḥ parikarastu saḥ । vyājoktiśchadmanodbhinnavasturūpanigūhanam ।।
kiñcit pṛṣṭamapṛṣṭaṃ vā kathitaṃ yat prakalpate । tādṛganyavyapohāya parisaṃkhyā tu sā smṛtā ।। yathottaraṃ cet pūrvasya pūrvasyārthasya hetutā । tadā kāraṇamālā syāt kriyayā tu parasparam ।।
vastunorjanane anyonyamuttaraśrutimātrataḥ । praśnasyonnayanaṃ yatra kriyate tatra vā sati ।। asakṛd yadasaṃbhāvyamuttaraṃ syāt taduttaram । kuto api lakṣitaḥ sūkṣmo apyartho anyasmai prakāśyate ।।
dharmeṇa kenacid yatra tat sūkṣmaṃ paricakṣate । uttarottaramutkarṣo bhavetsāraḥ parāvadhiḥ ।। bhinnadeśatayātyantaṃ kāryakāraṇabhūtayoḥ । yugapaddharmayoryatra khyātiḥ sā syādasaṃgatiḥ ।।
samādhiḥ sukaraṃ kāryaṃ kāraṇāntarayogataḥ । samaṃ yogyatayā yogo yadi saṃbhāvitaḥ kvacit ।। kvacidyadativaidharmyānna śleṣo ghaṭanāmiyāt । kartuḥ kriyāphalāvāptirnaivānarthaśca yadbhavet ।।
guṇakriyābhyāṃ kāryasya kāraṇasya guṇakriye । krameṇa ca viruddhe yat sa eṣa viṣamo mataḥ ।। mahatoryanmahīyāṃsāvāśritāśrayayoḥ kramāt । āśrayāśrayiṇau syātāṃ tanutve apyadhikaṃ tu tat ।।
pratipakṣamaśaktena pratikartuṃ tiraskriyā । yā tadīyasya tatstutyai pratyanīkaṃ taducyate ।। samena lakṣmaṇā vastu vastunā yannigūhyate । nijenāgantunā vāpi tanmīlitamiti smṛtam ।।
sthāpyatepohyate vāpi yathāpūrvaṃ paraṃ param । viśeṣaṇatayā yatra vastu saikāvalī dvidhā ।। yathānubhavamarthasya dṛṣṭe tatsadṛśe smṛtiḥ । smaraṇaṃ bhrāntimānanyasaṃvittattulyadarśane ।।
ākṣepa upamānasya pratīpamupameyatā । tasyaiva yadi vā kalpyā tiraskāranibandhanam ।। prastutasya yadanyena guṇasāmyavivakṣayā । aikātmyaṃ badhyate yogāttatsāmānyamiti smṛtam ।।
vinā prasiddhamādhāramādheyasya vyavasthitiḥ । ekātmā yagapaddṛttirekasyānekagocarā ।। anyat prakurvataḥ kāryamaśakyasyānyavastunaḥ । tathaiva karaṇaṃ ceti viśeṣastrividhaḥ smṛtaḥ ।।
svamutsṛjya guṇaṃ yogādatyujjvalaguṇasya yat । vastu tadguṇatāmeti bhaṇyate sa tu tadguṇaḥ ।। tadrūpānanuhāraścedasya tat syādatadguṇaḥ । yadyathā sādhitaṃ kenāpyapareṇa tadanyathā ।।
tathaiva yadvidhīyeta sa vyāghāta iti smṛtiḥ । seṣṭā saṃsṛṣṭireteṣāṃ bhedena yadiha sthitiḥ ।। aviśrāntijuṣāmātmanyaṅgāṅgitvaṃ tu saṃkaraḥ । ekasya ca grahe nyāyadoṣābhāvādaniścayaḥ ।।
sphuṭamekatra viṣaye śabdārthālaṅkṛtidvayam । vyavasthitaṃ ca tenāsau trirūpaḥ parikīrtitaḥ ।। eṣāṃ doṣā yathāyogaṃ saṃbhavanto api kecana । ukteṣvantarbhavantīti na pṛthak pratipāditāḥ ।।