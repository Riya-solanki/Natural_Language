[oṃ] namaḥ sūryakalājāla- kāladehāpahāriṇe । ādhārādheyapīṭhāya bhavāyābhavadāyine ।। namaḥ śiśuniśākānta- kalākamalamāline । paramānandadehāya śivāyāvyaktamūrtaye ।।
namaḥ pāśaughasaṃghaṭṭa- layaviśleṣakāriṇe । mantragarbhodarasthāya harāya paramātmane ।। yadyapi tvaṃ guṇātīto vākpater apy agocaraḥ । tathāpy ā hṛdayāt stotum udyatā vāk sadā mama ।।
atibhaktirasāveśa- vivaśā viśvatomukha । tvatpreritā yato nātha nāparādho asti me kvacit ।। tvatpādābjarajaḥpūta- citābhūtivibhūṣitāt । gṛhāṇa mattaḥ śrīkaṇṭha! bhāvapūjām akṛtrimām ।।
hṛtpuṣkarākhye snātvāntas tīrthe yoginiṣevite । saṃbodhadhautavasanaḥ śyāmakaṇṭhaṃ yajāmy aham ।। prabhūtabhūtasaṃbhūta- śoṇitair arghabhājanam । kriyate te mahākāla- kāyakaṃkālakandale ।।
yad yad vikalpanājālaṃ bāhyārthapratipattaye । tat tad dvārādhipakulaṃ tava pūjyaṃ manasvibhiḥ ।। aśeṣāvaraṇonmukta- guptasauṣuptamaṇḍale । pūjyase nagajākānta! grahaṇe candrasūryayoḥ ।।
hānādānodayārambha- sadasadvibhramojjhitam । jñaptimātrapratiṣṭhānam āsanaṃ trijagatpate ।। mūrtidānam anābhāsa- śaktibhāsopabṛṃhitam । turyapīṭhapratiṣṭhānaṃ vitarāmi jagatpate ।।
dikkāladeśakalanā- kalaṅkojjhitacetasaḥ । kaḥ karoti budhaḥ sthāṇor āhvānādivisarjanam ।। sūryaśītāṃunetrābhyāṃ mathitvā śaktivāridhim । parāmṛtarasābhyaṅgaṃ śivāya vinivedaye ।।
indriyeṣv indriyārtheṣu rāgalobhānuyāyiṣu । niḥsnehatvaṃ prabhutvaṃ ca rūkṣam udvartanaṃ tava ।। saṃśodhyānacchakalayā baindhavaṃ tīrthamañjasā । tadvirāmarasasnānaṃ deyaṃ candrārdhamaulaye ।।
svaprabodhāmbarodāra- vikasadvastragharṣaṇam । viniveśya bhavatsaṃvid- vikārān vikarāmahe ।। jñānajñeyaparityāga- naganirjharavisrutam । paramānandadaṃ me antas tava pādyam anābilam ।।
amandānandaniḥṣyanda- spandamandirakandarāt । galatkaivalyasalilam ādatsvācamanaṃ vibho ।। prakṣālya dhāraṇāmbhobhir granthipañcakamauktikam । anarghyam arghaṃ pādebhyaḥ prayacchāmi vṛṣākape ।।
turīyodyānavikasat- saṃvitsaurabhanirbharaiḥ । girīśa tisṛbhir vāgbhiḥ stutipuṣpaiḥ prapūjyase ।। prāṇavahniśikhāstreṇa bhaṅktvā brahmabilaṃ lasat । dhūpavartinibhābhāso dhūpas te nagajādhava ।।
anāhatā nadaty antar yā gaur dhāmni pare parā । sā ghaṇṭā vādyate śambhor agre granthārthagarbhiṇī ।। kandānalollasacchakti- śikhāṃ dīpaśikhopamām । uddīpayāmi bhagavan mohadhvāntāpanuttaye ।।
vṛttityāgāmṛtakalā- candraś candrakirīṭinaḥ । samālambhanavevāstu mumukṣūṇāṃ vimuktaye ।। nādaśaktyuditaṃ dhāma malatrayavivarjitam । uṣṇīṣam astu te rudra vidrāvitanabho argalam ।।
bhavadbhaktisudhāsāra- saṃplāvitahṛdambudheḥ । prollasadbrahmakamalam amalaṃ te astu śekharam ।। bodhāravindasaṃdoho hara hāralatā tava । nityoditāntaravyāpti- kalā candrakalā ca te ।।
ākṛṣyārkakaraiḥ śāktair viśvākāśakuśeśayāt । ciccandrāmṛtaniḥṣyandam āsvādaya jagatpate ।। mantraṃ manasi tacchaktau tāṃ svadhāmni sadodite । kṛtvā japavidhiṃ samyak śivāya vinivedaye ।।
niḥśeṣārthaparityāge grahaṇe vāmitād dyute । anābilaṃ parāṃ vyāptiṃ mudrāṃ badhnāmi dhūrjaṭe ।। śaṣkulīkarṇayor baddhvā yo rāvo atra vijṛmbhate । tadgītam atha te vādyam ādyasaṃpuṭaghaṭṭanāt ।।
bhavadbhāvarasāveśāt tāṇḍavāḍambaroddhataḥ । mantrādhvani nadāmy antaḥ kim u bāhyārthabhāvanaiḥ ।। akhaṇḍamaṇḍalākāra- śivatābhāvanāmbaram । upariṣṭān mayā śambhor vitānam upakalpitam ।।
recayitvā karandhreṇa bhācakraṃ hṛdayāmbarāt । dhāryate dhūrjaṭer agre cārucāmaravan mayā ।। nāsāpuṭakuṭīkoṭi- visṛtaiḥ prasṛtaiḥ puraḥ । tālavṛntair iva vibho vījyase haṃsamārutaiḥ ।।
sarvātapavinirmuktaṃ bhavadbhaktisudhāsitam । ātapatram athāsmābhir dhāryate te mahāśaya ।। mamatāmandurātyāgā- trailokyākarṣaṇakṣamaḥ । ahaṃkāraturaṅgas te vāhanāya prakalpitaḥ ।।
svasaṃvinnandanānanda- nāgavallīdalojjvalam । sphuratspandendusurabhi tāmbūlaṃ te nivedyate ।। bhogyabhoktṛvibhedottha- vāsanendhanasaṃcayam । advaitāgnau juhomy antaḥ śāṃkare sreyasām nidhau ।।
prakāśākāśahastābhyām avalambyonmanāsrucam । dharmādharmagalatsneha- pūrṇāṃ vahnau juhomy aje ।। yuṣmaddhyānaniśānātha- kiraṇair uparañjitaḥ । antarmānavidhau te astu cittacintāmaṇir mama ।।
mokṣalakṣmīkarāmbhoja- pātre vinyasya saṃskṛtām । nivedayāmi bhagavan prāṇasarvasvadakṣiṇām ।। saṃsāravāridheḥ santaḥ paraṃ pāraṃ titīrṣavaḥ । candramauleḥ śrayantūccair bhāvapūjātaraṇḍakam ।।
ittham īśānacaraṇa- nuter yat samupārjitam । śreyas tena jagat kṛtsnaṃ dveṣadoṣād vimucyatām ।। stotraṃ gṛhāṇa parameśvara viśvasākṣin mānāvamānamatojjhitacittavṛtteḥ । mattas tvadaṅghriyugapīṭhanilīnamauler bhasmāvaguṇṭhitatanor nṛkapālapāṇeḥ ।।
mahāpāśupatodyāne kaścid viśramya tāpasaḥ । cakre ciccakranāthasya śambhor bhāvanutiṃ parām ।।