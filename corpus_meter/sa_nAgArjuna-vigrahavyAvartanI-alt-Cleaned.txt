sarveṣāṃ bhāvānāṃ sarvatra na vidyate svabhāvaścet । tvadvacanamasvabhāvaṃ na nivartayituṃ svabhāvamalam ।। atha sasvabhāvametadvākyaṃ śrutvā hatā pratijñā te । vaiṣamikatvaṃ tasmin viśeṣahetuśca vaktavyaḥ ।।
mā śabdavadityetat syātte buddhirna caitadupapannam । śabdenātra satā bhaviṣyato vāraṇaṃ tasya ।। pratiṣedhaḥ pratiṣeddhyo apyevamiti mataṃ bhavet tadasadeva । evaṃ tava pratijñā lakṣaṇato duṣyate na mama ।।
pratyakṣeṇa hi tāvan yadyupalabhya vinivartayasi bhāvān । tannāsti pratyakṣaṃ bhāvā yenopalabhyante ।। anumānaṃ pratyuktaṃ pratyakṣeṇāgamopamāne ca । anumānāgamasādhyā ye arthā dṛṣṭāntasādhyāśca ।।
kuśalānāṃ dharmāṇāṃ dharmāvasthāvidaśca manyante । kuśalaṃ janasvabhāvaṃ śeṣeṣvapyeṣa viniyogaḥ ।। nairyāṇikasvabhāvo dharmo nairyāṇikāśca ye teṣām । dharmāvasthoktānāmeva ca nairyāṇikādīnām ।।
yadi ca na bhavet svabhāvo dharmāṇāṃ niḥsvabhāva ityevam । nāmāpi bhavennaivaṃ nāmāpi nirvastukaṃ nāsti ।। atha vidyate svabhāvaḥ sa ca dharmāṇāṃ na vidyate tasmāt । dharmairvinā svabhāvaḥ sa yasyāsti tad yuktamupadeṣṭum ।।
sata eva pratiṣedho nāsti ghaṭo geha ityayaṃ yasmāt । dṛṣṭaḥ pratiṣedho ayaṃ sataḥ svabhāvasya te tasmāt ।। atha nāsti sa svabhāvaḥ kiṃ nu pratividhyate tvayānena । vacanenarte vacanāt pratiṣedhaḥ sidhyate hyasataḥ ।।
bālānāmiva mithyā mṛgatṛṣṇāyāṃ yathā jalagrāhaḥ । evaṃ mithyāgrāhaḥ syātte pratiṣidhyato hyasataḥ ।। nanvevaṃ satyasti grāho grāhyaṃ ca tagdṛhītaṃ ca । pratiṣedhaḥ pratiṣedhyaṃ pratiṣeddhā ceti ṣaṭkaṃ tat ।।
atha naivāsti grāho na ca grāhyaṃ na ca grahītāraḥ । pratiṣedhaḥ pratiṣedhyaṃ pratiṣeddhāro asya tu na santi ।। pratiṣedhaḥ pratiṣedhyaṃ pratiṣeddhāraśca yadyuta na santi । siddhā hi sarvabhāvā yeṣāmevaṃ svabhāvaśca ।।
hetostato na siddhirnaiḥsvābhāvyāt kuto hi te hetuḥ । nirhetukasya siddhirna copapannāsya te arthasya ।। yadi cāhetoḥ siddhiḥ svabhāvavinivartanasya te bhavati । svābhāvyasyāstitvaṃ mamāpi nirhetukaṃ siddham ।।
atha hetorastitvaṃ bhāvanaiḥsvābhāvyamityanupapannam । loke naiḥsvābhāvyānna hi kaścana vidyate bhāvaḥ ।। pūrvaṃ cet pratiṣedhaḥ paścāt pratiṣedhyamiti ca nopapannam । paścādanupapanno yugapacca yataḥ svabhāvo asan ।।
hetupratyayasāmagryāṃ pṛthagbhāve api madvaco na yadi । nanu śūnyatvaṃ siddhaṃ bhāvānāmasvabhāvatvāt ।। yaśca pratītya bhāvo bhāvānāṃ śūnyateti sā hyuktā । yaśca pratītya bhāvo bhavati hi tasyāsvabhāvatvam ।।
nirmitako nirmitakaṃ māyāpuruṣaḥ svamāyayā sṛṣṭam । pratisedhayase yadvat pratiṣedho ayaṃ tathaiva syāt ।। na svābhāvikametad vākyaṃ tasmānna vādahānirme । nāsti ca vaiṣamikatvaṃ viśeṣahetuśca na nigadyaḥ ।।
mā śabdavaditi nāyaṃ dṛṣṭānto yastvayā mamārabdhaḥ । śabdena hi tacca śabdasya vāraṇaṃ naiva me vacaḥ ।। naiḥsvābhāvyānāṃ cennaiḥsvābhāvyena vāraṇaṃ yadi hi । naiḥsvābhāvyanivṛttau svābhāvyaṃ hi prasiddhaṃ syāt ।।
athavā nirmitakāyāṃ yathā striyāṃ striyamityasaṃgrāham । nirmitakaḥ pratihanyāt kasyacidevaṃ bhavedetat ।। athavā sādhyasamo ayaṃ heturna hi vidyate dhvaneḥ sattā । saṃvyavahāraṃ ca vayaṃ nānabhyupagamya kathayāmaḥ ।।
yadi kācana pratijñā tatra syādeṣa me bhaveddoṣaḥ । nāsti ca mama pratijñā tasmānnaivāsti me doṣaḥ ।। yadi kiṃcidupalabheyaṃ pravartayeyaṃ nivartayeyaṃ vā । pratyakṣādibhirarthaistadabhāvānme anupālambhaḥ ।।
yadi ca pramāṇatasteṣāṃ teṣāṃ prasiddhirarthānām । teṣāṃ punaḥ prasiddhiṃ brūhi kathaṃ te pramāṇānām ।। anyairyadi pramāṇaiḥ pramāṇasiddhirbhavatyanavasthā । nādeḥ siddhistatrāsti naiva madhyasya nāntasya ।।
teṣāmatha pramāṇairvinā prasiddhirvihīyate vādaḥ । vaiṣamikatvaṃ tasmin viśeṣahetuśca vaktavyaḥ ।। viṣamopanyāso ayaṃ na hyātmānaṃ prakāśayatyagniḥ । na hi tasyānupalabdhirdṛṣṭā tamasīva kumbhasya ।।
yadi svātmānamayaṃ tvadvacanena prakāśayatyagniḥ । paramiva na tvātmānaṃ paridhakṣyatyapi hutāśaḥ ।। yadi ca svaparātmānau tvadvacanena prakāśayatyagniḥ । pracchādayiṣyati tamaḥ svaparātmānau hutāśa iva ।।
nāsti tamaśca jvalane yatra ca tiṣṭhati sadātmani jvalanaḥ । kurute kathaṃ prakāśaṃ sa hi prakāśo andhakāravadhaḥ ।। utpadyamāna eva prakāśayatyagnirityasadvādaḥ । utpadyamāna eva prāpnoti tamo na hi hutāśaḥ ।।
aprāpto api jvalano yadi vā punarandhakāramupahanyāt । sarveṣu lokadhātuṣu tamo ayamihasaṃsthita upahanyāt ।। yadi ca svataḥpramāṇasiddhiranapekṣya te prameyāṇi । bhavati pramāṇasiddhirna parāpekṣā hi siddhiriti ।।
anapekṣya hi prameyānarthān yadi te pramāṇasiddhiḥ । bhavati na bhavati kasyacidevamimāni pramāṇāni ।। atha matamapekṣya siddhisteṣāmityatra ko doṣaḥ । siddhasya sādhanaṃ syānnāsiddho apekṣate hyanyat ।।
sidhyanti hi prameyāṇyapekṣya yadi sarvathā pramāṇāni । bhavati prameyasiddhiranapekṣyaiva pramāṇāni ।। yadi ca prameyasiddhiranapekṣyaiva bhavati pramāṇāni । kiṃ te pramāṇasiddhyā tāni yadarthaṃ prasiddhaṃ tat ।।
atha tu pramāṇasiddhirbhavatyapekṣyaiva te prameyāṇi । vyatyaya evaṃ sati te dhruvaṃ pramāṇaprameyāṇām ।। atha tai pramāṇasiddhyā prameyasiddhiḥ prameyasiddhyā cā bhavati pramāṇasiddhirnāstyubhayasyāpi te siddhiḥ ।। sidhyanti hi pramāṇairyadi prameyāṇi tāni taireva ।
sādhyāni ca prameyaistāni kathaṃ sādhayiṣyanti ।। sidhyanti ca prameyairyadi pramāṇāni tāni taireva । sādhyāni ca prameyaistāni kathaṃ sādhayiṣyanti ।। pitrā yadyutpādyaḥ putro yadi tena caiva putreṇa ।
utpādyaḥ sa yadi pitā vada tatrotpādayati kaḥ kam ।। kaśca pitā kaḥ putrastatra tvaṃ brūhi tāvubhāvapi ca । pitāputralakṣaṇadharau yato naḥ putrasaṃdehaḥ ।। naiva svataḥprasiddhirna parasparataḥ pramāṇairvā ।
bhavati na ca prameyairna cāpyakasmāt pramāṇānām ।। kuśalānāṃ dharmāṇāṃ dharmāvasthāvidho brūvate yat । kuśalasvabhāvamevaṃ pravibhāgenābhidheyaḥ syāt ।। yadi ca pratītya kuśalaḥ svabhāva utpadyate sa kuśalānām ।
dharmāṇāṃ parabhāvaḥ svabhāva evaṃ kathaṃ bhavati ।। atha na pratītya kiṃcit svabhāva utpadyate sa kuśalānām । dharmāṇāmevaṃ syāda vāso na brahmacaryasya ।। nādharmo dharmo vā saṃvyavahārāśca laukikā na syuḥ ।
nityāśca sarvabhāvāḥ syurnityatvādahetumataḥ ।। eṣa cākuśaleḥvavyākṛteḥu nairyāṇādiḥu ca doḥaḥ । tasmāt sarvaṃ saṃskṛtamasaṃskṛtaṃ te bhavatyevam ।। yaḥ sadbhūtaṃ nāma brūyāt sa svabhāva ityevam ।
bhavatā prativaktavyo nāma brūmaśca na vyaṃ sat ।। nāmāsaditi ca yadidaṃ tatkiṃ nu sato bhavatyutāsataḥ । yadi hi sato yadyasato dvidhāpi te hīyate vādaḥ ।। sarveṣāṃ bhāvānāṃ śūnyatvaṃ copapāditaṃ pūrvam ।
sa upālambhastasmād bhavatyayaṃ ca pratijñāyāḥ ।। atha vidyate svabhāvaḥ sa ca dharmāṇāṃ na vidyata iti । idamāśaṅkitaṃ yaduktaṃ bhavatyanāśaṅkitaṃ tacca ।। sata eva pratiṣedho yadi śūnyatvaṃ nanvapratiṣiddhamidam ।
pratiṣedhayate hi bhavān bhāvānāṃ niḥsvabhāvatvam ।। pratiṣedhayase atha tvaṃ śūnyatvaṃ tacca nāsti śūnyatvam । pratiṣedhaḥ sata iti te nanvevaṃ hīyate vādaḥ ।। pratiṣedhayāmi nāhaṃ kiṃcit pratiṣedhyamasti na ca kiṃcit ।
tasmāt pratiṣedhayasītyadhilaya eva tvayā kriyate ।। yaccāhaṃ te vacanādasataḥ pratiṣedhavacanasiddhiriti । atra jñāpayate vāgasaditi tanna pratinihanti ।। mṛgatṛṣṇādṛṣṭānte yaḥ punaruktaṃ tvayā mahāṃścaryaḥ ।
tatrāpi nirṇayaṃ śṛṇu yathā sa dṛṣṭānta upapannaḥ ।। sa yadi svabhāvataḥ syāt bhāvo na syāt pratītyasamudbhūtaḥ । yaśca pratītya bhavati grāho nanu śūnyatā saiva ।। yadi ca svabhāvataḥ syād grāhaḥ kastaṃ nivartayed grāhyam ।
śeṣeṣvapyeṣa vidhistasmād doṣo anupālambhaḥ ।। etena hetvabhāvaḥ pratyuktaḥ pūrvameva sa samatvāt । mṛgatṛṣṇādṛṣṭāntavyāvṛttividhau ya uktaḥ prāk ।। yastraikālye hetuḥ pratyuktaḥ pūrvameva sa samatvāt ।
traikālyapratihetuśca śūnyatāvādināṃ prāptaḥ ।। prabhavati ca śūnyateyaṃ yasya prabhavanti tasya sarvārthāḥ । prabhavati na tasya kiṃ na bhavati śūnyatā yasyeti ।। yaḥ śūnyatāṃ pratītyasamutpādaṃ madhyamāṃ pratipadamanekārthām ।
nijagāda praṇamāmi tamapratimasaṃbuddham ।। iti ।।