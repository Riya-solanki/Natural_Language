sarvabuddhātmakaṃ nāthaṃ natvā śrīmanmahāsukham । vajrajāpakramaṃ vakṣye yogatantrānusārataḥ ।। utpattikramasaṃsthānāṃ niṣpannakramakāṅkṣiṇām । upāyaścaiṣa saṃbuddhaiḥ sopānamiva nirmitaḥ ।।
prāṇabhūtaśca sattvānāṃ vāyvākhyaḥ sarvakarmakṛt । vijñānavāhanaścaiṣa pañcātmā daśadhā punaḥ ।। vāyutattvānupūrveṇa mantratattvaṃ samāviśet । mantranidhyaptimāgamya vajrajāpaḥ suśikṣyate ।।
vajrajāpasthito mantrī cittanidhyaptimāpnuyāt । mayopamasamādhistho bhūtakoṭyāṃ samāviśet ।। bhūtakoṭeḥ samuttiṣṭhannadvayajñānamāpnuyāt । yuganadvasamādhistho na kiñcicchakṣate punaḥ ।।
ayaṃ niṣpannayogākhyo mahāvajradharaśca saḥ । sarvākāravaropetaḥ sarvajño jāyate tataḥ ।। anāgatamatītaṃ ca vartamānaṃ bhavatrayam । tatkṣaṇāt nikhilaṃ paśyet prabhāsvaraviśuddhitaḥ ।।
etattattvaṃ sthitaṃ tantre śrīsamāje sumudritam । vyākhyātantrānusāreṇa boddhavyaṃ guruvaktrataḥ ।। nāsāgre sarṣapaṃ cintet sarṣape sacarācaram । bhāvayejjñānapadaṃ ramyaṃ rahasyaṃ jñānakalpitam ।।
pañcavarṇaṃ mahāratnaṃ sarṣapasthūlamātrakam । nāsikāgre prayatnena bhāvayed yogataḥ sadā ।। tad devi sampravakṣyāmi sārāt sārataraṃ param । rahasyaṃ sarvabuddhānāṃ yat tat sarvātmani sthitam ।।
paścajñānamayaṃ tattvaṃ sarṣapasthūlamātrakam । tasya madhye sthito devo hyavyakto vyaktarūpavān ।। samājottare apyamumarthaṃ dyotayannāhaḥ । pañcajñānamayaṃ śvāsaṃ pañcabhūtasvabhāvakam । niścārya padmanāsāgre piṇḍarūpeṇa kalpayet ।।
pañcavarṇaṃ mahāratnaṃ prāṇāyāmamiti smṛtam । svamantraṃ hṛdaye dhyātvā cittaṃ bindugataṃ nyaset ।। pk । nāsāgre sarṣapaṃ nāma prāṇāyāmasya kalpanā । prāṇāyāmasthitāḥ pañca raśmayo buddhabhāvataḥ ।। ūrdhvaṃ ghrāṇād viniṣkrānto vāmadakṣiṇadvandvataḥ ।
stabdhaśceti caturdhāsmād velā ādhyātmikā smṛtā ।। kaṇṭhahṛnnābhiguhyābje gatyāgatī vinirdiśet । vihared ardhayāmikāṃ velāṃ paripāṭyā yathākramam ।। dakṣiṇād vinirgato raśmirhutabhuṅmaṇḍalaṃ ca tat ।
raktavarṇamidaṃ vyaktaṃ padmanātho atra devatā ।। vāmād vinirgato raśmirvāyumaṇḍalasaṃjñitaḥ । haritaśyāmasaṅkāśaḥ karmanātho atra devatā ।। dvābhyāṃ vinirgato raśmiḥ pītavarṇo mahādyutiḥ ।
māhendramaṇḍalaṃ caitad ratnanātho atra devatā ।। stabdho mandrapracārastu sitakundendusannibhaḥ । maṇḍalaṃ vāruṇaṃ caitad vajranātho atra devatā ।। sarvadehānugo vāyuḥ sarvaceṣṭāpravartakaḥ ।
vairocanasvabhāvo asau mṛtakāyād viniścaret ।। vāyutattvamidaṃ vyaktaṃ pañcajñānasvabhāvakam । tārkikā na prajānanti agamyaṃ bālayoginām ।। sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra oṃ āḥ hūṃ ।
arthānumajāpena niḥsvabhāvena cāruṇā । vicāraṇā tryadhvabuddhebhyo vajrajāpaḥ sa ucyate ।। bhikṣāśinā na japtavyaṃ na ca bhaikṣarato bhavet । japenmantramabhinnāṅgaṃ sarvakāmopabhogakṛt ।।
pratyuvāca tataḥ śrīmān mahāvairocanaṃ vibhum । viśvarūpamidaṃ cittaṃ sarvasattvopapattitaḥ ।। jātaṃ san niḥsvabhāvo api bhāvākhyaṃ tu pratītyataḥ । kṛtvā cānubhavaṃ samyag bodhicittaṃ khatulyakam ।।
jagadarthaṃ vidhātuṃ ca taddeśayottame jane । sādhanopāyitāmātraṃ jñātvā tantre vipañcitam ।। ācāryā vayamityevaṃ vadantyāgāmikā vibho । yad vākyaṃ mametyevamuktvā kṣipanti bāliśāḥ । sandhyāya bodhicittaṃ te na vidanti yathārthataḥ ।। yathedaṃ bhagavān svāmī mahāvairocano vibhuḥ ।
triṣkṛtvā sādhuvacanaṃ vajrapāṇiṃ vadedidam ।। kathayamāmi prabhedena nirvikalpārthatattvataḥ । pravyāhāropalambhākhyaṃ sāṅketaṃ pāramārthikam ।। pravyāhāro hi sāmānyaṃ buddharūpopalambhakam ।
sāṅketaṃ mantratattvākhyaṃ tathatā pāramārthikam ।। ekādirnavamadhye tu daśabhiryo na badhyate । tamabaddhaṃ vijānīyāt sa vetti parasampadam ।। svaravyañcanavarṇāśca navasaṃkhyānuvartinaḥ ।
a abaddhānyonyasaṃyoogād yo vetti sa jagadguruḥ ।। bhūtāntena samāyuktaṃ kalādiṣoḍaśe sthitam । pañcapañcakasaṃyuktaṃ catustrayaniyojitam ।। sānusvāraṃ sadīrghaṃ na guṇasaṃyolopavat ।
hrasvaṃ samastavākyaṃ syānna cānekaṃ na caikakam ।। ye varṇāḥ pṛṣṭhataḥ proktā abhimukhāśca ye punaḥ । strī-puṃ-napuṃsakāste ca dhātvādiparikalpitāḥ ।। adha-ūrdhvasamāyuktaṃ jñātvā buddhyā niyojayet ।
pravyāhāramidaṃ mantraṃ niḥsvabhāvasvabhāvajam ।। tataḥ pariṇataṃ rūpaṃ yaddevatopalambhikam । sāṅketikaṃ tritattvasthaṃ prakṛtijāpalapakṣaṇam ।। akāroddeśakaṃ jñānaṃ buddhasya hṛdayaṃ bhavet ।
oṃkāraḥ saṃsṛjet sattvān buddharūpāgrakalpitān ।। hūṃkāraḥsaṃharet sattvān āḥkāraḥ sthāpako bhavet । praveśaśva sthitiścaiva vyutthānaṃ ca krameṇa ca ।। japen mantramabhinnāṅgaṃ prajñopāyapade sthitaḥ ।
pāṇḍarādijapaḥ praktaḥ pañcaviṃśacchatadvayam ।। caturbhirguṇitaṃ samyak caturyogaśataṃ nava । navaśataṃ tu yad dṛṣṭaṃ caturviṃśatparikramaiḥ । pratyutpādād bhavet tatra dvyayutaṃ śataṣoḍaśam ।।
vidyānayavidhānena catuḥsandhyāprayogataḥ । japenmantramabhinnāṅgaṃ lakṣamakṣarasaṃkhyayā ।। bāhyajāpaṃ tyajed yogī bhāvanāyāntarāyikam । mantrārtho bhagavān vajrī vajrātmātra kathaṃ japet ।।
hastinaṃ labhate sadyo mṛgayeddhastinaḥ padam । mantramūrtiḥ svayaṃ sākṣāt kimanyattu gaveṣate ।। api ca vajradhṛk kaścit trisaṃyogānvito naraḥ । āvāhanavisarjanaṃ syāt tathā sthāpanameva ca ।।
āvāhanaṃ praveśena tvaritena visarjanam । vāṣpeṇa sthāpanaṃ tat syād viśvastāt siddhiruttamā ।। tvarite nibandhake vāṣpe mantraniyojanā kathitā । karṇamūle tu śiṣyāyācāryeṇa suprayatnataḥ ।।
atha yogeśvarāṇāṃ tu divyopāyaḥ pradarśitaḥ । guhyākṣaraṃ pravakṣyāmi yogasiddhiphalapradam ।। yena cintitamātreṇa yoginaḥ syurvarapradāḥ । ādyakṣaraprayogeṇa ucchavāsaṃ kurute sadā ।।
aṣṭāntena samāyuktamukāreṇa sabindukam । niśvāsaṃ kurute yogī rucijāptamihocyate ।। ayutadvayaṃ sahasraṃ ca ṣaṭ śatāni tathaiva ca । ahorātreṇa yogīndro japasaṃkhyāṃ karoti ca ।।
tadevaṃ guhyasandhyāyāṃ sūkṣmayogaḥ prakāśitaḥ । dhyānādhyayanavītaṃ tu tathāpi jāpa ucyate ।। anena vajrajāpena sevāṃ kṛtvā yathāvidhi । sādhayet sarvakāryāṇi māyopamasamādhinā ।।
japitvā mantramatulaṃ sādhayet sādhanātmakaḥ । sidhyate tasya trailokyaṃ māsaikena na saṃśayaḥ ।। ṣaḍ lakṣāṇi japitvā tu mantraṃ jñānasamudbhavam । vajrasattvaṃ namaskṛtya pūrṇamāsyāṃ sa sidhyati ।।
na tasya vratamākhyātaṃ nākṣasūtraṃ na mantrakam । dhāraṇā homakarmāṇi varjyante ca parāparam ।। yakārārthena yat kiñcit siddhimicchatā । rephāditritayenaiva jatatkāryaṃ pravartate ।।
agnivāyavyamāhendravāruṇe pratimaṇḍale । ardhayāmikavelāyāṃ dvau dvau karmaṇi tiṣṭhataḥ ।। pūjāprāyo bhavet pūjyo jāpaprāyo viśudhyati । agnihotraparo bhūtiṃ mokṣaṃ dhyānaparo labhet ।।
jñātvā itthaṃ tato mantrī jagadbālavadācaret । tataḥ sidhyanti mantrāśca nirvikalpaikadharmataḥ ।। mantratattvamidaṃ vyaktaṃ vāgvajrasya prasādhanam । jñānatrayaprabhedena cittamātre niyojayed ।। pk ।। guroravajñāsuśaṭho aprasanno mantroddhataḥ pustakadṛṣṭigarvaḥ ।
aśraddadhānastvabhiṣekahīno vārtā kramasyāpi ca tasya noktā ।। yaḥ śraddadhāno gurubhaktiraktaḥ śuśrūṣaṇāyāṃ ca sadābhiyuktaḥ । grāhyaḥ śrutiṃ naiva dhanaṃ nirīkṣyaṃ gurupradhāno aya guruprasādaḥ ।। girīndramūrdhnaḥ prapatet tu kaścit neccheccyutiṃ tu cyavate tathāpi ।
guruprasādāptahitopadeśa icchenna moktaṃ sa tathāpi muktaṃḥ ।। ।। vajrajāpakramaḥ samāptaḥ ।। kṛtiriyaṃ śrīnāgārjunapādānāmiti । granthapramāṇamasya ṣadadhikasaptatiḥ ।।
prathamaḥ kramaḥ ।। namaste astu namaste astu namaste astu namo namaḥ । evaṃ stute namaste astu kaḥ stotā kaśca saṃstutaḥ ।। yathā jalaṃ jale nyastaṃ ghṛtaṃ caiva yathā ghṛte ।
svakīyaṃ ca svayaṃ paśyej jñānaṃ yatreha vandanā ।। kintu sarvajñagatibhirvinā tannopalabhyate । tamaḥpaṭalasañchannaṃ prasādād dvīpamāpnuyāt ।। śūnyaṃ ca atiśūnyaṃ ca mahāśunyaṃ tṛtīyakam ।
caturthaṃ sarvaśūnyaṃ ca phalahetuprabhedataḥ ।। prajñopāyasamāyogānniṣpannamupalabdhakam । upalabdhācca niṣpannāt sarvaśūnyaṃ prabhāsvaram ।। hetukramaviśuddhaṃ tu vijñānatrayayogataḥ ।
śūnyatrayasamāyogāllabhyate anuttaraṃ padam ।। ālokaśśūnyaṃ prajñā ca cittaṃ ca paratantrakam । tasyedānīṃ pravakṣyāmi prakṛtispharaṇaṃ sphuṭam ।। virāgo madhyamaścaiva adhimātrastathaiva ca ।
manogatāgataṃ caiva śokāditṛtīyaṃ tathā ।। saumyaṃ vikampo bhītaśca madhyabhīto atibhītakaḥ । tṛṣṇā madhyatṛṣṇā cātitṛosṇoopādānakaṃ tathā ।। niḥśubhaṃ kṣuttṛṣā caiva vedanā samavedanā ।
ativedanā kṣaṇaścaiva vettividdhāraṇāpadam ।। pratyavekṣaṇaṃ lajjā ca kāruṇyaṃ snehatastrayam । cakitaṃ saṃśayaścaiva mātsaryaṃ ceti kīrtitāḥ ।। trayastriṃśat prakṛtayaḥ svasaṃvedyāḥ śarīriṇām ।
saṃvṛtisphuṭarupeṇa niśāsaṃjñā pradarśitāḥ ।। strīsaṃjñā tathā proktā mandākārā tathaiva ca । vāmasaṃjñā punaścaiva candramaṇḍalapaṅkajam ।। dṛḍhīkaraṇahetutvāt sabinduḥ prathamaḥ svaraḥ ।
niśākarāṃśusaṅkāśa ālokajñānasambhavaḥ ।। ālokābhāsamityutkam atiśūnyamupāyakam । parikalpitaṃ tathā proktaṃ proktaṃ caitasikaṃ tathā ।। rāgo raktaṃ tathā tuṣṭaṃ madhyatuṣṭātituṣṭakam ।
harṣaṇaṃ caiva prāmodyaṃ vismayo hasitaṃ tathā ।। hlādanāliṅganaṃ caiva tathā cumbanacūṣaṇam । dhairyaṃ vīryaṃ ca mānaśca kartṛhartṛbalāni ca ।। utsāhaḥ sāhasaṃ caiva tathā cottamasāhasam ।
madhyamaṃ sāhasaṃ rādraṃ vilāso vairameva ca ।। śubhaṃ ca vāk sphuṭā satyamasatyaṃ niścayastathā । nirupādānadātṛtve codanaṃ śūratā tathā । alajjā dhūrtaduṣṭaśca haṭhaḥ kuṭila eva ca ।
catvāriṃśat prakṛtayaḥ kṣaṇikāścātiśūnyajjāḥ ।। divāpuruṣasaṃjñā ca kharākāraśca dakṣiṇaḥ । sūryamaṇḍalasaṃjñā ca vajrasaṃjñā tathaiva ca ।। kalā saiva tu vijñeyā bindudvayavibhūṣitā ।
divākarāṃśuisaṅkāśā ālokābhāsayogajā ।। ālokasyopalabdhiśca upalabdhaṃ tathaiva ca । pariniṣpannakaṃ caiva avidyā caiva nāmataḥ ।। mahāśūnyapadasyaite paryāyāḥ kathitā jinaiḥ ।
madhyarāgakṣaṇaścaiva vismṛtirbhrāntireva ca ।। tūṣṇīṃbhāvaśca khedaśca ālasyaṃ dandhatā tathā । avidyāyāḥ kṣaṇāḥ sapta vijñeyāḥ sukṣmayogibhiḥ ।। na bījaṃ vindusaṃyuktaṃ na vāyurdvāranirgataḥ ।
yadālokopalabdhaṃ tu tat pariniṣpannalakṣaṇam ।। etāḥ prakṛtayaḥ sūkṣmāḥ śataṃ ṣaṣṭyuttaraṃ divā । rātrau cāpi pravartante vāyuvāhanahetunā ।। kṣaṇe lave muhūrtte ca nimeṣe mātrake tathā ।
kṣaṇa ityacchaṭāvasthā lavaḥ sarṣapavartanam ।। āśvāsastu muhūrttaṃ syānnimeṣo akṣinimeṣaṇam । mātrā tu hastatālaṃ syāt kṣaṇādīnāṃ tu lakṣaṇam ।। saṃvittimātrakaṃ jñānamākāśavadalakṣaṇam ।
kintu tasya prabhedo asti sandhyārātridivātmanā ।। ālokālokābhāsau ca tathālokopalabdhakam । cittaṃ trividhamityuktam ādhārastasya kathyate ।। vāyunā sūkṣmarūpeṇa jñānaṃ saṃmiśratāṃ gatam ।
niḥsṛtyendriyamārgemyo viṣayānavalambate ।। ābhāsena yadā yukto vāyurvāhanatāṃ gataḥ । tadā tatprakṛtīḥ sarvā astavyastāḥ pravartayet ।। yatra yatra sthito vāyustāṃ tāṃ prakṛtimudvahet ।
yāvat samīraṇotpādo nābhāso niścalo bhavet ।। ābhāsadvayahetuḥ syādātmabhāvavikalpanā । ubhayāṃśikameva syād yadālokopalabdhakam ।। sarvāsāmeva māyānāṃ strīmāyaiva viśiṣyate ।
jñānatrayaprabhedo ayaṃ sphuṭamatraiva lakṣyate ।। rāgaścaiva virāgaśca dvarorantariti trayam । dvīndriyasya samāpattyā vajrapadmasamāgamāt ।। jñānadvayasamāyogaḥ samāpattiḥ prakīrtītā ।
jñānadvayasamāpattyā yathoktakaraṇena tu ।। yajjñānaṃ prāpyate yatnāt tadālokopalabdhakam । yasya vajrābjasaṃyogaḥ saṃvṛtyā tu na vidyate ।। sidhyate yogasāmarthyāt sakṛdapyanubhūtavān ।
yathā prabhedaṃ vijñāya jñānavṛttiṃ svabhāvataḥ ।। lakṣayet satataṃ yogī tāmeva prakṛtiṃ punaḥ । payodharā yathā naike nānāsaṃsthānavarṇakāḥ ।। udbhūtā gaganābhogāllayaṃ gacchanti tatra vai ।
evaṃ prakṛtayaḥ sarvā ābhāsatrayahetukāḥ ।। nirviśya viṣayān kṛtsnān praviśanti prabhāsvaram । eṣāṃ svabhāvābijñānadajñānapaṭalāvṛtāḥ ।। kṛtvā śubhāśubhaṃ karma bhramanti gatipañcake ।
ānantaryādikaṃ kṛtvā narakeṣu vipacyate ।। śubhaṃ dānādikaṃ kṛtvā svargādiṣu mahīyate । anantajanmasāhasraṃ prāpya caivaṃ punaḥ punaḥ ।। pūrvakarmavipāko ayamiti śocati mohataḥ ।
prakṛtyābhāsayogena yena kliśyanti jantavaḥ ।। jñātvā tameva mucyante jñānino bhavapañjarāt । prajñāsvabhāva evāyaṃ candramaṇḍalakalpanā ।। cittameva svayaṃ paśyet svameva śaśibimbavat ।
atha candraṃ samālambya vajracinhaṃ prakalpayet ।। upāyasūcakaṃ hyetad vajrādyutpattiyoginām । candravajrādisaṃyogaścittacaitasasaṅgamaḥ ।। prajñopāyasamāyogājjāyate devatākṛtiḥ ।
caturmudrābhirāmudrya devatāgarvamudvahan ।। vicaret tu sadā mantrī utpattikramayogavān । yathoktaṃ śrīsamājādau tatra tatra suvistaram ।। yāvat syād bhāvanāyogastāvat syādādikarmikaḥ ।
pariniṣpannayogasya sūcana kriyate adhunā ।। śūnyatrayaviśuddhiryā prabhāsvaramihocyate । sarvaśūnyapadaṃ tacca jñānatrayaviśuddhitaḥ ।। jñānaśuddhipadaṃ tattvaṃ sarvajñatvamanuttaram ।
nirvikāraṃ nirābhāsaṃ nirdvandvaṃ paramaṃ śivam ।। astīti na ca nāstīti na ca vākyagocaram । ataḥ prabhāsvarāccūddhājjñānatrayasamudbhavaḥ ।। dvātriṃśallakṣaṇadharo hyaśītivyañcanānvitaḥ ।
sarvākāravaropetaḥ sarvajño jāyate tataḥ ।। tathā coktaṃ mahāyānasūtre lalitavistare । abhisambodhikāmo ayaṃ śākyasiṃhastathāgataḥ ।। mahāśūnyena buddhatvaṃ prāpsyāmītyabhimānataḥ ।
nairañcanānadītīre nispādyāsphānakaṃ gataḥ ।। tilabimbīva sampūrṇāḥ khamadhyasthā jināstadā । ekasvareṇa taṃ prāhuracchaṭena jinaurasam ।। aviśuddhamidaṃ dhyānaṃ na caitadiṣṭakāvaham ।
prabhāsvaraṃ ātu ālambyamākāśatalavat param ।। prabhāsvarapade prāpte svecchārūpastu jāyase । savaiśvaryaṃ tathā prāpya vajrakāye pramodase ।। evaṃ śrutvā tu taṃ śbdaṃ visarjyāsphānakaṃ tataḥ ।
niśārdhasamaye tattvamālambyaiva jinaurasaḥ ।। ṛjukenaiva kāyena vācāya ṛjureva ca । sāśano nāśano naiva na maunī nāpyamaunavān ।। nonmīlitasunetrastu na ca mīlitalocanaḥ ।
svacchaṃ vyaktaṃ mahājñānaṃ sarvaśūnyaṃ mahādbhutam ।। atha paśyati tadvayaktaṃ gurupādaprasādataḥ । anāgatamatītaṃ ca vartamānaṃ bhavatrayam ।। tatkṣaṇānnikhilaṃ paśyet prabhāsvaraviśuddhadhṛk ।
jalacandramarīcyādimāyāguṇavibhūṣitaḥ ।। aruṇodgamakāle tu vajropamasamādhinā । niṣadya bodhimūle tu so akaronmārabhañcanam ।। samprāpya śākyanāthena tattvajñānamanuttaram ।
jagattrayahitārthāya tadeveha pradarśitam ।। tattvajñānamiti proktamabhisambodhidarśanam । pañcānantaryakarmā ca mandapuṇyo api yo naraḥ ।। guruprasādādāpnoti cintāmaṇirivāparam ।
yatheṣṭaṃ kurute caryāṃ saṃbuddho ayamanāgataḥ ।। na rāgo na virāgaśca madhyamā nopalabhyate । na śūnyaṃ nāpi cāśūnyaṃ madhyamā nopalabhyate ।। sarvabuddhasamāyoga idameva pradarśitam ।
trijñānād vyatiriktaṃ yat tattvaṃ sandhyāya bhāṣayā ।। abhāvetyādigāthābhiḥ paṭale bodhicittake । śrīsamāje api tat proktamabhisambodhilakṣaṇam ।। rāgādīnāṃ viśuddhiryā paramādye pradarśitā ।
sarvaśūnyaṃ samuddiśya sāpi proktā tathāgataiḥ ।। nānāsūtreṣu tantreṣu yat tattvamupadarśitam । sarvaśūnyapadaṃ hyetannānyat tatrābhidhīyate ।। caturaśītisāhasre dharmaskandhe mahāmuneḥ ।
sārāt sārataraṃ proktam abhisambodhilakṣaṇam ।। jaṭī nagnaśca muṇḍī vā śikhiniḥsaṅgavṛttayaḥ । taistaiśca vividhairliṅgairabhisambodhikāminaḥ ।। teṣāṃ tattvavihīnānāṃ vratacaryādikaḥ kramaḥ ।
tattvajñānavihīnatvāt tena muktirna labhyate ।। ādikarmikayogena cāṣṭamīṃ bhūmimāpnuyāt । ālokatrayadarśī ca daśabhūmyāṃ pratiṣṭhitaḥ ।। samprāpya hyabhisambodhiṃ śuddhāvāsamupāgataḥ ।
buddhakṣetresvavaivartī sarvajña iha janmani ।। dharmodayābhisambodhiḥ krīḍārāgādivistaraiḥ । dharmadhātvābhisamabodhiryathālābhaviceṣṭitaiḥ ।। anutarābhisambodhirabhisambodhiyogataḥ ।
prapañcākārādicaryābhirabhyasyantīha yoginaḥ ।। āḥ kimabhyāsayogena ādiśuddhiḥ svabhāvikā । prakṛtyaiva hi sā siddhā tathatā na vikalpajā ।। ya evaṃ kalpayantīha jñānakramamapāsya vai ।
tatprabhedamajānānāḥ punaḥ śaikṣā bhavanti te ।। prakṛtyābhāsabhedajñā caturthaṃ tattvamāśritāḥ । tridhā nābhyasyate yastu na śīghramāpnuyāt phalam ।। yathāgnirdārugarbhastho nottiṣṭhenmathanād vinā ।
tathābhyāsād binā bodhirjāyate neha janmani ।। yaḥ śāṭhyabuddhiralaso gurunindakaśca prāptābhiṣeka iti garvitamānasaḥ syāt । sarvajñatā na sulabheti vihīnacitto doṣān sa paśyati gurorna guṇān varākaḥ ।। sūśrūṣayā virahito laghu tattvamicchen neti praśstavacanaṃ calayet saroṣaḥ ।
dṛṣṭvā sabhāsu gurumasya parāṅmukhastu kuryāt praṇāmamatha tasya rahogatasya ।। evaṃ ca daurātmyagataṃ kuśiṣyam svaputramapyaurasamāryagarhyam । vaiśyaṃ tathā pārthivamagrabodhiṃ kuryāt samīpe na hi jātu dhīraḥ ।। śubhaguṇasusameto jñānavān vīryayukto gurujanamatha bhaktyā vīkṣate buddhatulyam ।
adhigatajinadharmaḥ śāsaneṣu prasannaḥ sa iha bhavati pātraṃ tasya kuryāt prasādam ।। śrutabahutaratantro auyāgameṣu pravīṇo gurujanaparicaryāhānyalabdhopadeśaḥ । svahitamapi sa kartuṃ na prabhuḥ śāstracañcurbhavati tadapi śāstraṃ kevalaṃ khedahetuḥ ।। atha bhavati sabhāgyaḥ prāptatattvopadeśo jaḍamatirasamartho mīlane arthasya yastu ।
parahitakṛtabuddhirdeśanāyāṃ pravṛtto vacanaguṇavihīnaḥ so apyavajñāmupaiti ।। śrutabahutaratantro jñānavān ṣaṭpadajñaḥ smṛtimatidhṛtimedhāvīryasampatsametaḥ । gurucaṇasaparyāprāptatattvopadeśaḥ prabhavati sa hi vaktuṃ tantrarājopadeśam ।। śrutabahutaratantreṇāyavajriprasādāt sphuṭaviracitavācā bodhimārgaṃ vibhajya । kuśalamupacittaṃ yacchākyamitreṇa tena prakaṭapaṭuvipākād bodhibhājo bhavantu ।।
।। sarvaśuddhiviśuddhikramaḥ samāptaḥ ।। kṛtiriyaṃ śākyamitrapādānām । granthapramāṇamasya śatamekam । dvitīyaḥ kramaḥ । praṇipatya varaṃ vajraṃ vajrasattvādināyakam ।
svādhiṣṭhānakramaścaiva vakṣyate kṛpayā mayā ।। prathamataraṃ tāvad utpattikramānusāreṇa prāptābhiṣekaścaturvidhatantrābhiprāyajñaḥ prāptakāyavākcittavivekaḥ śrutidharaḥ satyadvayādhimokṣo vajraguruṃ samyag ārādhya, tataḥ prasannāya gurave mahatīṃ gaṇapūjāṃ kṛtvā ṣoḍaśābdikāṃ mudrāṃ mahāvajragurave datvā, tadanantaraṃ guruvaktrād āptasvādhiṣṭhānakramopadeśaḥ, tato mālodakasambuddhavajraghaṇṭādānadarpaṇanāmācāryānujñā ityebhiḥ saha guhyābhiṣekaṃ labdhvā ebhiḥ śāstāraṃ guruṃ stūyātḥ । śauṣīryaṃ nāsti te kāye māṃsāsthirudhiraṃ na ca । indrāyudhamivākāśe kāyaṃ darśitavānasi ।।
nāmayā nāśuciḥ kāye kṣuttṛṣṇāsambhavo na ca । tvayā lokānuvṛttyarthaṃ darśitā laukikī kriyā ।। dakacandravadagrāhya sarvadharmeṣvaniśrita । anahaṅkāra nirmoha nirālamba namo astu te ।।
sadā samāhitaścāsi gacchaṃstiṣṭhan svapaṃstathā । īrṣyāpatheṣu sarveṣu nirālamba namo astu te ।। vikurvasi mahāṛddhyā māyopamasamādhinā । nirnānātvaṃ samāpanna nirālamba namostu te ।।
sarvajña jñānasandoha bhavacakraviśodhaka । adya vyākhyānaratnena prasādaṃ kuru me vibho ।। tvatpādapaṅkajaṃ muktvā nāstyanyaccharaṇaṃ vibho । tasmāt prasīda buddhāgra jagadvīra mahāmune ।।
evaṃ śrutvā tu tad vākyam adhyeṣaṇaviśāradam । śiṣyakāruṇyamutpādya svādhiṣṭhānamathārabhet ।। svādhiṣṭhānakramo nāma saṃvṛteḥ satyadarśanam । gurupādaprasādena labhyate tacca nānyathā ।।
svādhiṣṭhānakramo yena sādhakena na labhyate । sūtrāntatantrakalpeṣu vṛthā tasya pariśramaḥ ।। svādhiṣṭhānakramaṃ labdhvā sarvabuddhāmayaḥ prabhuḥ । janmanīhaiva buddhatvaṃ niḥsandehaṃ prapadyate ।।
svādhiṣṭhānasamādhiśca prabhāsvarapadaṃ tathā । satyadvayamiti khyātaṃ phalahetuviśeṣataḥ ।। svādhiṣṭhānānupūrveṇa prāpyate hi prabhāsvaram । tasmād vajraguruḥ pūrvaṃ svādhiṣṭhānaṃ pradarśayet ।।
asvatantraṃ jagat sarvaṃ svatantraṃ naiva jāyate । hetuḥ prabhāsvaraṃ tasya sarvaśūnyaṃ prabhāsvaram ।। yena cittena bālāśca saṃsāre bandhanaṃ gatāḥ । yoginastena cittena sugatānāṃ gatiṃ gatāḥ ।।
na cātrotpadyate kaścin maraṇaṃ nāpi kasyacit । saṃsāra eva jñātavyaścittarūpākṛtiṣṭhitaḥ ।। vāyuyogād vinā cittasvarūpaṃ naiva gṛhyate । cittāt prakṛtihetutvāt karmajanmasamudbhavaḥ ।।
tadeva vāyusaṃyuktaṃ vijñānatritayaṃ punaḥ । jāyate yogināṃ mūrttirmāyādehastaducyate ।। tasmādeva jagat sarvaṃ māyopama ihocyate । māyopamasamādhiṣṭhaḥ sarvaṃ paśyati tādṛśam ।।
rūpaṃ ca vedanā caiva saṃjñā saṃskāra eva ca । vijñānaṃ pañcamaṃ caiva catvāro dhātavastathā ।। akṣāṇi viṣayāścaiva jñānapañcakameva ca । adhyātmabāhyato bhinnaṃ sarvaṃ māyaiva nānyathā ।।
darpaṇapratibimbena māyādehaṃ ca lakṣayet । varṇān indrāyudheneva vyāpitvamudakendunā ।। darpaṇe vimale vyaktaṃ dṛśyate pratibimbavat । bhāvābhāvāvinirmukto vajrasattvaḥ sucitritaḥ ।।
sarvākāravaropeto asecanakavigrahaḥ । darśayet taṃ suśiṣyāya svādhiṣṭhānaṃ taducyate ।। iyameva hi saṃlakṣyā māyā nirdoṣalakṣaṇā । māyaiva saṃvṛteḥ satyaṃ kāyaḥ sāmbhogikaśca saḥ ।।
saiva gandharvasattvaḥ syād vajrakāyaḥ sa eva hi । vajrasattvaḥ svayaṃ tasmāt svasya pūjāṃ pravartayet ।। ātmā vai sarvabuddhatvaṃ sarvasauritvameva ca । tasmāt sarvaprayatnena hyātmānaṃ pūjayet sadā ।।
mantramudrāprayogaṃ ca maṇḍalādivikalpanam । balihomakriryāṃ sarvāṃ kuryān māyopamāṃ sadā ।। śāntikaṃ pauṣṭikaṃ cāpi tathā vaśyābhicārikam । ākarṣaṇādi yat sarvaṃ kuryād indrāyudhopamam ।।
śṛṅgārādyupabhogaṃ ca gītavādyādisevanam । kalāsu ca pravṛttiṃ ca kuryād udakacandravat ।। rūpe śabde tathā gandhe rase spraṣṭavya eva ca । cakṣurādipravṛttiṃ ca māyāvad upalakṣayet ।।
bahunātra kimuktena vajrayāne tu tattvataḥ । yad yad ālambayed yogī tad tad māyaiva kalpayet ।। darpaṇe pratibimbaṃ ca svapnaṃ māyāṃ ca budbudam । indrajālaṃ ca sādṛśyaṃ yaḥ paśyed sa prabhuḥ smṛtaḥ ।।
dṛśyate spṛśyate caiva yathā māyā jagat sadā । na copalambhaḥ saṃvṛtyā māyāvat parikīrtitaḥ ।। pk ।। yad yad indriyamārgatvaṃ māyā tattat svabhāvataḥ । asamāhitayogena sarvaṃ buddhamayaṃ vahet ।। sarvatra sarvataḥ sarvaṃ sarvathā sarvadā svayam ।
sarvabuddhamayaṃ siddhaṃ svamātmānaṃ sa paśyati ।। gacchaṃstiṣṭhan mahāsattvaḥ sarvasaukhamayaḥ prabhuḥ । vihārāhārapānādīnākāśāllabhate kṣaṇāt ।। bhaveyurbhavacchettāraḥ śāstāraḥ pravare jane ।
pūjyante sasuraiḥ sarvaiḥ praṇipatya muhurmuhuḥ ।। yathā śāstari sambaddhe lokayātrāhitaiṣiṇi । evameva mahāyogī viśvajñānārthasaṅgrahād ।। nāsti kiñcid asādhyaṃ vai vajrasattvena lakṣitam ।
svayaṃ pratyusidhyanti sarvamudrā mahāsukhāḥ ।। kleśāḥ karmapathā dehaḥ kartāraśca phalaṃ ca vai । marīcisvapnasaṅkāśā gandharvanagaropamāḥ ।। imaṃ samādhimajñātvā saṃvṛtāvupalambhataḥ ।
jāyante vividhā rogāsteṣāṃ māyā bhiṣagjitam ।। svādhiṣṭhānopadeśastu yena nāsādyate guroḥ । śāśvatocchedamālambya sa vaivartī bhavet punaḥ ।। sarvapūjāṃ parityajya gurupūjāṃ samārabhet ।
tena tuṣṭena tallabhyaṃ sarvajñajñānamuttamam ।। kiṃ tena na kṛtaṃ puṇyaṃ kiṃ vā nopāsitaṃ tapaḥ । anuttarakṛdācāryavajrasattvaprapūjanāt ।। yad yadiṣṭataraṃ kiñcid viśiṣṭatarameva ca ।
tat taddhi gurave deyaṃ tadevākṣayamicchatā ।। ācāryo harate pāpam ācāryo harate bhayam । ācāryastārayet pāraṃ duḥkhārṇavamahābhayāt ।। yo ahaṅkāra[ma]lāliptaḥ sadbhūtakramadharṣakaḥ ।
sāvajñastattvadharmeṣu tasya tattvaṃ na darśayet ।। satyavāggurubhaktaśca viviktaścaikasandhiokaḥ । samayācārarakṣī ca kramaṃ tasya pradarśayet ।। ।। svādhiṣṭhānakramastṛtīyaḥ samāptaḥ ।।
kṛtiriyamācāryanāgārjunapādānām । granthapramāṇamasya ṣaṭpañcāśat । vajrasattvaṃ namaskṛtya sarvaśūnyopadeśakam । caturtho hyābhisambodhikramo ayaṃ vakṣyate mayā ।। asau svayambhūrbhagavān eka evādhidaivataḥ ।
upadeśapradānāt tu vajrācāryo adhikastataḥ ।। tatsamārādhanaṃ kṛtvā varṣaṃ māsamathāpi vā । tasmai tuṣṭāya gurave pūjāṃ kuryāt tu śaktitaḥ ।। yathāsvabhāvato mudrāṃ nivedyāsmai suśikṣitām ।
gaṇamaṇḍalamadhye tu kuryāt pūjāṃ yathāvidhi ।। tatastuṣṭo mahāyogī pañcakāmopabhogataḥ । ālokasyodayaṃ kuryāt samāpattividhānataḥ ।। kalaśādau susaṃsthāpya bodhicittaṃ prayatnataḥ ।
ardharātre cābhisiñcet suśiṣyaṃ kṛpayā guruḥ ।। abhiṣekaṃ tu samprāpya pratyūṣamaye punaḥ । sampūjyārādhayet stotrairguruṃ śiṣyaṃ kṛtāñjaliḥ ।। traidhātukavinirmukta ākāśasamatāṃ gataḥ ।
nopariṣyasi kāmeṣu nirālamba namo astu te ।। aniḥśrito asi skandheṣu dhātuṣvāyataneṣu ca । viparyāsavinirmukta nirālamba namo astu te ।। avikalpitasaṅkalpa apratiṣṭhitamānasa ।
acintyamanasikāra nirālamba namo astu te ।। anālayaṃ yathākāśaṃ niṣprapañcaṃ nirañcanam । ākāśasamacitto asi nirālamba namo astu te ।। draṣṭukāmo abhisambodhiṃ sarvaśūnyasvabhāvikām ।
stutvā kṛtāñjaliḥ śiṣyo guraṃ sañcodayet punaḥ ।। prayaccha me mahānātha abhisambodhidarśanam । karmajanmavinirmuktam ābhāsatrayavarjitam ।। prayaccha me mahācārya vajrajñānamanuttaram ।
sarvabuddhamahājñānaṃ sarvatāthāgatālayam ।। prayaccha me mahāvajra kāyavākcittaśodhanam । anādinidhanaṃ śāntaṃ sarvakleśaviśodhanam ।। evamārādhito yogī sadbhūtaguṇakīrtanaiḥ ।
śiṣye kāruṇyamutpādya kramamevamathārabhet ।। āloko rātribhāgaḥ sphuṭaravikiraṇaḥ syād divālokabhāsaḥ । sandhyālokopalabdhaḥ prakṛtibhirasakṛd yujyate svābhiretat । sa syād bodhikṣaṇo ayaṃ varagurukathito yogināmeva gamyaḥ ।।
naiśaṃ dhvāntaṃ vinaṣṭaṃ vyapagatamakhilaṃ sāndhyatejastu yasmin bhāsvānnodeti yāvat kṣaṇa iha vimale darśayed bhūtakoṭim । śiṣyāyācāryamukhyo vinihatatimiro bāhyasambodhidṛṣṭyā । prāpnotyadhyātmasaukhyaṃ vyapagatakaluṣaṃ buddhabodhiṃ kṣaṇena ।। anādibhūtaṃ tvathavādibhūtaṃ amadhyabhūtaṃ tvatha madhyabhūtam ।
anantabhūtaṃ tvathavāntabhūtaṃ tat sarvaśūnyaṃ pravadanti santaḥ ।। gamanāgamanaṃ ca yatra nāsti kṣayavṛddhī na cāpyabhāvabhāvau । ativismayarūpam arūpyavismayaṃ sthitimannāpi na cāpi gatvaram ।। yadasti-nāstivyavahāramuktaṃ na puṇyarūpaṃ na ca pāparūpam ।
na puṇyapāpātmakamagrabhūtaṃ tat sarvaśūnyaṃ pravadanti buddhāḥ ।। evaṃvidhaṃ tattvamavāpya yogī carācarātmā jagadekabandhuḥ । yaḥ paryaṭejjñānamayo nṛsiṃhaḥ kṛtsnaṃ jagat so avyayakāyalābhī ।। sa jihyakāyo apyavijihyakāyaḥ so anāsano apyāsanabandhadhīraḥ ।
samīlitākṣo api vibuddhanetraḥ samāhitaḥ sanna samāhitau'sau ।। sa vāgyuto vāgasamanvito api bhogānvitaḥ so api virupavṛttiḥ । sa lokanāthaḥ parabhṛtyabhūto yastattvavit kṣīṇasamastadoṣaḥ ।। prāptopadeśakaḥ śiṣyo dvidhā yogamathābhyaset ।
piṇḍagrāhakrameṇaiva tathā caivānubhedataḥ ।। śirasaḥ pādato cāpi yāvaddhṛdayamāgataḥ । bhūtakoṭiṃ viśed yogī piṇḍagrāha iti smṛtaḥ ।। sthāvaraṃ jaṅgamaṃ caiva pūrvaṃ kṛtvā prabhāsvaram ।
paścāt kuryāt tathātmānam anubhedakramo hyayam ।। śvāsavāto yathādarśe layaṃ gacchati sarvataḥ । bhūtakoṭiṃ tathā yogī praviśocca muhurmuhuḥ ।। gacchaṃstiṣṭhan svapan bhuñjannunmiṣan nimiṣan hasan ।
anena dhyānayogena sadā tiṣṭhati tattvavit ।। sattvārtho api kadācit syāt tattatsārūpyaraśminā । vāyuvijñānayuktena svādhiṣṭhānakrameṇa tu ।। yathā nadījalāt svacchānmīnamuttiṣṭhate drutam ।
sarvaśūnyāt tathā svacchānmāyājālamudīryate ।। pañcabuddhakulāyattā mahāmudrādikalpanā । pañcaraśmisamucchreyā gagane śakracāpavat ।। mudrābandhaṃ prakuryād vā mantraṃ cāpi japed yadi ।
sarvamanyat prakuryācca sarvaśūnyapade sthitaḥ ।। sarvabhuk sarvapaścaiva sarvavandī ca sarvagaḥ । sarvakṛt sarvaliṅgī ca sarvaśūnyena sidhyati ।। prāptopadeśaḥ subhagaḥ suśiṣyo baudhau hi cittaṃ paramārthanāma ।
guroḥ sakāśāt punarādadīta kṛtāñjalirdhāritapuṣpahastaḥ ।। sarvabhāvavigataṃ skandhadhātvāyatanagrāhyagrāhakavarjitaṃ dharmanairātmyasamatayā svacittam ādyanutpannaṃ śūnyatāsvabhāvamiti । tatastu gurave dadyād dakṣiṇāṃ tvanurūpataḥ । ratnaṃ gṛhaṃ vā hastyaśvaṃ grāmaṃ vā śayanāsanam ।।
dāsaṃ dāsīṃ priyāṃ bhāryāṃ putrīṃ cāpyativarṇabhām । ātmānaṃ cāpi yaddadyāt kimanyadavaśiṣyate ।। svacchaṃ śuddhaṃ susūkṣmaṃ paramaśivamayaṃ buddhanirvāṇadhātum । puṇyāpuṇyād vimuktaḥ svayamiha bhagavān jāyate vajrasattvaḥ ।।
। paramarahasyasukhābhisambodhikramaścaturthaḥ samāptaḥ ।। kṛtiriyam ācāryanāgārjunapādānām । granthapramāṇamasya ślokāścatvāriṃśat । phalahetvātmakaṃ nāthaṃ sarvadvandvavivarjitam । praṇamya likhyate samyag yuganaddhakramottamaḥ ।।
saṃsāro nirvṛtiśceti kalpanādvayavarjanāt । ekībhāvo bhaved yatra yuganaddhaṃ taducyate ।। saṅkleśaṃ vyavadānaṃ ca jñātvā tu paramārthataḥ । ekībhāvaṃ tu yo vettiṃ sa vetti yuganaddhakam ।।
sākārabhāvasaṅkalpaṃ nirākāratvakalpanām । ekīkṛtya cerad yogī sa vetti yuganaddhakam ।। grāhyaṃ ca grāhakaṃ caiva dvidhā buddhirna vidyate । abhinnatā bhaved yatra tadāha yuganaddhakam ।।
śāśvatocchedabuddhī tu yaḥ prahāya pravartate । yuganaddhakramākhyaṃ vai tattvaṃ vetti sa paṇḍitaḥ ।। prajñākaruṇayoraikyaṃ jñātvā yatra pravartate । yuganaddha iti khyātaḥ kramo ayaṃ buddhagocaraḥ ।।
prajñopāyasamāpattyā jñātvā sarvaṃ samāsataḥ । yatra sthito mahāyogī tad bhaved yuganaddhakam ।। yatra sopadhiśeṣaṃ ca tathānupadhiśeṣakam । ityevaṃ kalpanā nāsti tat taddhi yuganaddhakam ।।
yatra pudgalanairātmyaṃ dharmanairātmyamityapi । kalpanāyā viviktatvaṃ yuganaddhasya lakṣaṇam ।। jñātvā krameṇa tattvajñaḥ svādhiṣṭhānaprabhāsvaram । tayoreva samājaṃ yad yuganaddhakramo hyayam ।।
piṇḍagrāhanubhedābhyāṃ praveśastathatālaye । utthānaṃ ca tato yatra samantād yuganaddhakam ।। saṃvṛtiṃ paramārthaṃ ca pṛthag jñātvā vibhāgataḥ । saṃmīlanaṃ bhaved yatra yuganaddhaṃ taducyate ।।
tathātalambanaṃ naiva vyutthānaṃ yatra naiva hi । yuganaddhaṃ bhavet tacca yogināṃ padamavyayam ।। suptaḥ prabuddha ityetadavasthādvayavarjitam । yuganaddhaṃ vadecchāstā svāpabodhavivarjitam ।।
samādhānāsamādhānaṃ yasya nāstyeva sarvathā । yuganaddhe sthito yogī bhāvābhāvavivarjitaḥ ।। asmṛtismṛtinirmuktaḥ satatodayalakṣaṇaḥ । vicaredicchayā yogī yuganaddhakrame sthitaḥ ।।
rāgārāgavinirmuktaḥ paramānandamūrtimān । āsaṃsāraṃ sthitiṃ kuryād yuganaddhavibhāvakaḥ ।। kāryaṃ ca kāraṇaṃ caiva kṛtvābhinnaṃsvabhāvataḥ । yā sthitiryogināṃ buddhā yuganaddhaṃ vadanti tat ।।
utpattikrama eko ayam utpannakrama ityapi । ekatvaṃ tu dvayoryatra yuganaddhastaducyate ।। devatā pariśuddheyam aśuddheyaṃ bhavediti । iti yā kalpanābhinnā yatra tad yuganaddhakam ।।
rūpīti cāpyarūpīti kalpanādvayavarjanāt । yaḥśāntiṃ vetti yogīndraḥ sa prāpto yuganaddhakam ।। evaṃ vai yaḥ sthito yogī yuganaddhakrame sthitaḥ । ucyate sa hi sarvajñaḥ tattvadarśī ca viśvadhṛk ।।
māyājālābhisambuddhaḥ saṃsārārṇavapāragaḥ । kṛtakṛtyo mahāyogī satyadvayanaye sthitaḥ ।। etadevādvayaṃ jñānam apratiṣṭhitanirvṛtiḥ । buddhatvaṃ vajrasattvatvaṃ sarvaiśvaryaṃ tathaiva ca ।। pk । vajropamasamādhistu niṣpannakrama eva ca ।
vajropamasamādhiścāpyadvayaṃ tacca kathyate ।। anutpādādayaḥ śabdā advayajñānasūcakāḥ । asyaiva vācakāḥ sarve nānyat tatrābhidhīyate ।। mahāmudrātmikāṃ siddhiṃ sadasatpakṣavarjitām ।
anenaiva gatā buddhā gaṅgāyāḥ sikatopamāḥ ।। ghaṭamāno mahāyogī yuganaddhapade sthitaḥ । bhāvayed yuganaddhaṃ tu caryāṃ cāpi tadanvayām ।। yathātmani tathā śatrau yathā bhāryā tathātmajā ।
yathā mātā tathā vaiśyā yathā ḍombī tathā dvijā ।। yathā vastraṃ tathā carma yathā ratnaṃ tathā tuṣam । yathā mūtraṃ tathā madyaṃ yathā bhaktaṃ tathā śakṛt ।। yathā sugandhi karpūraṃ tathā gandhamamedhyajam ।
yathā stutikaraṃ vākyaṃ tathā vākyaṃ jugupsitam ।। yathā rudrastathā vajrī yathā rātrīstathā divā । yathā svapnaṃ tathā dṛṣṭaṃ yathā naṣṭaṃ tathā sthitam ।। yathā saukhyaṃ tathā duḥkhaṃ yathā duṣṭastathā sutaḥ ।
yathāvīcistathā svargastathā puṇyaṃ tu pāpakam ।। evaṃ jñātvā cared jñānī nirviśaṅkastu sarvakṛt । pracchannavratamāsādya sidhyante sarvasampadaḥ ।। prakāśya puṇyaṃ yat prāptaṃ pañcakramamanuttaram । anena krīḍatāṃ loko yuganaddhasamādhinā ।। pk ।।
yuganaddhakramaḥ pañcamaḥ samāptaḥ ।। kṛtiriyam ācāryanāgārjunapādānām । granthapramāṇamasya ślokāḥ pañcatriṃśat । ।। pañcakramaḥ samāptaḥ ।। prajñākaruṇayoraikyaṃ jñātvā yatra pravartate ।
yuganaddha iti khyātaḥ kramo ayaṃ buddhagocaraḥ ।। kṣubdhadhīradhivīcisañcayagataprāleyapādopamaḥ । sāndrasvāṃśucayaśriyā valayito lokeśvaraḥ pātu vaḥ ।। nirullekhā sarvākṛtivaramayī madhyamakadhīḥ ।
svasaṃvittirdevī jayati sukhavajrapraṇayinī ।। ye dharmā hetuprabhavā hetusteṣāṃ tathāgato hyavadat । teṣāṃ ca yo nirodha evaṃvādī mahāśramaṇaḥ ।।