tryapāyapañcayonīnāṃ sarvaduḥkhavighātakam । śreyo abhyudayasaukhyānāṃ dātāraṃ praṇamāmi tam ।। atra śaraṇagamanamabhidhāsye । samāsataḥ । adhiṣṭhānasthitī cintā kālaprakṛtimānakam ।
nayaḥ śikṣā niruktiśca karmaupamyavibhaktayaḥ । ādīnavārthaśaṃsāśca proktāḥ pañcadaśa kramāt ।। tatra adhiṣṭhānapudgalastu dvividhaḥ- mahāyānagotrīyo hīnayānagotrīyaśca । sthitirdvividhā- mahā-hīna-yānabhedataḥ । tatraivaṃ hi tāvad mahāyānaśāstreṣu ratnatrayam- tathatāratnatrayam, abhisamayaratnatrayaṃ, sammukhasthaṃ ca ratnatrayam । taccaivam- jñeyāviparyastajñānam, nirvikalpādvayajñānam, dharmadhātvavasthitatvaṃ ca । tadeva viśuddha-dharmadhātuprajñāpāramitā, samāhitāvasthāyāṃ gaganatalavat samastadharmasākṣātkāriṇyāṃ mahābhūmau avasthitāḥ bodhisattvāśca ।
atha caivaṃ- dvividho rupakāyaḥ, santānāvasthitāścatuḥsatya-saptatriṃśadbodhipākṣikadharma-bhūmi-pāramitādayo dharmāḥ, prayogamārgīyāśca bodhisattvāḥ । punaścaivam- citrāṅkitatotkīrṇaniṣiktamṛṇmayādi - navāṅgapravacanamayapothīpustakādi, saṃbhāramārgīyāśca bodhisatvāḥ । hīnayānaśāstraṃ tāvat- buddhasaṃghakarāndharmān aśaikṣānubhayāṃśca saḥ । nirvāṇaṃ ceti śaraṇaṃ yo yāti śaraṇatrayam ।। iti । tatra āśayo mahāyānināntu aśeṣasattvārthacintanam । itarasya ca ātmārthameva cintanam । tatra avadhirmahāyānināntu bodhimaṇḍaparyantam । itarasya tu yāvajjīvanaṃ pratijñā ।
tatra svabhāvo hrī-apatrapāyuktatā avijñaptpādaśca । tatra mānaṃ tu svīkaraṇam, śaraṇakaraṇaṃ vijñaptyutpādaśca । tatra nayastu śaraṇagamanavidhiḥ । sa ca guroravagantavyaḥ । tatra śikṣā sādhāraṇī asādhāraṇī ca gurupādebhyo jñeyā । tatra niruktistu dāsabhāvaḥ taditarasvāminamananviṣya śaraṇagamanam । tatra kāritraṃ tu bodhicittamahāvṛkṣotpādasya mūlatvam, mokṣamahānagarasya praveśadvāratvam, upavāsādisarvasaṃvarāṇām āśrayatvam । tatraupamyaṃ tāvad rājñaḥ mantriṇo vā prajāgaṇasya tadvacanānatikramaṇam, tadārādhanamiva ca । tatra bhedastu sādhāraṇāsādhāraṇatvena viśiṣṭaḥ ।
tatra ādīnavau dvau । śaraṇacyutirajñānaṃ vā । cyavanaṃ cyutirvā yathā candrakīrtipādānām- gṛhītvā sadadhiṣṭhānaṃ punarhīnasamāśraye । cyutipakṣāśrayatvāt so yāti sajjanahāsyatām ।। ityuktirnidarśanamātram । "bahavaḥ śaraṇaṃ yānti parvatāṃśca vanāni ca । ārāmānvṛkṣāṃścaityāṃśca manuṣyā bhayavarjitāḥ ।।
na tvetaccharaṇaṃ śreṣṭhaṃ naitaccharaṇamuttamam । naitaccharaṇamāgamya sarvaduḥkhātpramucyate ।। yastu buddhaṃ ca dharma ca saṃghaṃ ca śaraṇaṃ gataḥ । catvāri cāryasatyāni paśyati prajñayā yadā ।।
duḥkhaṃ duḥkhasamutpādaṃ duḥkhasya samatikramam । ārya cāṣṭāṅgikaṃ mārga kṣemaṃ nirvāṇagāminam ।। etaddhi śaraṇaṃ śreṣṭhaṃ etaccharaṇamuttamam । etaccharaṇamāgamya sarvaduḥkhāt pramucyate ।। iti । śaraṇagamamārthaḥ tādṛśaḥ ।
tatrānuśaṃsāstimnaḥ । hetukālānuśaṃsā mārgakālānuśaṃsā phalakālānuśaṃsā ca । hetukālā ehikī āmuṣmikī ca । ehikānuśaṃsā aṣṭamahābhayamokṣaḥ, anantarāyaḥ, śāsanapriyadevasāhāyyam, maraṇakāle ca cittaharṣādi । āmuṣmikī tu saṃsāradurgati-duḥkhebhya uddharaṇam, nirvāṇābhyudayasukhapradattvañca । mārgānuśaṃsā tu catu- satyāryāṣṭāṅgikamārga-saptabodhyaṅgādiyojanam । phalānusaṃsā dvividhanirvāṇasya trikāyasya ca prāptiḥ । idaṃ hi saṃkṣiptam, vistaraṃ tu guruśāstrabhyo jñeyam । śaraṇagamanadeśanā-nāma gurubodhisattva-dīpaṅkara-śrījñānaviracitā samāptā ।।