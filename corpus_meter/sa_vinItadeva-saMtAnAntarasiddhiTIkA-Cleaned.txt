buddhipūrvāṃ kriyāṃ dṛṣṭvā svadehe anyatra tadgrahāt । jñāyate yadi dhīścittamātre apyeṣa nayaḥ samaḥ ।। cittamātramidaṃ sarvamuktavān yo jagadguruḥ । santānāntarasiddhastaṃ praṇipatya vivicyate ।।
buddhipūrvāṃ kriyām ityādiślokenāsya prakaraṇasyābhidheyasambandhaprayojanāni darśitāni । tatra santānāntarasattābhidheyam । santānāntarasattāyāḥ siddhiḥ prayojanam । tasya prayojanasyāpi prakaraṇenānena sādhyamānatvāttena sahāsyopāyopeyalakṣaṇasambandhaḥ । kāryakāraṇādisambandhānāmasminnevāntarbhāvānna pṛthagvacanam । bāhyārthavādinaḥ kila vijñānamātratāyāṃ santānāntarasattā nopapadyata iti codayanti । tathāhi, ta evamāhuḥ - yeṣāṃ cittamātrameva sat, asaṃśca bāhyārthaḥ, na teṣāṃ prāṇyantarapratipattaye pratyakṣapramāṇamasti; jñānamātrasya svāṃśamātrālambanatvāt, vastutastu ālambanābhāvāt । nāpyanumānam, kāyavākkarmābhāvāt । atha kāyavāgvijñaptibhyāṃ prāṇyantaramanumīyate cet; vijñānamātratāpakṣe kāyavākkarmaṇorvijñaptī na staḥ । nāpyāgamaḥ sambhavati, tasya rūpaskandhāntarbhāvāt, etasya ca pratikṣepāt । tathāhi, āgamaḥ śabdātmako vā bhaved vyañjanasvabhāvo vā । ubhayamapyetad bhavatpakṣe nāsti । nāpi tadviṣaye rūpiṇa āgamasya prāmāṇyamiṣyate । yato hyayaṃ viṣayaḥ pramāṇadvayaviṣayātīto mataḥ । tathā sati, āgamādapi prāṇyantaraṃ pratipattuṃ na śakyata iti cet? tathā vipratipannā bāhyārthāvādina evaṃ vaktavyāḥ । vayamapi pratyakṣataḥ prāṇyantaraṃ naiva pratipadyāmahe । na hi pratyakṣādarvāgdarśinaḥ prāṇyantaramavagacchanti । nāpyāgamo vyañjanasvabhāvaḥ । kintu praṇetṛvaśād yo vākyapadavyañjanaviśeṣapratibhāsijñānotpādaḥ saḥ । sa tu pratipattṛsantāne sannapyupacāratastathāgatasya vā kapilasya vā kaṇādasya vā karturvacanamiti vyapadiśyate । evaṃ sarve api bauddhā vācakaṃ śabdasāmānyākāraṃ jñānaṃ manyante; na cāsti śabdaviśeṣaḥ, atasya pūrvamadṛṣṭatvād' ityādihetubhiḥ viśeṣākārasya vācakatvabhāvapratiṣedhāt । vayamapi nāgamataḥ prāṇyantarapratipattimabhyupagacchāmaḥ, api tvanumānāt । taccānumānaṃ kāyavākkarmaṇorabhāve api yathā pravartate yaddarśayitumāha - buddhipūrvāmityādi । eṣa tāvat samudāyārthaḥ । avayavārthastūcyate । buddhiḥ jñānam । sā cātra gamanāgamanasaṃlāpecchārūpā parigṛhyate, kriyāhetutvāt tasyāḥ । sāsti pūrvaṃ yasyāḥ kriyāyāḥ sā buddhipūrvā । pūrveti śabdenātra kāraṇasya nirdeśaḥ, kāraṇasya pūrvavartitvāt । yadi nāma bāhyārthavādibhiḥ svasantāne tāṃ buddhipūrvāṃ kriyāṃ pratyakṣānumānābhyāmupalabhya paścātparasantāne grahād vivakṣitarūpā dhīḥ vijñānaṃ gamyate, tadā cittamātre apyeṣa nayaḥ samaḥ । atra kriyetyupalakṣaṇam । mukhakāntiraktimādīnāmapi cittāntarasya gamakatvāt । yadīti vacanena vakṣyamāṇabidhinā parapakṣe anumānābhāvaṃ darśayati ।।
ātmani cittaspandanapūrvau kriyābhilāpau dṛṣṭvānyatra tayordarśanād yadi spandanamanumīyeta, cittamātre apyeṣa nayaḥ samaḥ । ataścittamātratāvādī api paracittamanumātuṃ śaknoti । ātmanītyādi । cittasya spandanaṃ cittaspandanam । atra spandaneti śabdaścikīrṣāyāṃ vartate । kriyābhilāpau tu kāyavāgvijñaptyoḥ । tenāyamartho bhavati - ātmani jigamiṣāvivakṣāpūrvayoḥ kriyābhilāpayordarśanāt parasantāne api tau kriyābhilāpau copalabhya cittaspandanamanumīyata iti cet? cittamātratāvāde apyeṣa nayaḥ samaḥ । tathā sati, so api paracittamanumīyāt । atra spandanetyaviśeṣeṇoktam, tathāpi pūrvaṃ cittaspandanamiti prakṛtenābhisambandhanīyam । tasmāt sāmānyaśabdā api prakaraṇasāmarthyād viśeṣeṣvavatiṣṭhante ।। tacca kāyavāgvijñaptipratibhāsi jñānaṃ jñānāntaraspandanaviśeṣeṇa vinā bhavatītyevaṃ na matam । taccetyādi । antarjñeyavādināpi kāyavāgvijñāptipratibhāsi kāyavāgvijñaptakārakaṃ jñānaṃ paracittasya spandanaviśeṣeṇa vinā bhavatīti na manyate । svajñānādanyad yajjñānaṃ tat jñānāntaram । tatsamprayuktaṃ spandanaṃ jñānāntaraspandanam, tasya viśeṣastena । viśeṣeti vacanena cikīrṣā, vivakṣā ca parigṛhyete ।। atha parajñānasya kriyāyā anupalambhāt paradhīranumātuṃ na yujyata iti cet? na; tulyatvāt । atha parajñānasya kriyāyetyādi । na bhavatā kadāpi parajñānapūrvake kriyāvāgākārake jñāne upalabhyete । bhavatā tatkathamanumīyeta iti pūrvapākṣāśaṅkā । antarjñeyavādyāha - na; tulyatvāditi । naiṣa doṣaḥ । yato hi, eṣa upālambho bhavatāmapi tulyaḥ ।। paro api parajñānapūrvau tau kadāpi na paśyati । ataḥ tenāpi tanna jñāyate । paro apītyādi । bāhyārthavādyapi paracittaspandanapūrvakau tau kriyābhilāpau na kadāpi paśyati । tasmāt tenāpi paracittaṃ na pratipadyate । atyantāsambaddho hyeṣa upālambhaḥ । na hi samarthanāya prasiddhasambandho anvekṣaṇīyaḥ, api tu doṣasāmyādeva paro nigṛhītaḥ । tasmānna doṣāntaramucyate ।।
ātmanaścittasya paravartinornimittatvānupapatteḥ paracittaṃ jñāyata it cet? kiṃ na yujyate? ātmanaścittasya paravartinorityādi । yasmādātmanaścittaṃ santānāntaravartinoḥ kriyābhilāpayoḥ kāraṇatvena na yujyate, tasmātparacittamanumīyata iti pūrvapakṣāśaṅkā । siddhantabādyāha - kiṃ na yujyata it । kathamātmanaścittaṃ paravartinornimittitvena nopapadyate? ucyatām ।। svasamutthāpakacittasya pratisaṃvedanābhāvāt । svasamutthāpakacittasya pratisaṃvedanābhāvāditi । parasantānabartinau kriyābhilāpau ātmacittanimittakau vā syātām, paracittanimittakau veti dvidhā parīkṣā । na tāvadātmacittaminittakau, yasmānna svasantāne tayorsamutthāpakacoittasya saṃvedanaṃ bhavati ।। ātmacittaśrayiṇoścātmani darśanāt । ātmacittaśrayiṇoścetyādi । ahaṃ gacchāmi, ahaṃ vadāmīti ye svacittanimittake kāravākkarmaṇī te svasantāne upalabhyete । ātmanaścittamāśrayata iti vigrahaḥ । atra āśrayīti śabdo nimittake ।। bhavatvātmacittanimittakayoḥ svasantāne darśanam । tena kim? tasmādāha -
tāvapi yadi yathā syātāṃ tādṛśāvupalabhyeyātām । tāvapītyādi । paravartikriyābhilāpāvapi yadyātmacittaśrayiṇau syātām, tadā tāvapi ātmani dṛśyeyātām ।। anyathā darśanādanyannimittaṃ sidhyatīti cet? anyathetyādi । ayaṃ gacchati, ayaṃ vadatītyevaṃ vicchinnadeśe dṛśyete । svacittanimittakatvābhāve sati sāmārthyāccittāntaraṃ sidhyatīti pūrvapakṣāśaṅkā ।। aparasminnapi samānameva, svasamutthāpakacittasya saṃvedanābhāvāt । aparasminnapītyādi । antarjñeyavāde api svasantāne vicchinnadeśapratibhāsinoḥ kriyābhilāpapratibhāsijñānayoḥ samutthāpakacittasya pratisaṃvedanaṃ na bhavati ।। svacittaspandananimittake vijñāptipratibhāsinī jñāne cāntarmukhapratibhāsinī pratīteḥ bahirmukhapratibhāsinī anyanimittāditpadyete । svacittaspandananimittake vijñāptipratibhāsinī jñāne cetyādi । ye svacittaspandananimittake kriyāvākpratibhāsinī jñāne te cāntarmukhapratibhāsinī aahaṃ gacchami, ahaṃ vadāmi' ityātmasambaddhavijñaptipratibhāsinī pratīyete । parasantānavartinī tu aayaṃ gacchami, ayaṃ vadati' iti bahirmukhapratibhāsinī pratīyete । tasmādanyanimittadutpadyeta iti siddham । svacittasya spandanaṃ svacittaspandanam, tannimittaṃ yasyeti vigrahaḥ ।।
animitte eva bahirmukhapratibhāsinītyādi । ye bahirmukhapratibhāsinī jñāne te animitte iti kinneṣyete? na spandananimittale iti vākyaśeṣaḥ । bahirmukhetiśabdo vicchinnālambane । bahirmukhaṃ pratibhāsituṃ śīlaṃ yayoste bahirmukhapratibhāsinī । nāsti nimittamanayoriti animitte । bhavatu kila nimittāmātrasya pratiṣedhaḥ tathāpi prakaraṇavaśāt spandanamātrasya pratiṣedho draṣṭavyaḥ ।। animittatve sarvasyānimittatvaṃ prasajyeta । animittatva ityādi । yadi vicchinnapratibhāsinī kriyāvāgākārake jñāne spandanābhāve api vinā kiṃcana kriyāvāgākāraṃ bhavet, tadā sarvāṇyapi kriyāvāgākārakāṇi jñānāni spandanena vinā bhaveyuḥ; viśeṣābhāvādityabhiprāyaḥ ।। vicchinnāvicchinnakṛto bhedastvastyeva । tena vicchinnapratibhāsinoḥ animittatvam, itarayostu sanimittatvamiti । ata āha - vicchinnāvicchinnapratibhāsakṛto bhedo na jñānayoḥ spandanatvanimittabhedavibhāgakṛt । vicchinnavicchinnapratibhāsetyādi । vicchinnaḥ pratibhāso vicchinnapratibhāsaḥ । tena kṛto bhedo viśeṣalakṣaṇaḥ । sa tu yato na jñānayoḥ spandanatvanimittasya bhedakaḥ; bahirmukhapratibhāsinī spandananimittake na bhavataḥ, itare tu spandananimittake iti । vibhāgastvatra vibhajya sthāpanaṃ nikṣepo vā ।। tenāvicchinnapratibhāsinorapyanimittatvaṃ bhavet, viśeṣābhāvāt । tenāvicchinnetyādi । yato hyatra bhinnabhūtayoḥ jñānayoḥ kriyāvākpratibhāsatve na kaścid viśeṣo asti । tasmād viśeṣābhāvādubhayamapi spandanatvanimittakaṃ na bhavet, atha vobhayamapi spandananimittakam ।।
tathā sati, avicchinnatvaviśiṣṭaḥ pratibhāsabheda eva spandanapūrvako na bhavati । kintarhi? vicchinnasyāpi kriyāviśeṣasya pratibhāsa eva । tathā sati, avicchinnatvaviśiṣṭaḥ pratibhāsabheda ityādi । yasmādevaṃ jñānadvayasya sāmyam, tasmād yo avicchinnatvaviśiṣṭaḥ kriyāvākpratibhāsaḥ sa kevalaṃ spandananimittako na bhavati । kintarhi? vicchinnapratibhāsasyāpi kriyāviśeṣasya pratibhāsamātraṃ spandananimittakam । vicchinno viśeṣo asyāstīti padvigrahaḥ । kriyāviśeṣetyanena kriyābhilāpau darśayati । eveti śabdo mātrārthe draṣṭavyaḥ । tenātrāyaṃ samudāyārthaḥ - vicchinnāvicchinnabhedamanapekṣya sāmānyena kriyābhilāpayoḥ pratibhāsamātraṃ spandananimittakam । yato hi kaścid vicchinno api pratibhāsa spandanapūrvako dṛśyate, kaścittavavicchinno api nātmaspandanapūrvaka iti ।। śaropalaprakṣepaṇayantranirmāṇaparapracālanādikriyāviśeṣapratibhāsināṃ vicchinnasyāpi pratibhāsasya spandanapūrvakatvāt । śaropalaprakṣepaṇetayādi । śarāścopalāśca śaropalam, śaropalau ca । tayoḥ śaropalayoḥ prakṣepaṇamiti vigrahaḥ । śaropalaprakṣepaṇāni yantraṃ ca nirmāṇaṃ ca parapracālanaṃ cetivigrahaḥ । ādiśabdena māyādīnāṃ saṃgrahaḥ । teṣāṃ kriyāviśeṣastu yathāyogaṃ deśāntaragamanādilakṣaṇaḥ । tatra upalayantrayoḥ kriyāviśeṣo deśāntaragamanalakṣaṇaḥ । nirmāṇasya kriyāviśeṣaḥ kṛtyābhidhānalakṣaṇaḥ । parapracālanasya kriyāviśeṣaḥ gatilakṣaṇaḥ । yeṣāṃ jñānānāṃ śaraprakṣepaṇādikriyāviśeṣapratibhāso asti tāni tathā । bhavatu eteṣāṃ kriyāviśeṣāṇāṃ vicchinnaḥ pratibhāsaḥ, tathāpi spandanapūrvakatvam । etaduktaṃ bhavati - vicchinnapratibhāso aspandanapūrvakatvena na vyāpta iti ।।
parakṛtacālanādīnāṃ cāvicchinnasyāpyatadpūrvakatvāt । parakṛtacālanādīnāṃ cāvicchinnasyāpītyādi । pareṇa kṛtaṃ cālanamiti samāsaḥ । ādiśabdena bhrāmaṇādīnāṃ saṃgrahaḥ । parakṛtacālanādināmavicchinnapratibhāsānāṃ nātmaspandanapūrvakatvaṃ dṛśyate । etaduktaṃ bhavati - bhavantu ete svadehasambaddhāḥ, tathāpi nātmaspandanapūrvakā iti ।। tena hyatra kriyāviśeṣamātreṇa spandanasya pratītiriti yujyate । tena hyatra kriyāviśeṣamātreṇetyādi । yasmādevamubhayatra vyabhicārasadbhāvaḥ sādhitaḥ, tasmāt kriyāvākyapratibhāsamātreṇa paracittamanumātuṃ śakyate; na tu vicchinnāvicchinnapratibhāsamātreṇa । kriyāviśeṣeti śabdaḥ kāyavāgjñiptipratibhāsaṃ darśayati । mātreti śabdo vicchinnāvicchinnayoḥ bhedaṃ nirākaroti ।। śaraprakṣepaṇādikriyāviśeṣāṇāṃ pratibhāsāstu vicchinnapratibhāsatve api spandanatvapūrvakāḥ; tadanyā vicchinnapratibhāsāstu na tathā syuḥ? tasmādāha - tatra yadi kasyacidapūrvakatvam, na ko api tatpūrvaka syāt; viśeṣābhāvāt । tatra yadi kasyacidapūrvakatvamityādi । yadi vicchinnāvicchinnajñānayoranyatarat spandanatvanibandhanaṃ neṣyate, tadā kimapi spandanatvapūrvakaṃ na syāt । kathamiti cet? āha - viśeṣābhāvāditi । sugamametad ।। ataḥ kriyāviśeṣasāmānyaṃ spandanaviśeṣasāmānyasya gamakam ।
ataḥ kriyāviśeṣasāmānyamityādi । yato hi yadi kasyacidatatpūrvakatvaṃ bhavet sarvasyātatpūrvakatvaṃ prasajyeta । ataḥ kriyāviśeṣamutsṛjya kriyāviśeṣasāmānyena spandanaviśeṣasāmānyamanumīyate । kriyāviśeṣetivacanaṃ kriyābhilāpau darśayati । sāmānyamiti śabdaḥ bahirantarmukhakṛtaṃ bhedaṃ pariharati । na hyevaṃ śakyate anumātum - ṃrāgād vadatīti vā dveṣādvā mohādvā । tasmādeṣo atra samudāyārthaḥ - kriyābhilāpamātreṇa spandanamātramanumeyam, na tu spandanaviśeṣam; viśeṣe liṅgasya vyabhiucāraditi ।। tatra yathā kriyāmupalabhya, ātmani spandanānupalambhādanyatra spandapratītiḥ; tathā kriyāpratibhāsopalambhane api । tatra yathā kriyāmupalabhyetyādi । bāhyārthavādinā yadi kriyāmupalabhya, ātmani spandanānupalambhāt sāmarthyādanyatra spandanamanumīyata iti cet । antarjñeyavāde api tattulyam; kriyāpratibhāsamupalabhya, ātmani spandanānupalambhāt sāmarthyādanyatra spandanamanumīyate ।। samānametadityādi । bāhyārthavādyapi prāṇyantarasaṃbaddhapratibhāsinau kriyābhilāpau animittakāviti necchati ।।
bāhyārthavādyanimittau nābhyupagacchati । tadavaśyamabhyupagantavyamiti darśayitumāha - tenāvaśyaṃ tau spandananimittakatvāttadabhāve na bhavata iti vaktavyam । tenāvaśyamityādi । tathāvipratipannena bāhyārthavādināvaśyamiyamupapattirvaktavyā - tayoḥ kriyābhilāpayoḥ spandanajanyarūpatvāt spandanābhāve tau na bhavata iti ।। paro api tayoḥ pratibhāsau tathaiva vadet । ataḥ nānayoḥ parasparaṃ bhedaḥ । paro api tayoḥ pratibhāsau tathaivetyādi । antarjñeyavādyapi tathaiva vadet - vicchinnapratibhāsijñāne spandanajanyarūpatvāttadabhāve na bhavata iti । tathā sati nānayoḥ bāhyārthavādāntarjñeyavādayoḥ parasparaṃ bhedo asti । etaduktaṃ bhavati - yathā bāhyārthavādī parasambaddhakriyābhilāpau spandanajanyarūpatvāt tadabhāve na bhavata iti vadati, tathaivāntarjñeyavādyapi bāhirmukhapratibhāsijñāne spandanajanyatvāt tadabhāve na bhavata iti vadet । tathā sati nānayoḥ parasparaṃ kaścidbhedo । astīti ।।
yadi tatra pratibhāsinyorityādi । kriyābhilāpapratibhāsijñānayoḥ spandananimittakatvaṃ vadan yogācāraḥ svapnāvasthāyāmapi tayoḥ spandananimittakatvaṃ kinna vadatīti pūrvapakṣāśaṅkā ।। sarvaṃ samānam । paro api svapnopalabdhaparakriyāvācau spandananimittike iti kinna vadati? sarvaṃ samānamityādi । na kevalaṃ pūrvaṃ samānam । kiṃ tarhi? etadapi pūrveṇa saha sarvaṃ samānamiti śeṣaḥ । tāmeva samānatāṃ darśayitumāha - paro api svapnopalabdhaparakriyāvācāvityādi । bāhyārthavādyapi svapnāvasthāyāṃ yau parasambaddhau kriyābhilāpāvupalabhyete tau paracittanimittakāviti kinna vadati ।। tayorabhāvāditi cediti । svapne tu kriyābhilāpāveva na staḥ । tatkathamabhāvasya spandananimittakatā bhavedityucyet ।।
tathopalabdhisāmyāt kinna staḥ iti । yathā jāgradavasthāyāṃ kriyābhilāpayorupalabdhiḥ tathā svapnāvasthāyāmapi । tasmāt kriyābhilāpayorupalabdhasāmyāt kasmānna tau staḥ ।। atha middhenopahatatvāt puruṣasyārthaśūnyaṃ vijñānaṃ jāyata iti cet । atha middhenetyādi । puruṣasya middhenopahatatvāt bhrāntirbhavati । tasmādarthaśūnye vijñāne jāyete । tena svapne tayorabhāva iti pūrvapakṣāśaṅkā ।। paramate api tasmādeva parādhipatyaśūnyaṃ vijñānamupajāyate ।
paramata ityādi । antarjñeyavādīnāṃ mate apitasmāt middhena bhrāntatvādeva parādhipatyarahite kriyābhilāpākāreke jñāne jāyete itīṣṭam ।। atha svapne api jñānasyārthavattvāttadopalabhyamānānyapi santānāntarāṇyeva iti cet । atha svapne api jñānasyārthavattvādityādi । svapne api jñānasyārthavattvāt svapnāvasthāyāṃ yeṣāṃ prāṇināmupalabdhirbhavati te ca sattvāḥ santyeva satyataḥ । tasmāt kathaṃ sāmyamiti pūrvapakṣāśaṅkā ।। paraṃ prativigrahītuṃ yadi yuktyāgamarahitastathāvidho asadvādaḥ samāśriyeta, tadā parābhimataṃ tasya parādhipatyaṃ na ko api nivārayet ।
paraṃ prativigrahītuṃ yadi yuktvāgamarahita ityādi । yaḥ yuktyā āgamācca rahitaḥ sa yuktyāgamarahitaḥ । yuktyāgamarahito asau vādo asādhutvādasadevādaḥ । yadi vaibhāṣikāḥ yogācārān prativigrahītuṃ tamabhyupagaccheyuḥ, anena ca mama parājaya iti । na, ayuktatvāt । tadā yogācārabhimataṃ sattvasya tathāvidhaparadhipatyamapi na kaścinnivārayet । tathāhi, bhavadbhiḥ svapnāvasthāyāṃ ye sattvāḥ abhyupagatāḥ, teṣāmevādhipatyādasmākaṃ vijñaptipratibhāsāḥ jāyanta iti vaktavyaṃ bhavet । tena hi yad viṣamatvaṃ yuktyāgamarahitatvaṃ tadevaṃ draṣṭavyam । na kutaścidāgamataḥ svapnadṛṣṭarūpasya sadbhāvaḥ prajñāyate । yuktyāpi nopapadyate । tathā sati svapnadṛṣṭarūpasya sapratighatvaṃ sanidarśanatvañca bhavet । tena hi hastyādīnāṃ gavākṣādiṣu praveśo nopapadyeta, taddeśasthairapi dṛśyo bhavet । atha sanidarśanaṃ sapratighaṃ ca neṣyate, tadā rūpameva tanna bhavet । nāpyavijñaptiniyamaḥ, tadanabhyupagamāt । yadātmānaṃ bahirgataṃ prekṣate,tadā santānasya dvitvamapi prasajyeta । prāṇyantaradarśane apūrvasattvotpattitpattirapi prasajyeta । svapnakṛtābrahmācaryāt pārājikatvamapi prasajyeta । svapnadṛṣṭarūpasya sadbhāvābhyupagame tvevemādayo bahavo doṣā prasajyante ।। etat keṣāñcinmata eva sarvāṇi tathāvidhāni jñānāni santānāntarāyattāni । viśeṣastu sākṣātparamparayā ca । etat keṣāñcinmata ityādi । etadityāveśenoktam । keṣāzncid yogācārāṇāṃ mata eva jāgradavasthāvat svapne api tathāvidhānī kriyāvāgākārajñānāni parasantānā yattāni bhavanti । viśeṣastu etāvanmātram - jāgradavasthāyāṃ sākṣādāyattāni, svapnāvasthāyāṃ tu prāyeṇa paramparayā ।। kadācit svapne api tasya sākṣātsantānāntarāyattatā iṣṭaiva । kadācit svapne apītyādi । sugamametat ।। devādyadhiṣṭhānataḥ satyasvapnadarśanāt ।
devādyadhiṣṭhānata ityādi । devādyadhiṣṭhānataḥ supriyavaṇijo vijñaptipratibhāsīni jñānāni jāyante ādītyanena yogipiśācādīnāmadhiṣṭhānāni saṃgṛhītāni ।। tasmādasya naitadasadvādasamāśrayaḥ । tasmādasyetyādi । tasmādasyaivaṃvādino yogācārasya nāsadvādasamāśrayaḥ ।। tāvattayā kriyayetyādi । vijñaptipratibhāsasya gamakatvamityabhimataṃ tāvadavasthāpyam । muhurbhavataiva paryanuyujyate - kasmāt bhavatparikalpitayā tayā kriyayā paracittaṃ jñāyate ।।
cittasya kāryatvāt । cittasya kāryatvāditi । yasmāccittasya kāryam, tasmāt sā gamikā ।। tasya kāryatvamityādi kriyā cittasya kāryatvāccittasya gamiketi cet? cittasya tatkāryatvaṃ tu kriyāpratibhāsijñāne api tulyatvāttena kriyāpratibhāsenāpi kasmāt paracittaṃ na jñāyate ।। api ca, yadi tatkriyā svasattāmātreṇa svasantānaṃ pratyāyet, tadānupalabhya mānenāpi syāttathā pratipattiḥ ।
api ca, yadi tatkriyetyādi । kiñceyaṃ kriyā sattāmātrāt paracittamavabodhayed ohosvit jñānāt? yadi tāvad sattāmātrāditi, tadā kriyāmanupalabhyamānenāpi prāṇinā paracitta pratipadyeta ।। na; jñānāpekṣatvālliṅgasyeti cet । na; jñānāpekṣatvādityādi । na hi liṅgaṃ sattāmātrāt gamakaṃ bhavati । kiṃ tarhi? jñānāt । tasmānnāyaṃ doṣaḥ ।। tadā tatra kimanayā paramparayā - paracittāt kriyā, kriyātaḥ jñānam, jñānāttasya pratipattiriti ।
tadā tatretyādi syānmatam - liṅga jñānamapekṣya gamakamiti । hanta, tarhi na kiñcit prayojanamanayā paramparayā । tāṃ paramparāṃ darśayannāha - paracittāt kriyetyādi । paramparā tu paracittāt kriyā utpadyate, kriyātaḥ jñānam, jñānāttasya pratipattiriti ।। paracittaprabhavadharmi kriyāpratibhāsijñānamevāsya gamakaṃ bhavati । paracittaprabhavadharmītyādi । paracittaprabhavadharmi kriyāpratibhāsijñānameva gamakamiti manvīta । paracittaprabhavadharmo asyāstīti vigrahaḥ ।। kriyetyapi yujyeta, kriyāpratibhāsijñānamityapi yujyeta । kaścātra viśeṣaḥ? tasmād āha -
tasyādhigatistvantaśastadāśritatvāt । tasyādhigatistvantaśa ityādi । yato hyabhyupagatāyāmapi kriyāyāṃ paracittasyādhigatistu kriyāpratibhāsijñānādhīnaiva । tasmāttadevāstu । kimanayā parikalpitayā kriyayā ।। spandanamātrasāmānyāṃ kriyābhilāpajñānasāmānyasya kāraṇatvāt kāryeṇa lāraṇasya gatiḥ । spandanamātrasāmānyaṃ kriyābhilāpajñānasāmānyasyetyādi । kriyābhilāpajñānasya sāmānyaṃ kriyābhilāpajñānasāmānyam । tasya kāraṇaṃ tvaviśeṣeṇa spandanamātramiṣṭam । tathā sati kriyāpratibhāsijñānasāmānyaṃ spandanamātrasāmānyasya gamakamiṣyate । ata eva uktam - kāryeṇa karaṇasya gati iti । jñānasāmānyetyatra sāmānyeti śabdena vicchinnāvicchinnapratibhāsakṛtaviśeṣaḥ nirākṛtaḥ । spandanamātretyatra mātreti śabdena rāgādikṛtaviśiṣṭaspandanaṃ nirākriyate ।। tatra ātmaspandananimittakasyāntarmukhavṛttiḥ, anyasyānyathā । prāyeṇādhikṛtya asau bhedaḥ ।
tatra ātmaspandananimittakasyetyādi । ātmaspandanātsamutthitaṃ yajjñānaṃ tasyāntarmukhapratibhāsatayā vṛttiḥ, paraspandanātsamutthitasya tu bahirmukhapratibhāsatayā । mukheti śabdo atrālambane vartate । prāyeṇādhikṛtyetyanena śaraprakṣepaṇādīnāaṃ parakṛtacālanādīnāṃ ca pradarśanam । ।। etayoḥ saḥ kāryakāraṇabhāvaḥ svāpādyavasthāyāmitarasyāmapi ca samānaḥ । etayoḥ saḥ kāryakāraṇabhāva ityādi । yaścānantaroktaḥ kāryakāraṇabhāvaḥ, saḥ svāpajāgradavasthayośca samānaḥ । ādītyanena kāmaśokādibhirupahatāvasthānāṃ parigrahaḥ ।। nanu svapne samutthāpakaspandanameva nāsti । tatkathaṃ kāryakāraṇabhāvasya samānateti । tasmādāha - bhrāntyavasthāyāṃ yathāsvaṃ pratyayaviśeṣopāśrayāt paraspandanādinimittodbhūtavijñānavāsanaiva kadācitparābhogādeḥ vyavahitādapi vṛttiṃ labhate, na tu atyantāsadābhogāt ।
bhrāntyavasthāyāmityādi । bhrāntyavasthāyāmiti middhenopahatādyavasthāyām । yathāsvamityanena svapnasya middhaviśeṣaḥ, narakādeḥ karmavipākāvasthā ca parogṛhyate । pratyayaviśeṣo middhādiḥ । upāśrayaṇam upāśrayaḥ । pratyayaviśeṣasya upāśrayaḥ pratyayaviśeṣopāśrayaḥ । pratyayaviśeṣamupāśrayata iti yāvat । paracittena saṃprayuktaṃ spandanaṃ paraspandanam । ādītyanena mukhakāntiraktimādīnāṃ janakacittasya paroigrahaḥ paraspandanādi ca nimittaṃ ceti samāsaḥ । nimittatvamatrādhipatipratyayatvamiti draṣṭavyam । yasya kriyādipratibhāsivijñānasya tadanyasmāt spandanādinimittādudbhavituṃ śīlamasti tat paraspandādinimittodbhūtavijñānam । tasya vāsanā śaktiḥ । parābhogaḥ paramanaskāraḥ ādītyanena tatkālabhāvināṃ tadanyapratyayānāṃ parigrahaḥ । vyavahitaḥ kālaviprakṛṣṭaḥ । apīti śabdo avyavahite devādyadhiṣṭhānāt svapnadarśane api । tasyāḥ vṛttilābhaḥ kriyāpratibhāsivijñānajananayogyātmatayā samavadhānam । evamuktaṃ bhavati - bhrāntyavasthāyāṃ pratyayaviśeṣasya upāśrayāt paraspandanādinimittadudbhūtavijñānavāsanā kadācit vyavahitād parābhogādapi vṛttiṃ labhate । yasyāstu parābhogo atyantāsanna tasmād vṛttiṃ labhate ।। tasmāt sarvāvasthāsu kriyādivijñapteḥ cittaspandanamanumīyata eva । tasmāt sarvāvasthāsvityādi yasmādevamavyabhicāritvaṃ sādhitam, tasmāt svāpajāgradubhayorapyavasthayoḥ kriyāpratibhāsāt cittaspandanamanumīyata eveti sthitam । ādi ityanena abhilāparaktimādivijñaptīnāṃ parigrahaḥ ।। kriyātaḥ spandanapratipattau svāpa itarasmiñca syāt pratipattiratha vā naiva kadācana ।
kriyātaḥ spandanapratipattāvityādi । yamnate kriyātaḥ spandanasya pratipattiḥ, tanmate svpnādāvapi kriyātaḥ spandanasya pratipattirbhavet । atha svapne kriyātaḥ spandanasya pratipattirneṣyeta, tadā tat jāgradavasthāyāmapi yujyeta na kadāciyt kriyātaḥ spandanasya pratipattirbhavediti vākyaśeṣaḥ ।। paraspandanābhāve api kriyālambanodayāt । paraspandanābhāve apītyādi । tathāhi, svapne paracittaspandanābhāve api kriyālambanam udeti । yasyābhāve api yadutpadyate, na tattasya gamakaṃ yuktaṃ ।। bhavatvālambanodayaḥ, na tu kriyā । kriyayā spandanaṃ gamyete । bhrāntyavasthāyāṃ kriyaiva na bhavati । arthaśūnyajñānodayānna doṣaḥ ।
bhavatvālambanodayarityādi । ālambanaṃ tu spandanābhāve apyutpadyate, na tu kriyā । asmākaṃ mate kriyā spandanasya gamakam । sā ca bhrāntyavasthāyāṃ na bhavati । kathaṃ na bhavati? āha - arthaśūnyajñānodayāditi । yasmāt bhrāntyavasthāyāmarthaśūnyāni jñānāni utpadhyante, tasmānnaiṣa doṣa iti pūrvapakṣāśaṅkā ।। sarvaprakāravyapadeśasāmyāt kadācijjñānamarthaśūnyam, anyadānyathetyeṣo adhikāraḥ kuto labdhaḥ? sarvaprakāravyapadeśasāmyādityādi । yasya vyapadeśasya santi sarve prakārāḥ sa sarvaprakāravyapadeśaḥ । sarvaprakāravyapadeśasāmye svapnāvasthāyāṃ jñānamarthaśūnyamutpadyate, jāgradavasthāyāṃ tu sārthamityetat jñānam, adhikāro vā bhavatā kuto labdhaḥ? evamuktaṃ bhavati - jāgradavasthāvat svapnāvasthāyāmapi dṛśyākārādayaḥ sarve santi । tatkathaṃ tatra jñānamarthaśūnyamiti ।। atha middhādināvasthānyathābhāvaścet । atha middhādinetyādi । yathāsyāmavasthāyāṃ middhadinārthaśūnyajñānānāmutpattirbhavati, tathā anyathābhāva it pūrvapakṣāśaṅkā ।।
yadyevaṃ sambhavet, bhavatu avidyoipaplutatvāttathodayaḥ । yadyevaṃ sambhavedityādi । yadi bhrāntivaśādavasthānyathābhāvādarthaśūnyaṃ jñānaṃ jāyata iti abhyupāgamyeta, tadā mahābhramarājñyā avidyāyāḥ sadbhāvāt tadvaśācca sarvāṇi jñānānyarthaśūnyāni jāyanta iti manyeran ।। tathā satyarthāntaravādahānyā ete anekāśakyanigūhanāvatārāḥ mahākṛcchrā uttareṇaikena nihatā bhavanti । tathā satyarthāntaravādetyādi । arthāntaraṃ vadatīti arthāntaravādaḥ । arthāntaravādasyaiva hānyā arthāntaravādahānyā । asya kṣemadharmebhyaścyutatvādayukto bhavati । yasmārthāntaravādasya aneke avatārāḥ doṣāḥ parihāralakṣaṇenāśakyanigūhanāḥ santyamī anekāśakyanigūhanāvatārāḥ । mahāntaḥ kṛcchrāḥ santyasyeti mahākṛcchrāḥ । uttereṇaikeneti ekasmāduttarāt । nihatāḥ nirākṛtāḥ । aśakyanigūhanāvatāratvaṃ tu kṛte ekasya parihāre anyānyadoṣodbhavāt । evamuktaṃ bhavati - yadāvidyopaplutatvāt sarveṣāṃ jñānānāmarthaśūnyatvamabhyupagamyate, tadārthāntaravādasya ye anekāśakyanigūhanāvatārāsta uttareṇaikena nirākṛtā bhavanti ।। nanu tayoḥ darśanāt kāyavāgvijñaptibhyāṃ svamutthāpakacittasyānumānamiti nyāyyam । na tu santānāntarasambaddhavijñāptipratibhāsijñāne paravijñaptī bhavitumarhataḥ, tayoranupādānopādeyatvāditi cet ।
nanu tayoḥ darśanātkāyavāgvijñaptibhyāmityādi । nanvityanenākṣamyatāṃ darśayati । nanu kāyavāgvijñaptipratibhāsābhyāṃ tayoḥ samutthāpakacittasyānumānamiti nyāyyam । tatra syānmatam - etadapi samānamiti । ata āha - santānāntarasambaddhetyādi । ye ca śrotṛsantānasambaddhavijñaptipratibhāsijñāne spandanasya gamake iti bhavadbhiriṣṭe, kathaṃ te vaktuḥ vijñaptī syātām? atra santāneti śrotuḥ santānaḥ । tamapekṣya antareti śabdena vaktuḥ parigrahaḥ । kasmānnārhataḥ? ityāha - tayoḥ anupādānopādeyatvāditi । ayamabhiprāyaḥ - śrotṛsantānapratibaddhavijñaptipratibhāsasya na vaktuḥ vivakṣayā sahopādānopādeyabhāvaḥ, bhinnasantānaparyāppannatvāditi pūrvapakṣaḥ ।। nocyate paracittasamitthitavijñaptirūpatvāt tatra pratibhāsijñānena samutthāpakacittaṃ gamyata iti । kiṃ tarhi? tasya kāryatvāt । nocyata ityādi । paracittena samutthitā paracittasamitthitā । paracittasamitthitā ca vijñaptiśceti paracittasamutthitavijñaptiḥ । sā yasya pratibhāsino jñānasya rūpaṃ svabhāvo asti tattathā । tasya bhāvaḥ tattvam । tasmāt paracittasamutthitavijñaptirūpatvāt । tatra vijñapteḥ pratibhāso asyāstīti pratibhāsi । evamuktaṃ bhavati - yasmāt tatra pratibhāsi jñānaṃ paracittasamutthitavijñaptirūpam, tasmāt samutthāpakacittaṃ gamyata iti vayamapi nābhyupagacchāmaḥ । yadi nābhyupagamyate, kiṃ tarhi abhyupagamyata iti cet? āha - kiṃ tarhi? tasya kāryatvād iti । yasmād vijñaptipratibhāsijñānaṃ paracittasya kāryam, tasmāt paracittaṃ gamyate । atra paracittaṃ vaktuścittamabhipretam ।। yadi śrotṛsantānājjāte kriyāvāgākārake jñāne vijñaptitvena neṣyete, kā punaranyā vijñaptiścet । tasmādāha -
vijñaptiriti samutthāpakacittasantānājjāte kriyāvāgākārake jñāne eva । vijñaptirityādi । samutthāpakacittasantānājjāte ye kriyāvāgākārake jñāne te vijñaptitvena vyapadiśyete । evamuktaṃ bhavati - vaktureva ye gamanābhilāpane kriyāvāgākārake jñāne te vijñaptīti ucyete ।। samutthāpakacittaṃ ca tayorevopādānakāraṇam, santānāntarajñānayostu adhipatipratyayaḥ । samutthāpakacittam ca tayorityādi । upādānākāraṇamasādhāraṇakāraṇe vartate । samutthāpakacittaṃ svasantānagatayoḥ kriyāvāgākārakayorevopādānakāraṇam, parasantānasambaddhayostvadhipatipratyayaḥ । taccopādānakāraṇaṃ paratamapekṣya upanyastam । svamate tu upādānakāraṇamālayavijñānamiṣyate, na tu vivakṣācittam ।। evaṃ tāvat svasantānāgatayoḥ kriyāvāgākārakayorvijñaptivaṃ pratipāditam । santānāntarasaṃbaddhayośca sādhayitumāha - vijñapterūpādānātte janite । tatsambandhenopacārād vijñaptī bhavataḥ । vijñapterūpādānātte janite ityādi । vijñapteryadupādānakāraṇaṃ tena te santānāntarasambaddhakriyāvāgākārake jñāne janite । tajjanisambandhena tena hetunā upacārād vijñaptīti vyapadiśyete ।।
syānmatam - svasamutthāpakacittasya vijñāpanād vijñaptiḥ । na hi śrotā vaktṛsantānājjāte kriyāvākpratibhāsijñāne upalabhate । tathā hi, vaktā śrotā cobhāvapi svasvapratibhāsamanu bhavataḥ । tatkathaṃ te anālambane vijñaptitvena svasamutthāpakasya gamake iti । tasmādāha - bhavatu svaparayoḥ svasvapratibhāsasyānubhavaḥ, taimirikadvayadṛṣṭadvicandravat । tathāvidhavijñānasya hetuḥ vāsanotpādasvabhāvaviśeṣo anādikālikaikārthagrāhādhyavasāyitvāt, ekahetusambhūtayoḥ svaparavijñaptijñānayoḥ vijñaptitvena upacāraḥ । bhavatu svaparayorityādi । svapareti vaktā śrotā ca । svasya svasya pratibhāsasya anubhavaḥ svasvapratibhāsasyānubhavaḥ । taimirikadvayena pratibhāsasyānubhavaḥ taimirikadvayadṛṣṭadvicandram । tena tulyatvāt tadvat । tathāvidhavijñānamiti ekārthagrāhādhyavasāyi vijñānaṃ matam । tasya hetuḥ ekārthagrāhādhyavasāyasyānubhavitṛ pūrvavijñānam । tajjanitā vāsanā śaktirūpā । tasyā utpāda utpādavyayalakṣaṇaparamparāyā udayaḥ । svarūpa utpādasvabhāvaḥ । tasya viśeṣa ekārthagrāhādhyavasāyivijñānopajanane samarthātmani sthitiḥ । anādiścāsau kālaśceti anādikālaḥ । tasmādāgato anādikālikaḥ । atha vānādikāle bhavo anādikālikaḥ । na ādikālikaḥ anādikālikaḥ । ekaścāsau arthaśceti ekārthaḥ । gamanavāgādisvaparavijñaptyoḥ buddhyā ekīkaraṇam । ekārthagrāheti ekārthagrāhijñānam । ekārthagrāhādhyavasāyi iti adhyavasāyijñānam । tathā hi, vaktā caivaṃ cintayati - yanmayā kathitaṃ tat śrotrā jñātam । śrotāpyevaṃ cintayati - yadanena kathitaṃ tanmayā pratītam । ityevaṃ ekārthagrāhādhyavasāyaḥ ।
ekahetunā samutthāpakena ye sambhūte te ekahetusambhūte । svaparavijñaptijñānayoḥ vaktṛśrotṛkriyāvāgākārakajñānayoḥ vijñaptitvenopacāraḥ vijñaptitvena vyapadeśaḥ । evaṃ vaktā śrotā ca svasvapratibhāsamanubhavataḥ । tathāpi tayoḥ ya ekahetusambhūte kriyāvāgākārakajñāne ta ekārthapratītiniyamād vijñaptitvena vyapadiśyete । ekārthagrāhādhyavasāyastu tathāvidhavijñānasya heturvāsanotpādasvabhāvaviśeṣo anādikālikatvād । taimirikadvayadṛṣṭadvicandravaditi dṛṣṭāntaḥ । ekaḥ taimirikaḥ dvitīyaṃ taimirikaṃ apaśya' iti "aparaṃ candraṃ' darśayati । tena ca adṛśyate" ityucyate । tatra amayā asmaidarśitaḥ' ityevaṃ darśakasyābhimāno bhavati । śrotāpi aanena mahyaṃ darśitaḥ iti cintayati । tathāpi tau svasvapratibhāsaṃ prativittaḥ । tadvadatrāpi ekārthapratītiniyamāt svaparavijñaptijñānayorvijñaptitvenopacāro bhavati ।। kiñca kriyādipratibhāsivijñānāt kāryaliṅgājjātaṃ yatparacittajñānaṃ tatparacittaṃ viṣayīkriyata āhosvinna? viṣayīkaraṇe arthāntaraṃ syāt । aviṣayatve tu kathaṃ jñānena paracittasattā pratīyate? tatsvarūpājñāne tatsiddherasambhavāditi cet? kiñca kriyādipratibhāsītyādi । kriyādipratibhāso asti yasya vijñānasya tat kriyādipratibhāsivijñānam । tadeva kāryaliṅgam । tasmājjātaṃ kriyādipratibhāsivijñānāt kāryaliṅgājjātaṃ yat paracittasya svarūpaṃ viṣayīkaroti āhosvinneti dvidhā parīkṣā । prathamavikalpe doṣaṃ darśayotumāha - viṣayīkaraṇa ityādi । yadi nāma viṣayīkaroti, tadā tasya viṣayaḥ pṛthak syāt । dvitīyavikalpamupadarśayannāha - aviṣayatve tvityādi । atha na viṣayīkaroti, tadā kathaṃ paracittasattā jñāyate? kathaṃ na jñāyate? āha - tatsvarūpājñāna ityādi । tatsvarūpajñānādhīno hi bhāvopacāraḥ । sa tu tadabhāve na bhavatīti pūrvapakṣaḥ ।।
eṣa prasaṅgo api samaḥ । eṣa prasaṅgo api sama iti ।। kriyāvāgbhyāṃ paracittapratipattimatāmapi tatsvarūpaviṣayīkaraṇe svacittajñānavattadākārasyāpi jñānaṃ prasajyeta । tadajñāne tu tena tatsvarūpasya grahaṇaṃ katham । kriyāvāgbhyāmityādi । kiñca yadā bāhyārthāvādibhiḥ kriyāvāgbhyāṃ liṅgābhyāṃ paracittaṃ jñāyate, tadā tasya paracittasya svarūpaṃ viṣayīkriyata āhosvinna? yadi nāma viṣayīkriyate, tadā paracittasyākāro api jñāyeta । atha na viṣayīkriyate, tadā tena jñānena pratipattrā vā kathaṃ jñāyeta? ।।
atha liṅgāt sāmānyādhigateḥ nākārasya pratītiriti cet? atha liṅgāt sāmānyādhigate ityādi । yasmālliṅgaṃ sāmānyena vyāptam, na tu viśeṣeṇa । tasmātsāmānyameva jñāyate, na viśeṣa iti pūrvapakṣāśaṅkā ।। kiñca tatsāmānyaṃ paracittamevānyadvā ahosvidavācyam । kiñca tatsāmānyamityādi । kiñca tatsāmānyaṃ paracittameva vā, anyadvā, āhosvidavācyamiti tridhā parīkṣā ।। anyatvāvācyatvayorekatve tvanena tatsāmānyameva gṛhyeta, na paracittam ।
tatkathamanena tad gamyate । anyatvāvācyayorekatva ityādi । anyatvapakṣe sāmānyameva gṛhyeta, na paracittam । tasmāt kathamanena jñānena tat paracittaṃ jñāyate? avācyatvapakṣe api eṣa eva nayaḥ ।। nāpi sāmānyaṃ paracittameva । tathā sati tadākārastāpi jñānaṃ prasajyeta ityuktam । nāpi sāmānyaṃ paracittamevetyādi । nāpi sāmānyaṃ paracittasya svarūpam । kasmāt? āha - athā satītyādi । yadi paracittādananyasya sāmānyasya grahaṇamabhyupagamyate, tadā paracittākārasyāpi jñānaṃ prasajyeta ityuktaṃ prāk ।।
na hyeṣā anumānaprakriyā । na hyeṣā anumānaprakriyeti ।। na hyanumānamarthasvarūpasya grāhakam । pratyakṣavat pratibhāsāsaviśiṣṭatvādeḥ prasaṅgāt । na hyanumānamarthasvarūpasyetyādi । na hyanumānaṃ svalakṣaṇasya grāhakatveneṣyate । pratyakṣeti tu vaidharmyadṛṣṭāntaḥ । kathanna svalakṣaṇasya grāhakatveneṣyate cet? āha - pratibhāsāviśiṣṭatvādeḥ prasaṅgāditi । anumānasyāpi pratyakṣavat sphuṭābhatā syāt । ādirityanena pratyakṣodbhūtadharmiṇo atītādiviṣayasya cāgrāhakatvamapi prasajyeta ।। syādetat - pratibhāsāviśiṣṭatvābhyupagamyata eveti । āha - tena nāsya prāmāṇyam ।
tena nāsya prāmāṇyamiti । pratibhāsāviśiṣṭatvādāvabhyupagate sati anumānenārthasvarūpasya grahaṇam । tena bhavatu prāmāṇyamiti cet? naiṣa nyāyaḥ ।। tatsvarūpāgrahe apyabhipretārthāvisaṃvādāt prāmāṇyam । tatsvarūpāgrahe apītyādi । na hyanumānena viṣayasvarūpasya grahaṇam, apitu abhipretārthāvisaṃvādakatvāt prāmāṇyamiṣyate । kvacit granthe atena nāsya prāmāṇyam' iti pāṭhaḥ । tatra tvevaṃ yojanīyam - yadā pratibhāsādayo abhinnāḥ, tadā pramāṇameva na taditi । yadi anumānena svalakṣaṇaṃ gṛhyeta, tarhi pramāṇameva neṣyate । katham? āha - tatsvarūpāgrahe apītyādi । svarūpasyāgrahe apyabhipretārthāvisaṃvāditvādasya prāmāṇyam, na tu svalakṣaṇagrahaṇāditi ।। syādevam - svalakṣaṇasyāgrahaṇe apyaparāparānumānena paracittamanumīyate । kathaṃ tadgrahaṇaṃ nivāryate? ata āha -
dhūmādiliṅgājjātamapi na vahnyādisvarūpaviṣayi, dṛṣṭenāviśeṣaprasaṅgāt, anumānasyātītādau niḥsvabhāvatāyāṃ cāpravṛtteḥ, arthakriyāprasaṅgācca । dhūmādiliṅgājjātamapītyādi । na hi dhūmādiliṅgājjātamanumānaṃ vahnyādeḥ svarūpasya grāhakatveneṣyate । katham? āha - dṛṣṭenāviśeṣaprasaṅgāditi । yadyanumānaṃ svalakṣaṇaviṣayaṃ gṛhṇīyāt, tadā pratyakṣeṇa tulyatvaṃ prasajyeta । nāpyanumānamatītānāgataviṣayi, vastunaḥ niḥsvabhāvatāviṣayi ca syāt । pratyakṣapratibhāsasyevānumānavikalpapratibhāsasyāpyarthakriyākāritvaṃ syāt ।। syādetat - paracittānumāne tasyāvisaṃvāditvameva nāsti । ata āha - paracittānumāne apyabhipretārthāvisaṃvādo astyeva ।
paracittānumāne apītyādi ।। tatpravartanadvāreṇa prāṇyantarasattāṃ pratipadya punaḥ punarvyavahārapravṛttau tadādhipatyādāgatārthasya prāpteḥ । tatpravartanadvāreṇa prāṇyantaramityādi । pravṛttivyāpārāt paracittasyānumānam । taddvāreṇa prāṇyantarasattāṃ pratipadya yadi punaḥ punarvyavahārapravṛttimabhilāṣavyāyāmānyatrānyatragamanādikāṃ kuryāt, tadā prāṇyantararādhipatyenāgato arthassaṃlāpādiḥ prāpyate । atha vā punaḥ punarvyavahārapravṛttimabhilāṣavyāyāmadeśāntaragamanādikāṃ kuryāt, tadā prāṇyantarādhipatyena agato arthaḥ saṃlāpāt । atha vā punaḥ punarvyahāre pravartanamiti saṃlāpādanu gṛhapraveśaḥ, tadanu āsanadānam, tadanu cānnapānadānam, tadanu ca śayyāsanaprajñapanam, pādaprakṣālanodakadānam, pādamardanamityādīni ।। tanmātraphalacintakasya lokasya prāṇyantarānumāne pravṛtteśca ।
tanmātraphalacintakasyetyādi । tanmātraṃ phalamiti tanmātraphalam । taditi śabdo arthakriyāyāṃ vartate । mātreti śabdaḥ māne । yo lokaḥ tanmātraphalaṃ cintayati saḥ tanmātraphalacintakaḥ pravṛttaḥ । evamuktaṃ bhavati - yo laukikaprāṇyantarasattāmanuminoti, saḥ prāṇyantaradhipatyādāgatām arthakriyāṃ prāpnoti । ceti śabdena tanmātraṃ lokasya pravṛttiphalamityartho avasīyate ।। uttarārthaviśeṣapratibhāsijñānānubhavodayamātreṇa puruṣasya nirākāṅkṣatvāt । uttarārthaviśeṣapratibhāsītyādi । uttārārthaviśeṣo dāhapākādiḥ । tathā pratibhāsituṃ śīlaṃ yasya jñānasya tattathā । tasyānubhavaḥ uttarārthaviśeṣapratibhāsijñānānubhavaḥ । tasyodaya eva udayamātram । nirākāṅkṣa ityākāṅkṣārahitaḥ । tasya bhāvaḥ tattvam । tasmāt nirākāṅkṣatvāt । evamuktaṃ bhavati - yadā puruṣasya vahnyupalabdheranu dāhādipratibhāsijñānānubhavodayaḥ, tadaivāyaṃ nirākāṅkṣo bhavati ।। pūrvajñānena vyavahārasamāpteḥ kṛtārthatvaṃ pramāṇatvena siddhatvāt । pūrvajñānenetyādi । yasmād yathoktavidhinā pūrvajñānena vyavahāraparisamāptiḥ, tasmād arthakriyākāritvaṃ pramāṇatvena vyavasthāpyate ।।
nanu svapne api pūrvajñānāduttarārthapratibhāsijñānāputpadyate । na tanmātreṇa pūrvajñānasya prāmāṇyaṃ yujyate, tadānīṃ sarveṣāṃ jñānānāṃ bhrāntatvāt । nanu svapne apītyādi । svapne api pūrvajñānanimittakamuttarārthakriyāpratibhāsijñānam utpadyate । na tanmātreṇa pūrvajñānasya prāmāṇyaṃ yujyate । kathaṃ na yujyate? āha - tadānīṃ sarveṣāṃ jñānānāmityādi । svapne sarvāṇi jñānāni bhrāntānyeveti pūrvapakṣaḥ ।। tatra vijñaptijñānaṃ na kadāciccittaspandanādhipatyena vinā udbhavatītyataḥ tābhyāṃ te anumīyete । bhrāntivaśāt kadācid vyavahite apyudeti, na tu tadādhipatyarahitatvam । viśeṣastvasti sākṣātparamparayā cetyuktam । tatra vijñaptijñānamityādi । kriyāvāgākārakaṃ jñānaṃ spandanādhipatyena vinā nodbhavati । ityataḥ tābhyāṃ te anumīyete । viśeṣastvasyeṣaḥ - tato apio upaplutāvasthāyāṃ vyavahitādhipatyāt paramparayā udayaḥ, jāgradavasthāyāṃ tu avyahitatvena । sarvametad vivecitaṃ prāgeva ।।
evaṃ vijñaptijñānānāmubhayorapyavasthayoḥ spandanāyattatvaṃ sādhayitvā svapnāvasthāyāṃ vijñaptijñānād uttarakālabhāvijñānāni yathā spandanāyattāni bhavanti tathā pratipādayitumāha - tatra yathā pūrvavijñaptijñānānāṃ paramparayā spandanādhipatyādudayaḥ tathā taduttarāvasthābhāvināmapi । tatra yathā pūrvavijñaptijñānānāmityādi । svapnāvasthāyāṃ yathā pūrvavijñaptijñānānāṃ paramparayā spandanadhīpatyādudayaḥ, tathā taduttarāvasthābhāvināmapi । tatra paramparā tvevam - jāgradavasthāyāṃ prathamaṃ tāvat paraspandanādhipatyād vijñaptijñāne, tābhyāṃ prāṇyantarasattāyā anumānam, prāṇyantarasattānumānāt praveśajñānam, tadanu abhivādananamaskārajñāne, tābhyāmapyanu saṃlāpāsanadānādijñānam, tathā ca paṭhanapāṭhanasvādhyāyādijñānāni, tatastāvat kālakrameṇa śayanajñānam, tataḥ nidrāmupaiti । nidrāpūrvabhāvanāvaśācca punarvijñaptijñānayorudayaḥ । tataḥ punaḥ prāṇyantarasattāyā anumānam । tataśca punaḥ praveśasaṃlāpādijñānānāmudayaḥ ।। praveśādijñānānāṃ pāramparyeṇotpattiḥ । tāmeva darśayannāha - vijñaptijñānāśrayaspandanottarāvasthācittasantānādeva paramparayotpādaḥ ।
vijñaptijñānāśrayetyādi । jāgradavasthāyāṃ vijñaptijñānasyāśrayo yatparasantānavartispandanaṃ tasya uttarāvasthā, yā pramātranumānasyottaravartisaṃlāpādivyavahārākārajñānajananasamarthā । tadbhāvīni yāni cittāni vijñaptijñānāśrayaspandanottarāvasthācittasantānaḥ, tasmād yathoktaprakāreṇa svapnāvasthāyāṃ praveśādijñānānāṃ paramparayotpādaḥ ।। syānmatam - bhavatu paramparayotpādaḥ, vyabhicārastu tadavastha eva । ata evāha - tatrāpi yādṛganumānaṃ tādṛgavisaṃvādo vyavahāraścāpyastyeveti kenāpi na gṛhyete । tatrā yādṛganumānamityādi । svapnāvasthāyāmapi yādṛk yāvatkālaṃ paracittasya anumānaṃ tādṛk tāvatkālamātraṃ saṃlāpādirūpo avisaṃvādo astyeva । anyo anyasaṃbaddho vyavahāraścāpi tāvatkālamrātramastyeva । ityataḥ na kaścid vyabhicāradoṣaḥ । anyaiścāsyaivānyathā vyākhyā kriyate । ta evaṃ vyācakṣate - tatra svapnāvasthāyāmapi kāryaliṅgasya kāraṇe avyabhicārād yādṛk utpattidharmatayā paramparayā pūrvajñānasyānumānam, tādṛk aprabuddhacittasyāpyarthakriyāpratibhāsodayalakṣaṇo avisaṃvādo astyeva । kālaviprakṛṣṭākārānumānasyāvisaṃvādalakṣaṇasadbhāvādeva vyavahāraścāpi । ityataḥ kenāpi na gṛhyata iti ।।
paracittānumānena tatsvarūpāgrahe apyavisaṃvādād bhavatu tathā prāmāṇyam । sākṣāt paracittavidāṃ tu katham? yadi tāvat paracittasya svarūpaṃ sākṣāt jānanti, tadā tasyārthāntaragrahaṇaṃ syāt । atha na jānanti, kathaṃ te sākṣādvidaḥ? paracittānumānenetyādi । paracittānumānena tatsvarūpāgrahe apyavisaṃvādād bhavatu tasya prāmāṇyam, ye tu sākṣāt paracittavidaḥ teṣāṃ tu katham? yadi tāvat paracittasya svarūpaṃ sākṣājjānanti, tadāsya pratyakṣasya grāhyamarthāntaraṃ syāt । atha na jānanti, tadā kathaṃ te yoginaḥ sākṣādvida iti matam ।। kathaṃ nāma pratyakṣeṇārthasvarūpasyāgrahaṇaṃ ca bhavati । atha na gṛhyate, kathaṃ tarhi pramaṇamiti cet?
kathaṃ nāma pratyakṣeṇetyādi । pratyakṣamarthasvarūpasya grāhakamitīṣyate । yadi arthasvarūpaṃ na gṛhyate, kīdṛk tatpratyakṣam? arthasvarūpāgrahaṇe pramāṇatvaṃ nirākartumāha - atha na gṛhyate kathaṃ tarhi pramāṇamiti । svarūpagrahaṇanibandhanaṃ hyasya pramāṇatvam । iti pūrvapakṣāśaṅkā ।। aprahīṇagrāhyagrāhakavikalpayogināṃ paracittajñānamapi vyavahāre avisaṃvādādeva pramāṇam, rūpādidarśanavat; āśrayāparāvṛtteḥ । aprahīṇagrāhyagrāhakavikalpayogināmityādi । aprahīṇaḥ grāhyagrāhakavikalpo yeṣāṃ yogināṃ teṣāṃ tathā । teṣāṃ yat paracittajñānaṃ tad vyavahāre avisaṃvādādeva pramāṇam, asmadādisambaddharūpādidarśanavat । na tu svarūpagrahaṇāt । aprahīṇagrāhyagrāhakavikalpasya hetum āha - āśrayāparāvṛtteriti । tathā hi, teṣāmālayavijñānalakṣaṇamaparāvṛttam । tasya parāvṛttiḥ grāhyagrāhakavikalpavāsanāyāḥ prahāṇam ।। yogabalāddhi teṣāṃ jñānaṃ paracittakāraviśeṣānukāri sphuṭābhamupajāyate, karmadevādyadhiṣṭhānabalāt satyasvapnadarśanavat । yogabalāddhītyādi । bhāvanābalāddhi yogināṃ paracittajñānaṃ paracittākāraviśeṣānukāri sphuṭamupajāyate, yathā karmabalād devādyadhiṣṭhānabalācca satyasvapnadarśināṃ jñānaṃ sphuṭamarthākāramudeti ।।
yadyevaṃ cintyeta - bhavatu bhāvanābalādeva yogināṃ paracittajñānam, tena cittasvarūpasyāgrahaṇaṃ tu kathamiti । āha - teṣāmapi na paracittāviṣayitvena jñānamudeti । te api tadākārasadṛśasvacittapratibhāsameva jānantītyevamavadhāraṇād paracittavida iti vyavahāraḥ । teṣāmapi na paracittaviṣayitvenetyādi । tat bhāvanābalājjātamapi paracittasya svarūpaṃ viṣayīkartuṃ na samartham । tathāvidhānāṃ yogināṃ grāhyagrāhakaviklpasyāprahīṇatvāt । yadi yoginaḥ paracittasya svarūpaṃ na jānanti, kathaṃ paracittavida ityavadhāryate cet? āha - te api svacittapratibhāsam ityādi । yogino api paracittākārasadṛśena svacittapratibhāsenaiva paracittaṃ jānanti [iti paracittavidaḥ] ityevamavadhāraṇaṃ kṛtvā vyavahāraḥ pravartate ।। tadākārānukārisphuṭābhatvāt tatpratyakṣam, avisaṃvāaditvācca prāmāṇamiti matam । tadākārānukārisphuṭābhatvāt tatpratyakṣamityādi । yasmāt paracittasyākāraṃ sphuṭamanukaroti, tasmāt pratyakṣamiti matam । yasmāccāvisaṃvādi tasmāt pramāṇam ।। prahīṇagrāhyagrāhakavikalpānāṃ tathāgatānāṃ yat paracittajñānam, tat paracittasya svarūpaṃ viṣayīkaroti, āhosvinna । yadi karoti, tasyārtho arthāntaraṃ syāt । atha na karoti, tadā bhagavataḥ jñānamapyayathārtha syāditi cet? āha -
acintyo hi bhagavataḥ sarvārthādhigamaḥ, sarvathā jñānabhidhānaviṣayātītatvāt । acintyo hi bhagavataḥ sarvārthādhigama ityādi । acintyo hi yogivaryāṇāṃ tathā gatānāṃ buddhagocaraḥ । teṣāṃ tu na kevalaṃ paracittajñānamacintyam, api tvaviśeṣeṇa sarvārthasarvākārajñānamapi acintyam । kasmāt? āha - tadavasthāyāḥ sarvathā jñānabhidhānaviṣayātītatvāditi । tathāgataḥ jñānādanyajñānenāvadhārayitumaśakyatvāt jñānaviṣayātītaḥ । tasmād svarūpasya yathāvadanadhigamādeva abhidhānaviṣayātītaḥ । tathāgatānāṃ punaḥ dvividhaṃ sarvārthajñānam । ādarśajñānena sarvadharmasvabhāvatathatājñānam, pratyavekṣaṇajñānena ca sarvavastujñānam । tatra ādarśajñānaṃ grāhyagrāhakavikalpenāsamprayuktaṃ bhavati । sarvadharmasvabhāvatathatāyāḥ vedanāt sarvārthajñānam, lokottarajñānasvabhāvatvāt । pratyavekṣaṇajñānaṃ lokottarajñānapṛṣṭhalabdhagrāhyagrāhakavikalpasaṃprayuktāt sarvasūkṣmāvṛtavyavahitavastūnāṃ sarvākāraṃ jānātītyataḥ laukikasarvākārajñānam, lokottarajñānapṛṣṭhalabdhalaukikajñānasvabhāvatvāt । tasmāt pratyavekṣaṇajñānaṃ sarvārthajñānanayena na virudhyate । nāpi vitatham, tasya grāhyagrāhakavikalpasadbhāvābhyupagamāt, tasya cāvitathatvena darśanāt । samatājñānamādarśajñānamālambate,pratītyasamutpannavastumātraviṣayitvāt । kṛtyānuṣṭhānajñānaṃ tu svasāmānyalakṣaṇaviṣayi । evaṃ sati caturjñānasvabhāvaḥ tathāgataḥ । tatra ādarśajñānaṃ lokottaram । tatpṛṣṭhalabdhānyanyāni ca laukikāni । tadevaṃ bhagavataḥ sarvārthajñānam eteṣu caturṣu yathāyogaṃ yojanīyam ।।
santānāntarasiddherhi vyākhyānād padavigrahaiḥ । kuśalaṃ yanmayāvāptaṃ siddhiṃ tenāpnuyājjanaḥ ।। santānāntarasaṃsiddhervāṅmātravivṛtiḥ kṛtā । ṭīkā vinītadevena saṃbuddhatvābhilāṣiṇā ।।
ācāryavinītadevakṛtā santānāntarasiddhiṭīkā samāptā ।।