śṛṅgāra-vīra-sauhārdaṃ maugdhya-vaiyātya-saurabham । lāsya-tāṇḍava-saujanyaṃ dāmpatyaṃ tad bhajāmahe ।। vīṇāṅkita-karāṃ vande vānīm eṇīdṛśaṃ sadā । sadānanda-mayīṃ devīṃ sarojāsana-vallabhām ।।
asti kiñcit paraṃ vastu paramānanda-kandalam । kamalākuca-kāṭhinya-kutūhali-bhujāntaram ।। tasya pādāmbujāj jāto varṇo vigata-kalmaṣaḥ । yasya sodaratāṃ prāptaṃ bhagīratha-tapaḥ-phalam ।।
tatra recarlavaṃśābdhi-śarad-rākā-sudhākaraḥ । kalā-nidhir udāra-śrīr āsīd dācaya-nāyakaḥ ।। yasyāsi-dhārā-mārgeṇa durgeṇāpi raṇāṅgaṇe । pāṇḍya-rāja-gajānīkāj jaya-lakṣmīr upāgatā ।।
aṅga-nārāyaṇe yasmin bhavati śrīr atisthirā । bhūr abhūt kariṇī vaśyā duṣṭa-rāja-gajāṅkuśe ।। tasya bhāryā mahābhāgyā viṣṇoḥ śrīr iva viśrutā । pocamāmbā guṇodārā jātā tāmarasānvayāt ।।
putrās trayas trāsita-vairi-vīrāḥ । vīrāgraṇī reca-mahī-patiś ca ।। kalāv eka-pado dharmo yair ebhiś caraṇair iva । sampūrṇa-padatāṃ prāpya nākāṅkṣati kṛtaṃ yugam ।।
tatra siṃha-mahīpāle pālayaty akhilāṃ mahīm । namatām unnatiś citraṃ rājñām anamatāṃ natiḥ ।। vītāpāyam anekaśo vidadhatā brahma-pratiṣṭhāpanam । nirmāṇātiśaya-prayāsa-garima-vyāsaṅgini brahmaṇi ।।
dṛṣṭvā yadīyāṃ trasatām arīṇām । mānoṣmaṇām ātanute praśāntim ।। prāpto vīra-guru-prathāṃ pṛthutarāṃ vīrasya mudrākarīm । putraṃ nāgayanāyakaṃ vasumatī-vīraika-cūḍāmaṇim ।।
so' yaṃ siṃha-mahīpālo vasudeva iti sphuṭam । ananta-mādhavau yasya tanūjau loka-rakṣakau ।। dig-antarāla-prathita-pratāpaḥ । tanūbhavā veda-girīndra-mukhyāḥ ।।
aprota-bhāvād anapota-saṃjñām । ananta-sajñāṃ ca mahīdharatvam ।। pradyumnas tanayo' p pautra-nivaho yasyāniruddhādayaḥ । dhatte cāru-sudarśana-śriyam asau satvātma-hastāmbuje ।।
bahu-soma-sutaṃ kṛtvā bhūlokaṃ yatra rakṣati । eka-soma-sutaṃ rakṣan svarlokaṃ lajjate hariḥ ।। bhuja-bala-bhīme' rigāya-gobāle । jagatāṃ jāgarti nitya-kalyāṇam ।।
hemācalaṃ hasta-gataṃ vidhāya । śrī-parvataṃ sarva-janāṅghri-gamyam ।। saṅkhyo' py abhagnātma-gati-kramo' pi । dadhāti somānvaya-bhārgavāṅkam ।।
khaḍge khaḍge phalita-vapuṣaṃ yaṃ purastād vilokya । saṃmanyante sphuṭam avitathaṃ khaḍga-nārāyaṇāṅkam ।। annamāmbeti vikhyātā tasyāsīd dharaṇī-pateḥ । devī śivā śivasyeva rājamauler mahojjvalā ।।
śatrughnaṃ śrutakīrtir yā subhadrā yaśasārjunam । ānandayati bhartāraṃ śyāmā rājānam ujjvalam ।। tayor abhūtāṃ putrau dvāv ādyo veda-girīśvaraḥ । dvitīyas tv advitīyo' sau yaśasā siṃha-bhūpatiḥ ।।
atha śrī-siṃha-bhūpālo dīrghāyur vasudhām imām । nijāṃsa-pīṭhe nirvyājaṃ kurute supratiṣṭhitām ।। bali-dhvaṃsī bāṇaḥ para-puram anekaṃ ca viṣayaḥ । maheśo' yaṃ siṃha-kṣitipa iti yaṃ jalpati janaḥ ।।
tṛṇa-caraṇaṃ nija-purāc ca niḥsaraṇam । paricaraṇaṃ vā virodhināṃ śaraṇam ।। kalāḥ kāntāḥ puṣṇan dadhad api ca jaivātṛka-kathām । tathā cakrānandān api ca kamalollāsa-suṣamām ।।
svātyām eva hi śuktikāsu dadhate muktāni muktātmatām । māṇikyāni mahāmbarāṇi bahuśo dhāmāni hemāni ca ।। padam apadaṃ nijam avetya ripu-bhūpāḥ । vinamanti padāravinda-pīṭhāntam ।।
tvat-sāmanta-mahī-bhujaḥ karuṇayā te rakṣaṇīyā iti । manye yasya dṛg-antayoḥ parisaraṃ sā kāma-dhenuḥ śritā ।। ity antaḥ-pura-pṛcchayā yad ariṣu prāpteṣu lajjā-vaśam । gaṇḍāndolita-karṇa-kuṇḍala-harin-māṇikya-varṇāṅkurāḥ ।।
candana-santāna-kalpa-maṇi-sadṛśaiḥ । veda-giri-svāmi-māda-dāmaya-saṃjñaiḥ ।। anitara-jana-sulabha-dāna-muditair bhuvi yaḥ । rājakarāra-cita-sukamalollāsaḥ ।।
ekasyāgrajam ātma-rūpa-vibhave cāpe dvayor agrajam । satyoktau caturagrajaṃ vitaraṇe kiṃ cāpi pañcāgrajam ।। majjanti pratipakṣa-bhūmi-patayaḥ śauryoṣma-santāpitāḥ । prabhraśyat-kuca-kuṅkumāḥ parigalan-netrānta-kālāñjanāḥ ।।
dayite vallabha-rāya-pūrṇa-candre । kamalānām abhivardhanaṃ tu citram ।। etair anyaiś ca tanayaiḥ so' yaṃ siṃha-mahīpatiḥ । ṣaḍbhiḥ pratiṣṭhām ayate svāmīvāṅgaiḥ susaṅgataiḥ ।।
adhyāsta vaṃśa-krama-rājadhānīm । nyāyānurodhād anusandadhānajñāḥ ।। vindhya-śrī-śaila-madhya-kṣmā-maṇḍalaṃ pālayan sutaiḥ । vaṃśa-pravartakair arthān bhuṅkte bhoga-purandaraḥ ।।
kāṭhinyaṃ kuca-maṇḍale taralatā netrāñcale subhruvām । kauṭilyaṃ cikureṣu kiṃ ca kṛśatā madhye paraṃ badhyate ।। so' haṃ kalyāṇa-rūpasya varṇotkarṣaika-kāraṇam । vidvat-prasādanā-hetor vakṣye nāṭyasya lakṣaṇam ।।
purā purandarādyās te praṇamya caturānanam । kṛtāñjali-puṭā bhūtvā papracchuḥ sarva-vedinam ।। bhagavan śrotum icchāmaḥ śrāvyaṃ dṛśyaṃ manoharam । dharmyaṃ yaśasyam arthyaṃ ca sarva-śilpa-pradarśanam ।।
paraṃ pañcamam āmnāyaṃ sarva-varṇādhikārikam । iti pṛṣṭaḥ sa tair brahmā sarva-vedān anusmaran ।। tebhyaś ca sāram ādāya nāṭya-vedam athāsṛjat । adhyāpya bharatācāryaṃ prajāpatir abhāṣata ।।
saha putrair imaṃ vedaṃ prayogeṇa prakāśaya । iti tena niyuktas tu bharataḥ saha sūnubhiḥ ।। prāyojayat sudharmāyām indrasyāgre' psaro-gaṇaiḥ । sarva-lokopakārāya nāṭya-śāstraṃ ca nirmame ।।
tathā tad-anusāreṇa śāṇḍilyaḥ kohalo' pi ca । dattilaś ca mataṅgaś ca ye cānye tat-tanūdbhavāḥ ।। granthān nānā-vidhāṃś cakruḥ prakhyātās te mahītale । teṣām atigabhīratvād viprakīrṇa-kramatvataḥ ।।
sampradāyasya vicchedāt tad-vidāṃ viralatvataḥ । prāyo virala-sañcārā nāṭya-paddhatir asphuṭā ।। tasmād asmat-prayatno' yaṃ tat-prakāśana-lakṣaṇaḥ । sāraika-grāhiṇāṃ cittam ānandayati dhīmatām ।।
jyotsnā kiṃ na cakora-pāraṇa-kṛte tat-kāla-saṃśobhinī । tat sampraty api mādṛśām api vacaḥ syād eva samprītaye ।। svaccha-svādu-rasādhāro vastu-cchāyā-manoharaḥ । sevyaḥ suvarṇa-nidhivan nāṭya-mārgaḥ sa-nāyakaḥ ।।
sāttvikādyair abhinayaiḥ prekṣakāṇāṃ yato bhavet । naṭe nāyaka-tādātmya-buddhis tan nāṭyam ucyate ।। rasotkarṣo hi nāṭyasya prāṇās tat sa nirūpyate । vibhāvair anubhāvaiś ca sāttvikair vyabhicāribhiḥ ।।
ānīyamānaḥ svādutvaṃ sthāyī bhāvo rasaḥ smṛtaḥ । tatra jñeyo vibhāvas tu rasa-jñāpana-kāraṇam ।। budhair jñeyo' yam ālamba uddīpana iti dvidhā । ādhāra-viṣayatvābhyāṃ nāyako nāyikāpi ca ।।
ālambanaṃ mataṃ tatra nāyako guṇavān pumān । tad-guṇās tu mahā-bhāgyam audāryaṃ sthairya-dakṣate ।। aujjvalyaṃ dhārmikatvaṃ ca kulīnatvaṃ ca vāgmitā । kṛtajñatvaṃ nayajñatvaṃ śucitā māna-śālitā ।।
tejasvitā kalāvattvaṃ prajā-rañjakatādayaḥ । ete sādhāraṇāḥ proktāḥ nāyakasya guṇā budhaiḥ ।। sarvātiśāyi-rājyatvaṃ mahābhāgyam udāhṛtam ।। athā- sasāgarāṃ sāgara-dhīra-cetāḥ ।
purārgalādīrgha-bhujo bubhoja ।। yad-viśrāṇana-śīlatvaṃ tad audāryaṃ budhā viduḥ ।। dvāv apy abhūtām abhinandya-sattvau । nṛpo' rthi-kāmād adhika-pradaś ca ।।
vyāpāraṃ phala-paryantaṃ sthairym āhur manīṣiṇaḥ ।। athā- sthira-karmā virarāma karmaṇaḥ । sthira-dhīrā paramātma-darśanāt ।। duṣkare kṣipra-kāritvaṃ dakṣatāṃ paricakṣate ।।
vāladhiṃ trātum āvṛtya camareṇārpite gale । patantam iṣum anyena sa kṛpālur akhaṇḍayat ।। Some MSS have the following example sa dakṣiṇaṃ tūṇa-mukhena vāmaṃ । vyāpārayan hastam alakṣyatājau । ākarṇa-kṛṣṭā sakṛd asya yoddhum । aurvīva bāṇān suṣuve ripu-ghnān ।। aujjvalyaṃ nayanānanda-kāritvaṃ kathyate budhaiḥ ।। athā-
nāryo na jagmur viṣayāntarāṇi । sarvātmanā cakṣur iva praviṣṭā ।। dharma-pravaṇa-cittatvaṃ dhārmikatvam itīryate ।। sthityai daṇḍayato daṇḍyān pariṇetuḥ prasūtaye ।
apy artha-kāmau tasyāstāṃ dharma eva manīṣiṇaḥ ।। kule mahati sambhūtiḥ kulīnatvam udāhṛtam ।। athā- sūryācandramasau yasya mātāmaha-pitāmahau । svayaṃ vṛtaḥ patir dvābhyāṃ urvaśyā ca bhuvā ca yaḥ ।।
vāgmitā tu budhair uktā samayocita-bhāṣitā ।। vijayante dviṣato yad asya pakṣyāḥ । pratiśabdo' pi harer bhinatti nāgān ।। kṛtānām upakārāṇām abhjñatvaṃ kṛtajñatā ।। athā-
ekasyaivopakārasya prāṇān dāsyāmi te kape । pratyahaṃ kriyamāṇasya śeṣasya ṛṇino vayam ।। sāmādy-upāya-cāturyaṃ nayajñatvam udāhṛtam ।। vibhajya samyag viniyoga-sat-kriyāḥ ।
upetya saṅgharṣam ivārtha-sampadaḥ ।। antaḥ-karaṇa-śuddhir yā śucitā sā prakīrtitā ।। athā- kiṃ vā mad-abhyāgama-kāraṇaṃ te । manaḥ para-strī-vimukha-pravṛtti ।।
akārpaṇya-sahiṣṇutvaṃ kathitā māna-śālitā ।। krīḍā-kṛtta-punaḥ-prarūḍha-śiraso vīrasya lipsor varam । tvaṃ vṛṇv ity abhito mukhāni sa daśagrīvaḥ kathaṃ varṇyatām ।। tejasvitvam avajñāder asahiṣṇutvam ucyate ।। athā-
vīraḥ krauñcasya bhedī kṛta-dharaṇi-talāpūrva-haṃsāvatāraḥ । tvāṃ pṛcchan jāmadagnyaḥ sva-guru-hara-dhanur bhaṅga-roṣād upaiti ।। kalāvattvaṃ nigaditaṃ sarva-vidyāsu kauśalam ।। kalā-kalāpasya sa tāratamyam ।
viveda hemno nikaṣāśmanīva ।। rañjakatvaṃ tu sakala-cittāhlādana-kāritā ।। athā- aham eva mato mahīpater iti sarvaḥ prakṛtiṣv acintayat । udadher iva nimnagāśateṣv abhavan nāsya vimānanā kvacit ।।
uktair guṇaiś ca sakalair yuktaḥ syād uttamo netā । madhyaḥ katipaya-hīno bahu-guṇa-hīno' dhamo nāma ।। netā caturvidho' sau dhīrodāttaś ca dhīra-lalitaś ca । dhīra-praśānta-nāmā tataś ca dhīroddhataḥ khyātaḥ ।।
dayāvān atigambhīro vinītaḥ sattva-sāravān । dṛḍha-vratas titikṣāvān ātmaślāghāparāṅmukhaḥ । nigūḍhāhaṅkṛtir dhīrair dhīrodātta udāhṛtaḥ ।। dayātiśaya-śālitvaṃ dayāvattvam udāhṛtam ।। athā-
nikṣepitāḥ ketuṣu pārthivānām । na jīvitaṃ vaḥ kṛpayeti varṇāḥ ।। gāmbhīryam avikāraḥ syāt saty api kṣobha-kāraṇe ।। dadhato maṅgala-kṣaume vasānasya ca balkale ।
dadṛśur vismitās tasya mukha-rāgaṃ samaṃ janāḥ ।। rabhasād rathād avatarītum icchataḥ । vinayaṃ viśeṣayati sambhrameṇa saḥ ।। utsmāyitvā mahābāhuḥ prekṣya cāsthi mahābalaḥ ।
pādāṅguṣṭhena cikṣepa sampūrṇaṃ daśa-yojanam ।। tam aśakyam apākraṣṭuṃ nideśāt svargiṇaḥ pituḥ । yayāce pāduke paścāt kartuṃ rājyādhidevate ।। śapamānāya na cedi-bhūbhuje ।
na hi gomāyu-rutāni kesarī ।। tasya saṃstūyamānasya caritārthais tapasvibhiḥ । śuśubhe vikramodagraṃ vrīḍayāvanataṃ śiraḥ ।। yad vīreṇa bhavādṛśena vadatā triḥ sapta-kṛtvo jayam ।
tat krodhād virama prasīda bhagavan jātyaiva pūjyo' si naḥ ।। niścinto dhīra-lalitas taruṇo vanitā-vaśaḥ ।। athā- kāścana svayam avartayat samāḥ । strī-vidheya-nava-yauvano' bhavat ।।
śama-prakṛtikaḥ kleśa-sahiṣṇuś ca vivecakaḥ । lalitādi-guṇopeto vipro vā sacivo vaṇik । dhīra-śāntaś cārudatta-mādhavādir udāhṛtaḥ ।। lalita-vikaṭa-nyāsaḥ śrīmān mṛgāṅka-nibhānanaḥ ।
pravigalad-asṛk-paṅkaḥ pāṇir lalan nara-jāṅgalaḥ ।। mātsaryavān ahaṅkārī māyāvī roṣaṇaś calaḥ । vikatthano bhārgavādir dhīroddhata udāhṛtaḥ ।। tena vyārujatā dhanur bhagavato devād bhavānī-pateḥ । tat-putras tu madāndha-tāraka-vadhād viśvasya dattotsavaḥ
skandaḥ skanda iva priyo' ham athavā śiṣyaḥ kathaṃ vismṛtaḥ ।। ete ca nāyakāḥ sarva-rasa-sādhāraṇāḥ smṛtāḥ । śṛṅgārāpekṣayā teṣāṃ traividhyaṃ kathyate budhaiḥ ।। patiś copapatiś caiva vaiśikaś ceti bhedataḥ ।
patis tu vidhinā pāṇigrāhakaḥ kathyate budhaiḥ ।। kanyāṃ kulasya sthitaye sthitijñaḥ । ātmānurūpāṃ vidhinopayeme ।। caturdhā so' pi kathito vṛttyā kāvya-vicakṣaṇaiḥ ।
anukūlaḥ śaṭho dhṛṣṭo dakṣiṇaś ceti bhedataḥ ।। anukūlas tv eka-jāniḥ ।। tasyā eva pratikṛti-sakho yat kratūnājahāra । sā durvāraṃ katham api parityāga-duḥkhaṃ viṣehe ।।
saha devyā vijahāra suprajāḥ । marutāṃ pālayiteva nandane ।। nanu so' ham eva yam anandayat purā । tava mūrtimān iva mahotsavaḥ karaḥ ।।
nidrāccheda-vivartaneṣv abhimukhaṃ nādyāsi sambhāvitā । doṣaṃ paśyasi kaṃ priye parijanopālambha-yogye mayi ।। śaṭho gūḍhāparādha-kṛt ।। pratyabhaitsur avadanty eva tam ।
krodha-bhinna-valayir vivartanaiḥ ।। dhṛṣṭo vyaktānya-yuvatī-bhoga-lakṣmāpi nirbhayaḥ ।। dhatte bhūṣaṇam ardha-candram amalaṃ candre na kiṃ kālimā । bhāgyaṃ draṣṭum anīśayaiva bhavataḥ kāntāparāddhaṃ mayā ।।
nāyikāsv apy anekāsu tulyo dakṣiṇa ucyate ।। athā- dyūte rātrir iyaṃ jitā kamalayā devī prasādyādya ca । devenāpratipatti-mūḍha-manasā dvitrāḥ sthitaṃ nāḍikāḥ ।। laṅghitācārayā yas tu vināpi vidhinā striyā ।
saṅketaṃ nīyate prokto budhair upapatis tu saḥ ।। athā- śvaśrūr iṅgita-daivataṃ nayanayor ūhāliho yātaraḥ । vaidagdhī-racanā-prapañca-rasika vyartho' yam atra śramaḥ ।। dākṣiṇyam ānukūlyaṃ ca dhārṣṭyaṃ cāniyatatvataḥ ।
nocitānyasya śāṭhyaṃ syād anya-cittatva-sambhavāt ।। śaṭhopapatir, yathā- majjhaṇṇe jaṇa-suṇṇe kariṇīe bhakkhidesu kamalesu । avisesaṇṇa kahaṃ bia gado si saṇa-bāḍḍiaṃ daṭṭhuṃ ।। [madhyāhne jana-śūnye kariṇyā bhakṣiteṣu kamaleṣu ।
aviśeṣajña katham iva gato' si śaṇa-vāṭikāṃ draṣṭum ।।] atra kayācit svairiṇyāṃ mayi saṅketaṃ gatāyāṃ tvaṃ tu śāṇa-vāṭikāyāṃ kathāpi rantuṃ gato' sīti vyaṅgyārthenānyāsaṅga-sūcanād ayaṃ śaṭhopapatiḥ । rūpavān śīla-sampannaḥ śāstrajñaḥ priya-darśanaḥ । kulīno matimān śūro ramya-veṣa-yuto yuvā ।।
adīnaḥ surabhis tyāgī sahanaḥ priya-bhāṣaṇaḥ । śaṅka-vihīno mānī ca deśa-kāla-vibhāga-vit ।। dākṣya-cāturya-mādhurya-saubhāgyādibhir anvitaḥ । veśyopabhoga-rasiko yo bhavet sa tu vaiśikaḥ ।।
kalakaṇṭhādiko lakṣyo bhāṇādāv eva vaiśikaḥ । sa tridhā kathyate jyeṣṭha-madhya-nīca-vibhedataḥ ।। eṣāṃ lakṣaṇāni bhāva-prakāśikāyām uktāni । yathā- asaṅgo' pi svabhāvena saktavac ceṣṭate muhuḥ । tyāgī svabhāva-madhuraḥ sama-duḥkha-sukhaḥ śuciḥ ।।
kāma-tantreṣu nipuṇaḥ kruddhānunaya-kovidaḥ । sphurite cādhare kiṃcid dayitāyā virajyati ।। upacāra-paro hy eṣa uttamaḥ kathyate budhaiḥ । vyalīka-mātre dṛṣṭe' syā na kupyati na rajyati ।।
dadāti kāle kāle ca bhāvaṃ gṛhṇāti bhāvataḥ । sarvārthair api madhya-sthas tām evopacaret punaḥ ।। dṛṣṭe doṣe virajyeta sa bhaven madhyamaḥ pumān । kāma-tantreṣu nirlajjaḥ karkaśo rati-keliṣu ।।
avijñāta-bhayāmarṣaḥ kṛtyākṛtya-vimūḍha-dhīḥ । mūrkhaḥ prasakta-bhāvaś ca viraktāyām api striyām ।। mitrair nivāryamāṇo' pi pāruṣyaṃ prāpito' pi ca । anya-sneha-parāvṛttāṃ saṃkrānta-ramaṇām api ।
striyaṃ kāmayate yas tu so' dhamaḥ parikīrtitaḥ ।। iti । atha śṛṅgāra-netṝṇāṃ sāhāyya-karaṇocitāḥ । nirūpyante pīṭhamarda-viṭa-ceṭa-vidūṣakāḥ ।। nāyakānucaro bhaktaḥ kiñcid ūnaś ca tad-guṇaiḥ ।
pīṭhamarda iti khyātaḥ kupita-strī-prasādakaḥ ।। kāma-tantra-kalā-vedī viṭa ity abhidhīyate । sandhāna-kuśalaś ceṭaḥ kalahaṃsādiko mataḥ । vikṛtāṅga-vaco-veṣair hāsya-kārī vidūṣakaḥ ।।
deśa-kālajñatā bhāṣā-mādhuryaṃ ca vidagdhatā । protsāhane kuśalatā yathokta-kathanaṃ tathā । nigūḍha-mantratety ādyāḥ sahāyānāṃ guṇā matāḥ ।। netṛ-sādhāraṇa-guṇair upetā nāyikā matā ।
svakīyā parakīyā ca sāmānyā ceti sā tridhā ।। sampat-kāle vipat-kāle yā na muñcati vallabham । śīlārjava-guṇopetā sā svakīyā kathitā budhaiḥ ।। kiṃ vā me sasureṇa vāsava-mahā-siṃhāsaṇaddhāsiṇā ।
kosallātaṇaassa jattha calaṇe vandāmi ṇandāmi a ।। kiṃ vā me śvaśureṇa vāsava-mahā-siṃhāsanādhyāsinā । kausalyā-tanayasya yatra caraṇau vande ca nandāmi ca ।।] sā ca svīyā tridhā mugdhā madhyā prauḍheti kathyate ।।
mugdhā nava-vayaḥ-kāmā ratau vāmā mṛduḥ krudhi । yatate rata-ceṣṭāyāṃ gūḍhaṃ lajjā-manoharam ।। kṛtāparādhe dayite vīkṣate rudatī satī । apriyaṃ vā priyaṃ vāpi na kiñcid api bhāṣate ।।
uttejitaṃ viṣama-sādhaka-bāṇa-yugmam । asyām ullāsitā ca gagane tanu-vīci-rekhā ।। dattādarā pariṇaye maṇi-putrikāṇām । ālakṣyate tad iha bhāva-navāvatāraḥ ।।
āliṅgatīti sahasā parivartamānā । sā sambhramāt sahacarīm avalambate sma ।। bhrūbhedo' pi tad īkṣaṇa-vyasaninā vyasmāri me cakṣuṣā । sakhyaḥ kiṃ karavāṇi māna-samaye saṅghāta-bhedo mama ।।
tais tair bandhu-vadhū-janasya vacanair nītābhimukhyaṃ punaḥ । saṃrohat-pulakā hareṇa hasatā śliṣṭā śivāyāstu vaḥ ।। sakhyaṃ saroja-śaśinoḥ sahasā babhūva । indīvara-dvayam avāpa tuṣāra-dhārām ।।
samāna-lajjā-madanā prodyat-tāruṇya-śālinī । madhyā kāmayate kāntaṃ mohānta-surata-kṣamā ।। tasmin kāma-kalāpa-kuśale vyāvṛtta-vaktre kila । lajjā-manmatha-madhyagāpi nitarāṃ tasyābhavat prītaye ।।
sakhyaṃ karoti jaghanaṃ pulinena sākam । vibhāti nitarāṃ madanasya lakṣmīḥ ।। āmīlitākṣi-yugam ādṛta-pāravaśyam । āśāsmahe kim api ceṣṭitam āyatākṣyāḥ ।।
madhyā tridhā māna-vṛtter dhīrādhīrobhayātmikā ।। dhīrā tu vakti vakroktyā sotprāsaṃ sāgasaṃ priyam ।। dhatte bhūṣaṇam ardha-candram amalaṃ candre na kiṃ kālimā । bhāgyaṃ draṣṭum anīśayaiva bhavataḥ kāntāparāddhaṃ mayā ।।
adhīrā paruṣair vākyaiḥ khedayed vallabhaṃ ruṣā ।। athā mamaiva- kācin nitānta-paruṣaṃ vinivṛtta-vaktrā । yāhīti khinnam akarod asakṛd bruvāṇā ।। dhīrādhīra tu vakroktyā sa-bāṣpaṃ vadati priyam ।।
citrokti-śravaṇotsukena kalitā tasyāṃ niśānāthatā । rājann ity uditāśru-gadgada-padaṃ kācid bravīti priyam ।। sampūrṇa-yauvanonmattā pragalbhā rūḍha-manmathā । dayitāṅge vilīneva yatate rati-keliṣu ।
rata-prārambha-mātre' pi gacchaty ānanda-mūrcchatām ।। ampūrṇa-yauvanatvam, yāthā- uttuṅgau kuca-kumbhau rambhā-stambhopamānam ūru-yugam । tarale dṛśau ca tasyāḥ sṛjatā dhātrā kim āhitaṃ sukṛtam ।। nirmṛṣṭāṅga-vilepanaiś ca karaṇaiś citre pravṛtte rate । kāñcī-dāma vibhinnam aṅgada-yugaṃ bhagnaṃ tathāpi priyaṃ
samprotsāhayati sma sā vidadhatī hastaṃ kvaṇat-kaṅkaṇam ।। māna-vṛtteḥ pragalbhāpi tridhā dhīrādi-bhedataḥ ।। udāste surate dhīrā sāvahitthā ca sādarā ।। athā- nādatte nava-mañjarīm ali-bhaya-vyājena dattām api ।
cāturyād vidadhāti mānam athavā vyaktīkaroti priyā ।। santarjya niṣṭhuraṃ roṣād adhīrā tāḍayet priyam ।। bhrūbhaṅgī-kuṭilair apāṅga-valanair ālokamānā muhuḥ । līlānīlasaroruheṇa niṭilaṃ hanti sma roṣākulā ।।
dhīrādhīra-guṇopetā dhīrādhīreti kathyate ।। athā, mamaiva- vaiyātyāt purataḥ sthite sati punar mānāvadhūtāśayā । uktvā mekhalayā hatena sahasāśliṣṭā sa-bāṣpaṃ sthitā ।। dvedhā jyeṣṭhā kaniṣṭheti madhyā prauḍhāpi tādṛśī ।।
ekasyā nayane nimīlya vihita-krīḍānubandha-cchalaḥ । antar-hāsa-lasat-kapola-phalakāṃ dhūrto' parāṃ cumbati ।। atretarasyāṃ paśyantyām api sambhāvanārhatayā pihita-locanāyā jyeṣṭhatvam । tatra samakṣaṃ sambhāvanānarhatvāt cumbitāyāḥ kanīyastvam । evam itarad-udāhāryam । dhīrādhīrādi-bhedena madhyā-prauḍhe tridhā tridhā ।
jyeṣṭhā-kaniṣṭḥā-bhedena tāḥ pratyekaṃ dvidhā dvidhā । mugdhā tv eka-vidhā caivaṃ sā trayodaśadhoditā ।। tha parakīyā- anyāpi dvividhā kanyā paroḍhā ceti bhedataḥ ।। tatra kanyā tv anūḍhā syāt sa-lajjā pitṛ-pālitā ।
sakhī-keliṣu visrabdhā prāyo mugdhā-guṇānvitā ।। kanyāṃ kila prekṣya pituḥ samīpe । premṇā śarīrārdha-harāṃ harasya ।। pradhānam apradhānaṃ vā nāṭakādāv iyaṃ bhavet ।
mālatī-mādhave lakṣye mālatī-madayantike ।। paroḍhā tu pareṇoḍhāpy anya-sambhoga-lālasā । lakṣyā kṣudra-prabandhe sā sapta-śatyādike budhaiḥ ।। śvaśrūr iṅgita-daivataṃ nayanayor īhāliho yātaraḥ ।
vaidagdhī-racanā-prapañca-rasika vyartho' yam atra śramaḥ ।। sādhāraṇa-strī gaṇikā kalā-prāgalbhya-dhārṣṭya-yuk ।। athā- sandaṣṭādhara-mukta-sītkṛtam atibhrāmyad-bhru-nṛtyat-karam । veśyānāṃ dhṛti-dhāma puṣpa-dhanuṣaḥ prāpnoti dhanyo ratam ।।
eṣā syād dvividhā raktā viraktā ceti bhedataḥ ।। tatra raktā tu varṇyā syād aprādhānyena nāṭake । agnimitrasya vijñeyā yathā rājña irāvatī ।। pradhānam apradhānaṃ vā nāṭaketara-rūpake ।
sā ced divyā nāṭake tu prādhānyenaiva varṇyate ।। ā darśanāt praviṣṭā sā me sura-loka-sundarī hṛdayam । bāṇena makara-ketoḥ kṛta-mārgam abandhya-pātena ।। viraktā tu prahasana-prabhṛtiṣv eva varṇyate ।
tasyā dhaurya-prabhṛtayo guāṣ tad-upayoginaḥ ।। channa-kāmān ratārthājñān bāla-pāṣaṇḍa-ṣaṇḍakān । rakteva rañjayed ibhyān niḥsvān mātrā vivāsayet ।। channa-kāmāḥ śrotriyādayaḥ । ratārthā rati-sukha-prayojanāḥ । ajñā mūḍhāḥ ।
gaṇikāyā nānurāgo guṇavaty api nāyake । rasābhāsa-prasaṅgaḥ syād araktāyāś ca varṇane ।। ataś ca nāṭakādau tu varṇyā sā na bhaved iti ।। athā cāhuḥ [śṛti }- sāmānyā vanitā veśyā sā dravyaṃ param icchatā ।।
guṇa-hīne ca na dveṣo nānurāgo guṇiny api । śṛṅgārābhāsa etāsu na śṛṅgāraḥ kadācana ।। iti । tan-mataṃ nānumanute dhīmān śrī-siṃha-bhūpatiḥ । bhāvānubandhābhāve ca nāyikātva-parāhateḥ ।।
tasyāḥ prakaraṇādau ca nāyikātva-vidhānataḥ । anāyikā-varṇane tu rasābhāsa-prasaṅgataḥ ।। tathā prakaraṇādīnām arasāśrayatāgateḥ । rasāśrayaṃ tu daśadhety ādi-śāstra-virodhataḥ ।।
tasmāt sādhāraṇa-strīṇāṃ guṇa-śālini nāyake । bhāvānubandhaḥ syād eva rudraṭasyāpi bhāṣaṇāt ।। atrāha rudraṭaḥ- niḥśaṅka-kelir na parāṅganāsu । sarvasvam etās tad aho smarasya ।। iti ।
udāttādi-bhidāṃ kecit sarvāsām api manvate । tās tu prāyeṇa dṛśyante sarvatra vyavahārataḥ ।। prathamaṃ proṣita-patikā vāska-sajjā tataś ca virahotkā । atha khaṇḍitā matā syāt kalahāntaritābhisārikā caiva ।।
kathitā ca vipralabdhā svādhīna-patis tathā cānyā । śṛṅgāra-kṛtāvasthābhedāt tāś cāṣṭadhā bhinnāḥ ।। dūra-deśaṃ gate kānte bhavet proṣita-bhartṛkā । asyās tu jāgaraḥ kārśyaṃ nimittādi-vilokanam ।।
mālinyam anavasthānaṃ prāyaḥ śayyā-niveṣaṇam । jāḍya-cintā-prabhṛtayo vikriyāḥ kathitā budhaiḥ ।। athā mama- kaṣṭaṃ kokila-kūjitāni sahasā jātāni dambholayaḥ । hā kaṣṭaṃ mama duṣkṛtasya mahimā candro' pi caṇḍāyate ।।
bharatādayair abhidadhe strīṇām vāras tu vāsakaḥ । svavāsaka-vaśāt kānte sameṣyati gṛhāntaram ।। sajjī-karoti cātmānaṃ yā sā vāsaka-sajjikā । asyās tu ceṣṭāḥ samparka-manoratha-vicintanam ।।
sakhī-vinodo hṛl-lekho muhur dūti-nirīkṣaṇam । priyābhigamana-mārgābhivīkṣaṇa-pramukhā matāḥ ।। atha mamaiva- darśaṃ darśaṃ dayita-padavīṃ sādaraṃ vīkṣamāṇā । sāraṅgākṣī raṇa-raṇikayā niḥśvasantī samāste ।।
anāgasi priyatame cirayaty utsukā tu yā । virahotkaṇṭhitā bhāva-vedibhiḥ sā samīritā ।। asyās tu ceṣṭā hṛt-tāpo vepathuś cāṅga-sādanam । aratir bāṣpa-mokṣaś ca svāvasthā-kathanādayaḥ ।। athā mamaiva-
madhu malayajaṃ mākandaṃ vā nirīkṣitum akṣamā । parabhṛta-rutaṃ śrutvā bāṣpaṃ vimuñcati vepate ।। ullaṅghya samayaṃ yasyāḥ preyān anyopabhogavān । bhoga-lakṣmāñcitaḥ prātar āgacchet sā hi khaṇḍitā ।।
asyās tu cintā niḥśvāsas tūṣṇīṃ-bhāvo' śru-mocanam । kheda-bhrānty-asphuṭālāpā ity ādyā vikriyā matāḥ ।। vadhūr dṛṣṭvā roṣāt kim api kuṭilaṃ jalpati muhuḥ । vidhatte niḥśvāsaṃ muhur api ca bāṣpaṃ visṛjati ।।
yā sakhīnāṃ puraḥ pāda-patitaṃ vallabhaṃ ruṣā । nirasya paścāt tapati kalahāntaritā hi sā ।। asyās tu bhrānti-saṃlāpau moho niḥśvasitaṃ jvaraḥ । muhuḥ pralāpa ity ādyā iṣṭāś ceṣṭā manīṣibhiḥ ।।
kopenādya kṛtaṃ mayā kim idam ity ārtā sakhīṃ jalpati । ramyaṃ dveṣṭi muhur muhuḥ pralapati śvāsādhikaṃ mūrcchati ।। madanānala-santaptā yābhisārayati priyam । jyotsnā-tāmasvinī yāna-yogyāmbara-vibhūṣaṇā ।।
svayaṃ vābhisared yā tu sā bhaved abhisārikā । asyāḥ santāpa-cintādyā vikriyās tu yathocitam ।। kāntābhisaraṇae svīyā lajjānāśādi-śaṅkayā । vyāghra-huṅkāra-santrasta-mṛga-śāva-vilocanā ।।
nīlyādi-rakta-vasana-racitāṅgāvaguṇṭhanā । svāṅge vilīnāvayavā niḥśabdaṃ pāda-cāriṇī ।। susnigdhaika-sakhī-mātra-yuktā yāti samutsukā । mṛṣā priye tu nidrāṇe pārśve tiṣṭhati niścalā ।।
garvātireka-nibhṛtā śītaiḥ srag-dāma-candanaiḥ । bhāvajñā bodhayaty enaṃ tad-bhāvāvekṣaṇotsukā ।। nināda-doṣeṇa nunoda nūpuram । iyeṣa dūtīm abhisārikā-janaḥ ।।
sarvāṅgīṇārdra-candanāḥ । jyotsnāyām abhisārikā ।। svīyāvat kanyakā jñeyā kāntābhisaraṇa-krame ।। veśyābhisārikā tv eti hṛṣṭā vaiśika-nāyakam ।
āvirbhūta-smita-mukhī mada-ghūrṇita-locanā ।। anuliptākhilāṅgī ca vicitrābharaṇānvitā । snehāṅkurita-romāñca-sphuṭībhūta-manobhavā ।। saṃveṣṭitā parijanair bhogopakaraṇānvitaiḥ ।
raśanārāva-mādhurya-dīpitānaṅga-vaibhavā ।। caraṇāmbuja-saṃlagna-maṇi-mañjīra-mañjulā । eṣā ca mṛdu-saṃsparśaiḥ keśa-kaṇḍūyanādibhiḥ । prabodhayati tad-bodhe praṇayāt kupitekṣaṇā ।।
māsi madhau candrātapa-dhavalāyāṃ niśi sakhī-janālāpaiḥ । madanāturābhisarati praṇayavatī yaṃ sa eva khalu dhanyaḥ ।। bāhu-vikṣepa-lulita-srasta-dhammilla-mallikā । calita-bhrū-vikārādi-vilāsa-lalitekṣaṇā ।।
maireyāviratāsvāda-mada-skhalita-jalpitā । preṣyābhiyāti dayitaṃ ceṭībhiḥ saha garvitā ।। priyaṃ kaṅkaṇa-nikvāṇa-mañju-vyajana-vījanaiḥ । vibodhya nirbhartsayati nāsābhaṅga-puraḥsaram ।।
vyaktālāpam itas tataḥ pratipadaṃ vikṣipta-bāhālatā । kvāṇena pratibodhya bhartsayati yaṃ dhanyaḥ sa ekaḥ pumān ।। kṛtvā saṅketam aprāpte daivād vyathitā tu yā । vipralabdheti sā proktā budhair asyās tu vikriyā ।
nirveda-cintā-khedāśru-mūrcchā-niḥśvasanādayaḥ ।। paśya tena sakhi vañcitā vayam । tatra vā kim iti vivyathe vadhūḥ ।। svāyattāsanna-patikā hṛṣṭā svādhīna-vallabhā ।
asyās tu ceṣṭāḥ kathitāḥ smara-pūjā-mahotsavaḥ । vana-keli-jala-krīḍā-kusumāpacayādayaḥ ।। kapole sotkampaṃ mṛga-mada-mayaṃ patra-tilakam । yuvā dhanyaḥ so' yaṃ madayati ca nityaṃ priyatamām ।।
uttamā madhyamā nīcety evaṃ sarvāḥ striyas tridhā ।। abhijātair bhoga-tṛptair guṇibhir yā ca kāmyate । gṛhṇāti kāraṇe kopam anunītā prasīdati ।। vidadhaty apriyaṃ patyau svayam ācarati priyam ।
vallabhe sāparādhe' pi tūṣṇīṃ tiṣṭhati sottamā ।। puṃsaḥ svayaṃ kāmayate kāmyate yā ca tair vadhūḥ । sakrodhe krudhyati muhuḥ sānṛte' nṛta-vādinī ।। sāpakāre' pakartrī syāt snigdhe snihyati vallabhe ।
evam ādi-guṇopetā madhyamā sā prakīrtitā ।। akasmāt kupyati ruṣaṃ prārthitāpi na muñcati । surūpaṃ vā kurūpaṃ vā guṇavantam athāguṇam ।। sthaviraṃ taruṇaṃ vāpi yā vā kāmayate muhuḥ ।
īrṣyā-kopa-vivādeṣu niyatā sādhamā smṛtā ।। āsām udāharaṇāni lokata evāvagantavyāni । svīyā trayodaśa-vidhā vividhā ca varāṅganā । vaiśikaivaṃ ṣoḍaśadhā tāś cāvasthābhir aṣṭabhiḥ ।।
ekaikam aṣṭadhā tāsām uttamādi-prabhedataḥ । traividhyam evaṃ sa-caturaśītis triśatī bhavet ।। avasthā-trayam eveti kecid āhuḥ para-striyāḥ ।। try-avasthaiva para-strī syāt prathamaṃ virahonmanāḥ ।
tato æbhisārikā bhūtvābhisarantī vrajet svayaṃ ।। saṅketāc cet paribhraṣṭā vipralabdhā bhavet punaḥ । parādhīna-patitvena nānyāvasthātra saṅgatā ।। iti । āsāṃ dūtyaḥ sakhī ceṭī liṅginī prativeśinī ।
dhātreyī śilpakārī ca kumārī kathinī tathā । kārur vipraśnikā ceti netṛ-mitra-guṇānvitāḥ ।। liṅginī paṇḍita-kauśikyādiḥ । prativeśinī samīpa-gṛha-vartinī । śilpa-kārī vīṇā-vādanādi-nipuṇā । vipraśnikā daivajñā । itara-rasālambanānām anati-nirūpaṇīyatayā pṛthak-prakaraṇārambhasyānupayogāt tat-tad-rasa-prasaṅga eva nirūpaṇaṃ kariṣyāmaḥ ।। iti nāyikā-prakaraṇam ।।
uddīpanaṃ caturdhā syād ālambana-samāśrayam । guṇa-ceṣṭālaṅkṛtayas taṭasthāś ceti bhedataḥ ।। yauvanaṃ rūpa-lāvaṇye saundaryam abhirūpatā । mārdavaṃ saukumāryaṃ cety ālambana-gatā guṇāḥ ।।
sarvāsām api nārīṇāṃ yauvanaṃ tu caturvidham । pratiyauvanam etāsāṃ ceṣṭitāni pṛthak pṛthak ।। īṣac-capala-netrāntaṃ smara-smera-mukhāmbujam । sa-garva-jarajogaṇḍam asamagrāruṇādharam ।।
lāvaṇyodbheda-ramyāṅgaṃ vilasad-bhāva-saurabham । unmīlitāṅkura-kucam asphuṭāṅgaka-sandhikam ।। prathamaṃ yauvanaṃ tatra vartamānā mṛgekṣaṇā । apekṣate mṛdu-sparśaṃ sahate noddhatāṃ ratim ।।
sakhī-keli-ratā svāṅga-saṃskāra-kalitādarā । na kopa-harṣau bhajate sapatnī-darśanādiṣu । nātirajyati kāntasya saṅgame kiṃ tu lajjate ।। rekhodbhāsi tathā vali-trayam idaṃ na spaṣṭa-nimnottam ।
ramyaṃ yauvana-śaiśava-vyatikaronmiśraṃ vayo vartate ।। sāvajñam ādṛta-sakhī-jana-jalpitāni । vaḥ pāntu nūtana-samāgama-ceṣṭitāni ।। stanau pīnau tanur madhyaḥ pāṇipādasya raktimā ।
ūrū karikarākārāv aṅgaṃ vyaktāṅga-sandhikam । nitambo vipulo nābhir gabhīrā jaghanaṃ ghanam ।। vyaktā romāvalī snaigdhyam aṅga-keśaradākṣiṣu । dvitīya-yauvane tena kalitā vāma-locanā ।।
sakhīṣu svāśayajñāsu snigdhā prāyeṇa māninī । na prasīdaty anunaye sapatnīṣv abhyasūyinī ।। nāparādhān viṣahate praṇayerṣyākaṣāyitā । rati-keliṣv anibhṛtā ceṣṭate garvitā rahaḥ ।।
madhye kṣāmā cakita-hariṇī-prekṣaṇā nimna-nābhiḥ । yā tatra syād yuvatī-viṣaye sṛṣṭir ādyaiva dhātuḥ ।। asnigdhatā nayanayor gaṇḍayor mlāna-kāntitā । vicchāyatā khara-sparśo' py aṅgānāṃ ślathatā manāk ।।
adhare masṛṇo rāgas tṛtīye yauvane bhavet । tatra strīṇām iyaṃ ceṣṭā rati-tantra-vidagdhatā ।। vallabhasyāparityāgas tadākarṣaṇa-kauśalam । anādaro' parādheṣu sapatnīṣv apy amatsaraḥ ।।
madhyaiś ca māṃsalataraiḥ śithilair urojaiḥ । vṛntaślathāni kusumāni viḍambayanti ।। jarjaratvaṃ stana-śroṇi-gaṇḍoru-jaghanādiṣu । nirmāṃsatā ca bhavati caturthe yauvane striyāḥ ।।
tatra ceṣṭā rati-vidhāv anutsāho' samarthatā । sapatnīṣv ānukūlyaṃ ca kāntenāviraha-sthitiḥ ।। lambaiḥ kucair gata-kathā-pracuraiḥ prasaṅgaiḥ । bhartuḥ paṇān abhilaṣanty ahahālasāṅgyaḥ ।।
tatra śṛṅgāra-yogyatvaṃ sarasāhlāda-kāraṇam । ādya-dvitīyayor eva na tṛtīya-caturthayoḥ ।। aṅgāny abhūṣitāny eva prakṣepādyair vibhūṣaṇaiḥ । yena bhūṣitavad bhāti tad rūpam iti kathyate ।।
bhūyo' sahā bhūṣayituṃ śarīram । yāṃ vīkṣya lajjāṃ dadhire sabhūṣāḥ ।। muktāphaleṣu chāyāyās taralatvam ivāntarā । pratibhāti yad aṅgeṣu lāvaṇyaṃ tad ihocyate ।।
aṅgeṣu sphaṭikādarśa-darśanīyeṣu jṛmbhate । amalā komalā kāntir jyotsneva pratibimbitā ।। aṅga-pratyāngakānāṃ yaḥ sanniveśo yathocitam । susliṣṭa-sandhi-bandhaḥ syāt tat saundaryam itīryate ।।
saṅkṣiptaṃ niviḍonnata-stanam uraḥ pārśve pramṛṣṭe iva । chando nartayitur yathaiva manasi śliṣṭaṃ tathāsyā vapuḥ ।। yadātmīya-guṇotkarṣair vastv anyan nikaṭa-sthitam । sārūpyaṃ nayati prājñair ābhirūpyaṃ tad ucyate ।।
kāntāyāḥ karatala-rāga-rakta-raktaḥ । khasthaḥ san nayana-marīci-nīla-nīlaḥ ।। spṛṣṭaṃ yatrāṅgam aspṛṣṭam iva syān mārdavaṃ hi tat ।। athā- visraṃsate snaigdhya-guṇena dṛṣṭiḥ ।
saṃsparśa-śaṅkā na vidheḥ karābhyām ।। atra amūrtāpi dṛṣṭir visraṃsate । mūrtau karau kim uteti ślakṣṇatvātiśaya-kathanān mārdavam । yā sparśāsahatāṅgeṣu komalasyāpi vastunaḥ । tat saukumāryaṃ tredhā syān mukhya-madhyādhama-kramāt ।।
aṅgaṃ puṣpādi-saṃsparśāsahaṃ yena tad uttamam ।। svakeśa-puṣpair api yā sma dūyate । niṣeduṣī sthaṇḍila eva kevale ।। atra yadyapy uttarārdhe sthaṇḍila-sparśa-sahatvam uktam । tathāpi sthirāgrahasyaiva manasaḥ kleśa-sahiṣṇutvaṃ pratīyate na punaḥ śarīrasyety atrottama-saukumāryam upapadyate ।
na saheta kara-sparśaṃ yenāṅgaṃ madhyamaṃ hi tat ।। athā- sakhyāḥ kareṇa taruṇāmbuja-komalena । lākṣā-rasaḥ punar abhūn na tu bhūṣaṇāya ।। yenāṅgamātapādīnām asahaṃ tad ihādhamam ।।
nilīna-nīlālaka-cañcarīkam । tviṣā raveḥ komalayāpi tāmram ।। tac-ceṣṭā līlā-vilāsādayaḥ । te' py anubhāva-prakaraṇe vakṣyante । caturdhālaṅkṛtir vāso-bhūṣā-mālyānulepanaiḥ ।। atra vastrālaṅkāro, yathā-
paryāpta-candreva śarat-triyāmā । bhūyo babhau darpaṇam ādadhānā ।। jyotirbhir udyadbhir iva triyāmā । sarid vihaṅgair iva līyamānair āmucyamānābharaṇā cakāśe ।।
kāntiḥ kāpi kapolayoḥ prathayate tāmbūlam antargatam । veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ।। taṭasthāś candrikā dhārā-gṛha-candrodayāv api । kokilālāpam ākanda-manda-māruta-ṣaṭ-padāḥ ।
latā-maṇḍapa-bhūgeha-dīrghikā-jala-dāravāḥ ।। prāsāda-garbha-saṅgīta-krīḍādri-sarid-ādayaḥ । evam ūhyā yathā kālam upabhogopayoginaḥ ।। rlatāli-kuñje lalitā nigūhitā ।
kuto' pi dṛṣṭvā bhajati sma mūrcchanām ।। vedīm adhiṣṭhātum apārayantī । ghorāsidhārā-gṛham anvamaṃsta ।। paśya tena sakhi vañcitā vayam ।
tatra vā kim iti vivyathe vadhūḥ ।। puṃskokilo yan madhuraṃ cukūja । tad eva jātaṃ vacanaṃ smarasya ।। svakarāvarjita-kumbha-vāri-sekaiḥ ।
payasā pannaga-vardhanṃ tad etat ।। mākanda ity aśokādīnām upalakṣaṇam । vinirgatas tad-garalena sākam । adakṣiṇo dakṣiṇa-mātariśvā ।।
mantrair apūrvair iva mañjunādaiḥ । māna-grahoccāṭanam ācaranti ।। tan-madhye' pi sarovaraṃ nidhuvanāntānanda-mandānilam । vallī-maṇḍapam atra sā sunayanā tvan-mārgam avekṣate ।।
dhūpādhivāsāśraya-bhū-gṛheṣu । śyāmākucoṣmāśrayiṇaḥ pumāṃsaḥ ।। vyādhūta-sphurad-uru-daṇḍa-puṇḍarīkāḥ । dṛśantām avirahita-śriyo vibhāgāḥ ।।
tathāpanīto ghana-garjitena । kṣaṇaṃ vidagdhāḥ kupitā ivāsan ।। atra jaladārava-grahaṇaṃ vidyud-ādīnām apy upalakṣaṇam । vidyuto, yathā- dgopāṅganā mādhavam āliliṅga ।
hrīṇeva tūrṇaṃ jaladaṃ jagāhe ।। kapota-pālī-stha-kapotakeṣu । reme payodānila-durgameṣu ।। maṇḍape paṭu-raṭan-madhuvrate ।
māna-mīna-vaḍiśena veṇunā ।। tvat-samparkāt pulakitam iva prauḍha-puṣpaiḥ kadambaiḥ । uddāmāni prathayati śilā-veśmabhir yauvanāni ।। rodho-latā-puṣpa-vahe sarayvāḥ ।
tasyāmbhasi grīṣma-sukhe babhūva ।। ity ādy anyad apy udāhāryam । ālambana-gatāś ceṣṭā anubhāvā vivakṣitāḥ । bhāvaṃ manogataṃ sākṣāt sva-hetuṃ vyañjayanti ye ।
te' nubhāvā iti khyātā bhrū-kṣepa-smitādayaḥ ।। te caturdhā citta-gātra-vāg-buddhyārambha-sambhavāḥ । tatra ca bhāvo hāvo helā śobhā kānti-dīptī ca ।। prāgalbhyaṃ mādhuryaṃ dhairyaudāryaṃ ca cittajā bhāvāḥ ।
nirvikārasya cittasya bhāvaḥ syād ādi-vikriyā ।। cittasyāvikṛtiḥ sattvaṃ vikṛteḥ kāraṇe sati । tatrādyā vikriyā bhāvo bījasyādi-vikāravat ।। iti । dattādarā pariṇaye maṇi-putrikāṇām ।
ālakṣyate tad iha bhāvanavāvatāraḥ ।। atra pūrvaṃ śaiśavena rasānabhijñasya cittasya prasādhana-vidhitsā-pāñcālikā-pariṇayādara-sakhī-jana-hāsa-śaṅkādīnāṃ tat-prathamam eva sambhūtatvād bhāvaḥ । grīvā-recaka-saṃyukto bhrū-netrādi-vilāsa-kṛt । bhāva īṣat-prakāśo yaḥ sa hāva iti kathyate ।।
kṣaṇaṃ saroṣa-smita-mātta-lajjā । sambandhinī svasya sakhī-janasya ।। atra citta-vikārāṇāṃ roṣa-harṣa-lajjādīnāṃ kuṭilekṣaṇa-smita-natānanatvādibhir īṣat-prakāśanād ayaṃ hāvaḥ । nānā-vikāraiḥ suvyaktaḥ śṛṅgārākṛti-sūcakaiḥ ।
hāva eva bhaved dhelā lalitābhinayātmikā ।। sphurad bāla-kadamba-kalpaiḥ । mukhena paryasta-vilocanena ।। atra romāñca-mukha-sācīkaraṇa-paryasta-vilocanatvādi-vikāraiś citta-vyāpārasyātiprakāśatvena helā ।
sā śobhā rūpa-bhogādyair yat syād aṅga-vibhūṣaṇam ।। athā- avirata-rata-vegād aṃsa-lamboru-cūlīm । kara-tala-dhṛta-nīvīṃ kātarākṣīṃ bhajāmaḥ ।। śobhaiva kāntir ākhyātā manmathāpyāyanojjvalā ।।
dhṛtvā cānyena vāsaḥ śithilita-kavarī-bhāram aṃse vahantyāḥ । śayyām āliṅgya nītaṃ vapur alasa-lasad-bāhu lakṣmyāḥ punātu ।। atra pūrva-ratānta-janitāyā vapuḥ-kānter uttara-ratārambha-hetutvān manmathāpyāyakatvam । kāntir eva vayo-bhoga-deśa-kāla-guṇādibhiḥ ।
uddīpitātivistāraṃ yātā ced dīptir ucyate ।। aṅga-glāniṃ surata-janitāṃ tantu-jālāvalambāḥ । vyālumpanti sphuṭa-jala-lava-syandinaś candra-kāntāḥ ।। atra priyatamāliṅgana-saudha-jyotsnādi-guṇaiḥ surata-glāni-vyālopanād uttara-suratotsāha-rūpā dīptiḥ pratīyate ।
niḥśaṅkatvaṃ prayogeṣu prāgalbhyaṃ parikīrtyate ।। śiṣyatāṃ nidhuvanopadeśinaḥ śaṅkarasya rahasi prapannayā । yat tad eva guru-dakṣiṇī-kṛtam ।। atra guru-dakṣiṇī-kṛtam ity anena pratikaraṇa-rūpaṃ prāgalbhyaṃ pratīyate ।
mādhuryaṃ nāma ceṣṭānāṃ sarvāvasthāsu mārdavam ।। kṛtvā śyāmāviṭapa-sadṛśaṃ srasta-muktaṃ dvitīyam । nṛttād asyāḥ sthitam atitarāṃ kāntam ṛjvāyatārdham ।। atra pādāṅguṣṭhena kusuma-lolanādi-kriyāṇāṃ nṛttānta-pariśrāntāv api cārutvān mādhuryam ।
sthirā cittonnatir yā tu tad dhairyam iti saṃjñitam ।। athā- atha viśvātmane gaurī sandideśa mithaḥ sakhīm । dātā me bhūtbhṛtāṃ nāthaḥ pramāṇīkriyatām iti ।। audāryaṃ vinayaṃ prāhuḥ sarvāvasthānugaṃ budhāḥ ।।
na kāma-cāro mayi śaṅkanīyaḥ । vipāka-visphūrjathur aprasahyaḥ ।। atrānaparādhe' pi niṣkāsayato rāmasyānupālambhāt sītāyā audāryaṃ pratīyate । sarvāvasthā-samatvāviditeṅgitākāratva-rūpayor lakṣaṇayoś citta-dhairya evāntarbhūtatvāt bhoja-rāja-lakṣitau sthairya-gāmbhīrya-rūpāv anyau dvau cittārambhau cāsmad-ukte dhairya evāntarbhūtāv iti daśaiva cittārambhāḥ । līlā vilāso vicchittir vibhramaḥ kilakiñcitam ।
moṭṭāyitaṃ kuṭṭamitaṃ bibboko lalitaṃ tathā । vihṛtaṃ ceti vijñeyā yoṣitāṃ daśa gātrajāḥ ।। priyānukaraṇaṃ yat tu madhurālāpa-pūrvakaiḥ । ceṣṭitair gatibhir vā syāt sā līleti nigadyate ।।
duṣṭa-kāliya tiṣṭhādya kṛṣṇo' ham iti cāparā । bāhum āsphoṭya kṛṣṇasya līlā-sarvasvam ādade ।। priya-samprāpti-samaye bhrū-netrānana-karmaṇām । tātkāliko viśeṣo yaḥ sa vilāsa itīritaḥ ।।
ālokya mugdha-madhurair alasair apāṅgaiḥ । lakṣmīr abhitti-likhiteva ciraṃ samāste ।। ākalpa-kalpanālpāpi vicchittir atikānti-kṛt ।। kāntiḥ kāpi kapolayoḥ prathayate tāmbūlam antargatam ।
veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ।। priyā-gamana-velāyāṃ madanāveśa-sambhramāt । vibhramo' ṅgada-hārādi-bhūṣā-sthāna-viparyayaḥ ।। kāñcī-kalāpaṃ stana-bhāra-yugme ।
nitamba-bimbe ca babandha hāram ।। śoka-roṣāśru-harṣādeḥ saṅkaraḥ kila-kiñcitam ।। athā- vivakṣati preyasi kuñcita-bhrūḥ । mukhaṃ pidhatte sma kapolakena ।।
mayā labdhe tasyāḥ kvaṇita-kala-kaṇṭhārdham adhare । smita-krodhodbhrāntaṃ punar api vidadhyān mayi mukham ।। svābhilāṣa-prakaṭam moṭṭāyitam itīritam ।। tanvyā priyasya gaditāni sakhī-kathāsu ।
āvellite bhuja-late lalitāṅga-bhaṅgam ।। keśādharādi-grahaṇe modamāne' pi mānase । duḥkhiteva bahiḥ kupyed yatra kuṭṭamitaṃ hi tat ।। śītkṛtāni nayanārdha-nimeṣāḥ ।
astratām upayayur madanasya ।। atra rahasīti sāmānya-sūcitānāṃ keśādhara-grahaṇādīnāṃ kārya-bhūtaiḥ pāṇi-pallava-vidhūnana-sītkṛtādibhir bahir eva kopasya pratīyamānatvāt kuṭṭamitam । iṣṭe' py anādaro garvān mānād bibboka īritaḥ ।। arvād, yathā- garvān nirīheva cucumba kācit ।
striyaḥ parārthān iva kalpayanti ।। vāci bhartur avadhīraṇā-parā । ālalāpi vijayām ahetukam ।। atra sandhyā-nimittaṃ mānād anādareṇa bibbokaḥ ।
vinyāsa-bhaṅgi-raṅgānāṃ bhrū-vilāsa-manoharāḥ । sukumārā bhaved yatra lalitaṃ tad-udīritam ।। kanaka-maya-kavāṭaṃ pāṇinā kampayantī । varatanur iyam āste mandirasyeva lakṣmīḥ ।।
īrṣyayā māna-lajjābhyāṃ na dattaṃ yogyam uttaram । kriyayā vyajyate yatra vihṛtaṃ tad udīritam ।। sakhyāṃ sakhī vetra-bhṛd ābabhāṣe । vadhūr asūyākuṭilaṃ dadarśa ।।
atra na vrajāva ity uttaram adattvā kuṭila-darśanenaiva vyañjanād vihṛtam । rātrau mayi kṣutavati kṣiti-pāla-putryā । karṇe' rpitaṃ kanaka-patram anālapantyā ।। praśna-tatparam anaṅga-śāsanam ।
mūrdha-kampamayam uttaraṃ dadau ।। itthaṃ śrī-siṃha-bhūpena sattvālaṅkāra-śālinā । kathitāḥ sattvajāḥ strīṇām alaṅkārās tu viṃśatiḥ ।। sattvād daśaiva bhāvādyā jātā līlādayas tu na ।
ato hi viṃśatir bhāvāḥ sāttvikā iti nocitam ।। yujyate sāttvikatvaṃ ca bhāvādi-sahacāriṇaḥ । līlādi-daśakasyāpi chatri-nyāya-balāt sphuṭam ।। bhojena krīḍitaṃ kelir ity anyau gātrajau smṛtau ।
ato viṃśatir ity atra saṅkhyeyaṃ nopapadyate ।। krīḍitaṃ kelir ity anyau gātrārambhāv udāhṛtau । bālya-yauvana-kaumāra-sādhāraṇa-vihāra-bhāk । viśeṣaḥ krīḍitaṃ kelis tad eva dayitāśrayam ।। iti ।
udāhṛtaṃ ca । krīḍitaṃ, yathā- sā kandukaiḥ kṛtrima-putrakaiś ca । krīḍā-rasaṃ nirviśatīva bālye ।। apārayantaṃ kila puṣpajaṃ rajaḥ ।
priyaṃ jaghānonnata-pīvara-stanī ।। iti । atrocyate bhāva-tattva-vedinā siṃha-bhūbhujā । ādyaḥ prāg eva bhāvādi-samutpatteś ca śaiśave ।। kanyā-vinoda-mātratvād anubhāveṣu neṣyate ।
prema-visrambha-mātratvān nānyasyāpy anubhāvatā । ato viṃśatir ity eṣā saṅkhyā saṅkhyāvatāṃ matā ।। śobhā vilāso mādhuryaṃ dhairyaṃ gāmbhīryam eva ca । lalitaudārya-tejāṃsi sattva-bhedās tu pauruṣāḥ ।।
nīce dayādhike spardhā śauryotsāhau ca dakṣatā । yatra prakaṭatāṃ yānti sā śobheti prakīrtitā ।। yuṣmad-gātreṣu lajjāṃ dadhati paramam amī sāyakāḥ sampatantaḥ । kiñcid bhrū-bhaṅga-līlā-niyamita-jaladhiṃ rāmam anveṣayāmi ।।
atra prathamārdhe kṣudra-kapi-viṣaye dayā, uttarārdhe rāma-viṣayā spardhā cendrajitaḥ pratīyate । śaurye sattva-sāraḥ । utsāhaḥ sthairyam । dakṣatā kṣipra-kāritvam । eṣāṃ nāyaka-guṇa-nirūpaṇāvasara evodāharaṇāni darśitāni । vṛṣabhasyeva gambhīrā gatir dhīraṃ ca darśanam । sasmitaṃ ca vaco yatra sa vilāsa itīritaḥ ।। tān arghyān arghyam ādāya dūraṃ pratyudyayau giriḥ ।
namayan sāra-gurubhiḥ pāda-nyāsair vasundharām ।। prabhāta-paṅkeruha-bandhureṇa । pratyābabhāṣe sa ca daitya-dūtam ।। dyotitāntaḥ-sabhaiḥ kunda-kuḍmalāgra-dataḥ smitaiḥ ।
snapitevābhavat tasya śuddha-varṇā sarasvatī ।। tan mādhuryaṃ yatra ceṣṭā-dṛṣṭy-ādeḥ spṛhaṇīyatā ।। ।। MISSING śaram utsaṅga-niṣaṇṇa-dhanvanaḥ । nayanopānta-vilokitaṃ ca yat ।।
dhairya-gāmbhīrye tu nāyaka-guṇa-varṇanāvasara evokte । śṛṅgāra-pracurā ceṣṭā yatra tal lalitaṃ bhavet ।। smara-smeraṃ gaṇḍoḍḍamara-pulakaṃ vaktra-kamalam । jaṭājūṭa-granthiṃ draḍhayati raghūṇāṃ parivṛḍhaḥ ।।
audārya-tejasor api nāyaka-prasaṅga eva lakṣaṇodāharaṇe prokte । atra gāmbhīrya-dhairye dve cittaje gātrajāḥ pare । eke sādhāraṇān etān menire citta-gātrayoḥ ।। ālāpaś ca vilāpaś ca saṃlāpaś ca pralāpakaḥ ।
anulāpāpalāpau ca sandeśaś cātideśakaḥ ।। nirdeśaś copadeśaś cāpadeśo vyapadeśakaḥ । evaṃ dvādaśadhā proktā kīrtitā vāg-ārambhā vicakṣaṇaiḥ ।। tatrālāpaḥ priyoktiḥ syāt ।।
kas te vākyāmṛtaṃ tyaktvā śṛṇoty anya-giraṃ budhaḥ । sahakāra-rasaṃ tyaktvā nimbaṃ cumbati kiṃ śukaḥ ।। mugdhākṣīṇāṃ vahasi mṛdhunā kuntalenopamānam । pūjā-puṣpaṃ bhavati bhavato bhukta-śeṣaṃ surāṇām ।।
vilāpo duḥkhajaṃ vacaḥ ।। śrotuṃ ca tasyāḥ paridevitāni । ajīvayan mārutir ātta-vairaḥ ।। ukti-pratyuktimad-vākyaṃ saṃlāpa iti kīrtitam ।।
puṣpiṇy ahaṃ khalu surāsura-vandanīya । vākyair alaṃ phala-bhug īśa paro' sti yāhi ।। vyarthālāpaḥ pralāpaḥ syāt ।। stanau ca pīnau kaṭhinau ṭhinau ṭhinau ।
aho vicitraṃ taruṇī ruṇī ruṇī ।। anulāpo muhur vacaḥ ।। śaśī śaśī nahi nahi dṛk-sukhaṃ mukham । nabho nabho nahi nahi cāru madhyamam ।।
apalāpas tu pūrvoktasyānyathā yojanaṃ bhavet ।। kim atra gotra-skhalanaṃ mameti । prasādayan vyāja-padena rādhāṃ punātu devaḥ puruṣottamo vaḥ ।। atra nāyikā-vācakayoḥ rukmiṇī-satyabhāmā-padayoḥ pūrvoktayoḥ suvarṇavattva-satya-kopatva-lakṣaṇenārthena yojanād apalāpaḥ ।
sandeśas tu proṣitasya sva-vārtā-preṣaṇaṃ bhavet ।। athā- mā kaulīnād asita-nayane mayy aviśvāsinī bhūḥ । iṣṭe vastuny upacita-rasāḥ prema-rāśī-bhavanti ।। so' tideśo mad-uktāni tad-uktānīti yad vacaḥ ।।
jagad-ātmā puruṣottamaḥ svayam । giram asmākam avehi vāridhe ।। nirdeśas tu bhavet so' yam aham ity ādi-bhāṣaṇam ।। athā- ete vayam amī dārāḥ kanyeyaṃ kula-jīvitam ।
brūta yenātra vaḥ kāryam anāsthā bāhya-vastuṣu ।। yatra śikṣārtha-vacanam upadeśaḥ sa ucyate ।। mānyaṃ mānayata sajjanaṃ bhajata । dīpa-śikhā-cañcalā lakṣmīḥ ।।
anyārtha-kathanaṃ yatra so' padeśa itīritaḥ ।। athā- dhatte cūta-latā navaṃ kisalayaṃ puṃskokilāsvāditam । celānte tirodadhe stana-taṭaṃ bimbādharaṃ pāṇinā ।। vyājenātmābhilāṣoktir yatrāyaṃ vyapadeśakaḥ ।।
taha paricuṃbia cūda-mañjariṃ । mahara bihmarido' si ṇaṃ kahaṃ ।। tathā paricumbya cūta-mañjarīm । madhukara vismṛto' syenāṃ katham ।।]
buddhy-ārambhās tathā proktā rīti-vṛtti-pravṛttayaḥ ।। tatra rītiḥ । rītiḥ syāt pada-vinyāsa-bhaṅgī sā tu tridhā matā । komalā kaṭhinā miśrā ceti syāt tatra komalā ।।
dvitīya-turya-varṇair yā svalpair vargeṣu nirmitā । alpa-prāṇākṣara-prāyā daśa-prāṇa-samanvitā ।। samāsa-rahitā svalpaiḥ samāsair vā vibhūṣitā । vidarbha-jana-hṛdyatvāt sā vaidarbhīti kathyate ।।
udvela-rāgam urarīkṛta-kāma-tantram । saṃlāpa-rūpam amṛtaṃ sarasīruhākṣyāḥ ।। atha yantāram ādiśya dhuryān viśrāmayeti saḥ । tām avāropayat patnīṃ rathād avatatāra ca ।।
śleṣaḥ prasādaḥ samatā mādhuryaṃ sukumāratā । artha-vyaktir udāratvam ojaḥ kānti-samādhayaḥ । ete vaidarbha-mārgasya prāṇā daśa guṇāḥ smṛtāḥ ।। kevalālpa-prāṇa-varṇa-pada-sandarbha-lakṣaṇam ।
śaithilyaṃ yatra na spṛṣṭaṃ sa śleṣaḥ samudāhṛtaḥ ।। yathā mamaiva utphulla-gaṇḍa-yugam ity ādau śliṣṭa-varṇa-miśrita-bandhatvāt śleṣaḥ । prasiddhārtha-padatvaṃ yat sa prasādo nigadyate ।। athā utphulla-gaṇḍa-yugam ity atra padānām akleśenaivārtha-bodhana-sāmarthyāt prasādaḥ । bandha-vaiṣamya-rāhityaṃ samatā pada-gumphane ।
bandho mṛduḥ sphuṭo miśra iti tredhā sa nigadyate ।। atra mṛdu-varṇa-bandhasya samatā, yathā- kanaka-maya-kavāṭaṃ pāṇinā kampayantī । vara-tanur iyam āste mandirasyeva lakṣmīḥ ।। atra mṛdu-varṇa-prāya-bandhasya nirvyūḍhatvān mṛdu-bandha-samatā ।
madhu-samṛddhi-samedhita-medhayā । dhvani-bhṛtānibhṛtākṣaram ujjage ।। atra sphuṭa-varṇa-prāya-bandhasya nirvyūḍhatvāt sphuṭa-bandha-samatā । miśra-bandha-samatā, yathā utphulla-gaṇḍa-yugam ity ādau । atra miśrī-bhūta-mṛdu-sphuṭa-varṇa-bandhasya nirvāhād miśra-bandha-samatā ।
tan mādhuryaṃ bhaved yatra śabde' rthe ca sphuṭo rasaḥ ।। yathā utphulla-gaṇḍa-yugam ity atra śabdārthayoḥ śṛṅgāra-parivāhitvena mādhuryam । yad aniṣṭhura-varṇatvaṃ saukumāryaṃ tad ucyate ।। athā utphulla-gaṇḍa-yugam udgata-manda-hāsam ity atra saṃyuktākṣara-sadbhāve' py aniṣṭhuratvāt saukumāryam । śrūyamāṇasya vākyasya vinā śabdāntara-spṛhām ।
arthāvagamakatvaṃ yad artha-vyaktir iyaṃ matā ।। athā utphulla-gaṇḍa-yugam ity atra sarveṣāṃ padānām adhyāhāraya-pada-nirākāṅkṣatayā artha-vyaktiḥ । ukte vākye guṇotkarṣa-pratibhānam udāratā ।। yathā utphulla-gaṇḍa-yugam ity atrānyonyānurāgotkarṣa-pratibhānād udāratvam । samāsa-bahulatvaṃ yat tad ojaḥ iti gīyate ।। b
yathā utphulla-gaṇḍa-yugam ity atra yathocita-samāsa-bāhulyād ojaḥ । loka-sthitim anullaṅghya hṛdyārtha-pratipādanam । kāntiḥ syād dvividhā khyātā vārtāyāṃ varṇanāsu ca ।। ārtā nāma kuśala-praśna-pūrvikā saṅkathā । tatra yathā- paridhauta-bhavat-padāmbunā nava-candrātapa-śītalena me ।
api santata-marma-kṛntanaḥ kṛta-nirvāṇa ivaurva-pāvakaḥ ।। atra brāhmaṇa-pādodakasya santāpa-śamana-rūpāṃ laukikīṃ sthitim anullaṅghyaiva samudreṇa munīnāṃ purataḥ saṅkathanāt kāntiḥ । uttuṅgau stana-kalaśau sambhā-stambhopamānam ūru-yugam । tarale dṛśau ca tasyāḥ sṛjatā dhātrā kim āhitaṃ sukṛtam ।।
atra viśiṣṭa-vastu-nirmāṇam apuṇya-kṛtāṃ na bhavatīti loka-sthity-anurodhenaiva varṇanāt kāntiḥ । samādhiḥ so' nya-dharmāṇāṃ yad anyatrādhiropaṇam ।। yathā utphulla-gaṇḍa-yugam ity atrotphullodgatodvelatva-rūpāṇāṃ puṣpa-prāṇi-samudra-dharmāṇaṃ gaṇḍa-sthala-manda-hāsa-rāgeṣu samāropitatvāt samādhiḥ । atidīrgha-samāsa-yutā bahulair varṇair yutā mahā-prāṇaiḥ ।
kaṭhinā sā gauḍīyety uktā tad-deśa-budha-manojñatvāt ।। bādhā-lampaṭa-bāhu-sampad-udayad-durvāra-garvāśayam । bāṇair dāśarathī rathī ratha-gataṃ vivyādha divyāyudhaḥ ।। atra dīrgha-samsatvaṃ mahā-prāṇākṣara-prāyatvaṃ ca spaṣṭam ।
yatrobhaya-guṇa-grāma-saṃniveśas tulādhṛtaḥ । sā miśrā saiva pāñcālīty uktā tad-deśaja-priyā ।। tanor madhyasyāntaḥ parimilanam aprāpya haritam । kṛśāṅgyāḥ santāpaṃ vadati visinī-patra-śayanam ।।
atrālpa-samāsatva-dīrgha-samāsatva-rūpayoḥ prasāda-sphuṭa-bandhatva-rūpayor aniṣṭhurākṣara-prāyatva-rūpayoḥ pṛthak-padatva-granthilatvayoś ca ubhaya-rīti-dharmayos tulādhṛtayor iva saṃniveśān miśreyaṃ rītiḥ । āndhrī lāṭī ca saurāṣṭrīty ādayo miśra-rītayaḥ । santi tat-tad-deśa-vidvat-priya-miśraṇa-bhedataḥ ।। ta eva pada-saṅghātās tā evārtha-vibhūtayaḥ ।
tathāpi navyaṃ bhavati kāvyaṃ grathana-kauśalāt ।। tāsāṃ grantha-gaḍutvena lakṣaṇaṃ nocyate mayā । bhojādi-grantha-bandheṣu tad-ākāṅkṣibhir īkṣyatām ।। bhāratī sātvatī caiva kaiśiky ārabhaṭīti ca ।
catasro vṛttayas tāsām utpattir vakṣyate sphuṭam ।। jagaty ekārṇave jāte bhagavān avyayaḥ pumān । bhogi-bhogam adhiṣṭhāya yoga-nidrā-paro' bhavat ।। tadā vīrya-madonmattau daityendrau madhu-kaiṭabhau ।
tarasā devadeveśam āgatau raṇa-kāṅkṣiṇau ।। vividhaiḥ paruṣair vākyair adhikṣepa-vidhāyinau । muṣṭi-jānu-prahāraiś ca yodhayāmāsatur harim ।। tan-nābhi-kamalotpannaḥ prajāpatir abhāṣata ।
kim etad bhāratī-vṛttir adhunāpi pravartate ।। tad imau naya durdharṣau nidhanaṃ tvarayā vibho । iti tasya vacaḥ śrutvā nijagāda janārdanaḥ ।। idaṃ kāvya-kriyā-hetor bhāratī nirmitā dhruvam ।
bhāṣaṇād vākya-bāhulyād bhāratīyaṃ bhaviṣyati ।। adhunaiva nihanmy etāv ity ābhāṣya vaco hariḥ । nirmalair nirvikāraiś ca sāṅga-hārair manoharaiḥ ।। aṅgais tau yodhayāmāsa daityendrau yuddha-śālinau ।
bhūmi-sthānaka-saṃyogaiḥ pada-kṣepais tathā hareḥ ।। bhūmes tadābhavad bhāras tad-vaśād api bhāratī । valgitaiḥ śārṅgiṇas tatra dīptaiḥ sambhrama-varjitaiḥ ।। sattvādhikair bāhu-daṇḍaiḥ sātvatvī vṛttir udgatā ।
vicitrair aṅga-hāraiś ca helayā sa tadā hariḥ ।। yat tau babandha keśeṣu jātā sā kaiśikī tataḥ । sa-saṃrambhaiḥ savegaiś ca citra-cārī-samutthitaiḥ ।। niyuddha-karaṇair jātā citrair ārabhaṭī tataḥ ।
yasmāc citrair aṅgahāraiḥ kṛtaṃ dānava-mardanam ।। tasmād abja-bhuvā loke niyuddha-samayaḥ kṛtaḥ । yaḥ śastrāstrādi-mokṣeṣu nyāyaḥ sa pāribhāṣitaḥ ।। nāṭya-kāvya-kriyā-yoge rasa-bhāva-samāśritaḥ ।
sa eva samayo dhātrā vṛttir ity eva saṃjñitaḥ ।। hariṇā tena yad vastu valigitair yādṛśaṃ kṛtam । tadvad eva kṛtā vṛttir dhātrā tasyāṅga-sambhavā ।। ṛgvedāc ca yajurvedāt sāmavedād atharvaṇaḥ ।
bhāraty-ādyā kramāj jātā ity anye tu pracakṣate ।। prayuktatvena bharatair bhāratīti nigadyate । prastāvanopayogitvāt sāṅgaṃ tatraiva lakṣyate ।। sāttvikena guṇenātityāga-śauryādinā yutā ।
harṣa-pradhānā santyakta-śoka-bhāvā ca yā bhavet ।। sātvatī nāma sā vṛttiḥ proktā lakṣaṇa-kovidaiḥ । aṅgāny asyās tu catvāri saṃlāpottāpakāv api । saṅghātyaḥ parivartaś cety eṣāṃ lakṣaṇam ucyate ।।
īrṣyā-krodhādibhir bhāvai rasair vīrādbhutādibhiḥ । parasparaṃ gabhīroktiḥ saṃlāpa iti śabdyate ।। athānargha-rāghave, rāmaḥ- rakṣo-rājam api tvayā vidadhatā sandhyā-samādhi-vratam । sarvābhir mahiṣībhir ambu-nidhayo viśve' pi vismāpitāḥ ।।
mārāṅka-vaijñānika payśatas tvām । na śṛṇvatas tṛpyati mānasaṃ me ।। atra dhīrodātta-dhīroddhatayoḥ rāma-bālinoḥ parasparaṃ yuddha-cikīrṣābhiprāya-yogād anyonya-parākramotkarṣa-varṇanāt saṃlāpaḥ । preraṇaṃ yat parasyādau yuddhāyotthāpakas tu saḥ ।।
śiśu-krīḍā-bhagna-tripura-hara-dhanvā tava puraḥ । nisṛṣṭārtho bāhuḥ kathaya kataras te paraharatu ।। atra rāmabhadreṇa prāk prahārāya jāmadagnyaḥ prerita ity utthāpakaḥ । mantra-śaktyārtha-śaktyā vā daiva-śaktyātha pauruṣāt ।
saṅghasya bhedanaṃ yat tu saṅghātyaḥ sa udāhṛtaḥ ।। mantro naya-prayogaḥ । tasya śaktyā yathā mudrā-rākṣase cāṇakyena śatru-sahāyānāṃ bhedanāt saṅghātyaḥ । artha-śaktyā yathā mahābhārate ādiparvaṇi devais tilottamālakṣaṇenārthena sundopasundayor atisnigdhayor bhedanāt saṅghātyaḥ । hā hā vatsa vibhīṣaṇa tvam api me kāryeṇa heyaḥ sthitaḥ । vatse kekasi hā hatāsmi na cirāt trīn putrakān paśyasi ।।
atra rāghavānukūla-daiva-mohitena mālyavatā khara-dūṣaṇa-triśirasāṃ bhedaḥ saṃvihita iti saṅghātyaḥ । pūrvodyuktasya kāryasya parityāgena yad bhavet । kāryāntara-svīkaraṇaṃ jñeyaḥ sa parivartakaḥ ।। yathottara-rāma-carite pañcamāṅke kumārau -aho priya-darśanaḥ kumāraḥ ।
purāṇo vā janmāntara-niviḍa-baddhaḥ paricayaḥ । mamaitasmin dṛṣṭe hṛdayam avadhānaṃ racayati ।। atra lavasya candraketoś ca parasparākāra-viśeṣa-sandarśanena raṇa-saṃrambhauddhatya-parihāreṇa vinayārjava-svīkāra-kathanāt parivartakaḥ । nṛtya-gīta-vilāsādi-mṛdu-śṛṅgāra-ceṣṭitaiḥ ।
samanvitā bhaved vṛttiḥ kaiśikī ślakṣṇa-bhūṣaṇā ।। aṅgāny asyās tu catvāri narma tat-pūrvakā ime । sphañja-sphoṭau ca garbhaś ca teṣāṃ lakṣaṇam ucyate ।। śṛṅgāra-rasa-bhūyiṣṭhaḥ priya-cittānurañjakaḥ ।
agrāmyaḥ parihāsas tu narma syāt tat tridhā matam ।। śṛṅgāra-hāsyajaṃ śuddha-hāsyajaṃ bhaya-hāsyajam । śṛṅgāra-hāsyajaṃ narma trividhaṃ parikīrtitam ।। sambhogecchā-prakaṭanād anurāga-niveśanāt ।
tathā kṛtāparādhasya priyasya pratibhedanāt । sambhogecchā-prakaṭanaṃ tridhā vāg-veṣa-ceṣṭitaiḥ ।। atra vācā sambhogecchā-prakaṭanād, yathā- kiṃ tv evaṃ vijanasthayor hata-janaḥ sambhāvayaty anyathā । āśliṣyan pulakotkarāñcita-tanur gopīṃ hariḥ pātu vaḥ ।।
atra nijāvasthāna-vilambanasya vyarthatvaṃ dhīratvādi-sūcakair acyutādi-padair vadantyā tayāpi gopikayā vācā sambhogecchā prakaṭiteti narma । santāpa-saṃvalitamānasa-locanābhiḥ । vinyāsa-hāsita-sakhījanam aṅganābhiḥ ।। atra viparīta-nyasta-bhūṣaṇa-lakṣaṇena veṣeṇa janitaiḥ sakhī-jana-hāsaiḥ kāminīnāṃ sambhogecchā prakaṭiteti narma ।।
sāloe cia sūre ghariṇī ghara-sāmiassa ghettūṇa । ṇecchaṃ tassa bi pāe dhubai hasaṃtī hasaṃtassa ।। [sāloka eva sūrye gṛhiṇī gṛha-svāmino gṛhītvā । necchato' pi pādau dhāvati hasantī hasataḥ ।।]
atra sūryāstamayāt prāg eva caraṇa-prakṣālana-lakṣaṇayā kriyayā niṣkramaṇa-nivāraṇa-janitena hāsena sambhogecchā-prakaṭanān narma । anurāga-prakāśo' pi bhogecchā-narmavat tridhā ।। ayaṃ tv akasmād vikalaḥ kathāntare । viśuddha-mugdhaḥ kula-kanyakā-janaḥ ।।
atra lavaṅgikayā viśuddha-mugdhaḥ kula-kanyakā-jana iti parihāsena madayantikānurāga-nivedanān narma । tais tair bandhu-vadhū-janasya vacanair nītābhimukhyaṃ punaḥ । saṃrohat-pulakā hareṇa hasatā śliṣṭā śivāyāstu vaḥ ।। atra pulaka-saṃroha-lakṣaṇa-veṣa-janitena śivasya hasanena gaurī-hṛdayānurāgasya prakāśanān narma ।
pārvatī pratimukhaṃ nipātitam । priye vidyud āhatam iva ।। atra pati-mukha-darśana-kriyā-janitena śivasya hāsena gaurī-hṛdayānurāga-nivedanān narma । priyāparādha-nirbhedo' py uktas tredhā tathā budhaiḥ ।। ācā priyāparādha-nirbhedād, yathā mālavikāgnimitre prathamāṅke' nte devī-
jai rāa-kajjesu īrisī ṇiuṇadā ayya-uttassa tadā sohaṇaṃ habe ।। atra īdṛśī nipuṇatā yadīti caturokti-parihāsena tvayaiva mālavikā-darśanena nāṭyācaryayor vivādaḥ saṃvihita iti priyāparādhoghāṭanān narma । tan-mālyaṃ vyapanīyatāṃ ravi-kara-sparśair ivāmarditam । cāṭūktāni bhavanti hanta kṛtināṃ modāya bhogād api ।।
atra svedodgama-mālya-mlānatvayor druta-gamana-ravi-kara-sparśa-rūpa-kāraṇāsatyatva-kathana-rūpeṇa parihasanena sapatnī-sambhoga-rūpa-priyāparādha-nirbhedanān narma । tad-vṛttānta-nirīkṣaṇe kṛta-namaskāro vilakṣaḥ sthitaḥ । utsṛṣṭo guru-sannidhāv api vidhir dvābhyāṃ na kālocitaḥ ।। atha vilakṣa-sthiti-śirodhūnana-ceṣṭayā priyāparādha-nirbhedanān narma ।
śuddha-hāsyajam apy uktaṃ tadvad eva tridhā budhaiḥ ।। tarjanyā viṣa-karburān gaṇayataḥ saṃspṛśya dantāṅkurān । vācaḥ śakti-dharasya śaiśava-kalāḥ kurvantu vo maṅgalam ।। cāmuṇḍā-karatāla-kuṭṭita-layaṃ vṛtte vivāhotsave ।
tenādyāpi mayi prabhuḥ sa jagatām āste prasādonmukhaḥ ।। atra bhṛṅgi-riṭi-veṣeṇa śivayor hasitāvirbhāvāc chuddha-hāsyajam । yaḥ śṛṅgāro rahasi purataḥ patyur āviṣkṛto' bhūt । krīḍā-nṛtyair vikaṭa-gatibhir vyañjayan kuñjarāsyaḥ ।।
hāsyād bhayena janitāj janitaṃ bhaya-hāsyajam । tad dvidhā mukham aṅgaṃ tu tad dvayaṃ pūrvavat tridhā ।। ghorārāvam abhidrutasya vikaṭaiḥ paścāt padair gacchataḥ । dṛṣṭvā bhṛṅgiriṭer daśāṃ paśupatiḥ smerānanaḥ pātu vaḥ ।।
atra bhṛṅgiriṭer vikṛtākāreṇa vikaṭa-paścād-gamanena pāhi pāhi pāhīty atra varṇa-vyatyāsa-bhāṣaṇena janitasya paśupati-hāsasyānya-rasānaṅgatayā mukhyaṃ bhaya-hāsyajam । vidūṣakaḥ-kahaṃṇa kido pasādo devīe ja ajjaṃ biakkhada-sarīrā ciṭṭhahma । rājā -dhiṅ mūrkha ! kim evam upahasasi ? tvat-kṛta evāyam āpatito' smākam anartha-kramaḥ ।। pāṇi-grahe bhujaga-kaṅkaṇa-bhīṣitāyāḥ ।
ardhokti-sasmita-nataṃ mukham ambikāyāḥ ।। atra bhujaga-kaṅkaṇa-lakṣaṇena veṣeṇa janitasya pārvatī-bhaya-hāsyāsya śṛṅgārāṅgatayā kathanāt tad idam aṅgaṃ bhaya-hāsyajam । asmād iti dhvanita-narmasu gopikāsu । līlā-mṛdu stana-taṭeṣu nakhāṅkurāṇi vyāpārayann avatu vaḥ śikhi-piccha-mauliḥ ।।
atra nakhāṅkura-vyāpāreṇa janitasya gopikā-hasitasya prahlāda-vatsaleti caturokti-rūpasya śṛṅgārāṅgatayā tad idam aṅgaṃ bhaya-hāsyajam । agrāmya-narma-nirmāṇa-vedinā siṃha-bhūbhujā । narmāṣṭādaśadhā bhinnam eva sphuṭam udāhṛtam ।। narma-sphañjaḥ sukhodyogo bhayānto nava-saṅgame ।। athā-
kara-sparśārambha-prakalita-dukūlānta-śayanam । ahalyā-sutrāmṇoḥ kṣaṇikam iva tat saṅgatam abhūt ।। narma-sphoṭas tu bhāvāṃśaiḥ sūcito' lpa-raso bhavet । anyais tv akāṇḍe sambhoga-viccheda iti gīyate ।। ādyo yathā-
yātaṃ yac ca nitambayor gurutayā mandaṃ vilāsād iva । sarvaṃ tat kila mat-parāyaṇam aho kāmī svatāṃ paśyatī ।। atra sarvaṃ tat kilety aniścayenānurāgasya svalpa-mātra-sūcanayā narma-sphoṭatvam । prāptā katham api daivāt kaṇṭham anītaiva sā prakaṭa-rāgā ।
ratnāvalīva kāntā mama hastād bhraṃśitā bhavatā ।। atra vidūṣaka-vākya sūcita-devī-śaṅkā-visṛṣṭa-sāgarikā-hastena rājñā akāṇḍe tvayā sambhoga-bhaṅgaḥ kṛta ity uktatvāt narma-sphoṭaḥ । netur vā nāyikāyā vā vyāpāraḥ svārtha-siddhaye । pracchādana-paro yas tu narma-garbhaḥ sa kīrtitaḥ ।। athā-
sakhī-varge gūḍhaṃ kṛtavasatir utthāya sahasā । priyāntām āliṅgan harir arati-khedaṃ haratu vaḥ ।। atra kupitāyāḥ śriyaḥ prasādanārthaṃ puruṣottamena pracchanna-sthityādi-rūpo vyāpāraḥ kṛta ity ayaṃ narma-garbhaḥ । pūrva-sthito vipadyeta nāyako yatra cāparas tiṣṭhet ।
tam apīha narma-garbhaṃ pravadati bharato hi nāṭya-veda-guruḥ ।। athā- mayena nirmitāṃ laṅkāṃ labdhvā mandodarīm api । reme mūrtāṃ daśagrīva-lakṣmīm iva vibhīṣaṇaḥ ।। atra rāvaṇe vipanne tat-padābhiṣiktena vibhīṣaṇena mandodaryādiṣu tad ucitaṃ karma nirmitam ity ayaṃ narma-garbhaḥ । kecit tv etad ārabhaṭī-bhedaṃ saṅkṣiptim āhuḥ । tatra mūlaṃ na jānīmaḥ ।
māyendra-jāla-pracurāṃ citra-yuddha-kriyā-mayīm । chedyair bhedyaiḥ plutair yuktāṃ vṛttim ārabhaṭīṃ viduḥ ।। aṅgāny asyās tu catvāri saṅkṣiptir avapātanam । vastūtthāpana-sampheṭāv iti pūrve babhāṣire ।।
saṅkṣipta-vastu-viṣayā yā māyāśilpa-yojitā । sā saṅkṣiptir iti proktā bharatena mahātmanā ।। athā anargha-rāghave- paścād enaṃ drutam anusaraty eṣa vatsaḥ kaniṣṭhaḥ । dhig dhik kaṣṭaṃ prathayati nnijām ākṛtiṃ rāvaṇo' yam ।।
atra bahu-vidhāno māyānāṃ saṅkṣepeṇa kathanāt saṅkṣiptiḥ । vadanty anye tu tāṃ netur avasthāntara-saṅgatim ।। tad adya dṛṣṭvā tava dhāma vaiṣṇavam । cirasya kañcil laghimānam aśnute ।।
atra rāmabhadra-sahavāsena parihṛta-dhīroddhata-vikārasya jāmadagnyasya dhīra-śāntāvasthā-parigrahāt saṅkṣiptir iti । parivartaka-bhedatvāt tad upekṣāmahe vayam ।। thāvapātanam - vibhrāntir avapātaḥ syāt praveśa-drava-vidravaiḥ ।। chittvā droṇa-sutasya kārmuka-latāṃ kṛtvā visaṃjñaṃ kṛpam ।
tvat-putro bhaya-vidravat-kurupateḥ panthānam anvety ayam ।। tad-vastūtthāpanaṃ yat tu vastu māyopakalpitam ।। b saumitre drutam āryaputra cakitāṃ māṃ pāhi pāhīti ca । kaṇṭhe kaitava-maithilīṃ kupita-dhīś ciccheda tucchāśayaḥ ।।
atra nikumbhilāyām abhicāraṃ cikīrṣuṇā indrajitā rāghavādi-buddhi-pramoṣaṇārthaṃ māyā-kalpita-maithilī-kaṇṭha-khaṇḍanaṃ kṛtam iti vastūtthāpanam । sampheṭas tu samāghātaḥ kruddha-saṃrabdhayor dvayoḥ ।। tāv eva sūtau rathinau ca kaucit । bhagnāyudhau bāhu-vimarda-niṣṭhau ।।
āsāṃ ca madhye vṛttīnāṃ śabda-vṛttis tu bhāratī । tisro' rtha-vṛttayaḥ śeṣās tac-catasro hi vṛttayaḥ ।। anye tu miśraṇād āsāṃ miśrāṃ vṛttiṃ ca pañcamīm । aśeṣa-rasa-sāmānyāṃ manyante lakṣayanti ca ।।
miśratvam āśritya mithaḥ prathante । sādhāraṇīm artha-catuṣṭayasya ।। iti । tan vicāra-saham । kutaḥ ? tat kiṃ vṛtti-dharmāṇāṃ miśraṇam aikya-rūpeṇa nyūnādhika-bhāvena vā । na prathamaḥ avaiṣamyeṇa miśraṇābhāvāt । tathā miśraṇe tu miśra-vṛtti-vyaṅgyo raso' pi miśro nyūnādhikaḥ prasajyeta । vṛttīnāṃca rasa-viśeṣa-niyamasya vakṣyamāṇatvāt । nanu miśrā vṛttiḥ sarva-rasa-sādhāraṇīti cet, na । bhāratyā vṛttyā apahṛta-viṣayatvāt । mūla-pramāṇābhāvena svokti-mātratvāc ca । nāpi dvitīyaḥ । vaiṣamyeṇa vṛtti-guṇānāṃ miśraṇe yatra yad-vṛtti-pratyabhijñā-hetu-bhūtā bahavo guṇā lakṣyante tatra saiva vṛttir iti niścayāt । nanu, tatra prakaraṇādi-vaśena rasa-viśeṣa-vyaktir iti cet tarhi prastuta-rasānurodhenaiva vṛtti-viśeṣa-nirdhāraṇam apy aṅgīkartavyam eva । tathā ca bharataḥ- bhāvo vāpi raso vāpi pravṛttir vṛttir eva vā ।
sarveṣāṃ samavetānāṃ rūpaṃ yasya bhaved bahu । sa mantavyo rasaḥ sthāyī śeṣāḥ sañcāriṇo matāḥ ।। iti । kaiśikī syāt tu śṛṅgāre rase vīre tu sātvatī । radura-bībhatsayor vṛttir niyatārabhaṭī punaḥ ।
śṛṅgārādiṣu sarveṣu raseṣv iṣṭaiva bhāratī ।। tac ca śṛṅgārādi-grahaṇaṃ taj-janyānāṃ hāsyādīnām apy upalakṣaṇam । ataś ca śṛṅgāra-hāsyayoḥ kaiśikī । vīrādbhutayoḥ sāttvatī । raudra-karuṇayor bībhatsa-bhayānakayoś ca ārabhaṭīti niyamaḥ pratīyate । tathā ca bharataḥ- śṛṅgāraṃ caiva hāsyaṃ ca vṛttiḥ syāt kaiśikī śritā । sāttvatī nāma vijñeyā raudra-vīrādbhutāśrayā ।। bhayānake ca bībhatse raudre cārabhaṭī bhavet ।
bhāratī cāpi vijñeyā karuṇābhuta-saṃśrayā ।। Variant found in KLJoshi edition hāsya-śṛṅgāra-bahulā kaiśikī paricakṣitā । sātvatī cāpi vijñeyā vīrādbhuta-śamāśrayā । raudre bhayānake caiva vijñeyārabhaṭī budhaiḥ । bībhatse karuṇe caiva bhāratī samprakīrtitā ।। atra sātvatyā raudrānupraveśa-kathanaṃ raudra-pratibhaṭasya yuddha-vīrasyaiva saṃlāpādibhiḥ sātvatī-bhedaiḥ paripoṣaṇaṃ na tu dāna-vīra-dayā-vīrayor iti jñāpanārtham । tasmān na niyama-virodhaḥ । bhāratyāś ca karuṇādbhuta-viṣayatva-kathanaṃ tayoḥ prāyeṇa vāg-ārambha-mukhena paripoṣa iti jñāpanārtham । tena bhāratyāḥ sarva-rasa-sādhāraṇayam upapannam eva । kecit tu tam imaṃ ślokaṃ bhāratīyaṃ niyāmakam ।
prāyikābhiprāyatayā vyācakṣāṇā vicakṣaṇāḥ । āsāṃ raseṣu vṛttīnāṃ niyamaṃ nānumanvate ।। śṛṅgāra-hāsya-karuṇa-rasātiśaya-siddhaye । eṣā vṛttiḥ prayatnena prayojyā rasa-kovidaiḥ ।।
Śṛṅgāra-tilaka reading śṛṅgāra-hāsya-karuṇa-rasānāṃ parivṛddhaye । eṣā vṛttiḥ paryoktavyā prayatnena budhair yathā ।। vicāra-sundaro naiṣa mārgaḥ syād ity udāsmahe । kaiśikī-vṛtti-bhedānāṃ narmādīnāṃ prakalpanam ।। yatra karuṇam āśritya rasābhāsatva-kāraṇam ।
rasābhāsa-prakaraṇe vakṣyate tad idaṃ sphuṭam ।। tat-tan-nyāya-pravīṇena nyāya-mārgānuvartinā । darśitaṃ siṃha-bhūpena spaṣṭaṃ vṛtti-catuṣṭayam ।। tat-tad-deśocitā bhāṣā kriyā veṣā pravṛttayaḥ ।
tatra bhāṣā dvidhā bhāṣā vibhāṣā ceti bhedataḥ ।। tatra bhāṣā sapta-vidhā prācyāvantyā ca māgadhī । bāhlīkā dākṣiṇātyā ca śaurasenī ca mālavī ।। saptadhā syād vibhāṣādi śabara-dramilāndhrajāḥ ।
śakārābhīra-caṇḍāla-vanecara-bhavā iti ।। bhāṣā-vibhāṣāḥ santy anyās tat-tad-deśa-janocitāḥ । tāsām anupayogitvān nātra lakṣaṇam ucyate । tat-tad-deśocitā veṣāḥ kriyāś cātisphuṭāntarāh ।।
anyeṣāṃ sukha-duḥkhādi-bhāveṣu kṛta-bhāvanam । ānukūlyena yac cittaṃ bhāvakānāṃ pravartate ।। sattvaṃ tad iti vijñeyaṃ prājñaiḥ sattvodbhavān imān । sāttvikā iti jānanti bharatādi-maharṣayaḥ ।।
sarveṣām api bhāvānāṃ yaiḥ sva-sattvaṃ hi bhāvyate । te bhāvā bhāva-tattva-jñaiḥ sāttvikā samudīritāḥ ।। te stambha-sveda-romāñcāḥ svara-bhedaś ca vepathuḥ । vaivarṇyam aśru-pralayāv ity aṣṭau parikīrtitāḥ ।।
stambho harṣa-bhayāmarṣa-viṣādādbhuta-sambhavaḥ । anubhāvā bhavanty ete stambhasya muni-saṃmatāḥ । saṃjñā-virahitatvaṃ ca śūnyatā niṣprakampatā ।। nidāgha-harṣa-vyāyāma-śrama-krodha-bhayādibhiḥ ।
svedaḥ sañjāyate tatra tv anubhāvā bhavanty amī । svedāpanayavātecchā-vyajana-grahaṇādayaḥ ।। nijair vivasvān vikacodarebhyaḥ । svedāpadeśān makaranda-bindūn ।।
dhūnvan śirojān karajaiḥ priyāyāḥ । svinnāntarān eva cakāra kaścit ।। atrobhayor anyonya-sparśa-harṣeṇa svedaḥ । krāmann ūru-druma-bhuja-latāḥ pūrṇa-nābhi-hradāntaḥ ।
svedāpūro yuvati-saritāṃ prāpa gaṇḍa-sthalāni ।। atra kusumāpacaya-paryaṭanena vyāyāmena svedaḥ । vātāya vātāyana-saṃśritānām । sambhogam abhoruha-locanānām ।।
ādi-śabdād gīta-nṛtya-śrānty-ādayaḥ । kiṃcit samucchvāsita-patra-lekham । priyā-mukhaṃ kiṃpuruṣaś cucumbe ।। sveda-bhinna-tilakaṃ pariśramāt ।
atyajīvad amarālakeśvarau ।। dadhat sandhyāruṇa-vyoma-sphurat-tārānukāriṇīḥ । dviṣad-dveṣoparaktāṅga-saṅginīḥ sveda-vipruṣaḥ ।। dṛṣṭvā yadīyāṃ trasatām arīṇām ।
mānoṣmaṇām ātanute praśāntim ।। romāñco vismayotsāha-harṣādyais tatra vikriyāḥ । romodgamolluka-sanagātra-saṃsparśanādayaḥ ।। prauḍhim ājagava-bhañjanodbhaṭam ।
romaharṣaṇam abhūt pinākinaḥ ।। svādhīna-vraṇitāṅga-śastra-vivare romodgamaṃ varmayan । dhanyoddāma-jaya-śriyaḥ pṛthu-raṇa-stambhe patākāyate ।। atrotsāhena romāñcaḥ ।
vara-śriyaṃ vīkṣitum utsukāni । udgrīvikādānam ivān bhūvan ।। vaisvaryaṃ sukha-duḥkhādyais tatra syur gadgadādayaḥ ।। sakhīṃ vacobhiḥ kila sā tatarja ।
bhūyo babhūvuḥ svara-vaikṛtāni ।। atra priya-saṃsmaraṇa-janitena harṣeṇa bhūyo vaisvaryam । sahajām apy apahāya dhīratām । bhajate kaiva kathā śarīriṣu ।।
vepathur harṣa-santrāsa-jarā-krodhādibhir bhavet । tatrānubhāvāḥ sphuraṇa-gātra-kampādayo matāḥ ।। pita sa-bāṇa-vraṇam āmamarśa । prasūḥ karābhyāṃ bhaya-kampitābhyām ।।
vadhveva gāḍham anayā jarayopagūḍhaḥ । gantuṃ padād api padaṃ gadituṃ ca nālam ।। na kevalaṃ tasya vapuś cakampe । nipātitolkā ca sa-tārakā dyauḥ ।।
viṣādātaparoṣādyair vaivarṇyam upajāyate । mukha-varṇa-parāvṛtti-kārśyādyās tatra vikriyāḥ ।। śara-kāṇḍa-pāṇḍu-gaṇḍa-sthalīyam ābhāti parimitābharaṇā । mādhava-pariṇata-patrā katipaya-kusumeva kundalatā ।।
atra viraha-janitena viṣādena pāṇḍutvam । āyāsād aviśad alocanotpalānām । uṣṇāṃśu-dyuti-janitaḥ kapola-rāgaḥ ।। kadā mukhaṃ vara-tanu kāraṇād ṛte tavāgataṃ kṣaṇam ayi kopa-pātratām ।
aparvaṇi graha-kaluṣendu-maṇḍalā vibhāvarī kathaya kathaṃ bhaviṣyati ।। viṣāda-roṣa-santoṣā-dhūmādyair aśru tat-kriyāḥ । bāṣpa-bindu-parikṣepa-netra-saṃmārjanādayaḥ ।। ātmānaṃ te caraṇa-patitaṃ yāvad icchāmi kartum ।
krūras tasminn api na sahate saṅgamaṃ nau kṛtāntaḥ ।। sakhyaṃ saroja-śaśinoḥ sahasā babhūva । indīvara-dvayam avāpa tuṣāra-dhārām ।। atra sāparādha-priya-darśana-janitena roṣeṇa mugdhāyā bāṣpodgamaḥ ।
tayor aśītaṃ śiśiro bibheda । himādri-niṣyanda ivāvatīrṇaḥ ।। atra cira-proṣita-pratyāgata-rāma-lakṣmaṇa-darśanānandena kausalyā-sumitrayor bāṣpaḥ । dhūmāvilair udgata-bāṣpa-leśaiḥ ।
ayatna-karṇābharaṇair apāṅgaiḥ ।। atra vivāha-dhūmena lakṣmyā bāṣpodgamaḥ । pralayo duḥkha-dhātādyaiś ceṣṭā tatra visaṃjñatā ।। uḥkhena, yathā- nipatantī patim apy apātayan ।
saha dīpārcir upaiti medinīm ।। atrendumatī-vipatti-janitena duḥkhenājasya pralayaḥ । pratiprahārākṣamam aśvasādī । pratyāśvasantaṃ ripum ācakāṅkṣa ।।
atra pratibhaṭa-prahāreṇāśvasādino mūrcchā । sarve' pi sattva-mūlatvād bhāvā yadyapi sāttvikāḥ । tathāpy amīṣāṃ sattvaika-mūlatvāt sāttvika-prathā ।। anubhāvāś ca kathyante bhāva-saṃsūcanād amī ।
evaṃ dvairūpyam eteṣāṃ kathitaṃ bhāva-kovidaiḥ ।। anubhāvaika-nidhinā sukhānubhava-śālinā । śrī-siṃha-bhūbhujā sāṅgam anubhāvā nirūpitāḥ ।। mac-cintāmaṇi-vedibhiḥ pariṇamed dūrān nayoccair gajam ।
siṃha-kṣmābhuji kalpa-vṛkṣa-surabhī-hasty-ādi-dānodyate ।। kāruṇye rāmabhadraṃ bhuja-bala-vibhavārohaṇe rauhiṇeyam । kandarpa-rūpa-darpe tulayati nitarāṃ siṃha-bhūpāla-candraḥ ।। ।।
kalyāṇa-dāyi bhavatāṃ bhaved bhavya-guṇākaram । kamalākucakāleya-vyañjitoraḥ-sthalaṃ mahaḥ ।। cid-acit-kṣema-kāriṇyai namaḥ śrī-parṇajādibhiḥ । vandyāyai vārdhi-nandinyai karāgrastha-payoruhe ।।
vy-abhī ity upasargau dvau viśeṣābhimukhatvayoḥ । viśeṣeṇābhimukhyena caranti sthāyinaṃ prati ।। vāg-aṅga-sattva-sūcyā jñeyās te vyabhicāriṇaḥ । taṃ cārayanti bhāvasya gatiṃ sañcāriṇo' pi ।।
unmajjanto nimajjantaḥ sthāyiny amṛta-vāridhau । ūrmivad vardhayanty enaṃ yānti tad-rūpatāṃ ca te ।। nirvedo' tha viṣādo dainyaṃ glāni-śramau ca mada-garvau । śaṅkā-trāsāvegā unmādāpasmṛtī tathā vyādhiḥ ।।
moho mṛtir ālasyaṃ jāḍyaṃ vrīḍāvahitthā ca । smṛtir atha vitarka-cintā-mati-dhṛtayo harṣa utsukatvaṃ ca ।। augryam arṣāsūyāś cāpalyaṃ caiva nidrā ca । suptir bodha itīme bhāvā vyabhicāriṇaḥ samākhyātāḥ ।।
tattva-jñānāc ca daurgatyāv āpado viprayogataḥ । īrṣyāder api saṃjātaṃ nirvedaḥ svāvamānanam ।। Another reading in some manuscripts anubhāvas tu naiṣphalya-matir nirveda ucyate । atra cintāśru-niḥśvasa-vaivarṇyocchvāsa-dīnatā ।। nyastaṃ padaṃ śirasi vidviṣatāṃ tataḥ kim ।
kalpaṃ sthitaṃ tanu-bhṛtāṃ tanubhis tataḥ kim ।। kiṃ dārair abhirūpa-rūpa-caritair ātmānukūlair api । dāridryopahataṃ yad etad akhilaṃ duḥkhāya me kevalam ।। dhriyate sveda-lavodgamo' pi te ।
dhig imāṃ deha-bhṛtām asāratām ।। yat-sambandhi-kathābhir eva satataṃ dīrghābhir asthīyate । pāpaḥ pañcavaṭīṃ vilokayatu vā gacchatv asambhāvya vā ।। atra sītā-viprayuktasya rāmasya vāg-ārambha-sūcitenātmāvamānanena nirvedaḥ pratīyate ।
syāc ced brahma-gaṇo' yam ākṛti-gaṇas tatreṣyate ced bhavān । dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ।। atra rāmacandra-śatānanda-viṣayerṣyā-janitena dhig iti vāg-ārambha-sūcitena svātmāvamānanena jāmadagnyasya nirvedaḥ । prārabdha-kāryānirvāhād iṣṭānavāpter vipattitaḥ ।
aparādha-parijñānād anutāpas tu yo bhavet ।। viṣādaḥ sa tridhā jyeṣṭha-madhyamādhama-saṃśrayāt । sahāyānveṣaṇopāya-cintādyā uttame matāḥ ।। anutsāhaś ca vaicittyam ity ādyā madhyame matāḥ ।
adhamasyānubhāvāḥ syur vaicitryam avalokanam । rodana-śvāsita-dhyāna-mukha-śoṣādayo' pi ca ।। tat-saṅkalpopahita-jaḍima stambham abhyeti gātram । pāṇir lekhāvidhiṣu nitarāṃ vartate kiṃ karomi ।।
atra prastuta-citra-nirmāṇānirvāhān mādhavasya kiṃ karomīti vāg-ārambha-sūcitayā tad-darśanopāya-cintayā viṣādo vyajyate । yaṃ yaṃ vyatīyāya patiṃvarā sā । vivarṇa-bhāvaṃ sa sa bhūmi-pālaḥ ।। atrendumatīm ākāṅkṣatāṃ bhūmipatīnāṃ tad-anavāptyā mukha-vaivarṇyena viṣādo vyajyate ।
vaidehyāḥ praśamitam adbhutair upāyaiḥ । ālarkaṃ viṣam iva sarvataḥ prasṛptam ।। atra sītāpavāda-rūpāyā vipatter hā hā dhig iti vāg-ārambheṇa rāmasya viṣādo gamyate । sadyaḥ parimlāna-mukhāravindā ।
ity āśaśaṃśe karaṇair bāhyaiḥ ।। atra durnimittānumitāyā vipatter mukha-śoṣaṇenānubhāvena vaidehyā viṣādaḥ । tasyānviṣyan vetasa-gūḍhaṃ prabhavaṃ saḥ । tāpād antaḥ-śalya ivāsīt kṣitipo' pi ।।
hṛt-tāpa-durgatatvādyair anauddhatyaṃ hi dīnatā । tatrānubhāvā mālinya-gātra-stambhādayo matāḥ ।। sauhārdād vā vidhura iti vā mayy anukrośa-buddhyā । mābhūd evaṃ kṣaṇam api ca te vidyutā viprayogaḥ ।।
krośadbhiḥ kṣudhitari nirannapiṭharā nekṣyeta ced gehinī । ko dehīti vadet sva-dagdha-jaṭharasyārthe manasvī pumān ।। ādhi-vyādhi-jarā-tṛṣṇā-vyāyāma-suratādibhiḥ । niṣprāṇatā glānir atra kṣāmāṅga-vacana-kriyāḥ ।
kampānutsāha-vaivarṇya-nayana-bhramaṇādayaḥ ।। hṛdaya-kusuma-śoṣī dāruṇo dīrgha-śokaḥ । śaradija iva gharmaḥ ketakī-patra-garbham ।। sāvalamba-gamanā mṛdu-svanā ।
kāma-yāna-samavasthayā tulām ।। avispaṣṭāṃ dṛṣṭiṃ tirayatitarāṃ bāṣpa-salilaiḥ । jarāyāḥ sāhāyyaṃ mama hi paritoṣo' dya kurute ।। atra harṣasya jarā-sahakāritva-kathanād ubhayānubhāvair api kampādibhir jarā-glāner eva prādhānyaṃ gamyate ।
yāvan mūrchāṃ kalayati kila vyākule rāmabhadre । tāvat prāpto dadhad atibhṛtāṃ vāriṇā nairjhareṇa ।। śrama-janitānatinā śarīrakeṇa । kala-bhara-karorubhir ūrubhir dadhānaiḥ ।।
kṛṣṇena talpāvaropitā sā । jyotsnā-kṛtānandam alindam āpa ।। śramo mānasa-khedaḥ syād adhva-nṛtya-ratādobhiḥ । aṅga-mardana-niḥśvāsau pāda-saṃvāhanaṃ tathā ।।
jṛmbhaṇaṃ mandayānaṃ ca mukhanetra-vighūrṇanam । sītkṛtiś ceti vijñeyā anubhāvāḥ śramodbhavāḥ ।। sītā javāt tricaturāṇi padāni gatvā । rāmāśuṇaḥ kṛtavatī prathamāvatāram ।।
ceṭī-hasta-samarpitaika-caraṇā mañjīra-sandhitsayā । raṅga-sthānam anaṅga-sātkṛtavatī tālāvadhau tasthuṣī ।। nitānta-surata-klāntāṃ celānta-kṛta-vījanām । kāntāṃ lulita-netrāntāṃ kalaye kala-bhāṣiṇīm ।।
madas tv ānanda-saṃmoha-sambhedo madirākṛtaḥ । sa tridhā taruṇo madhyo' pakṛṣṭaś ceti bhedataḥ ।। dṛṣṭiḥ smerā mukhe rāgaḥ sasmitākulitaṃ vacaḥ । lalitāviddha-gaty-ādyāś ceṣṭāḥ syus taruṇe made ।।
kauśalaṃ dṛśi vikāra-viśeṣāḥ । kāmineva taruṇena madena ।। madhyame tu made vāci skhalanaṃ ghūrṇanaṃ dṛśoḥ । gamane vaktratā bāhvor vikṣepa-srastatādayaḥ ।।
sāditobhaya-karā parirambhe । kṣībatā bahu-guṇair anujahre ।। apakṛṣṭe tu ceṣṭāḥ syur gati-bhaṅgo visaṃjñatā । niṣṭhīvanaṃ muhuḥ śvāso hikkā chardyādayo matāḥ ।।
prāyo hikkā-vikala-vikalaṃ vākyam ardhaṃ gṛṇantyaḥ । pāyaṃ pāyaṃ bahu-vidha-madhūny eka-vīthyā kumāryaḥ ।। taruṇas tūttamādīnāṃ madhyamo madhya-nīcayoḥ । apakṛṣṭas tu nīcānāṃ tat-tan-mada-vivardhane ।।
uttama-prakṛtiḥ śete madhyo hasati gāyati । adhama-prakṛtir grāmyaṃ paruṣaṃ vakti roditi ।। neṣyatoḥ śayanam iddha-rāgayoḥ । preyasaḥ suvadanā madasya ca ।।
padeṣu caskhāla same' pi mārge । ākāśam ālambanam ālalambe ।। mada-vivasā kiṃpi kiṃpi bāharai । soūṇa sarandi pihia kaṇṇāo ।।
mada-vivaśā kim api kim api vyāharati । śrutvā saranti pihita-karṇāḥ ।।) aiśvaryādi-kṛtaḥ kaiścit māno mada itīritaḥ । vakṣyamāṇasya garvasya bheda evety udāsmahe ।।
aiśvarya-rūpa-tāruṇya-kula-vidyā-balair api । iṣṭa-lābhādinānyeṣām avajñā garva īritaḥ ।। anubhāvā bhavanty atra gurv-ājñādy-ājñā-vyatikramaḥ । anuttara-praadānaṃ ca vaimukhyaṃ bhāṣaṇe' pi ca ।।
vibhramāpahnutī vākya-pāruṣyam anavekṣaṇam । avekṣaṇaṃ nijāṅgānām aṅga-bhaṅgādayo' pi ca ।। aiśvaryam ājñā-siddhiḥ । tena yathā- sarve vārimucaḥ sametya kuruta grīṣmasya darpa-cchidām ।
drāg devasya gṛhānupeta bhavatāṃ sevā-kṣaṇo vartate ।। hemantasyāntike syāḥ prathayati davathuṃ yena te grīṣma noṣmā । devo nānya-pratāpaṃ tribhuvana-vijayī mṛṣyate śrī-daśāsyaḥ ।। caran yuvā cārutayātidṛptaḥ ।
kareṇa līlā-kalitāravindaḥ ।। bhūri-śreṣṭhika-nāma dhāma paramaṃ tatrottamo naḥ pitā । prajñā-śīla-viveka-dhairya-vinayācārair ahaṃ cottamaḥ ।। karmeti krama-śikṣitānvaya-kalā ye ke' pi tebhyo namaḥ ।
ullekhaiḥ kavayanti bilhaṇa-kavis teṣv eva saṃnahyati ।। kārāveśmani puṣpakasya haraṇaṃ yasyorjitāḥ kelayaḥ । kā ślāghā guṇa-jarjareṇa dhanuṣākṛṣṭena bhagnena vā ।। dūre tiṣṭhatu matta-kokila-rutaṃ saṃvāntu mandānilāḥ ।
sākūtair urarīkaroti taruṇī seyaṃ praṇāmāñjalim ।। śaṅkā cauryāparādhādyaiḥ svāniṣṭotprekṣaṇaṃ matam । tatra ceṣṭāmuhuḥ pārśva-darśanaṃ mukha-śoṣaṇam ।। avakuṇṭhana-vaivarṇya-kaṇṭha-sādādayo' pi ca ।
śaṅkā dvidyeyam ātmotthā parotthā ceti bhedataḥ ।। svākārya-janitā svotthā prāyo vyaṅgyeyam iṅgitaiḥ । iṅgitāni tu pakṣma-bhrū-tārakā-dṛṣṭi-vikriyāḥ ।। dṛṣṭvā vyākulatārayā nigadato mithyā-prasādaṃ mukhe ।
nūtnā saiva daśā svayaṃ piśunatāṃ devī-sakhīnāṃ gatā ।। āghrāyāghrāya hastaṃ sapadi paruṣayan kiṅkiṇī-mekhalāyām । mandaṃ mandaṃ jananyāḥ parisaram ayate kūṭa-gopāla-bālaḥ ।। parotthā tu nijasyaiva parasyākāryato bhavet ।
prāyeṇākāra-ceṣṭābhyāṃ tām imām anubhāvayet । ākāraḥ sāttvikaś ceṣṭā tv aṅga-pratyaṅgajāḥ kriyāḥ ।। arotthā, yathā- vavre' nyato yad abhayaṃ sa bhavān ahaṃyuḥ । hā vatsa śāntam athavā daśakandharo' si ।।
atra garvita-rāvaṇa-kṛtena martyetarābhaya-varaṇena jātā mālyavataḥ śaṅkā marmaṇi spṛśatītyādinā vāg-ārambheṇa pratīyate । trāsas tu citta-cāñcalyaṃ vidyut-kravyāda-garjitaiḥ । tathā bhūta-bhujaṅgādyair vijñeyās tatra vikriyāḥ ।। utkampa-gātra-saṅkoca-romāñca-stambha-gadgadāḥ ।
muhur nimeṣa-vibhrānti-pārśvasthālambanādayaḥ ।। trastā ramā śārṅgiṇam āliliṅga । hrīṇeva tūrṇaṃ jaladaṃ jagāhe ।। kravyādo hiṃsra-sattvam । tasmād, yathā-
priyābhir āliṅgita-kandharāṇām । vidyādharāṇām animitta-maitrī ।। sapadi vāridharārava-bhīravaḥ । vavalire bali-recita-madhyamāḥ ।।
garjitaṃ mahāravopalakṣaṇam । tena bheryādi-dhvanir api bhavati । prayāṇa-tūrya-dhvanibhir dharāpateḥ । payodhara-dvandva-nipīḍito hariḥ ।। sā patyuḥ parivāreṇa piśācair api veṣṭitā ।
utkampamāna-hṛdayā sakhībhiḥ sambodhyata ।। pāṇi-grahe bhujaga-kaṅkaṇa-bhīṣatāyāḥ । ardhokti-sasmita-nataṃ mukham ambikāyāḥ ।। cittasya sambhramo yaḥ syād āvego' yaṃ sa cāṣṭadhā । utpāta-vāta-varṣāgni-matta-kuñjara-darśanāt ।।
priyāpriya-śruteś cāpi śatrava-vyasanād api । tatrautpātas tu śailādi-kampa-ketūdayādayaḥ ।। taj-jāḥ sarvāṅga-visraṃso vaimukhyam apasarpaṇam । viṣāda-mukha-vaivarṇya-vismayādyās tu vikriyāḥ ।।
kroḍaṃ mātuḥ kumāre viśati viṣamuciprekṣamāṇe saroṣam । kruddho' py āśliṣṭa-mūrtir ghanataram umayā pātu hṛṣṭaḥ śivo vaḥ ।। atra kailāsa-kampa-janita-pramatha-gaṇa-vismaya-kārtikeyāpasarpaṇa-kātyāyanī-sādhvasādibhir anubhāvais tat-tad-gata-sambhramātiśaya-rūpa āvego vyajyate । trastāṅgās tvaritaṃ paraspara-gṛhān abhyetya cintā-parāḥ ।
nidhyāyanti viniḥśvasanti gaṇaśo rathyā-mukheṣv āsate ।। tvarayāgamanaṃ vastra-grahaṇaṃ cāvakuṇṭhanam । netrāvamārjanādyāś ca vātāvega-bhavāḥ kriyāḥ ।। jhāṅkārī śarkarālaḥ pathiṣu viṭapināṃ skandha-kāṣaiḥ sadhūmaḥ ।
caṇḍārambhaḥ samīro vahati paridiśaṃ bhīru kiṃ sambhrameṇa ।। atra vāta-kṛta-saṃrambho vāg-ārambheṇa pratipādyate । chatra-graho' ṅga-saṅkoco bāhu-svastika-dhāvane । uṣṇāśrayaṇam ity ādyā varṣāvega-bhavāḥ kriyāḥ ।।
chāyām adhaḥ sānugatāṃ niṣevya । śṛṅgāṇi yasyātapavanti siddhāḥ ।। atra siddhānām agra-śikhara-dhāvanena sūcitaḥ । agny-āvegaḥ-bhavāś ceṣṭā vījanaṃ cāṅga-dhūnanam ।
vyatyasta-pada-vikṣepa-netra-saṅkocanādayaḥ ।। prabhraśyad-vāji-varga-bhramaṇa-niyama-navyākula-bradhna-sūtaḥ । gaṅgā-sūnu-prayukta-prathita-hutavahāstrānubhāva-prasūtaḥ ।। āvege kuñjarodbhūte satvaraṃ cāpasarpaṇam ।
vilokanaṃ muhuḥ paścāt trāsa-kampādayo matāḥ ।। dūraṃ pathi prāṇa-bhṛtāṃ gaṇena । dvipair asambādhamayām babhūve ।। kīlaṃ prayatna-paramānavadurgraheṇa ।
aśveti vidrutam anudravatāśvam anyam ।। priya-śravaṇaje hy asmin abhutthānopagūhane । prīti-dānaṃ priyaṃ vākyaṃ romaharṣādayo' pi ca ।। kumāra-janmāmṛta-saṃmitākṣaram ।
śaśiprabhaṃ chatram ubhe ca cāmare ।। apriya-śrutije' py asmin vilāpah parivartanam । ākranditaṃ ca patanaṃ parito bhramaṇādayaḥ ।। ceṣṭāḥ syuḥ śātravāvege varma-śastrādi-dhāraṇam ।
ratha-vāji-gajāroha-sahasāpakramādayaḥ ।। vācā pañcavaṭī-vane nivasatas tasyāharad rāvaṇaḥ । saumitre kva dhanur dhanur dhanur iti vyagrā giraḥ pāntu vaḥ ।। ete syur uttamādīnām anubhāvā yathocitam ।।
unmādaś citta-vibhrāntir viyogād iṣṭa-nāśataḥ । viyogaje tu ceṣṭāḥ syur dhāvanaṃ paridevanam ।। asambaddha-pralapanaṃ śayaṇaṃ sahasotthitiḥ । acetanaiḥ sahālāpo nirnimitta-smitādayaḥ ।।
prauḍhauṣmābhiśvasitam asakṛn nirgato bāṣpa-pūraḥ । prāyeṇāsyāḥ prathayatitarāṃ bhrānti-dātrīm avasthām ।। iṣṭa-nāśa-kṛte tv asmin bhasmādi-parilepanam । nṛtya-gītādi-racanā tṛṇa-nirmālya-dhāraṇam ।
cīvarāvaraṇādīni prāg-uktāś cāpi vikriyāḥ ।। bhedaḥ syāt svajaneṣu kiṃ nu śatadhā sīdanti gātrāṇi me । na śraddeyam idaṃ hi vākyam ahahā muhyanti marmāṇi me ।। dhātu-vaiṣamya-doṣeṇa bhūtāveśādinā kṛtaḥ ।
citta-kṣobhas tv apasmāras tatra ceṣṭāḥ prakampanam ।। dhāvanaṃ patanaṃ stambho bhramaṇaṃ netra-vikriyāḥ । svoṣṭha-daṃśa-bhujāsphoṭa-lālā-phenādayo' pi ca ।। gāyaṃ gāyaṃ kalita-ruditaṃ pronnamantaṃ patantam ।
bhūtāviṣṭaṃ kam api puruṣaṃ tatra vīthyām apaśyam ।। doṣa-vaiṣamyajas tv eṣa vyādhir evety udāsmahe ।। doṣodreka-viyogādyair syād vyādhir atra tu । gātra-stambhaḥ ślathāṅgatvaṃ kūjanaṃ mukha-kūṇanam ।।
srastāṅgatākṣi-vikṣepa-niḥśvāsādyās tu vikriyāḥ । saśīto dāha-yuktaḥ sa dvividhaḥ parikīrtitaḥ ।। hanu-sañcālanaṃ bāṣpaḥ sarvāṅgotkampa-kūjane । jānu-kuñcana-romāñca-mukha-śoṣādayo' pi ca ।।
sparśena sarvāṅgaka-saṅgatena । śīta-jvaraḥ kānta ivāṅganānām ।। dāha-jvare tu ceṣṭāḥ syuḥ śīta-mālyādi-kāṅkṣaṇam । pāṇi-pāda-parikṣepa-mukha-śoṣādayo' pi ca ।।
tāmyanty antikatālavṛntanalinī-patrāṇi dehoṣmaṇā । kvāthād āśu bhavanti phenila-mukhā bhūṣāmṛṇālāṅkurāḥ ।। āpad-bhīti-viyogādyair mohaś cittasya mūḍhatā । vikriyās tatra vijñeyā indriyāṇāṃ ca śūnyatā ।
niśceṣṭatāṅga-bhramaṇa-patanāghūrṇanādayaḥ ।। prabhraśyamānābharaṇa-prasūtā । lateva sītā sahasā jagāma ।। paśyann adūrān manasāpy adhṛṣyam ।
srastaṃ śaraṃ cāpam api sva-hastāt ।। sā veṇī sa bhuja-kramo' tisaralo līlālasā sā gatiḥ । nidrā no na ratir na cāpi viratiḥ śūnyaṃ mano vartate ।। vāyor dhanañjayākhyasya viprayogo ya ātmanā ।
śarīrāvacchedavatā maraṇaṃ nāma tad bhavet ।। etac ca dvividhaṃ proktaṃ vyādhijaṃ cābhighātajam । ādyaṃ tv asādhya-hṛc-chūla-viṣūcy-ādi-samudbhavam ।। amī tatrānubhāvāḥ syur avyaktākṣara-bhāṣaṇam ।
vivarṇa-gātratā manda-śvāsādi stambha-mīlane । hikkā parijanāpekṣā-niśceṣṭendriyatādayaḥ ।। jihmāyāṃ dṛśi jīvite jigamiṣau śvāse śanaiḥ śāmyati । karṇe varṇayatād bhavārṇava-bhayād uttārakaṃ tārakam ।।
dvitīyaṃ ghāta-patana-dohodbandha-viṣādijam । tatra ghātādije bhūmi-patana-krandanādayaḥ ।। ārya-śara-pāta-vivarād udbudbuda-phenilāsra-kardamitā । apatan na calati kiṃcid vikṛtākṛtir adya vajra-nihateva ।।
viṣaṃ tu vatsanābhādyam aṣṭau vegās tad-udbhavāḥ । kārṣṇyaṃ kampo dāho hikkā phenaś ca kandhara-bhaṅgaḥ । jaḍatā mṛtir iti kathitā kramaśaḥ prathamādyā vegajāś ceṣṭāḥ ।। kaṇṭho' syā uparudhyate mama giro niryānti kṛcchrād imāḥ ।
manye' syāḥ viṣa-vega eva hi paraṃ sarvaṃ tu duḥkhaṃ mayi ।। atrākṣi-nimīlana-kaṇṭha-rodhana-niḥśvāsāyāsādibhir āraṇyikāyā viṣa-vega-janitā mṛtir avagamyate । svabhāva-śrama-sauhitya-garbha-nirbharatādibhiḥ । kṛcchrāt kriyonmukhatvaṃ yat tad ālasyam iha kriyāḥ ।।
aṅga-bhaṅgaḥ kriyā-dveṣo jṛmbhaṇākṣi-vimardane । śayyāsanaika-priyatā tandrī-nidrādayo' pi ca ।। atami tadā nitarāṃ nitambinībhiḥ । ciram api tāḥ kim uta prayāsa-bhājaḥ ।।
taj-jīmūta-muhūrta-maṇḍana-dhanuḥ-pāṇḍityam ākhaṇḍalaḥ । sarvāṅgīṇa-balī-vilupta-nayana-vyūhaḥ kathaṃ vartate ।। atra mando-vṛddhyā śakrasya sauhityam । tat-kṛtam ālasyaṃ kathaṃ vartate ity anena vāg-ārambheṇa vyajyate । āsanaika-priyasyāsyāḥ sakhī-gātrāvalambinaḥ ।
garbhālasasya vapuṣo bhāro' bhūt svāṅga-dhāraṇam ।। jāḍyam apratipattiḥ syād iṣṭāniṣṭhārthayoḥ śruteḥ । dṛṣṭer vā virahādeś ca kriyās tatrānimeṣatā । aśrutiḥ pāravaśyaṃ ca tūṣṇīm-bhāvādayo' pi ca ।।
nibaddha-dṛṣṭiḥ śithilākuloccayā । na veda puṣpeṣu ca pāṇi-pallavam ।। atra priya-vākya-śravaṇa-janita-jāḍyam animeṣatvādinā vyajyate । ehai so bi pauttho ahaṃ a kuppejja so bi aṇuṇejja ।
ia ciṃteṃtī bahuā daṭṭhūṇa piaṃ ṇa kiṃ pi sammarai ।। (eṣyati so' pi proṣitaḥ ahaṃ ca kupyeyaṃ so' py anuneṣyati । iti cintayantī vadhūr dṛṣṭvā priyaṃ na kim api saṃsmarati ।।) atra priya-darśana-janitaṃ jāḍyaṃ pūrva-cintita-kriyā-vismaraṇena vyajyate ।
āpucchantasya bahū gamiduṃ daiassa suṇia addhottim । aṇumaṃṇiduṃ na jāṇai ṇa nivāreduṃ paravasā ubaha ।। (āpṛcchamānasya vadhūr gantuṃ dayitasya śrutvā ardhoktim । anumantuṃ na jānāti na nivārayituṃ para-vaśā paśyata ।।)
sasureṇa ḍajjamāṇe gharaṇiaḍabhave ṇiuṃja-puṃjaṃmi । ṇa suṇai suṇhā suṇṇā bahuso kahidaṃ bi sasurāe ।। (śvaśureṇa dahyamāne gṛha-nikaṭa-bhave nikuñja-puñje । na śṛṇoti snuṣā śūnyā bahuśaḥ kathitam api śvaśrvā ।।)
śuśrāva noktam api śūnya-manāḥ sa kiñcit । śrutvāham ity upagato' pi na saṃviveda ।। atra sītā-viraha-janitaṃ rāvaṇasya jāḍyaṃ punaḥ-praśna-śruty-ādibhir avagamyate । akārya-karaṇāvajñā-stuti-nūtana-saṅgamaiḥ ।
pratīkārākriyādyaiś ca vrīḍatvanatidhṛṣṭatā ।। tatra ceṣṭā nigūḍhoktir ādhomukhya-vicintane । anirgamo bahiḥ kvāpi dūrād evāvaguṇṭhanam । nakhānāṃ kṛntanaṃ bhūmi-lekhanaṃ caivam ādayaḥ ।।
nādharmāya strī-vadho' pi sthito' yam । lajjāsmābhir mīlitākṣair jitaiva ।। avadhūyāribhir nītā hariṇais tulya-vṛttitām । anyonyasyāpi jihrīmaḥ kiṃ punaḥ sahavāsinām ।।
tasya saṃstūyamānasya caritārthais tapasvibhiḥ । śuśubhe vikramodagraṃ vrīḍayāvanataṃ śiraḥ ।। haṭhāśleṣaṃ vāñchaty apaharati gātrāṇi nibhṛtam । hriyā tāmyaty antaḥ prathama-parihāse nava-vadhūḥ ।।
pārthasyākṛta-śātrava-pratikṛter antaḥ śucā muhyataḥ । hā vatseti giraḥ sphuranti na punar niryānti kaṇṭhād bahiḥ ।। avahitthākāra-guptir jaihmya-prābhava-nītibhiḥ । lajjā-sādhvasa-dākṣiṇya-prāgalbhyāpajayādibhiḥ ।।
anyathā-kathanaṃ mithyā-dhairyam anyatra vīkṣaṇam । kathā-bhaṅgādayo' py asyām anubhāvā bhavanty amī ।। hradāḥ prasannā iva gūḍha-nakrāḥ । pratyarpya pūjām upadācchalena ।।
anirbhinno gabhīratvād antargūḍha-ghana-vyathaḥ । puṭa-pāka-pratīkāśo rāmasya karuṇo rasaḥ ।। parābhyūha-sthānāny api tanutarāṇi sthagayati । taṭasthaḥ svān arthān ghaṭayati ca maunaṃ ca bhajate ।।
prasveda-vāryātapam ākṣipantī । jaḍābdhi-vātāhati-kaitavena ।। cintāpahnava-sāvahittha-vadana-tvag-viprakīrṇa-smitaḥ । srag-vāsojjvala-pāṇir apy avati māṃ vatso na laṅkeśvaraḥ ।।
antaḥ-sambhṛta-matsaro' pi bhagavān ākāra-guptau kṛtī । bāṣpair eva vilocanair abhinayaty ānandam ākhaṇḍalaḥ ।। tāmbūlānayana-cchalena rabhasāśleṣo' pi saṃvighnitaḥ । ālāpo' pi na miśritaḥ parijanaṃ vyāpārayanty āntike- kāntaṃ pratyupacārataś caturayā kopaḥ kṛtārthīkṛtaḥ ।।
svāsthya-cintā-dṛḍhābhyāsa-sadṛśālokanādibhiḥ । smṛtiḥ pūrvānubhūtārtha-pratītis tatra vikriyāḥ । kampanodvahane mūrdhno bhrū-vikṣepādayo' pi ca ।। paryutsuko bhavati yat sukhito' pi jantuḥ ।
bhāva-sthirāṇi jananāntara-sauhṛdāni ।। pratyupteva ca vajra-lepa-ghaṭitevāntar-nikhāteva ca । cintā-santati-tantu-jāla-niviḍa-syūteva lagnā priyā ।। sā veṇī sa bhuja-kramo' tisaralo līlālasā sā gatiḥ ।
nidrā no na ratir na cāpi viratiḥ śūnyaṃ mano vartate ।। ārakta-rājibhir iyaṃ kusumair nava-kandalī salila-garbhaiḥ । kopād antar-bāṣpe smarayati māṃ locane tasyāḥ ।। ūho vitarkaḥ sandeha-vimarṣa-pratyayādibhiḥ ।
janito nirṇayāntaḥ syād asatyaḥ satya eva vā । tatrānubhāvāḥ syur amī bhrū-śiraḥ- ksepaṇādayaḥ ।। sāraṅgaṃ katicic ca saṃjagadire bhūmeś ca bimbaṃ pare । tan manye ravi-bhītam andha-tamasaṃ kukṣi-stham ālakṣyate ।।
vimarśo vicāraḥ । tena, yathā- śvasitam adhikaṃ kiṃ nv etat syāt kim anyad ato' tha vā । lalita-madhurās te te bhāvāḥ kṣipanti ca dhīratām ।। atra mādhava-gatāṃ cintām upalabhya kim atra kāraṇam iti vimṛśatā makarandena manmatha-nibandhana evāyaṃ bhāva iti satya-nirṇayānto vitarkaḥ ।
iṣṭa-vastv-apariprāpter aiśvarya-bhraṃśanādibhiḥ । cintā dhyānātmikā tasyām anubhāvā bhavanty amī । kārśyādhomukhya-santāpa-niḥśvāsocchrvasanādayaḥ ।। īsi-baliābaṇaā se kūṇita-pakkhaṃtatāraa tthimiā ।
diṭṭhī kapola-pālī ṇihiā kara-pallave mano suṇṇaṃ ।। [īṣad-valitāvanatā'syāḥ kūṇita-pakṣmanta-tārakā stimitā । dṛṣṭiḥ kapola-pālī nihitā kara-pallave manaḥ śūnyam ।।] yamo' pi vilikhan bhūmiṃ daṇḍenāstamita-tviṣā ।
kurute' sminn amoghe' pi nirvāṇālāta-lāghavam ।। nānā-śāstrāratha-mathanād artha-nirdhāraṇaṃ matiḥ । tatra ceṣṭās tu kartavya-karaṇaṃ saṃśaya-chidā । śiṣyopadeśa-bhrū-kṣepāv ūhāpohādayo' pi ca ।।
dinakara-kulāskandī ko' yaṃ kalaṅka-navāṅkuraḥ । yad adhikaraṇaṃ dharma-sthīyaṃ tavaiva vacāṃsi naḥ ।। jñāna-vijñāna-gurvādi-bhakti-nānārtha-siddhibhiḥ । lajjādibhiś ca cittasya naispṛhyaṃ dhṛtir ucyate ।।
atrānubhāvā vijñeyāḥ prāptārthānubhavas tathā । aprāptātīta-naṣṭārthān abhisaṅkṣobhaṇādayaḥ ।। aśnīmahi vayaṃ bhikṣām āśāvāso vasīmahi । śayīmahi mahī-pṛṣṭhe kurvīmahi kim īśvaraiḥ ।।
vartante' pi ca tatra tatra rasikā goṣṭhīṣu saktā nṛpāḥ । vāg-devī vadanāmbuje vasati cet ko nāma dīno janaḥ ।। yat saṃvāhayataḥ sukhaṃ hi caraṇau tātasya kiṃ rājyataḥ । āyāsaḥ khalu rājyam ujjhita-guros tatrāsti kaścid guṇaḥ ।।
pāñcālyā mama durnayopajanitas tīrṇo nikārārṇavaḥ । kiṃ nāmānyad ataḥ paraṃ bhagavato yāce prasannād aham ।। manorathasya lābhena siddhyā yogyasya vastunaḥ । mitra-saṅgama-devādi-prasādādeś ca kalpitaḥ ।।
manaḥ-prasādo harṣaḥ syād atra netrāsya-phullatā । priyābhāṣaṇam āśleṣaḥ pulakānāṃ prarohaṇam । svedodgamaś ca hastena hasta-sampīḍanādayaḥ ।। nṛpasya kāntaṃ pibataḥ sutānanam ।
guruḥ praharṣaḥ prababhūva nātmani ।। pulomajā-pada-tala-yāvakair iva । mukhe nirāmiṣa-kaṭhine mamārja tam ।। atra uccaiḥśravaso lābhena devendrasya harṣaḥ ।
ibha-kumbha-tuṅga-kaṭhinetaretara- stana-bhāra-dūra-vinivāritodarāḥ । pariphulla-gaṇḍa-phalakāḥ parasparaṃ parirebhire kukura-kaurava-striyaḥ ।। mitra-saṅgamaḥ pūjyādi-saṅgamādīnām apy upalakṣaṇam । jaganti yasyāṃ savikāsam āsata ।
tapadhanābhyāgama-sambhavā mudaḥ ।। gurur nṛpāṇāṃ gurave nivedya । śaśaṃsa vācā punaruktayeva ।। ādi-śabdād guru-rāja-prasādādayaḥ । guru-prasādād, yathā-
yajvāno vayam adya te bhagavatī bhūr adya rājanvatī । yenaitāvad arundhatī-patir api svenānugṛhṇāti naḥ ।। yena tat-priya-cikīrṣavo nṛpāḥ । nādhiveśma-nihitair upāyanaiḥ ।।
kālākṣamatvam autsukyam iṣṭa-vastu-viyogataḥ । tad-darśanād ramya-vastu-didṛkṣādeś ca tat-kriyāḥ ।। tvarānavasthitiḥ śayyā-sthitir uttāna-cintane । śarīra-gauravaṃ nidrā-tandrā-niḥśvasitādayaḥ ।।
sarvāvasthāsv ahar api kathaṃ manda-mandātapaṃ syāt । gāḍhoṣmābhiḥ kṛtam aśaraṇaṃ tvad-viyoga-vyathābhiḥ ।। āyāte dayite manoratha-śatair nītvā kathañcid dinaṃ gatvā vāsa-gṛhaṃ jaḍe parijane dīrghāṃ kathāṃ kurvati । daṣṭāsmīty abhidhāya satvara-padaṃ vyādhūya cīnāṃśukaṃ tanvaṅgyā rati-kātareṇa manasā nītaḥ pradīpaḥ śamam ।।
niṣkīlitenādhvani pūritena । pura-striyaḥ śiśriyire gavākṣān ।। aparādhāvamānābhyāṃ cauryāābhigrahaṇādibhiḥ । asat-pralāpanādyaiś ca kṛtaṃ caṇḍatvam ugratā ।।
kriyās tatrāsya-nayana-rāgo bandhana-tāḍane । śirasaḥ kampanaṃ kheda-vadha-nirbhartsanādayaḥ ।। lalita-śirīṣa-puṣpa-hananair api tāmyati yat । patatu śarasy akāṇḍayam adaṇḍaṃ ivaiṣa bhujaḥ ।।
atra mālatī-nikāra-rūpāparādhād mādhavasyaugryam । vijñāpayantaṃ pratiruṣṭa-cetāḥ । yajñāśi-vairī gadayā jaghāna ।। dhig apasarasi cauraṃkāram ākruśyamānaḥ ।
kuṭila-karaja-koṭi-krūra-karmā jaṭāyuḥ ।। katham api na niṣiddho duḥkhinā bhīruṇā vā drupada-tanaya-pāṇis tena pitrā mamādya । tava bhuja-bala-darpādhyāyamānasya vāmaḥ śirasi caraṇa eṣa nyasyate vārayainam ।। adhikṣepāvamānādyaiḥ krodho' marṣa itīryate ।
tatra sveda-śiraḥ-kampāv ādhomukhya-vicintane । upāyānveṣaṇotsāha-vyavasādayaḥ kriyāḥ ।। adhigatavatām iva kṣaṇāt । atho śiśupāla-pakṣa-pṛthivī-bhṛtāṃ gaṇaḥ ।।
dhvaṃsena hṛdayaṃ sadyaḥ paribhūtasya me paraiḥ । yady amarṣaḥ pratīkāraṃ bhujālambaṃ na lambhayet ।। para-saubhāgya-sampatti-vidyā-śauryādi-hetubhiḥ । guṇe' pi doṣāropaḥ syād asūyā tatra vikriyāḥ ।
mukhāpavartanaṃ garhā bhrū-bhedānādarādayaḥ ।। kānta-svahasta-likhitā mama mañjarīti । vairī na ced bhavati vepathur antarāyaḥ ।। lokopakāriṇī lakṣmīḥ satāṃ vimala-cetasām ।
tathāpi tāṃ vilokyaiva dūyante duṣṭa-cetasaḥ ।। pratyakṣādi-prabhā-siddha-viruddhārthābhidhāyinaḥ । vedāntā yadi śāstrāṇi bauddhaiḥ kim aparāddhyate ।। pratāpe cāmitrān dahati tava siṃha-kṣitipate ।
caturdhā tejo' pi vyabhajata kaṇādo munir api ।। atra prauḍha-kavi-samaya-prasiddha-mārgānusāriṇo vaktuḥ parimita-dravya-vādini kaṇāde mahaty asūyā mūḍhatama-dhīr iti vāg-ārambheṇa vyajyate । mārīco mṛga eva bhīti-bhavanaṃ vālī punar vānaraḥ । dor-darpas tu tathāpi te yadi samaṃ ko-daṇḍam āropaya ।।
rāga-dveṣādibhiś citta-lāghavaṃ cāpalaṃ bhavet । ceṣṭās tatrāvicāreṇa parirambhāvalambane । niṣkāsanokti-pāruṣye tāḍanājñāpanādayaḥ ।। kṣaṇam atha vīkṣya vipakṣam antike' nyā ।
abhavad amuñcati vallabhe' tigurvī ।। gāḍhāmodaṃ malaya-marutaḥ śṛṅkhalādāma datta । candraṃ cūrṇīkuruta ca śilāpaṭṭake piṣṭa-bimbam ।। atra sītā-viraheṇa rāvaṇasya vasantādi-viṣaya-dveṣeṇa tat-tad-adhidevatānāṃ tāḍanā-jñāpanādibhir anubhāvaiś cāpalyaṃ dyotyate ।
mada-svabhāva-vyāyāma-niścintatva-śramādibhiḥ । mano-nimīlanaṃ nidrā ceṣṭās tatrāsya-gauravam ।। āghūrṇamāna-netratvam aṅgānāṃ parimardanam । niḥśvāsocchvāsane sanna-gātratvaṃ netra-mīlanam ।
śarīrasya ca saṅkoco jāḍyaṃ cety evam ādayaḥ ।। nidrāṃ vihārārdha-pathe gatānām । ko lambayed āharaṇāya hastam ।। anyām apy alasāṃ nidhāya vipulābhoge nitamba-sthale ।
talpotpīḍana-tiryag-unnata-kucā nidrāti śātodarī ।। aśithila-parirambhair datta-saṃvāhanāni । tvam urasi mama kṛtvā yatra nidrām avāptā ।। tvad-vṛttyā śithilīkṛtas tribhuvana-trāṇāya nārāyaṇaḥ ।
prāṇottuṅga-bhujaṅga-talpam adhunā bhadreṇa nidrāyate ।। jyotiṣām avanatāsu paṅktiṣu । netra-mīlana-kutūhalaṃ kṛtam ।। udreka eva nidrāyāḥ suptiḥ syāt tatra vikriyāḥ ।
indriyoparatir netra-mīlanaṃ srasta-gātratā । utsvapnāyitanaiś calya-śvāsocchvāsādayo' pi ca ।। nisarga-niryan-nigamānta-gandhā । śayyā-bhujaṅgendra-nipīta-śeṣāḥ ।।
svapna-sparśana-nidhvāna-nidrā-sampūrṇatādibhiḥ । prabodhaś cetanāvāptiś ceṣṭās tatrākṣi-mardanam ।। śayyāyā mokṣaṇaṃ bāhu-vikṣepo' ṅguli-moṭanam । śiraḥ-kaṇḍūyanaṃ cāṅga-valanaṃ caivam ādayaḥ ।।
nimīlya netre sahasā vyabudhyata । asatya-kaṇṭhārpita-bāhu-bandhanā ।। suptaṃ tadā tvarita-keli-bhuvā śrameṇa । prābodhayan maṇi-gavākṣa-samāgato mām ।।
paṭu-paṭaha-dhvnaibhir vinīta-nidraḥ । vihaga-vikūjita-vandi-maṅgalāni ।। te ca prāpur udanvantaṃ bubudhe cādi-pūruṣaḥ । avyākṣepo bhaviṣyantyāḥ kārya-siddher hi lakṣaṇam ।।
uttamādhama-madhyeṣu sāttvikā vyabhicāriṇaḥ । vibhāvair anubhāvaiś ca varṇanīyā yathocitam ।। udvega-sneha-dambherṣyā-pramukhāś citta-vṛttayaḥ । ukteṣv antarbhavantīti na pṛthaktvena darśitāḥ ।।
Ed adds anukta-citta-vṛttīnām uktāntarbhāvaḥ । tathā hi-para-pratāraṇa-rūpa-dambhasya jihmatāvahitthāyām antar-bhāvaḥ । citta-dravatā-lakṣaṇasya snehasya harṣe' ntarbhāvaḥ । sva-viṣaya-dāna-mānādy-amarṣaṇa-rūpāyā īrṣyāyā amarṣe' ntarbhāvaḥ । para-viṣayāyās tv asūyāyām । udvegasya tu nirveda-viṣādādiṣu yathocitam antarbhāva ity ādi draṣṭavyam । tathā ca bhāva-prakāśikā-kāraḥ- anye' pi yadi bhāvāḥ syuś citta-vṛtti-viśeṣataḥ । antarbhāvas tu sarveṣāṃ draṣṭavyo vyabhicāriṣu ।। iti ।
vibhāvāś cānubhāvāś ca te bhavanti parasparam । kārya-kāraṇa-bhāvas tu jñeyaḥ prāyeṇa lokataḥ ।। tathā hi-santāpasya dainyaṃ prati vibhāvatvaṃ glāniṃ pratyanubhāvatvaṃ ca । prahārasya pralaya-mohau prati vibhāvatvam augryaṃ pratyanubhāvatvaṃ ca । viṣādasya utpātāvegaṃ pratyanubhāvatṃ stambhaṃ prati vibhāvatvam । vyādher glāni-stambha-pralayādīn prati vibhāvatvam । svātantryāt pāratantryāc ca te dvidhā vyabhicāriṇaḥ ।
para-poṣakatāṃ prāptāḥ paratantrā itīritāḥ । tad-abhāve svatantrāḥ syur bhāvā iti ca te smṛtāḥ ।। syāc ced brahma-gaṇo' yam ākṛti-gaṇas tatreṣyate ced bhavān । dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ।।
ity atra nirvedasya krodhāṅgatvam । nyastaṃ padaṃ śirasi vidviṣatāṃ tataḥ kim । kalpaṃ sthitās tanubhṛtāṃ tanavas tataḥ kim ।। ityādi । atra nirvedasyānanyāṅgatvāt svatantratvam ।
nanu nirvedasya śānta-rasa-sthāyitvaṃ kaiścid uktam । tat katham asya anya-rasopakaraṇatvam iti ced, ucyate । sati khalu grāme sīmā-sambhāvanā । sthāyitvaṃ nāma saṃskāra-pāṭavena bhāvasya muhur muhur navībhāvaḥ । tena nirveda-vāsanā-vāsitaṃ bhāvaka-cetasi naiṣphalyābhimateṣu vibhāvādiṣu tat-sāmagrī-phala-bhūtasya nirvedasyotpattir eva na saṅgacchate । kiṃ punaḥ sthāyitvam । kiṃ ca asati nirveda-sthāyini śānta-rūpo bhāvakānām āsvādaś citra-gata-kadalī-phala-rasāsvāda-lampaṭānāṃ rāja-śukānāṃ viveka-sahodaro bhaved iti kṛtaṃ saṃrambheṇa । tat-saṅkalpopahita-jaḍima-stambham abhyeti gātram । pāṇir lekhā-vidhiṣu nitarāṃ vartate kiṃ karomi ।। atra viṣādasya śṛṅgārāṅgatvam । svatantratvaṃ, yathā-
yaṃ yaṃ vyatīyāya patiṃvarā sā । vivarṇa-bhāvaṃ sa sa bhūmi-pālaḥ ।। ity atra viṣādasyānanyāṅgatvam । evam anyeṣām api svatantratva-paratantratve tatra tatrohanīye । ābhāsatā bhaved eṣām anaucitya-pravartitām ।
asatyatvād ayogyatvād anaucityaṃ dvidhā bhavet । asatyatva-kṛtaṃ tat syād acetana-gataṃ tu yat ।। kas tvaṃ bhoḥ, kathayāmi daiva-hatakaṃ māṃ viddhi śākhoṭakaṃ vairāgyād iva vakṣi, sādhu viditaṃ, kasmād idaṃ, kathyate । vāmenātra vaṭas tam adhvaga-janaḥ sarvātmanā sevate na cchāyāpi paropakāra-karaṇe mārga-sthitasyāpi me ।।
atra vṛkṣa-viśeṣatvād acetane śākhoṭake citta-vikārasyāsambhavānucito nirvedo' yam ābhāsatvam āpadyate । ayogyatva-kṛtaṃ proktaṃ nīca-tiryaṅ-narāśrayam ।। velā-taṭe prasūyethā mā bhūḥ śaṅkita-mānasā । māṃ jānāti samudro' yaṃ ṭiṭṭibhaṃ sāhasa-priyam ।।
atra yadi samudra-velāyāṃ prasūye tarhi udvela-kallola-mālābhir mamāpatyāni hṛtāni bhaveyur iti śaṅkitāyāṃ nija-gṛhiṇyāṃ kaścit ṭiṭṭibhaḥ pakṣi-viśeṣo garvāyate । tad ayaṃ garvo nīca-tiryag-gatatvād ābhāso nātīva svadate । gandhūrasya taros tale ghuṭa-puṭa-dhvānānusandhāyibhiḥ । tat-pūrvaṃ kṛṣi-karmaṇi śramavatā kṣudreṇa nidrāyate ।। utpatti-sandhi-śāvalya-śāntayo vyabhicāriṇām ।
daśāś catasras tatra utpattir bhāva-sambhavaḥ ।। evaṃ vādini devarṣau pārśve pitur adhomukhī । līlā-kamala-patrāṇi gaṇayāmāsa pārvatī ।। atra lajjāyāḥ harṣasya vā samutpattiḥ ।
sarūpam asarūpaṃ vā bhinna-kāraṇa-kalpitam । bhāva-dvayaṃ milati cet sa sandhir iti gīyate ।। khaḍga-prahārair avani gatānām । bhavanti netrānta-nimīlanāni ।।
atra nāyaka-khaḍga-prahāra-priyā-janāṅga-sparśābhyāṃ kalpitayoḥ pratināyakeṣu mohayoḥ sandhir netrānta-nimīlanena vyajyate । svidyanti gātrāny ativepitāni । priyābhir ālambita-kandharāṇām ।। atra garjiteṣu nāyaka-saṃnāha-niḥsāṇa-śaṅkayāṅkuritasya pratināyakānāṃ trāsasya priyāliṅgana-taraṅgitasya ca harṣasya sveda-vepathu-sādṛśya-kalpita-saṃśleṣaḥ sandhiḥ ।
atyārūḍhasya bhāvasya vilayaḥ śāntir ucyate ।। athā- vṛddhāmātya-hitopadeśa-vacanai ruddho' pi vṛddhiṃ gataḥ । vāhinyām anapota-siṃha-nṛpater ālokitāyām api ।। atra hitopadeśānādarādhirūḍhasya pratināyaka-gatasya garvasya śāntir āmūlam unmūlyata iti vāg-ārambheṇa vyajyate ।
śavalatvaṃ tu bhāvānāṃ saṃmardaḥ syāt parasparam ।। hantāsmāsu parāṅmukho hata-vidhiḥ kiṃ durgam adhyāsmahe । kiṃ vākyair anapota-siṃha-nṛpateḥ sevaiva kṛtyaṃ param ।। atra garva-viṣādāsūyā-cintā-smṛty-amarṣa-nirveda-matīnāṃ saṃmardo bhāva-śāvalyam ity ucyate ।
dig-antarāla-sañcāra-kīrtinā siṃha-bhūbhujā । evaṃ sañcāriṇaḥ sarve sa-prapañcaṃ nirūpitāḥ ।। iti sañcāri-bhāvāḥ । sajātīyair vijātīyair bhāvair ye tv atiraskṛtāḥ ।
kṣrābdhivan nayanty anyān svātmatvaṃ sthāyino hi te ।। bharatena ca te kathitā rati-hāsotsāha-vismaya-krodhāḥ । śoko' tha jugupsā bhayam ity aṣṭau lakṣma vakṣyate teṣām ।। yūnor anyonya-viṣayā sthāyinīcchā ratir bhavet ।
nisargeṇābhiyogena saṃsargeṇābhimānataḥ ।। upamādhyātma-viṣayair eṣā syāt tatra vikriyāḥ । kaṭākṣa-pāta-bhrū-kṣepa-priya-vāg-ādayo matāḥ ।। tathāvidhas tāvad aśeṣam astu saḥ ।
na kāma-vṛttir vacanīyam īkṣate ।। atra rūpādi-dṛṣṭa-kāraṇa-nirapekṣā pārvatyāḥ ratir janmāntara-vāsanā-rūpā nisargād eva bhavati । abhiyogo' bhiniveśaḥ । tad-eka-paratvam iti yāvat । ālokya mām agaṇita-skhalad-uttarīyā । sāśliṣṭavaty amṛta-saṃvalitair ivāṅgaiḥ ।।
atrottarīya-skhalanādi-sūcitena madayantikā-premābhiyogena makarandasya tatra ratir utpadyate । utpattir deva-yajanād brahma-vādī nṛpaḥ pitā । suprasannojjvalā mūrtir asyāṃ snehaṃ karoti me ।। atra deva-yajana-janakādi-sambandha-gauraveṇa sītāyāṃ rāmasya ratiḥ ।
atha abhimāṇaḥ । idam eva mama priyaṃ nānyad ity abhiprāyo' bhimānaḥ । tena, yathā- prakṛti-madhurāḥ santy evānye mano madayanti ye । mama tu yad iyaṃ yātā loke vilocana-candrikā nayana-viṣayaṃ janmany ekaḥ sa eva mahotsavaḥ ।। atra mādhavasya vilcana-candrikā-nayana-mahotsavādy-abhimānena itara-ramaṇīya-vastu-naiḥspṛhyeṇa ca mālatyāṃ ratiḥ ।
na sa rucira-kalāpaṃ bāṇa-lakṣyīcakāra । rati-vigalita-bandhe keśa-pāśe priyāyāḥ ।। atra mṛgayāntaritāpi daśarathasya priyā-viṣayā ratis tadīya-keśa-kalāpa-sadṛśa-keki-kalāpa-darśanenotpadyate । adhyātmaṃ svātma-prāmāṇya-mātram । tena, yathā-
kāmaṃ pratyādiṣṭāṃ smarāmi na parigrahaṃ munes tanayān । balavat tu dūyamānaṃ pratyāyayatīva me hṛdayam ।। atra duṣyantasya nija-citta-santāpa-pratyayena śāpa-vismṛtāyām api śakuntalāyāṃ ratiḥ । viṣayāḥ śabdādayaḥ । tatra śabdena, yathā mamaiva-
tad-darśanam astu vā mā vā । yadi karṇa-pathe patet tad evālam ।। atra prāg-adṛṣṭe' pi kṛṣṇe veṇu-nādena kāmavallyā ratiḥ । yad ayaṃ ratha-saṅkṣobhād aṃsenāṃso rathāṅga-suśroṇyāḥ ।
spṛṣṭaḥ saroma-vikriyam aṅkuritaṃ manobhaveneva ।। ayaṃ kāmo nāyaṃ sa tu madhumadāmodita-manāḥ । nidānaṃ bhāgyānāṃ jayati khalu siṃha-kṣitipatiḥ ।। atra rāmādi-smaraṇa-hetunā nāyaka-rūpātiśayena kasyāścid ratiḥ ।
candrodayārambha ivāmburāśiḥ । vyāpārayāmāsa vilocanāni ।। atra yadyapi sambhogāt prāg-ajñātasyādhara-rasasya rasaṃ prati vibhāvatā na saṅgacchate, tathāpi prasiddehḥ sambhāvitasya rasasyaiva vibhāvatvaṃ bimba-phalādharoṣṭha iti padena vyajyate । athavā samāsvādita-dākṣāyaṇī-bimbādharasya parameśvarasya tad-rasenaiva jananāntara-saṅgatāyām api tasyāṃ ratiḥ । ālolair ali-maṇḍalaiḥ pratipadaṃ pratyāśam āsevitaḥ ।
nāmodo' yam adṛṣṭa-pūrva-mahimā badhnāti me mānasam ।। atra parāśara-muni-prasādena labdhena divyena satyavatī-śarīra-saurabheṇa śantanos tasyāṃ ratiḥ । bhojas tu samprayogeṇa ratim anyām udāharat ।। cumbati priyatame haṭha-vṛttyā ।
jalpitaṃ jayati bāla-vadhūnām ।। vākṛtaṃ ca tenaiva । atra tarjanārthamokṣaṇārtha-vāraṇārthāṇāṃ mandaṃ maṇdaṃ prayogān mānavatyāḥ samprayoge raty-utpattiḥ pratīyata iti । samprayogasya śabdādiṣv antarbhāvān na tan-matam ।। tathā hi-uktodāharaṇe mānavatī-jalpitasya śabda-rūpatvam eva । tathā ca-
āarapasārioṭṭhaṃ aghaḍiaṇāsaṃ acuṃbiaṇiḍākaṃ । baṇṇaghialippamuhie tīe paricumbaṇaṃ bharimo ।। [ādara-prasāritoṣṭham aghaṭita-nāsam acumbita-niṭilam । varṇa-ghṛta-lipta-mukhyās tasyāḥ paricumbanaṃ smarāmaḥ ।।]
ity ādiṣu cumbanādīnām api sparśeṣv antar-bhāvaḥ । aṅkura-pallava-kalikā-praspunaphalabhoga-bhāg iyaṃ kramaśaḥ । premā mānaḥ praṇayaḥ sneho rāgo' nurāgaś ca ।। sa premā bheda-rahitaṃ yūnor yad bhāva-bandhanaṃ ।।
babhūva yat prema parasparāśrayam । parasparasyopari paryacīyata ।। atra bheda-kāraṇe suta-snehe saty api sudakṣiṇā-dilīpayo rater aparihāṇena bheda-rahitatvam । navam iva jagaj jātaṃ bhūyaś cirād abhinandatoḥ ।
prasarati kathā bahvī yūnor yathā na tathā ratiḥ ।। ] yat tu premānubandhena svātantryād dhṛdayaṅgamam । bahnāti bhāva-kauṭilyaṃ so' yaṃ māna itīryate ।। apārayantaṃ kila puṣpajaṃ rajaḥ ।
priyaṃ jaghānonnata-pīvara-stanī ।। atrāparādha-sambhāvanāyām api prema-kalpita-svātantryeṇa avajñā-rūpaṃ citta-kauṭilyam । sandhyayā praṇamito' smi nānyathā । cakravāka-sama-vṛttim ātmanaḥ ।। ]
bāhyāntaropacārair yat prema-mānopakalpitaiḥ । badhnāti bhāva-viśrambhaṃ so' yaṃ praṇaya ucyate ।। vivakṣati preyasi kuñcita-bhrūḥ । mukhaṃ pidhatte svakapolakena ।।
atra bhāva-bandhanāparādha-kauṭilyayor anuvṛttau kaṇṭhālambanādinopacāreṇa visrambhaḥ । mugdhākṣī svapitīti tat-parijanaṃ svairaṃ priye pṛcchati । paryasya svapana-cchalena śayane datto' vakāśas tayā ।। ] viśrambhe paramāṃ kāṣṭhām ārūḍhe darśanādibhiḥ ।
yatra dravaty antaraṅgaṃ sa sneha iti kathyate ।। kaduṣṇa-niḥśvāsa-cariṣṇukena । rāgoṣmaṇaiva dravatām anaiṣīt ।। atra lakṣmī-nārāyaṇayor anyonya-darśanenāntaḥ-karaṇa-dravībhāvaḥ ।
sāndra-sneha-rasātireka-vigalat-śrīman-nitambāmbarā । suptā kiṃ nu mṛtā nu kiṃ manasi me līnā vilīnā nu kim ।। sa tredhā kathyate prauḍha-madhya-manda-vibhedataḥ । pravāsādibhir ajñāta-citta-vṛttau priye jane ।
itara-kleśa-kārī yaḥ sa prauḍhaḥ sneha ucyate ।। mā kaulīnād asita-nayane mayy aviśvāsinī bhūḥ । iṣṭe vastuny upacita-rasāḥ prema-rāśī bhavanti ।। atra proṣite yakṣe sneha-janitayā tad-anyāsaṅga-śaṅkayā janitaḥ priyā-kleśaḥ mayy aviśvāsinī mā bhūr iti pratyāśvāsanena vyajyate ।
itarānubhavāpekṣāṃ sahate yaḥ sa madhyamaḥ ।। kiṃ vā sāgarikāṃ kramoddhata-ruṣā santarjyamānāṃ tathā । sarvākāra-kṛta-vyathaḥ kṣaṇam api prāpnomi no nirvṛtim ।। atra sāgarikānubhavāpekṣayā rāja-sneho vāsavadattāyāṃ madhyamaḥ ।
dvayor ekasya mānādau tad anyasya karoti yaḥ । naivopekṣāṃ na cāpekṣāṃ sa sneho manda ucyate ।। manye priyāhṛtamanās tasyāḥ praṇipāta-laṅghanaṃ sevām । evaṃ hi praṇayavatī sā śakyam upekṣituṃ kupitā ।।
atra kupitāyām irāvatyām upekṣāpekṣābhāvasya kathanena rājñaḥ snehas tad-viṣayo mandaḥ । ādi-śabdād atiparicayādayaḥ । yathā- revā-rodhasi vetasī-taru-tale cetaḥ samutkaṇṭhate ।। atra kasyāścit svairiṇyā gṛhiṇītva-paricayena pati-daśāṃ prāpte' pi jāre upekṣāpekṣayor abhāva-kathanān mandaḥ snehaḥ । duḥkham apy adhikaṃ citte sukhatvenaiva rajyate ।
yena sneha-prakarṣeṇa sa rāga iti gīyate ।। kusumbha-nīlī-mañjiṣṭha-rāga-bhedena sa tridhā । kusumbha-rāgaḥ sa jñeyo yaś citte rajyati kṣaṇāt । atiprakāśamāno' pi kṣaṇād eva vinaśyati ।।
bahu-ballahassa jā hoi ballahā kahabi pañjadi ahāiṃ । sā kiṃ chaṭṭhaṃ maggaī katto miṭṭhaṃ a bahuaṃ a ।। [bahu-vallabhasya yā bhavati vallabhā katham api pañca-divasāni । sā kiṃ ṣaṣṭhaṃ mṛgayate kuto mṛṣṭaṃ ca bahukaṃ ca ।।]
nīlī-rāgas tu yaḥ sakto nāpaiti na ca dīpyate ।। sā dakṣa-roṣāt sudatī sasarja । patiḥ paśūnām aparigraho' bhūt ।। atra paśupati-citta-rāgaḥ satī-saṅgamābhāva-niścayenāpi nāpaiti । viṣayābhāvān na prakāśate ca ।
acireṇaiva saṃsaktaś cirād api na naśyati । atīva śobhate yo' sau māñjiṣṭho rāga ucyate ।। viśrāmo hṛdayasya yatra jarasā yasminn ahāryo rasaḥ । bhadraṃ tasya sumānuṣasya katham apy ekaṃ hi tat prāpyate ।।
rāga eva svayaṃ vedya-daśā-prāptyā prakāśitaḥ । yāvad-āśraya-vṛttiś ced anurāga itīritaḥ ।। aśrānta-kaṇṭhakodgamam anavarata-svedam aviratotkampam । aniśa-mukulitāpāṅgaṃ mithunaṃ kalayāmi tad-avinābhūtam ।।
atra pārvatī-parameśvarayo ratiḥ śarīraikya-sambandhena yāvad-āśraya-vṛttiḥ anubhūta-sarva-rāgopaplavatayā sva-saṃvedya-daśā-prakāśita-nitya-bhoga-rūpā aśrānta-romāñcādibhir anubhāvair vyajyate । anye prītiṃ rater bhedm āmananti na tan-matam । asamprayoga-viṣayā seyaṃ harṣān na bhidyate ।। bhāṣaṇākṛti-veṣāṇaṃ kriyāyāś ca vikārataḥ ।
laulyādeś ca parasthānām eṣām anukṛter api ।। vikāraś cetaso hāsas tatra ceṣṭāḥ samīritāḥ । dṛṣṭer vikāro nāmauṣṭha-kapola-spandanādayaḥ ।। bhāṣā-vikāro bhāṣaṇāsambaddhatvādiḥ । ākṛti-vikṛtir ativāmana-danturatvādiḥ । veṣa-vikāro viruddhālaṅkāra-kalpanā । kriyā-vikāro vikaṭa-gatitvādiḥ । eṣām udāharaṇāni kaiśikyāṃ śuddha-hāsyaje narmaṇi nirūpitāni draṣṭavyāni ।
etābhir agni-śaraṇeṣu sadharmiṇībhiḥ । āghrātum icchati mṛge munayo hasanti ।। atra mṛgāṇāṃ santrāsana-yaṣṭi-samāghrāṇa-laulyena munīnāṃ hāsaḥ । ta ta tyaja du du drutaṃ bha bha bha bhājanaṃ kāñcanam ।
prage hasita-hetave sahacarībhir adhyaiyata ।। śaktir dhariya-sahāyādyaiḥ phala-ślāghyeṣu karmasu । satvarā mānasī vṛttir utsāhas tatra vikriyāḥ ।। kālādyavekṣaṇaṃ dhairyaṃ vāg-ārambhādayo' pi ca ।
sahajāhārya-bhedena sa dvidhā paribhāṣyate ।। vārāṃ nidhiṃ laṅghayituṃ hanūmān । kara-sthitāṃ rāghava-kārya-siddhim ।। nidrāṇeṣu ca vidravatsu kapiṣu prāptāvakāśe dviṣi ।
saumitrer adhiyuddha-bhūmi gaditā vācas tvayā na śrutāḥ ।। atra rāvaṇa-śakti-prahāreṇa kṣīṇa-śakter api lakṣmaṇasya dhairya-janitotsāhaḥ kapi-bhaṭāśvāsanādibhir vyajyate । sa gupta-mūla-prayatnaḥ śuddha-pārṣṇir ayānvitaḥ । ṣaḍ-vidhaṃ balam ādāya pratasthe vijigīṣayā ।।
srastaṃ bhrū-yugam unnamayya racitaṃ yajñopavītena ca । dṛṣṭaṃ bho janakasya yogina idaṃ dāntaṃ viraktaṃ manaḥ ।। sahāyam ekaṃ madhum eva labdhvā । dhairya-cyutiṃ ke mama dhanvino' nye ।।
atra svabhāva-śakti-rahitasya manmathasya indra-protsāhana-janitena dhairyeṇa vasanta-sahāyena cāhṛtotsāho dhairya-cyuti-cikīrṣā-kathanād abhivyajyate । lokottara-padārthānāṃ tat-pūrva-lokanādibhiḥ । vistāraś cetaso yas tu vismayaḥ sa nigadyate । kriyās tatrākṣi-vistāra-sādhūkti-pulakādayaḥ ।।
aho nārīcchāyām ayati vanitābhūyam ayate । sthale kṛtvā baddhvā kaca-bharam udasthād ṛṣi-vadhūḥ ।। vadhāvajñādibhiś citta-jvalanaṃ krodha īritaḥ । eṣa tridhā bhavet kordha-kopa-roṣa-prabhedataḥ ।।
vadha-cchedādi-paryantaḥ krodhaḥ krūra-janāśrayaḥ । abhyarthanāvadhiḥ prāyaḥ kopo vīra-janāśrayaḥ ।। śatru-bhṛtya-suhṛt-pūjyāś catvāro viṣayās tayoḥ । muhur daṣṭoṣṭhatā bhugna-bhrukuṭī-danta-ghaṭṭanam ।।
hasta-niṣpīḍanaṃ gātra-kampaḥ śastra-pratīkṣaṇam । sva-bhujāvekṣaṇaṃ kaṇṭha-garjādyāḥ śātrava-krudhi ।। manuja-paśubhir nirmaryādair bhavadbhir udāyudhaiḥ । ayam aham asṛṅ-medo-māṃsaiḥ karomi diśāṃ balim ।।
paśupatim avamantuṃ ceṣṭate yasya buddhiḥ । śirasi caraṇam enaṃ pātayāmi tri-vāram ।। atra parameśvarāvajñayā janito dakṣa-viṣayo dadhīci-krodhaḥ paruṣa-vāg-ārambheṇa vyajyate । bhṛtya-krodhe tu ceṣṭāḥ syus tarjanaṃ mūrdha-dhananam ।
nirbhartsanaṃ ca bahudhā muhur nirvarṇanādayaḥ ।। rūkṣekṣaṇaṃ paruṣa-huṅkṛti-garbha-kaṇṭham । saudhāt plavaṅga-pati-muṣṭi-hato daśāsyaḥ ।। atra sugrīva-sampāte palāyiteṣu bhṛtyeṣu rāvaṇasya krodho mūrdha-dhūnanādibhir anubhāvair vyajyate ।
mitra-krodhe vikārāḥ syur netrāntaḥ-patad-aśrutā । tūṣṇīṃ dhyānaṃ ca naiścalyaṃ śvasitāni muhur muhuḥ । maunaṃ vinamra-mukhatā bhugna-dṛṣṭyādayo' pi ca ।। kṛtaṃ kaunteyena kṣubhita-manasaḥ stabdha-vapuṣaḥ ।
apaśyann udbāṣpair yadu-patim apāṅgair yadu-bhaṭāḥ ।। atra subhadrā-haraṇānumatyā janitaḥ kṛṣṇa-viṣayo yadūnāṃ krodhaḥ kuṭila-vīkṣaṇādibhir vyajyate । pūjya-krodhe tu ceṣṭāḥ syuḥ sva-nindā namra-vaktratā । anuttara-pradānāṅga-sveda-gadgadikādayaḥ ।।
rūkṣaṃ vivakṣur api gadgadikāṃ dadhānaḥ । jajvāla cetasi paraṃ bharato mahātmā ।। śatru-krodhe tu ceṣṭāḥ syur bhāva-garbhita-bhāṣaṇam । bhrūbheda-niṭila-sveda-kaṭākṣaāruṇimādayaḥ ।।
kiñcit kokanada-cchadena sadṛśe netre svayaṃ rajyataḥ । candrasyodbhaṭa-lāñchanasya kamalasyodbhrānta-bhṛṅgasya ca ।। atra lavasya candraketoś ca paraspara-viṣayaḥ kopo bhrū-bhedādibhir vyajyate । bhṛtyādi-kopa-tritaye tat-tat-krodhāditāḥ kriyāḥ ।।
mithaḥ strī-puṃsayor eva roṣah strī-gocaraḥ punaḥ । pratyayāvadhir atra syur vikārāḥ kuṭilekṣaṇam । adhara-sphuraṇāpāṅga-rāga-niḥśvasitādayaḥ ।। ākampitādharam atiśvasitānubandham ।
kārā-vimuktir api kaṣṭatareti mene ।। atra rāvaṇa-kārāgāra-śaṅkayā janitaḥ sītā-viṣayo rāmasya roṣo bhrū-bhaṅgādibhir anubhāvair vyajyate । diṣṭyā no paruṣaṃ ruṣārdha-kathite kiñcin mayā vyāhṛtam । mithyā-dūṣita-yānayā virahitaṃ diṣṭyā na jātaṃ jagat ।।
atra svapna-vṛttānta-śravaṇa-bhrānti-janitasya bhānumatī-viṣayakasya suyodhana-roṣasya svapna-śeṣa-śravaṇa-janita-pratyaya-kṛtā śāntiḥ diṣṭyety-ādi-vāg-ārambheṇa vyajyate । dvedhā nigaditaḥ strīṇāṃ roṣaḥ puruṣa-gocaraḥ । sapatnī-hetur ādyaḥ syād anyaḥ syād anya-hetukaḥ ।। sapatnī-hetuko roṣo vipralambhe prapañcyate ।
anya-hetu-kṛte tv atra kriyāḥ puruṣa-roṣavat ।। vṛttaṃ rahaḥ-praṇayam apratipadyamāne । bhagnaṃ śarāsanam ivātiruṣā smarasya ।। atra prāktana-vṛttāntāpahnava-janito duṣyanta-viṣayakaḥ śakuntalā-roṣo bhrū-bhaṅgādibhir anubhāvair vyajyate ।
bandhu-vyāpatti-daurgaty-adhana-nāśādibhiḥ kṛtaḥ । citta-kleśa-bharaḥ śokas tatra ceṣṭā vivarṇatā ।। bāṣpodgamo mukhe śoṣaḥ stambha-niḥśvasitādayaḥ । uttamānam ayaṃ prauḍho vibhāvair anya-saṃśritaiḥ ।।
ātma-sthair atirūḍho' pi prāyaḥ śauryeṇa śāmyati । tatra ceṣṭā guṇākhyāna-nigūḍha-ruditādayaḥ ।। bhartur bhasmani petuṣīṃ karatala-vyāmṛṣṭa-pārśva-kṣitim । dṛṣṭvā yasya lalāṭa-locanam api vyāptāśru nirvāpitam ।।
atra rati-gata-śocya-daśā-vilokanena devasya śoko bāṣpodgamena vyajyate । giram udvamann iva mudaṃ mayi sthirām । vṛṣasena-vatsala vihāya yāsi mām ।। syād eṣa mṛti-paryantaḥ sva-parasthais tu madhyame ।
anativyakta-rudita-pramukhās tatra vikriyāḥ ।। rāgopādhir ayaṃ tyajanti viṣayān yaj jñātayo dustyajān । devaṃ cānakadundubhiṃ daśarathaṃ cekṣvāku-vaṃśyaṃ vinā ।। atra vasudevasya bandhu-vipattijaḥ śokaḥ prāṇotkramaṇena vyajyate ।
kaṇṭhe garva-niruddha-bāṣpa-vigame vācāṃ gatir gadgadā । kāṣṭhā tasya mamedṛśī yadukule kulyaḥ kathaṃ jīvati ।। karuṇā-kandalād iti bhāti । atra yadu-kula-dhvaṃsanena nāradasya śokaḥ ।
hetubhiḥ svagatair eva prāyaḥ strī-nīcayor ayam । maraṇa-vyavasāyāntas tatra bhū-pariveṣṭanam । urastāḍana-nirbheda-pātoccai rodanādayaḥ ।। nakhotkṛttair gaṇḍair upala-hati-śīrṇaiś ca niṭilaiḥ ।
manas takṣṇotyantaḥ-pura-parijanānāṃ sthitir iyam ।। vasudhāliṅgana-dhūsara-stanī । sama-duḥkhām iva kurvatī sthalīm ।। ahṛdyānāṃ padārthānāṃ darśana-śravaṇādibhiḥ ।
saṅkocanaṃ yan manasah sā jugupsātra vikriyāḥ ।। nāsāpidhānaṃ tvaritā gatir āsya-vikūṇanam । sarvāṅga-dhūnanaṃ kutsā muhur niṣṭhīvanādayaḥ ।। ākṛṣyāsakta-dhūpān api kuṇapa-bhujo bhūyasībhyaś citābhyaḥ ।
ete niścūṣya jaṅghān alakam udayinīr majja-dhārāḥ pibanti ।। atra jaṅghā-niścūṣaṇa-majja-dhārā-pānādi-janitā piśāca-viṣayā mādhavasya jugupsā garhaṇena ete kuṇapa-bhuja ity anena vyajyate । tvak-pracchanne snāyu-baddhāsthi-sandhau । badhnāty udyat-pūti-gandhe ratiṃ kaḥ ।।
atra kasyacid vastu-tattva-vicārāgama-śravaṇa-janitā dehe jugupsā-rūpā nindā vyajyate । ghṛṇā śuddhā jugupsānyā daśa-rūpe nirūpitā । sā heya-śravaṇotpanna-jugupsāyā na bhidyate ।। bhayaṃ tu mantunā ghora-darśana-śravaṇādibhiḥ ।
cittasyātīva cāñcalyaṃ tat prāyo nīca-madhyayoḥ ।। uttamasya tu jāyeta kāraṇair atilaukikaiḥ । bhaye tu ceṣṭā vaivarṇyaṃ stabdhatvaṃ gātra-kampanam ।। palāyanaṃ parāvṛtya vīkṣaṇaṃ svātma-gopanam ।
āsya-śoṣaṇam utkrośa-śaraṇānveṣaṇādayaḥ ।। mantur aparādhaḥ । tasmād, yathā- upasthitaṃ vīkṣya viśāmpatis tam । prahveṣv anirbandha-ruṣo hi santaḥ ।।
palāyamāno diśi dakṣiṇasyām । setu-cchidaṃ dāśarathiṃ nininda ।। atra yuddha-saṃrambha-bhīmasya colasya darśanāt pāṇḍyasya bhayaṃ palāyanādibhir vyajyate । prāpya pratyarthi-vīrāḥ kula-śikhari-guhāṃ gūḍha-gāḍhāndhakārām ।
sraṣṭāraṃ naṣṭa-dhairyāḥ kamala-bhuvam aho hanta nindanti mandam ।। sahasra-raśmer iva yasya darśanam । nināya bibhyad divasāni kauśikaḥ ।। atra varṇanīyatayā uttama-rāvaṇaṃ prati devendrasya madhyamatvaṃ nāśaṅkanīyam । yataḥ prakṛtir eva kāraṇaṃ puṃsām uttamatve । na tu varṇanā । varṇanāyāḥ kāraṇatve priyeṇa tasyānaparādha-bādhitāḥ ity ādibhiḥ augryādi-bhāva-kathanam uttamasya rāvaṇasya nocitaṃ syāt । tasmād uttama-prakṛter api devendrasya lokātirikta-vara-prabhāva-bhīṣaṇād rāvaṇād bhayam upapadyate ।
vaikuṇṭhe kuṇṭha-garve dravati maghavati klānta-kāntau kṛtānte । pāyād vaḥ kāla-kūṭaṃ jhaṭiti kavalayan līlayā nīla-kaṇṭhaḥ ।। ity atra vidrāva-tāralyādibhir udghoṣitasya dravya-nātha-savitrādi-gata-bhayasya apalāpaḥ katham abhidheyaḥ । tad-apalāpe ca kāla-kūṭa-bhakṣaṇasya sukaratvāt tat-kārya-nirvahaṇaika-prāṇasya nīlakaṇṭha-prabhāvotkarṣasya kathaṃ mastakonnamanaṃ syāt । hetujād itare prokte bhaye soḍhala-sūnunā ।
kṛtrimaṃ tūttama-gataṃ gurv-ādīn pratyavāstavam ।। vibhīṣikotthaṃ bālāder vitrāsitakam ity ubhe । tatrāntyam antarbhūtaṃ syād ghora-śravaṇaje bhaye ।। bhikṣu-bhallūka-corādi-sūcanā-kalpitatvataḥ ।
ādyaṃ tu yukti-kākṣyāyāṃ bhaya-kakṣyāṃ na gāhate ।। gurv-ādi-saṃnidhau yasmān nīcaiḥ sthity-ādi-sūcitam । bhāvo vinaya eva syād atha syān nāṭake yadi ।। avahitthatayā tasya bhayatvaṃ dūrato gatam ।
ato hetujam evaikaṃ bhayaṃ syād iti niścayaḥ ।। sattva-samutthaṃ tathaiva kartavyam । kṛtakaṃ mṛdu-ceṣṭitaiḥ kāryam ।। iti । nanu cātra svabhāvajaṃ kṛtakaṃ ceti dvividhaṃ bhayaṃ pratīyate । tasmāt tad-virodha iti cet, maivam । bharatādy-abhiprāyam ajānatāṃ pelavokti-mātra-tātparyeṇa na śaṅkitavyam । tathā hi-yathā loke mañjiṣṭhādi-dravyaṃ sahajo raktimā gāḍhataraṃ vyāpnoti । evaṃ madhya-nīcayor bhayaṃ svalpa-kāraṇa-mātre' pi sahajavad dṛśyata iti sahajam ity upacaryate । yathā kṛtako lākṣā-rasaḥ prayatna-sajjito' pi kāṣṭhādikam antar na vyāpnoti, evam uttama-gataṃ bhayam iti alaukika-kāraṇa-prakarṣeṇāpi kṛtakavad eva pratīyata iti kṛtakam ity upacaryate । anyathā svābhāvikasya bhayasya dāma-darśane' pi samutpatti-prasaṅgāt ।
siṃhāsanāntika-careṇa sahopasarpan । vākyād ṛte punar iva prativārito' smi ।। ity ādiṣu kathaṃ bhayotpattir iti ced ucyate । bhīṣaṇās trividhāḥ-ākṛti-bhīṣaṇāḥ kriyā-bhīṣaṇāḥ māhātmya-bhīṣaṇāś ceti । tatrākṛti-bhīṣaṇāḥ rakṣaḥ-piśācādayaḥ । kriyā-bhīṣaṇāḥ vīrabhadra-paraśurāma-śārdūla-vṛkādayaḥ । māhātmya-bhīṣaṇā deva-naradevādayaḥ । tato' tra māhātmya-bhīṣaṇa-rāja-darśanād bhayaṃ nāṭyācāryasya jāyate । na punaḥ svabhāvāt । tad etan niḥśaṃśayaṃ kṛtam aho durāsado rāja-mahimā iti pūrva-vākyaṃ grathnatā tenaiva kālidāseneti sarvaṃ kalyāṇam । bhojenoktāḥ sthāyino' nye garvaḥ sneho dhṛtir matiḥ ।
sthāsnur evoddhata-preyaḥ śāntodātta-raseṣv api । tatra sneho rater bhedas tridhā cecchātma-tat-kṛtaḥ ।। yad eva rocate mahyaṃ tad eva kurute priyā । iti vetti na jānāti tat priyaṃ yat karoti sā ।। iti ।
tenaiva vyākṛtaṃ ca-vatsala-prakṛter dhīra-lalita-nāyakasya priyālambana-vibhāvād utpannaḥ snehaḥ sthāyi-bhāvo viṣaya-saundaryādibhir uddīpana-vibhāvair uddīpyamānaḥ samupajāyamānair mati-dhṛti-smṛty-ādibhir vyabhicāri-bhāvair anubhāvaiś ca praśaṃsādibhiḥ saṃsṛjyamāno niṣpannaḥ preyo-rasa iti pratīyate । rati-prītyor api cāyam eva mūla-prakṛtir iṣyate । na tāvad asya snehasya ratiṃ prati mūla-prakṛtitvam । raty-aṅkura-daśāyām asyāsambhavāt । sambhogecchā-mātraṃ hi ratiḥ । saiva prema-māna-praṇayākhyābhis tisṛbhiḥ pūrva-daśābhir utkaṭībhūtā caturtha-daśāyāṃ citta-dravī-bhāva-lakṣaṇa-sneha-rūpatām āpnoti । tathā ca bhāva-prakāśikāyām- iyam aṅkuritā premṇā mānāt pallavitā bhavet । sakorakā praṇayataḥ snehāt kusumitā bhavet ।। iti ।
ato' sminn udāharaṇe snehasya rati-rūpeṇaivāsvādyatvaṃ na pṛthak sthāyitvena । evaṃ ca snehasya rati-bhedatva-kathanāt preyo-rasasyāpi śṛṅgārād apṛthaktvam artha-siddham । anye poṣā-sahiṣṇutvān naiva sthāyi-padocitāḥ ।। apakartāham asmīti mā te manasi bhūd bhayam । vimukheṣu na me khaḍgaḥ prahartuṃ jātu vāñchati ।।
vyākṛtaṃ ca-atra mayāpakāraḥ kṛta iti yat te cetasi bhayaṃ tan mā bhūt । mama khaḍgaḥ parāṅmukheṣu na kadācid api parahartum utsahata iti sarvathaiva rūḍho' haṅkāraḥ pratīyate । so' yaṃ garva-prakṛtir uddhato nāma raso niṣpadyate iti । na tāvad atra garvaḥ । kiṃ tu pūrvam apakartāraṃ paścād bhītaṃ dviṣantam avalokya jātayā sama-ravi-mukhaṃ na hanmi mā bhaiṣīr iti vāk-sūcitayā nīce dayayā kasyacid vīra-sārvabhaumasya śobhā nāma pauruṣa-sāttvika-bhāvaḥ pratīyate । yadi vā abhītam api śatruṃ bhīto yadi tarhi palāyasvety adhikṣipatīti garva iti ced astu vā garvaḥ । tathāpy asatyabhītikalpanā-rūpa-cittādhyavasāya-prakāśana-dvāreṇa śatru-gata-krodham eva puṣṇāti । kiṃ ca vimukhāprahāra-rūpātma-sambhāvanā-rūpa-garvasya asatya-bhīti-kalpanopabṛṃhaṇāt poṣo bhāvakānāṃ vairasyāya, na kevalaṃ svādābhāvāyeti nāsminn udāharaṇe garvasya sthāyitvam upapadyate । sarvāḥ sampattayas tasya santuṣṭaṃ yasya mānasam । upānad-gūḍha-pādasya nanu carmāstṛtaiva bhūḥ ।। iti ।
vyākṛtaṃ ca । atra kasyacid upaśānta-prakṛter dhīra-śānta-nāyakasya arthopagamana-mano' nukūla-dārādi-sampatter ālambana-vibhāva-bhūtāyāḥ samutpanno dhṛti-sthāyi-bhāvo vastu-tattvālocanādibhir uddīpana-vibhāvair uddīpyamānaḥ samupajāyamāna-smṛti-maty-ādibhir vyabhicāri-bhāvair vāg-ārambhādibhiś cānubhāvair anuṣajyamāno niṣpannaḥ śānto rasa iti gīyate । anye punar asya śamaṃ prakṛtim āmananti । sa tu dhṛter eva viśeṣo bhaviṣyatīti । atra tāvad anukūla-dāra-siddhi-janitāyāḥ dhṛtes tu rati-paratantratvam ābāla-gopāla-prasiddham । nanu, vastutattvālocanādibhir asyāḥ sthāyitvaṃ kalpyate iti cet, na । naiḥspṛhya-vāsanā-vāsite bhāvaka-citte vibhāvādiṣv api naiḥsvpṛhyonmeṣād dhṛter mūla-ccheda-prasaṅgāt । artha-sampatti-janitā dhṛtis tu agṛdhnu-lakṣaṇa-lokottaratva-prāpti-vyavasāya-rūpam utsāham anusarantī vīropakaraṇatām āpnotīti nātra dhṛteḥ sthāyitvam । dhṛti-sthāyitva-nirākaraṇa-saṃrambheṇaiva naṣṭas tad-viṣayaḥ śama-sthāyī kutra vā līno na jñāyate । mateḥ sthāyitvaṃ tenaivodāhṛtam । tathā hi- sādhāraṇyān nirātaṅkaḥ kanyām anyo' pi yācate ।
kiṃ punar jagatāṃ jetā prapautraḥ parameṣṭhinaḥ ।। iti । vyākṛtaṃ ca-rāmasya udātta-prakṛter nisargata eva tattvābhiniveśinī matir nānya-viṣaye pravartate । na ca pravṛttā uparamati । sā ca sīteyaṃ mama svīkāra-yogyety evaṃ-rūpeṇa pravṛttā rāvaṇa-prārthanā-lakṣmaṇa-protsāhanābhyām uddīpyamānā samupajāyamāna-cintā-vitarka-vrīḍāvahittha-smṛty-ādibhiḥ kālocitottarānu-mīyamānair viveka-cāturya-dhairyaudāryādibhiḥ saṃsṛjyamānā udātta-rasa-rūpeṇa niṣpadyate iti । atra tāvat sītā-viṣayā ātma-svīkāra-yogyatva-niścaya-rūpā rāmasya matis tu rater utpatti-mātra-kāraṇam eva । tad-aniścaye rater anaucityāt । atra kanyāyāḥ sādhāraṇya-niścayo matiḥ । tasyāḥ sthāyitvam icchāma iti cet, na । sā hi rāvaṇa-viṣaya-lajjāsūyā-doṣa-nivāraṇa-dvāreṇa kārya-karaṇāparāṅmukhībhāva-lakṣaṇa-lokottara-tat-prāpti-vyavasāya-rūpā rāmotsāhaṃ bhāvakāsvāda-yogyatayā protsāhayati । tad aṣṭāv eva vijñeyāḥ sthāyino muni-saṃmatāḥ ।
sthāyino' ṣṭau trayastriṃśac cāriṇo' ṣṭau ca sāttvikāḥ ।। evam ekonapañcāśad bhāvāḥ syur militā ime । evaṃ hi sthāyino bhāvān siṃha-bhūpatir abhyadhāt ।। athaiṣāṃ rasa-rūpatvam ucyate siṃha-bhūbhujā ।
vidvan-mānasa-haṃsena rasa-bhāva-vivekinā ।। ete ca sthāyinaḥ svaiḥ svair vibhāvair vyabhicāribhiḥ । sāttvikaiś cānubhāvaiś ca naṭābhinaya-yogataḥ ।। sākṣātkāram ivānītāḥ prāpitāḥ svādu-rūpatām ।
sāmājikānāṃ manasi prayānti rasa-rūpatām ।। dadhyādi-vyañjana-dravyaiś ciñcādibhir athauṣadhaiḥ । guḍādi-madhura-dravyair yathā-yogaṃ samanvitaiḥ ।। yadvat pāka-viśeṣeṇa ṣāḍavākhyo rasaḥ paraḥ ।
niṣpadyate vibhāvādyaiḥ prayogeṇa tathā rasaḥ । so' yam ānanda-sambhedo bhāvakair anubhūyate ।। nanu nāyaka-niṣṭhasya sthāyi-prakarṣa-lakṣaṇasya rasasya sāmājikānubhava-yogyatā nopapadyate । anya-bhavasya tasyānyānubhavāyogāt iti cet satyam । ko vā nāyaka-gataṃ rasam ācaṣṭe । tathā hi-sa ca nāyako dṛṣṭaḥ śruto' nukṛto vā rasasyāśrayatām ālambate । nādyaḥ । sākṣād dṛṣṭa-nāyaka-ratyāder vrīḍā-jugupsādi-pratīpa-phalatvena svādābhāvāt । na dvitīya-tṛtīyau । tayor avidyamānatvāt । na hy asati āśraye tad-āśritasyāvasthānam upapadyate । nanu bhavatu nāmaivam । tathāpi rasasya naṭa-gatatve na sāmājikānubhavānupapattir iti cet, na । naṭe rasa-sambhavaḥ kim anubhāvādi-sad-bhāvena vibhāvādi-sambhavena vā । nādyaḥ, abhyāsa-pāṭavādināpi tat-siddheḥ । kiṃ ca sāmājikeṣu yathocitam anubhāva-sadbhāve' pi tvayā teṣāṃ rasāśrayatānaṅgīkārāt । yadi vibhāvena tatrāpi kim anukārya-mālavikādinā anukāriṇā svakāntādinā vā । nādyaḥ, anaucityāt । nāpi dvitīyaḥ, naṭe sākṣād-dṛṣṭa-nāyakavad aślīlatā-pratīteḥ ।
vibhāvādi-bhāvānām anapekṣita-bāhya-sattvānāṃ śabdopadhānād evāsādita-sad-bhāvānām anukāryāpekṣayā niḥsādhāraṇānām api kāvye nāṭye ca abhidhā-paryāyeṇa sādhāraṇīkaraṇātmanā bhāvanā-vyāpāreṇa sva-sambandhitayā vibhāvitānāṃ sākṣād bhāvaka-cetasi viparivartamānānām ālambanatvādy-avirodhād anaucityādi-viplava-rahitaḥ sthāyī nirbharānanda-viśrānti-svabhāvena bhogena bhāvakair bhujyate iti । anye tv anyathā samādhānam āhuḥ । loke pramadādi-kāraṇādibhiḥ sthāyy-anumāne abhyāsa-pāṭavavatāṃ sahṛdayānāṃ kāvye nāṭye ca vibhāvādi-pada-vyapadeśyaiḥ sva-sambandhitvena anya-sambandhitvena ca sādhāraṇyāt pratītair abhivyaktībhūto vāsanātmatayā sthitaḥ sthāyī ratyādiḥ pānaka-rasa-nyāyena carvyamāṇo lokottara-camatkāra-kārī paramānandam iva kandalayan rasa-rūpatām āpnotīti । evaṃ ca bhukti-vyakti-pakṣayor ubhayor api sāmājikānāṃ rasāśrayatvopapatter anyatara-pakṣa-parigrahāgrahād udāsmahe । prāyeṇa bhāratīya-matānusāriṇāṃ prakriyā tu -loke kāraṇa-kārya-sahakāritām upagataiḥ kāvye nāṭye vā sarasa-sūkti-sudhā-mādhurī-dhurīṇair yathoktābhinaya-sametair vā padārthatvena vibhāvānubhāva-sañcāri-vyapadeśaṃ prāpitaiḥ nāyikā-nāyaka-candra-candrikā-malayānilādi-bhrū-vikṣepa-kaṭākṣa-pāta-sveda-romāñcādi-nirveda-harṣādi-rūpair vāsanātmakair ātma-sambandhitvenābhi-matair bhāvaiḥ dharma-kīrti-ratānāṃ ṣaḍ-aṅga-nāṭya-samaya-jñānāṃ nānā-deśa-veṣa-bhāṣā-vicakṣaṇānāṃ nikhila-kalā-kalāpa-kovidānāṃ santyakta-matsarāṇāṃ sakala-siddhānta-vedināṃ rasa-bhāva-vivecakānāṃ kāvyārtha-nihita-cetasāṃ sāmājikānāṃ manasi mudrā-muditra-nyāyena viparitvartitāḥ vāsitāś cābhivardhitāḥ sthāyino bhāvāḥ kāvyārthatvenābhimatāḥ bāhyārthāvalambanātmakāḥ santo vikāsa-vistara-kṣobha-vikṣepātmakatayā vibhinnāḥ tat-tad-rūpeṇa āsvādyamānāḥ paramānanda-rūpatām āpnuvantīti sakala-sahṛdaya-saṃvedana-siddhasya rasasya pramāṇāntareṇa saṃsādhana-pariśramaḥ śrotṛ-jana-citta-kṣobhāya na kevalaṃ, pratyuta nopayogāyeti prakṛtam anusarāmaḥ ।।
aṣṭadhā sa ca śṛṅgāra-hāsya-vīrādbhutā api । raudraḥ karuṇa-bībhatsau bhayānaka itīritaḥ ।। eṣūttaras tu pūrvasmāt sambhūto viṣamāt samaḥ । bahu-vaktavyatā-hetoḥ sakalāhlādanād api ।।
raseṣu tatra śṛṅgāraḥ prathamaṃ lakṣyate sphuṭam । vibhāvair anubhāvaiś ca sāttvikair vyabhicāribhiḥ ।। nītā sadasya-rasyatvaṃ ratiḥ śṛṅgāra ucyate । sa vipralambhaḥ sambhoga iti dvedhā nigadyate ।।
ayuktayos taruṇayor yo' nurāgaḥ parasparam । abhīṣṭāliṅganādīnām anavāptau prakṛṣyate ।। sa vipralambho vijñeyaḥ sa caturdhā nigadyate । pūrvānurāga-mānau ca pravāsa-karuṇāv iti ।।
atrāyam arthaḥ-nāyikā-nāyakayoḥ prāg-asaṅgatayoḥ saṅgata-viyuktayor vā svocita-vibhāvair anubhāviś copajāyamānaḥ parasparānurāgo' nyatarānurāgo vā svābhilaṣitāliṅganādīnām anavāptau satyām utpadyamānair vyabhicāribhir anubhāvaiś ca prakṛṣyamāṇo vipralambha-śṛṅgāra ity ākhyāyate । sa ca pūrvānurāgādi-bhedena cāturvidhyam āpadyate । yat prema saṅgamāt pūrvaṃ darśana-śravaṇādibhiḥ । pūrvānurāgaḥ sa jñeyaḥ śravaṇaṃ tad-guṇa-śrutiḥ ।। svenānalaṃ yat kila saṃśrayiṣye ।
mṛṣā-giraṃ tvāṃ nṛpatau na kuryām ।। atra haṃsa-mukhān nala-guṇa-śravaṇena damayantyāḥ pūrvānurāgaḥ । pratyakṣa-citra-svapnādau darśanaṃ darśanaṃ matam ।। nyavartanānyopagamāt kumārī ।
vṛkṣāntaraṃ kāṅkṣati ṣaṭ-padālī ।। līlāvadhūta-kamalā kalayantī pakṣapātam adhikaṃ naḥ । mānasam upaiti keyaṃ citra-gatā rājahaṃsīva ।। atra citragata-ratnāvalī-darśanād vatsa-rājasya pūrvānurāgaḥ ।
svapne dṛṣṭākārā tam api samādāya gatavatī bhavatī । anyam upāyaṃ na labhe prasīda rambhoru dāsāya ।। atra kām api svapne dṛṣṭavataḥ kasyacin nāyakasya pūrvānurāgaḥ । yataḥ pūrvānurāgo' yaṃ saṅkalpātmā pravartate ।
so' yaṃ pūrvānurāgākhyo vipralambha itīritaḥ ।। pāratantryād ayaṃ dvedhā daiva-mānuṣa-kalpanāt । tatra sañcāriṇo glāniḥ śaṅkāsūye śramo bhayam ।। nirvedautsukya-dainyāni cintā-nidre prabodhatā ।
viṣādo jaḍatonmādo moho maraṇam eva ca ।। vyarthaṃ samarthya lalitaṃ vapur ātmanaś ca । śūnyā jagāma bhavanābhimukhī kathaṃcit ।। atra janakādy-ānukūlye' pi daiva-pāratantryeṇa pārvatyāḥ pūrvānurāgaḥ ।
ammo apaṃgo me paripphurai kiṃ bi vāmo । ṇāha maṃ parāhīṇaṃ tui parigaṇaa satiṇhaṃ ।। amho apāṅgo me parisphurati kim api vāmaḥ । nātha māṃ parādhīnāṃ tvayi parigaṇaya satṛṣṇām ।।]
atra devayānī-pāratantryeṇa śarmiṣṭhāyāḥ yayāti-viṣayaḥ pūrvānurāgaḥ । etasminn abhilāṣādi maraṇāntam anekadhā । tat-tat-sañcāri-bhāvānām utkaṭatvād daśā bhavet ।। tathāpi prāktanair asyā daśāvasthāḥ samāsataḥ ।
proktās tad-anurodhena tāsāṃ lakṣaṇam ucyate ।। abhilāṣaś cintānusmṛti-guṇa-saṅkīrtanodvegāḥ । savilāpā unmāda-vyādhī jaḍatā mṛtiś ca tāḥ kramaśaḥ ।। saṅgamopāya-racita-prārabdha-vyavasāyataḥ ।
saṅkalpecchā-samudbhūtir abhilāṣo' tra vikriyāḥ ।। praveśa-nirgamau tūṣṇīṃ tad-dṛṣṭi-patha-gāminau । rāga-prakāśana-parāś ceṣṭāḥ svātma-prasādhanam । vyājoktayaś ca vijane sthitir ity evam ādayaḥ ।।
pramodād udvelaiś cakita-hariṇī-vīkṣaṇa-sakhaiḥ । apāṅgaiḥ siṃha-kṣmā-ramaṇam abalā vīkṣitavatī ।। atra rāga-prakāśana-parair dṛṣṭi-viśeṣair nāyake kasyāścid abhilāṣo vyajyate । kenopāyena saṃsiddhiḥ kadā tasya samāgamaḥ ।
dūtī-mukhena kiṃ vācyam ity ādy ūhas tu cintanam ।। atra nīvyādi-saṃsparśaḥ śayyāyāṃ parivartanam । sa-bāṣpākekarā dṛṣṭir mudrikādi-vivartanam । nirlakṣya-vīkṣaṇaṃ caivam ādyā vikṛtayo matāḥ ।।
śrī-siṃhaḥ sva-sakhī-mukhena sa kathaṃ neyaḥ sa kiṃ vakṣyati । śayyāyāṃ parivartane śvasiti ca kṣiptvā kapolaṃ kare ।। arthānām anubhūtānāṃ deśa-kālānuvartinām । sāntatyena parāmarśo mānasaḥ syād anusmṛtiḥ ।। tatrānubhāvā niḥśvāso dhyāṇaṃ kṛtya-vihastatā ।
śayyāsanādi-vidveṣa ity ādyāḥ smara-kalpitāḥ ।। vyāpārānanapota-siṃha-nṛpate rāgānusandhāyakān । nānyat kāṅkṣati karma kartum ucitaṃ nāste na śete kvacit ।। saundaryādi-guṇa-ślāghā guṇa-kīrtanam atra tu ।
romāñco gadgadā vāṇī bhāva-manthara-vīkṣaṇam । tat-saṅga-cintanaṃ sakhyā gaṇḍa-svedādayo' pi ca ।। mad-bhāgyaād anapota-siṃha-nṛpate rūpaṃ mayā vīkṣitam । svidyad-gaṇḍa-talaṃ sagadgada-padaṃ sākhyāti sakhyāḥ puraḥ ।।
manasaḥ kampa udvegaḥ kathitas tatra vikriyāḥ । cintā santāpa-niḥśvāsau dveṣaḥ śayyāsanādiṣu । stambha-cintāśru-vaivarṇya-dīnatvādaya īritāḥ ।। tat-strībhiś cirayat suteṣu vilasac-cetaḥ-samudbhrāntibhiḥ ।
kāmaṃ snigdha-sakhī-jane viracitā dīnā dṛśor vṛttayaḥ ।। iha me dṛk-pathaṃ prāpad ihātiṣṭhad ihāsta ca । ihālapad ihāvātsīd ihaiva nyavṛtat tathā ।। ity ādi-vākya-vinyāso vilāpa iti kīrtitaḥ ।
tatra ceṣṭās tu kutrāpi gamanaṃ kvacid īkṣaṇam । kvacit kvacid avasthānaṃ kvacic ca bhramaṇādayaḥ ।। kuñje sādaram īkṣitāham iha mam ānandayan sa smitaiḥ । yātaṃ yāti ca satvarā taru-talaṃ līlāta ekākinī ।।
sarvāvasthāsu sarvatra tan-manaskatayā sadā । atasmiṃs tad iti bhrāntir unmādo virahodbhavaḥ ।। tatra ceṣṭās tu vijñeyā dveṣaḥ sveṣṭe' pi vastuni । dīrghaṃ muhuś ca niḥśvāso nirnimeṣatayā sthitiḥ ।
nirnimitta-smita-dhyāna-gāna-maunādayo' pi ca ।। nirvarṇyāyam asau mama priya iti premābhiyoga-bhramāt । sāsūyaṃ sadara-smitaṃ sa-cakitaṃ sākāṅkṣam ālokate ।। abhīṣṭa-saṅgamābhāvād vyādhiḥ santāpa-lakṣaṇaḥ ।
atra santāpa-niḥśvāsau śīta-vastu-niṣevaṇam ।। jīvitopekṣaṇaṃ moho mumūrṣā dhṛti-varjanam । yatra kvacic ca patanaṃ srastākṣatvādayo' pi ca ।। kandarpānala-dīpitāni sutanor aṅgāni paryākulāḥ ।
sakhyaḥ pāṇi-talāni patra-marutā nirvāpayantyo muhuḥ ।। idam iṣṭam aniṣṭaṃ tad iti vetti na kiñcana । nottaraṃ bhāṣate praśne nekṣate na śṛṇoti ca ।। yatra dhyāyati niḥsaṃjñaṃ jaḍatā sā prakīrtitā ।
atra sparśānabhijñatvaṃ vaivarṇyaṃ śithilāṅgatā । akāṇḍa-huṅkṛtiḥ stambho niḥśvāsa-kṛśatādayaḥ ।। ākrāntā tanutāṃ gatā smara-śaraiḥ śāteva śātodarī । prāpte pakṣma-puṭāvṛtiṃ ratipates tat-ketanaṃ jṛmbhatām ।।
tais taiḥ kṛtaiḥ pratīkārair yadi na syāt samāgamaḥ । tataḥ syān maraṇodyogah kāmāgnes tatra vikriyāḥ ।। līlā-śuka-cakorādi-nyāsaḥ snigdha-sakhī-kare । kala-kaṇṭha-kalālāpa-śrutir mandānilādaraḥ ।
jyotsnā-praveśa-mākanda-mañjarī-vīkṣaṇādayaḥ ।। nyāsīkṛtya ca śārikāṃ parijane snigdhe samaṃ vīṇayā । siktena hy anapota-siṃha-nṛpater nāmnā punar jīvitā ।। atra kecid abhilāṣāt pūrvam icchotkaṇṭhā-lakṣaṇam avasthā-dvayam aṅgīkṛtya dvādaśāvasthā iti varṇayanti । tatrecchā punar abhilāṣān na bhidyate । tat-prāpti-tvarālakṣaṇā utkaṇṭhā tu cintanān nātiricyate ity udāsitam ।
muhuḥ-kṛto meti neti pratiṣedhārtha-vīpsayā । īpsitāliṅganādīnāṃ nirodho māna ucyate ।। so' yaṃ sahetu-nirhetu-bhedād dvedhātra hetujaḥ । īrṣyayā sambhaved īrṣyā tv anyāsaṅgini vallabhe ।।
asahiṣṇutvam eva syād dṛṣṭer anumiteḥ śruteḥ । īrṣyā-māne tu nirvedāvahittha-glāni-dīnatāḥ । cintā-cāpalya-jaḍatā-mohādyā vyabhicāriṇaḥ ।। paccakkha-maṃtu-kāraa ja{i} cumbasi maha ime hada-kapole ।
tā majjha pia-sahīe bisesao kīsa biṇṇao ।। [pratyakṣa-mantu-kāraka yadi cumbasi mamaimau hata-kapolau । tato mama priya-sakhyā viśeṣakaḥ kasmād vijñātaḥ ।।] atra nāyikā-kapola-cumbana-vyājena tat-pratibimbitāṃ sakhīṃ cumbati nāyake tad-īrṣyayā janito nāyikā-mānaḥ pratyakṣa-mantukārakety anayā sambuddhyā vyajyate ।
bhogāṅka-gotra-skhalanotsvapnair anumitis tridhā ।। dhatte bhūṣaṇam ardha-candram amalaṃ candre na kiṃ kālimā । bhāgyaṃ draṣṭum anīśayaiva bhavataḥ kāntāparāddhaṃ mayā ।। atra maṇi-mālikādi-lakṣaṇa-madana-mudrānumiti-priyāparādha-janiterṣyā-sambhūto mānaḥ tat sādhv eva kṛtam ity ādibhir viparīta-lakṣaṇoktibhir vyajyate ।
netrāñcalena mayi tāḍanam ācarantyāḥ । manye tad eva mukha-paṅkajam āyatākṣyāḥ ।। pratyabhitsur avadantya eva tam । krodha-bhinna-valayair vivartanaiḥ ।।
śrutiḥ priyāparādhasya śrutir āpta-sakhī-mukhāt ।। śruti-janiterṣyayā māno, yathā- kiṃ tūṣṇīṃ rodiṣi kopane bahutaraṃ phūtkṛtya rodiṣyasi । nirviṇṇo' nunayaṃ prati priyatamo madhyasthatām eṣyati ।। atra piśuna-sakhī-janopadeśa-janito māno bāṣpādibhir vyajyate ।
kāraṇābhāsa-sambhūto nirhetuḥ syād dvayor api । avahitthādayas tatra vijñeyā vyabhicāriṇaḥ ।। nirāhārāḥ sakhyaḥ satata-ruditocchūṇa-nayanāḥ । tavāvasthā ceyaṃ visṛja kaṭhine mānam adhunā ।।
alia-pasuttaa viṇimīliaccha dehi suhaa majjha oāsaṃ । gaṇḍa-paricuṃbaṇāpulaiaṅga ṇa puṇo cirāissaṃ ।। (alīka-prasupta vinimīlitākṣa dehi subhaga mamāvakāśam । gaṇḍa-paricumbanā-pulakitāṅga na punaś cirayiṣyāmi ।।)
atrālīka-svāpākṣi-nimīlanādi-sūcita-puruṣa-māna-kāraṇasya prasādhana-gṛha-vyāpāra-nimittaṃ vilambanasyābhāsatvam । sandhyayā praṇamito' smi nānyathā । cakravāka-sama-vṛttim ātmanaḥ ।। atra pārvatī-māna-kāraṇasya parameśvara-kṛta-sandhyā-praṇāmasyābhāsatvam ।
nanu aliapasuttety atra gaṇḍa-paricumbanasya niṣedho nāsti । evaṃ muñca kopam ity atra ca niṣedho na śrūyate । tat katham asya nirhetukasya mānatvam iti cet । meti neti vācika-niṣedhasya upalaksaṇatvāt pūrvasminn udāharaṇe apratikriyayā cumbanānaṅgīkāra-lakṣaṇo niṣedho vidyata eva । aparatra punar anuttara-dānādinā anaṅgīkāra-lakṣaṇo niṣedho vaktavya eva । nanu nirhetukasya mānasya bhāva-kauṭilya-rūpa-mānasya ca ko bheda iti ced ucyate । nirhetuka-māne tu kopa-vyājena cumbanādi-vilambanāt prema-parīkṣaṇaṃ phalam । bhāva-kauṭilya-māne tu cumbanādy-avilambaḥ phalam iti spaṣṭa eva tayor bhedaḥ । nirhetukaḥ svayaṃ śāmyet svayaṃ grāhasmitādibhiḥ ।। mugdhe kim etad racitaṃ tvayeti ।
smitottaro' bhūt kuhanāvirodhaḥ ।। atra lakṣmī-nārāyaṇayor anyonya-mānasya paraspara-kṛta-bhoga-cihna-lakṣaṇa-kāraṇābhāsa-janitasya smitottaratayā svayaṃ śāntir avagamyate । hetujas tu śamaṃ yāti yathāyogyaṃ prakalpitaiḥ । sāmnā bhedena dānena naty-upekṣā-rasāntaraiḥ ।
tatra priyokti-kathanaṃ yat tu tat sāma gīyate ।। kim anyathā cetasi śaṅkayeti । nājñāyi māno' pi sakhī-jano' pi ।। atra priya-sāmokti-janitā kasyāścid māna-śāntiḥ sakhī-jana-mānādy-ajñāna-sūcitair āliṅganādibhir vyajyate ।
sakhyādibhir upālambha-prayogo bheda ucyate ।। vidheyas te preyān yadi vayam anullaṅghya-vacasaḥ । nivāpāmbho datte nayana-salilair māna-suhṛde ।। vyājena bhūṣaṇādīnāṃ pradānaṃ dānam ucyate ।। athā-
vitarasi naḥ kalikāṃ kim-artham enām । śaṭhaḥ kalir eva mahāṃs tvayādya dattaḥ ।। natiḥ pāda-praṇāmaḥ syāt ।। praṇamati nija-nāthe pāda-paryanta-pīṭham ।
anayata kuca-yugme nirguṇāṃ hāra-vallīm ।। tūṣṇīṃ sthitir upekṣaṇam ।। caraṇoāsaṇisaṇṇassa tassa bharimo aṇālabantassa । pāaṅguṭṭhābeṭṭhia kesa-diḍhāaḍḍhaṇa-suhaṃ ।।
[caraṇāvakāśa-niṣaṇṇasya tasya smarāmo' nālapataḥ । pādāṅguṣṭhāveṣṭhita keśa-dṛḍhākarṣaṇa-sukham ।।] atra śayyāyāṃ caraṇāvakāśa-sthiti-maunādibhir upekṣā । tayā janitā mānasya śāntiś caraṇāṅguṣṭha-veṣṭita-keśa-dṛḍhākarṣaṇena vyajyate । ākasmika-bhayādīnāṃ kalpanā syad rasāntaram ।
yādṛcchikaṃ buddhi-pūrvam iti dvedhā nigadyate । anukūlena daivena kṛtaṃ yādṛcchikaṃ bhavet ।। mānam asyā nirākartuṃ pādayor me patiṣyataḥ । upakārāya diṣṭyaitad udīṇaṃ ghana-garjitam ।।
atra māna-praṇodana-ghana-garjita-santrāsasya priya-prayatnair vinā daiva-vaśena sambhūtatvād yādṛcchikatvam । pratyutpanna-dhiyā puṃsā kalpitaṃ buddhi-pūrvakam ।। kaścit kesara-dūṣitekṣaṇa iva vyāmīlya netre sthitaḥ । bhrāntyā dhūrtatayātha sā natim ṛte tenāniśaṃ cumbitā ।।
atra mānāpanodanasya priya-trāsasya netra-vyāvṛtti-naṭana-lakṣaṇatayā nāyakasya pratyutpanna-matyā kalpitatvād buddhi-pūrvakatvam । pūrva-saṅgatayor yūnor bhaved deśāntarādibhiḥ । caraṇa-vyavadhānaṃ yat sa pravāsa itīryate ।। taj-janyo vipralambho' pi pravāsatvena saṃmataḥ ।
harṣa-garva-mada-vrīḍā varjayitvā samīritāḥ ।। śṛṅgāra-yogyāḥ sarve' pi pravāsa-vyabhicāriṇaḥ । kāryataḥ sambhramāc chāpāt sa tridhā tatra kāryajaḥ ।। buddhi-pūrvatayā yūnoḥ saṃvidhāna-vyapekṣayā ।
vṛtto vartiṣyamāṇaś ca vartamāna iti tridhā ।। dharmārtha-saṅgrahāya buddhi-pūrvo vyāpāraḥ kāryam । tena vṛtto, yathā- ajasram āhūta-sahasra-netraḥ । mandāra-śūnyān alakāṃś cakāra ।।
atra purandarasya pūrvaṃ śacīm āmantrya paścād adhvara-pradeśa-gamanena tayoḥ saṃvidhān avyapekṣayā vipralambhasya bhūta-pūrvatvam । tanur api na te doṣo' smākaṃ vidhis tu parāṅmukhaḥ । prakṛti-capale kā naḥ pīḍā gate hata-jīvite ।। yāmīti priya-puṣṭāyāḥ priyāyāḥ kaṇṭha-lagnayoḥ ।
vaco-jīvitayor āsīt puro niḥsaraṇe raṇaḥ ।। āvegaḥ sambhramaḥ so' pi naiko divyādibhedataḥ ।। svargāyotpatitā bhaven mayi punar-bhāvārdram asyā manaḥ । sā cātyantam agocaraṃ nayanayor yāteti ko' yaṃ vidhiḥ ।।
atra vipralambhasya kāraṇāntara-nirāsena ko' yaṃ vidhir iti vidheḥ kāraṇatvābhiprāyeṇa divya-sambhrama-janitatvaṃ pratīyate । śāpo vairūpyatād rūpya-pravṛtter dvividho bhavet । pravāsaḥ śāpa-vairūpyād ahalyā-gautamādiṣu ।। śāpenāstaṃgamita-mahimā varṣa-bhogyeṇa bhartuḥ ।
snigdha-cchāyā-taruṣu vasatiṃ rāma-giry-āśrameṣu ।। dvayor ekasya maraṇe punar ujjīvanāvadhau । virahaḥ karuṇo' nyasya saṅgamāśānuvartanāt ।। karuṇa-bhrama-kāritvāt so' yaṃ karuṇa ucyate ।
sañcāriṇo' nubhāvāś ca karuṇe' pi pravāsavat ।। vyasana-kṛśo pratipālayāṃ babhūva । kiraṇa-parikṣaya-dhūsarā pradoṣam ।। atrākāśa-sarasvatī-pratyayena rater vipralambhaḥ kṛśatvādy-anumitair glāny-ādibhiḥ vyabhicāri-bhāvaiḥ poṣitaḥ samaya-paripālanādibhir anubhāvair vyajyate ।
atra kecid āhuḥ-karuṇo nāma vipralambha-śṛṅgāro nāsti । ubhayālambanasya tasya ekatraivāsambhavāt । yatra tv ekasyāpāye sati tad-itara-gatāḥ pralāpādayo bhavanti sa śokān na bhidyate iti । yatra punar-ujjīvanena sambhogo nāsti, tatra satyaṃ śoka eva । yatra so' sti tatra vipralambha eva । anyathā sambhoga-śiraske anyatarāpāya-lakṣaṇe vairūpya-śāpa-pravāse' pi śoka-rūpatvāpatteḥ । nanv evaṃ pravāsa-karuṇayoḥ ko bheda iti ced ucyate-śarīreṇa deśāntara-gamane pravāsaḥ । prāṇair deśāntara-gamane karuṇa iti । atra kecid ayoga-śabdasya pūrvānurāga-vācakatvaṃ viprayoga-śabdasya mānādi-vācakatvaṃ cābhipretya ayogo viprayogaś ceti sambhogād anyasya śṛṅgārasya vibhāgam āhuḥ । vipralambha-padasyāprayoge ca kāraṇaṃ bruvate- uktvā saṅketam aprāptau tad-vyatikrame nāyikāntarānusaraṇe ca vipralambha-śabdasya prayogaḥ । vañcanārthatvāt tasya । tat-sāmānyābhidhāyitve tu vipralambha-śabdasya upacaritatvāpatter iti । tad ayuktam । caturvidhe' pi vipralambhe vañcana-rūpasyārthasya mukhyata eva siddheḥ । tathā ca śrī-bhojaḥ- vipralambhasya yadi vā vañcanāmātra-vācinaḥ ।
vinā samāse caturāś caturo' rthān niyuñjate ।। pūrvānurāge vividhaṃ vañcanaṃ vrīḍitādibhiḥ । māne viruddhaṃ tat prāhuḥ punar īrṣyāyitādibhiḥ ।। nyāviddhaṃ dīrgha-kālatvāt pravāse tat pratīyate ।
viniṣiddhaṃ tu karuṇe karuṇatvena gīyate ।। sparśanāliṅganādīnām ānukūlyān niṣevaṇam । ghaṭate yatra yūnor yat sa sambhogaś caturvidhaḥ ।। atrāyam arthaḥ-prāg-asaṅgatayoḥ saṅgata-viyuktayor vā nāyikā-nāyakayoḥ paraspara-samāgame prāg-utpannā tadānīntanī vā ratiḥ prepsitāliṅganādīnāṃ prāptau satyāṃ upajāyamānair harṣādibhiḥ saṃsṛjyamānā candrodayādibhir uddīpitā smitādibhir vyajyamānā prāpta-prakarṣā sambhoga-śṛṅgāra ity ākhyāyate । sa ca vakṣyamāṇa-krameṇa caturvidhaḥ ।
saṅkṣiptaḥ saṅkīrṇaḥ sampannataraḥ samṛddhimān iti te । pūrvānurāga-māna-pravāsa-karuṇānusambhavāḥ kramataḥ ।। yuvānau yatra saṃkṣiptān sādhvasa-vrīḍitādibhiḥ । upacārān niṣevete sa saṃkṣipta itīritaḥ ।।
līlā-hitulia-selo rakkhadu vo rāhiāi tthaṇa-paṭṭhe । hariṇo puḍhama-samāama-saddhasa-basa-bebilo hattho ।। (līlābhitulita-śailo rakṣatu vo rādhikā-stana-sparśe । hareḥ prathama-samāgama-sādhvasa-vaśa-vepana-śīlo hastaḥ ।।)
sanna-hasta-madayopagūhane । durlabha-pratikṛtaṃ vadhūratam ।। saṅkīrṇas tu parādhīna vyalīka-maraṇādibhiḥ । saṅkīryamāṇaḥ sambhogaḥ kiñcit puṣpeṣu-peśalaḥ ।।
vibhejire tair mithunai ratāni । mānāvasādād viśadīkṛtāni ।। bhaya-vyalīka-smaraṇādy-abhāvāt prāpta-vaibhavaḥ । proṣitāgatayor yūnor bhogaḥ sampanna īritaḥ ।।
daṃta-kkhaaṃ kabole kaaggahubbellio a dhammillo । parighummirāa diṭṭhī piāgamaṃ sāhai bahūe ।। (danta-kṣataṃ kapole kaca-grahodveellitaś ca dhammillaḥ । parighūrṇana-śīlā ca dṛṣṭiḥ priyāgamaṃ sādhayati vadhvāḥ ।।)
atra aprathama-sambhogatvād bhayābhāvaḥ । danta-kṣatādiṣv aṅgārpaṇānukūlyena vyalīka-smaraṇādy-abhāvaḥ । tābhyām upārūḍha-vaibhavaḥ sampadyate sambhogaḥ । punar ujjīvane bhoga-samṛddhiḥ kiyatī bhavet । śivābhyām eva vijñeyam ity ayaṃ hi samṛddhimān ।। kaṇṭha-sthānaṃ jīvitaṃ ca prapede । tenāpūrvā sā samullāsa-lakṣmīm
indu-spṛṣṭāṃ sindhu-lekheva bheje ।। ajaṇia-cumbaṇa-ḍambarāi dūraṃ । ṇamaha aṇaṃga-rahīṇa mohaṇāiṃ ।। ajanita-cumbana-ḍambarāṇi dūram ।
namatānaṅga-ratyor mohanāni ।।) atra punar-ujjīvitenaa kāmena saha ratyā rater bāhyopacārānapekṣayaiva tat-phala-rūpa-sukha-prāpti-kathanāt sambhogaḥ samṛddhyati । vibhāvair anubhāvaiś ca svocitair vyabhicāribhiḥ । hāsaḥ sadasya-rasyatvaṃ nīto hāsya itīryate ।।
tatrālasya-glāni-nidrā-vyādhy-ādyā vyabhicāriṇaḥ । eṣa dvedhā bhaved ātma-para-sthiti-vibhāgataḥ ।। ātmasthas tu yadā svasya vikārair hasati svayam । yathā bāla-rāmāyaṇe-bhṛṅgiriṭiḥ -aho tribhuvanādhipater asya anucarasya mahārha-veṣatā ।
kaupīnācchādane valkam akṣa-sūtraṃ jaṭā-cchaṭāḥ । rudrāṅkuśas tripuṇḍraṃ ca veṣo bhṛṅgiriṭer ayam ।। atra bhṛṅgiriṭiḥ sva-veṣa-vaikṛtenaiva svayam ātmānaṃ hasati । parasthas tu para-prāptair etair hasati cet param ।।
tāvat kharaḥ prakharam ullalayāṃcakāra । visrasta-vastram avarodha-vadhūḥ papāta ।। prakṛti-vaśāt sa ca ṣoḍhā smita-hasite vihasitāvahasite ca । apahasitātihasitake jyeṣṭhādīnāṃ kramād dve dve ।।
smitaṃ cālakṣya-daśanaṃ dṛk-kapola-vikāśa-kṛt ।। utphulla-gaṇḍa-maṇḍalam ullasita-dṛg-anta-sūcitākūtam । namayantyāpi mukhāmbujam unnamitaṃ rāga-sāmrājyam ।। atra gaṇḍa-maṇḍala-vikāsa-dṛg-antollāsābhyāṃ nāyikāyāḥ smitaṃ vyajyate ।
tad eva lakṣya-daśana-śikharaṃ hasitaṃ bhavet ।। kiṃcid abhivyakta-daśana-śobhi mukham । ucchvasad iva paṅkajaṃ dṛṣṭam ।। atra kiñcid abhivyakta-daśanatvād idaṃ hasitam ।
tad eva kuñcitāpāṅga-gaṇḍaṃ madhura-niḥsvanam । kālocitaṃ sānurāgam uktaṃ vihasitaṃ bhavet ।। savidhe' pi mayy apaśyati śiśujana-ceṣṭā-vilokana-vyājāt । hasitaṃ smarāmi tasyāḥ sa-svanam ākuñcitāpāṅgam ।।
phulla-nāsā-puṭaṃ yat syān nikuñcita-śiro' ṃsakam । jihmāvaloka-nayanaṃ tac cāvahasitaṃ matam ।। saṃspṛṣṭa-mātraṃ patitaṃ vilokya । phullāgra-nāsaṃ hasitaṃ sakhībhiḥ ।।
kampitāṅgaṃ sāśru-netraṃ tac cāpahasitaṃ bhavet ।। gajāsye kṛṣṭāsye niviḍa-milad-anyonya-vadanam । hasan krīḍānṛtta-ślatha-calita-tundaḥ sa ca śiśuḥ ।। karopagūḍha-pārśvaṃ yad uddhatāyata-niḥsvanam ।
bāṣpākulākṣa-yugalaṃ tac cātihasitaṃ bhavet ।। sapadi saha veṇu-dāriṇā । sa jahāsa datta-kara-tālam uccakaiḥ ।। vibhāvair anubhāvaiś ca svocitair vyabhicāribhiḥ ।
nītaḥ sadasya-rasyatvam utsāho vīra ucyate ।। eṣa tridhā samāsena dāna-yuddha-dayodbhavāḥ । dāna-vīro dhṛtir harṣo matyādyā vyabhicāriṇaḥ ।। smita-pūrvābhibhāṣitvaṃ smita-pūrvaṃ ca vīkṣitam ।
prasāde bahu-dātṛtvaṃ tadvad vācānumoditam । guṇāguṇa-vicārādyās tv anubhāvāḥ samīritāḥ ।। prabhuḥ prītaḥ prādād uparitana-pāda-dvaya-kṛte । gajendrānapy aṣṭau mada-mudita-kūjan madhulihaḥ ।।
yuddha-vīre harṣa-garvāmarṣādayā vyabhicāriṇā । asāhāyye' pi yuddhecchā samarād apalāyanam । bhītābhaya-pradānādyā vikārās tatra kīrtitāḥ ।। dṛptah sa rājanyakam eka-vīraḥ ।
kalpa-kṣayodvṛttam ivārṇavāmbhaḥ ।। dayā-vīre dhṛti-mati-pramukhā vyabhicāriṇaḥ । svārtha-prāṇa-vyayenāpi vipanna-trāṇa-śīlatā । āśvāsanoktayaḥ sthairyam ity ādyās tatra vikriyāḥ ।।
ārtaṃ kaṇṭha-gata-prāṇaṃ parityaktaṃ sva-bāndhavaiḥ । trāye nainaṃ yadi tataḥ kaḥ śarīreṇa me guṇaḥ ।। vibhāvair anubhāvaiś ca svocitair vyabhicāribhiḥ । nītaḥ sadasya-rasyatvaṃ vismayo' dbhutatāṃ vrajet ।।
atra dhṛtyāvega-jāḍya-harṣādyā vyabhicāriṇaḥ । ceṣṭās tu netra-vistāra-svedāśru-pulakādayaḥ ।। tat tādṛk samarāṅgaṇeṣu bhujayor vikrāntam avyāhatam । smāraṃ smāram arātayaḥ pulakitā recarla-siṃha-prabhoḥ ।।
atra nāyaka-guṇātiśaya-janito virodhināṃ vismayaḥ smṛti-harṣādibhiḥ vyabhicāribhir upacitaḥ pulakādibhir anubhāvair vyajyamāno' dbhutatvam āpadyate । vibhāvair anubhāvaiś ca svocitair vyabhicāribhiḥ । krodhaḥ sadasya-rasyatvaṃ nīto raudra itīryate ।। āvega-garvaugryāmarṣa-mohādyā vyabhicāriṇaḥ ।
prasveda-bhrukuṭī-netra-rāgādyās tatra vikriyāḥ ।। prāptodyogair yaugapadyād abhedyaiḥ । darpād andhair āniruddhir niruddhaḥ ।। atra vajra-viṣayo bhilla-varga-krodhaḥ svātmākṣepādibhir uddīpitā darpāndha-paruṣa-vāg-ārambhādy-anumitair garvāsūyādibhiḥ paripoṣitaḥ svoṣṭha-pīḍana-śatru-nirodhādibhir anubhāvair abhivyakto raudratayā niṣpadyate ।
vibhāvair anubhāvaiś ca svocitair vyabhicāribhiḥ । nītaḥ sadasya-rasyatvaṃ śokaḥ karuṇa ucyate ।। atrāṣṭau sāttvikā jāḍya-nirveda-glāni-dīnatāḥ । ālasyāpasmṛti-vyādhi-mohādyā vyabhicāriṇaḥ ।।
muhur bāṣpaṃ śvāsān malinam api rāgaṃ prakaṭayan । yuto dhatte glāniṃ karuṇa iva mūrto yadupatiḥ ।। atra bandhu-vyāpatti-janito vasudevasya śoko bandhu-guṇa-smaraṇādibhir uddīpito mlānatvendriya-śūnyatvādi-sūcitair dainya-moha-glānyādi-sañcāribhiḥ prapañcito muhur bāṣpa-śvāsa-malina-mukha-rāgādibhir anubhāvair abhivyaktaḥ karuṇatvam āpadyate । vibhāvair anubhāvaiś ca svocitair vyabhicāribhiḥ ।
jugupsā poṣam āpannā bībhatsatvena rasyate ।। atra glāni-śramonmāda-mohāpasmāra-dīnatāḥ । viṣāda-cāpalāvega-jāḍyādyā vyabhicāriṇaḥ । sveda-romāñca-nāmāgra-cchādanādyāś ca vikriyāḥ ।।
pūya-klinnaṃ vraṇam abhimṛśan vāsasaḥ khaṇḍakena । channa-ghrāṇaṃ racayati janaṃ dadru-rogī daridraḥ ।। atra dardu-rogi-viṣayā rathyā-jana-jugupsā makṣikā-pūyādibhir uddīpitā tvarāpasaraṇānumitair viṣādādibhiḥ poṣitā netra-saṅkocanādibhir abhivyaktā bībhatsatām āpnoti । vibhāvair anubhāvaiś ca svocitair vyabhicāribhiḥ ।
bhayaṃ sadasya-rasyatvaṃ nītaṃ proktaṃ bhayānakaḥ ।। tatra santrāsa-maraṇa-cāpalāvega-dīnatāḥ । viṣāda-mohāpasmāra-śaṅkādyā vyabhicāriṇaḥ । vikriyās tv āsya-śoṣādyāḥ sāttvikāś cāśru-varjitāḥ ।।
śuṣyat-tālu-puṭaṃ skhalat-pada-talaṃ vyālokayanto diśaḥ । anviṣyanti tad-antare' pi kara-saṃsparśena gartāntaram ।। atra nāyaka-pratibhūpatināṃ bhayaṃ tad-dhāṭī-śravaṇādinoddīpitaṃ vyākulatva-tālu-śoṣa-pada-skhalanādy-anumitair āvega-śaṅkātrāsādibhir vyabhicāribhir upacitaṃ palāyana-guhā-praveśa-gartāntarānveṣaṇādibhir anubhāvair anubhūyamānaṃ bhayānakatvena niṣpadyate । kecit samāna-balayo rasayoḥ saṅkaraṃ viduḥ ।
na parīkṣākṣamam idaṃ mataṃ prekṣāvatāṃ bhavet ।। tuṣyatve pūrva āsvādaḥ katarasyety aniścayāt । spardhāparatvād ubhayor anāsvāda-prasaṅgataḥ ।। tayor anyatarasyaiva prāyeṇāsvādanād api ।
yugapad rasanīyatvaṃ nobhayor upapadyate । eṣām aṅgāṅgi-bhāvena saṅkaro mama saṃmataḥ ।। bhāvo vāpi raso vāpi pravṛttir vṛttir eva vā । sarveṣāṃ samavetānāṃ rūpaṃ yasya bhaved bahu ।।
sa mantavyo rasaḥ sthāyī śeṣāḥ sañcāriṇo matāḥ ।। iti । tulādhṛtatvam anayor na syāt prakaraṇādinā । kavi-tātparya-viśrānter ekatraivāvalokanāt ।। ubhau śṛṅgāra-bībhatsāv ubhau vīra-bhayānakau ।
raudrādbhutāv ubhau hāsya-karuṇau prakṛti-dviṣau ।। svabhāva-vairiṇor aṅgāṅgi-bhāvenāpi miśraṇam । vivekibhyo na svadate gandha-gandhakayor iva ।। virodhino' pi sāṃnidhyād atiraskāra-lakṣaṇam ।
poṣaṇaṃ prakṛtasyeti ced aṅgatvaṃ na tāvatā ।। yat kiñcid upakāritvād aṅgasyāṅgitvam aṅgini । na tat-saṃnidhi-mātreṇa carvaṇānupakārataḥ ।। anyathā pānakādyeṣu śarkarāder ivāpatet ।
antarā patitasyāpi tṛṇāder upakāritā । tac carvaṇābhimāne syāt satṛṇābhyavahāritā ।। apy astu vā rudhira-bandhuritādharaṃ vā । saṃsāra-sāram idam eva mukhaṃ bhavatyāḥ ।।
atra śṛṅgāra-rasāṅgatām aṅgīkṛtavatā bībhatsena aṅgino' pi vicchedāya mūle kuṭhāro vyāpāritaḥ । evam anyeṣām api virodhinām aṅgāṅgi-bhāvenāsvādābhāvas tatra tatrodāharaṇe draṣṭavyaḥ । bhṛtyor nāyakasyeva nisarga-dveṣiṇor api । aṅgayor aṅgino vṛddhau bhaved ekatra saṅgatiḥ ।। nirmitsūnāṃ sva-vakṣasy atiparicayanāt tvat-praśastīr upāṃśu ।
ānavyājena lajjāṃ sapadi vidadhate svāvarodhe pragalbhāḥ ।। atra pratināyaka-gatayoḥ śṛṅgāra-bībhatsayoḥ nāyaka-gata-vīra-rasāṅgatvād ekatra samāveśo na doṣāya । nanv atra śatrūṇāṃ sva-vakṣasi nāyaka-viruda-vilekhanena jīvitānta-nirmita-sthānīyena janitā nija-jīvita-jugupsā svāvarodha-sāṃnidhyādibhir uddīpitā lajjānumitair nirveda-dainya-viṣādādibhir upacitā tad-anumitair eva mānasika-kutsādibhiḥ abhivyaktā satī nāyaka-gataṃ śaraṇāgata-rakṣā-lakṣaṇaṃ vīraṃ puṣṇātīti pratīyate । na punaḥ pratināyaka-gatasya śṛṅgārasya nāyaka-vīropakaraṇatvam, ucyate-nāyaka-kṛpā-kaṭākṣa-sthirīkṛta-rājyānāṃ pratināyakānāṃ tādṛśāḥ vinodāḥ sambhaveyuḥ । nānyatheti tasya śṛṅgārasya nāyaka-vīropakaraṇatva-viruda-dhāraṇādi-paricayena rājya-lakṣmī-sapatnī-pada-prayogeṇa cābhivyajyate । aṅgenāṅgī rasaḥ svecchā-vṛtti-vardhita-sampadā ।
amātyenāvinītena svāmīvābhāsatāṃ vrajet ।। śṛṅgāro hāsya-bhūyiṣṭhaḥ śṛṅgārābhāsa īritaḥ । hāsyo bībhatsa-bhūyiṣṭho hāsyābhāsa itīritaḥ ।। vīro bhayānaka-prāyo vīrābhāsa itīritaḥ ।
adbhutaḥ karuṇāśleṣād adbhutābhāsa ucyate ।। raudraḥ śoka-bhayāśleṣād raudrābhāsa itīritaḥ । karuṇo hāsya-bhūyiṣṭhaḥ karuṇābhāsa ucyate ।। bībhatso' dbhuta-śṛṅgārī bībhatsābhāsa ucyate ।
sa syād bhayānakābhāso raudra-vīropasaṅgamāt ।। iti । atra śṛṅgāra-rasasya arāgād aneka-rāgāt tiryag-rāgāt mleccha-rāgāc ceti caturvidham ābhāsa-bhūyastvam । tatra arāgas tv ekatra rāgābhāvaḥ । tena rasasyābhāsatvaṃ, yathā- bhavitrī rambhoru tridaśa-vadana-glānir adhunā । laghiṣṭhedaṃ ṣaṣṭhākṣara-para-vilopāt paṭha punaḥ ।।
atra sītāyāṃ rāvaṇa-viṣaya-rāgātyantābhāvād ābhāsatvam । nanv ekatra rāgābhāvād rasasyābhāsatvaṃ na yujyate । prathamam ajātānurāge vatsa-rāje jātānurāgāyāḥ ratnāvalyāḥ- dullaha-jaṇāṇurāo lajjā guruī parabbaso appā । pia-sahi visamaṃ pemmaṃ maraṇaṃ saraṇaṃ nu varam ekkaṃ ।।
[durlabha-janānurāgo lajjā gurvī para-vaśa ātmā । priya-sakhi viṣamaṃ prema maraṇaṃ śaraṇaṃ nu varam ekam ।।] ity atra pūrvānurāgasyābhāsatva-prasaṅga iti ced ucyate । abhāvo hi trividhaḥ prāg-abhāvo' tyantābhāvaḥ pradhvaṃsābhāvaś ceti । tatra prāg-abhāve darśanādi-kāraṇeṣu sambhāviteṣu rāgotpatti-sambhāvanayā nābhāsatvam । itarayos tu kāraṇa-sad-bhāve' pi rāgānutpatter ābhāsatvam eva । anye tu striyā eva rāgābhāve rasasyābhāsatvaṃ pratijānate । puruṣe' pi rāgābhāve rasasyānāsvādanīyatvāt । yathā- nivṛtte sad-bhāve jana iva jane gacchati puraḥ ।
na jāne ko hetur dalati śatadhā yan na hṛdayam ।। atra hṛdaya-dalanābhāva-pūrva-gata-divasotprekṣādy-anumitair nirveda-smṛty-ādibhir abhivyakto' pi striyā anurāgaḥ premāveśa-ślathanādi-kathitena puruṣa-gata-rāga-dhvaṃsanena cārutāṃ nāpnoti । paśyānaṅga-śarāturaṃ janam imaṃ trātāpi no rakṣasi । serṣyaṃ māra-vadhūbhir ity abhihito buddho jinaḥ pātu vaḥ ।।
atra jinasya rāgātyantābhāvena rasābhāsatvam । utkrāntavāyvoḥ samakālam eva । ekāpsaraḥ-prārthanayor vivādaḥ ।। atra kasyāścid divya-vanitāyā vīra-dvaye raṇānivṛtti-maraṇa-prāpta-devatābhāve anurāgasya nirupamānaśūra-guṇopādher avaiṣamyeṇa pratibhāsanādābhāsatvam ।
citraṃ vakti tilottamā paricayaṃ nānāṅga-hāra-krame । bheje śrī-yanapota-siṃha-nṛpate tvat-khaḍga-bhinnātmanā ।। atra nāyaka-khaḍga-dhārā-galitātmanaḥ kasyacit svarga-pratināyaka-vīrasya menakādi-svarloka-gaṇikāsu avaiṣamyeṇa rāgād ābhāsatvam । nanv evaṃ dakṣiṇādīnām api rāgasyābhāsatvam iti cet, na । dakṣiṇasya nāyakasya nāyikāsu anekāsu vṛtti-mātreṇaiva sādhāraṇyam । na rāgeṇa । tad ekasyām eva rāgasya prauḍhatvam । itarāsu tu madhyamatvaṃ mandatvaṃ ceti tad-anurāgasya nābhāsatā । atra tu avaiṣamyeṇa anekatra pravṛtter ābhāsatvam upapadyate ।
papau priyāṃ svām anuvartamānaḥ । mṛgīm akaṇḍūyata kṛṣṇa-sāraḥ ।। ajjaṃ mohaṇa-suhiaṃ muatti mottū palāie halie । dara-phuḍia-beṇṭa-bhāroṇaāi hasiaṃ ba phalahīe ।।
[āryāṃ mohana-sukhitāṃ mṛteti muktvā palāyite halike । dara-sphuṭita-vṛnta-bhārāvanatayā hasitam iva kārpāsyā ।।] atra surata-mohana-supti-maraṇa-daśayor vivekābhāvena hālikasya mlecchatvaṃ gamyate । nanu tiryaṅ-mleccha-gatayor ābhāsatvaṃ na yujyate । tayor vibhāvādi-sambhavāt । āsvāda-yogyatā-pratīter iti cet, na । bho mleccha-rasa-vādin ! uktalādhipateḥ śṛṅgāra-rasābhimānino narasiṃhadevasya cittam anuvartamānena vidyādhareṇa kavinā bāḍham abhyantarī-kṛto' si । evaṃ khalu samarthitam ekāvalyām anena-
apare tu rasābhāsaṃ tiryakṣu pracakṣate । tan na parīkṣā-kṣamam । teṣv api vibhāvādi-sambhavāt । vibhāvādi-jñāna-śūnyās tiryañco na bhājanaṃ bhavitum arhanti rasasyeti cet, na । manuṣyeṣv api keṣucit tathā-bhūteṣu rasa-viṣaya-bhāvābhāva-prasaṅgāt । vibhāvādi-sambhavo hi rasaṃ prati prayojakaḥ । na vibhāvādi-jñānam । tataś ca tiraścām apy asty eva rasaḥ iti । na tāvat tiraścāṃ vibhāvatam upapadyate । śṛṅgāre hi samujjvalasya śucino darśanīyasyaiva vastuno muninā vibhāvatvenāmnātam । tiraścam udvartana-majjanākalpa-racanādy-abhāvād ujjvala-śuci-darśanīyatvānām asambhāvanā prasiddhaiva । atha sva-jāti-yogyair dharmaiḥ kāriṇāṃ kariṇīṃ prati padye iva) vibhāvatvam iti cen, na । tasyāṃ kakṣyāyāṃ kariṇāṃ kariṇī-rāgaṃ prati kāraṇatvaṃ na punar vibhāvatvam । kiṃ ca, jāti-yogyair dharmair vastuno na vibhāvatvam । api tu bhāvaka-cittollāsa-hetubhiḥ rati-viśiṣṭair eva ।
kiṃ ca, vibhāvādi-jñānaṃ nāma aucitya-vivekaḥ । tena śūnyās tiryañco na vibhāvatām arhanti । tarhi vibhāvādi-jñāna-rahiteṣu manuṣyeṣu rasābhāsa-prasaṅga iti cet, naiṣa doṣaḥ । viveka-rahita-janopalakṣaṇa-mleccha-gatasya rasasyābhāsatve sveṣṭāvāpteḥ । kiṃ ca vibhāvādi-sambhavo hi rasaṃ prati prayojako na vibhāvādi-jñānam ity etan na yujyate । tathā hi-vibhāvāder viśiṣṭasya vastu-mātrasya vā sambhavo rasaṃ prati prayojakaḥ । viśiṣṭa-prayojakatvāṅgīkāre vivekādi-praveśo' ṅgīkṛta iti asmad-anusaraṇam eva śaraṇaṃ gato' si । atra vivekaṃ vinā tad-itara-viśeṣavattvaṃ vaiśiṣṭyam iti cen, na । viśeṣāṇāṃ dharmiṇi paramotkarṣānusandhāna-tat-parāṇām anyonya-sahiṣṇūnām iyattayā niyamāsambhavāt ।
atha yadi vastu-mātrasya tarhi anvāsitam arundhatyā svāhayeva havir bhujam ity ādāv api strī-puṃsa-vyakti-mātra-vibhāva-sad-bhāvād anvāsanālakṣaṇānubhāva-sambhavāc ca śṛṅgāraḥ svadanīyaḥ prasajyeta । kiṃ ca- ajjaṃ mohaṇa-suhiaṃ muatti mottū palāie halie । dara-phuḍia-beṇṭa-bhāroṇaāi hasiaṃ ba phalahīe ।। saṅkhyaka-padyaṃ draṣṭavyam ।
ity ādiṣu strī-puṃsa-vyakti-mātra-vibhāva-sadbhāvaḥ sphuṭa eva । tad-aviveka-janita-hāsya-paṅka-nirmagnaṃ śṛṅgāra-gandha-gajam uddhartuṃ tvaratām ity alaṃ rasābhāsāpalāpa-saṃrambheṇa । nanu sītādi-vibhāvair vastu-mātrair eva yoṣin-mātra-pratītau sāmājikānāṃ rasodayaḥ । na punar viśiṣṭaiḥ । tat katham iti ced, ucyate । atra janaka-tanayatva-rāma-parigrahatvādi-viruddha-dharma-parihāreṇa lalitojjvala-śuci-darśanīyatvādi-viśiṣṭa eva śabdataḥ । sītādi-vibhāvo yoṣit-sāmānyaṃ tādṛśam eva jñāpayati । na punaḥ strī-jāti-mātram iti sakalam api kalyāṇam । vilāse vāgīśo mahati niyame nīti-nigame । vrateṣu śrī-siṃha-kṣitipatir udāro viharate ।।
saundaryaṃ sundarīṇāṃ hariṇa-vijayināṃ vāgurā locanānām । vijñānaṃ sarva-vidyā-nidhi-budha-pariṣac-chemuṣī-bhāgya-rekhā ।। ।। kaṭhora-pārāvata-kaṇṭha-nīlaḥ ।
paraḥ pumān raja-mahīdhra-vāsī ।। bhavatv iti sambandhaḥ smaraṇīyaḥ । tad īdṛśa-rasādhāraṃ nāṭyaṃ rūpakam ity api । naṭasyātipravīṇasya karmatvān nāṭyam ucyate ।।
yathā mukhādau padmāder ārope rūpaka-prathā । tathaiva nāyakāropo naṭe rūpakam ucyate । tac ca nāṭyaṃ daśa-vidhaṃ vākyārthābhinayātmakam ।। nāṭakaṃ saprakaraṇam aṅko vyāyoga eva ca ।
bhāṇaḥ samavakāraś ca vīthī prahasanaṃ ḍimaḥ । īhāmṛgaś ca vijñeyo daśadhā nāṭya-lakṣaṇam ।। rasetivṛtta-netāras tat-tad-rūpaka-bhedakāḥ । lakṣitau rasanetārāv itivṛttaṃ tu kathyate ।।
itivṛtta-kathā-vastu-śabdāḥ paryāya-vācinaḥ । itivṛttaṃ prabandhasya śarīraṃ trividhaṃ hi tat ।। khyātaṃ kalpyaṃ ca saṅkīrṇaṃ khyātaṃ rāma-kathādikam । kavi-buddhi-kṛtaṃ kalpyaṃ mālatī-mādhavādikam ।।
saṅkīrṇam ubhayāyattaṃ lava-rāghava-ceṣṭitam । lakṣyeṣv etat tu bahudhā divya-martyādi-bhedataḥ ।। tac cetivṛttaṃ vidvadbhiḥ pañcadhā parikīrtitam । bījaṃ binduḥ patākā ca prakarī kāryam ity api ।।
yat tu svalpam upakṣiptaṃ bahudhā vistṛtiṃ gatam । kāryasya kāraṇaṃ prājñais tad bījam iti kathyate । uptaṃ bījaṃ taror yadvad aṅkurādi-prabhedataḥ ।। phalāya kalpate tadvan nāyakādi-vibhedataḥ ।
phalāyaitad bhaved yasmād bījam ity abhidhīyate ।। yathā bāla-rāmāyaṇe prathama-dvitīyāṅkayoḥ kalpite mukha-sandhau svalpo rāmotsāho bījam ity ucyate । phale pradhāne bījasya prasaṅgoktaiḥ phalāntaraiḥ । vicchinne yad aviccheda-kāraṇaṃ bindur ucyate ।।
jala-bindur yathā siñcaṃs taru-mūlaṃ phalāya hi । tathaivāyam upakṣipto bindur ity abhidhīyate ।। yathā tatraiva tṛtīya-caturthāṅkayoḥ kalpite pratimukha-sandhau nikṣipto rāvaṇa-virodha-mūlaṃ sītā-parigraho bindur ucyate । yat pradhānopakaraṇa-prasaṅgāt svārtham ṛcchati ।
sā syāt patākā sugrīva-makarandādi-vṛttavat ।। yat kevalaṃ parārthasya sādhakaṃ ca pradeśa-bhāk । prakarī sā samuddiṣṭā nava-vṛndādi-vṛttavat ।। yathā patākā kasyāpi śobhākṛc cihna-rūpataḥ ।
svasyopanāyakādīnāṃ vṛttāntas tadvad ucyate ।। śobhāyai vedikādīnāṃ yathā puṣpākṣatādayaḥ । tatha rtu-varṇanādis tu prasaṅge prakarī bhavet ।। iti । aṅgasya ca pradhānasya bhāvyavasthasya sūcakam ।
yad āgantuka-bhāvena patākā-sthānakaṃ hi tat ।। etad dvidhā tulya-saṃvidhānaṃ tulya-viśeṣaṇam । tatrādyaṃ tri-prakāraṃ syād dvitīyaṃ tv ekam eva hi । evaṃ caturvidhaṃ jñeyaṃ patākā-sthānakaṃ budhaiḥ ।।
sahasaivārtha-sampattir guṇavaty upacārataḥ । patākā-sthānakam idaṃ prathamaṃ parikīrtitam ।। iti । vidūṣakaḥ- bhoḥ ! esā kkhu abarā debī bāsabadattā । ity atra iyaṃ vāsavattety anenopacāra-prayogeṇa bhāvino vāsavadattā-kopasya sūcanāt sahasārtha-sampatti-rūpam idam ekaṃ patākā-sthānakam ।
vacaḥ sātiśayaṃ śliṣṭaṃ kāvya-bandha-samāśrayam । patākā-sthānakam idaṃ dvitīyaṃ parikīrtitam ।। iti । asāv asyāḥ sparśo vapuṣi bahalaś candana-rasaḥ । kim asyā na preyo yadi param asahyas tu virahaḥ ।।
pratīhārī-deva upasthitaḥ । rāmaḥ-aye kaḥ ? ity atra bhaviṣyataḥ sītā-virahasya sūcanād idaṃ śliṣṭaṃ nāma dvitīyaṃ patākā-sthānakam । arthopakṣepaṇaṃ yatra līnaṃ sa-vinayaṃ bhavet । śliṣṭa-pratyuttaropetaṃ tṛtīyam idam iṣyate ।।
tvad-dṛṣṭi-hāri mama locana-bāndhavasya । paryāptam eva karabhoru maoru-yugmam ।। kañcukī-deva bhagnam । deva bhagnam ! kañcukī-deva bhīmena ।
ity atra śliṣṭa-pratyuttareṇa kañcuki-vākyena bhāvino duryodhanoru-bhaṅgasya sūcanena śliṣṭottaraṃ nāma tṛtīyam idaṃ patākā-sthānakam । dvy-artho vacana-vinyāsaḥ suśliṣṭaḥ kāvya-yojitaḥ । upanyāsa-suyuktaś ca tac caturtham udāhṛtam ।। iti । āyāsaṃ śvasanodgamair aviralair ātanvatīm ātmanaḥ ।
paśyan kopa-vipāṭala-dyuti mukhaṃ devyāḥ kariṣyāmy aham ।। ity atra viśeṣaṇa-śleṣeṇa bhāvino ratnāvalī-sandarśanasya sūcanāt tulya-viśeṣaṇaṃ nāma caturthaṃ patākā-sthānakam idam । vastunas tu samastasya dharma-kāmārtha-lakṣaṇam । phalaṃ kāryam iti śuddhaṃ miśraṃ vā kalpayet sudhīḥ ।।
tat puṇyair mad-upakramaiś ca phalitaṃ kleśo' pi mac-chiṣyayoḥ । samprītau nṛpa-nandanau yad aparaṃ preyas tad apy ucyatām ।। ity atra kāvyopasaṃhāra-ślokena tṛtīya-puruṣārthasyaiva phala-kathanāt śuddhaṃ kāryam idam । setuś ca grathitaḥ prasanna-madhuro dṛṣṭaś ca vārāṃ nidhiḥ ।
prāptaṃ yānam idaṃ ca yācitavate dattaṃ kuberāya ca ।। ity anenopasaṃhāra-ślokena miśrasya trivarga-phalasya kathanān miśram idam । pradhānam aṅgam iti ca tad vastu dvividhaṃ punaḥ । pradhānaṃ netṛ-caritaṃ pradhāna-phala-bandhi ca ।।
kāvye vyāpi pradhānaṃ tad yathā rāmādi-ceṣṭitam । nāyakārtha-kṛd-aṅgaṃ syān nāyaketara-ceṣṭitam ।। nityaṃ patākā prakarī cāṅgaṃ bījādayaḥ kvacit । bījatvād bījam ādau syāt phalatvāt kāryam antataḥ ।।
tayoḥ sandhān a-hetutvān madhye binduṃ prakalpayet । yathāyogaṃ patākāyāḥ prakaryāś ca niyojanam ।। kāryasya pañcadhāvasthā nāyakādi-kriyā-vaśāt । ārambha-yatna-prāpty-āśā-niyatāpti-phalāgamāḥ ।
tatra mukhya-phalodyoga-mātram ārambha iṣyate ।। yathā bāla-rāmāyaṇe mukha-sandhau rāmasya lokottarotkarṣa-prāptaye vyavasāya-mātram ārambhaḥ । yatnas tu tat-phala-prāptyām autsukyena tu vartanam ।। yathā tatraiva pratimukha-sandhau tāṭaka-pātana-bhūta-pati-dhanur-dalanādiṣu rāmasya yatnaḥ ।
prāpty-āśā tu mahārthasya siddhi-sadbhāva-bhāvanā ।। yathā tatraiva garbha-sandhau mālavan māyā-prayoga-vana-pravāsa-sītāpaharaṇādibhir antaritāyāḥ rāmasya paramotkarṣa-prāpter dhanur-bhaṅgādi-sugrīva-sandhi-setu-bandhanādibhiḥ siddhi-sad-bhāva-bhāvanā-kathanāt prāpty-āśā । niyatāptir avighnena kārya-saṃsiddhi-niścayaḥ ।। yathā tatraiva vimarśa-sandhau nikhila-rakṣaḥ-kula-nibarhaṇād avighnena rāmasya phala-saṃsiddhi-niścayo niyatāptiḥ ।
samagreṣṭa-phalāvāptir bhaved eva phalāgamaḥ ।। yathā tatraiva nirvahaṇa-sandhau rāmasya tātājñā-nirbahaṇa-vaira-praśamana-rājyopabhogair lokottara-trivarga-phalasyāvāptiḥ phalāgamaḥ । ekaikasyās tv avasthāyāḥ prakṛtyā caikayaikayā । yogaḥ sandhir iti jñeyo nāṭya-vidyā-viśāradaiḥ ।।
patākāyās tv avasthānaṃ kvacid asti na vā kvacit । patākā-virahe bījaṃ binduṃ vā kalpayet sudhīḥ ।। mukhya-prayojana-vaśāt kathāṅgānāṃ samanvaye । avāntarārtha-sambandhaḥ sandhiḥ sandhāna-rūpataḥ ।।
mukha-pratimukhe garbha-vimarśāv upasaṃhṛtiḥ । teṣu yatra bīja-samudbhavaḥ ।। nānā-vidhānām arthānāṃ rasānām api kāraṇam । tan mukhaṃ tatra cāṅgāni bījārambhānurodhataḥ ।।
upakṣepaḥ parikaraḥ parinyāso vilobhanam । yuktiḥ prāptiḥ samādhānaṃ vidhānaṃ paribhāvanā । udbheda-bhedau karaṇam iti dvādaśa yojayet ।। upakṣepas tu bījasya sūcanā kathyate budhaiḥ ।।
śunaḥśepaḥ-prātaḥsavana eva yajamānaṃ draṣṭum icchāmiity upakramyaà rākṣasa-rakṣauṣadhaṃ rāmam ānetuṃ siddhāśramād ayodhyāṃ gatavatā tāta-viśvāmitreṇa yajñopanimantritasya parama-suhṛdaḥ śrotriya-kṣatriyasya sīradhvajasya sva-pratinidhiḥ preṣito' smi ity antena ( padyāt pūrvam] rāvaṇādi-duṣṭa-rākṣasa-śikṣā-lakṣaṇa-rāmotsāhopabṛṃhaka-viśvāmitrārambha-rūpasya bījasya sūcanād upakṣepaḥ । parikriyā tu bījasya bahulīkaraṇaṃ matam ।। jñātuṃ pravṛttiṃ kuśikātmajasya । tāṃ cāpy ayodhyāṃ raghu-rājadhānīm ।।
kula-putraketi saprasāmad āśliṣṭo' smi ity upakramyaà sa hi naktaṃ-carāṇāṃ nisargāmitro viśvāmitro vrata-caryayā, vīra-vrata-caryayā samartho daśaratho' pi tathāvidha eva eva ( padyād anantaraṃ] ity antena viśvāmitrārambhasya mālyavadādi-vitarka-gocaratvena bahulīkaraṇāt parikaraḥ । bīja-niṣpatti-kathanaṃ parinyāsa itīryate ।। yathā tatraiva rākṣasaḥ -kathaṃ tāpasaḥ । tatrāpi viśvāmitra-dharma-putraḥ śunaḥśepaḥ ity upakramyaà sampraty eva rākṣasa-bhayāt satre dīkṣiṣyamāṇaḥ sa bhagavān goptāraṃ rāmabhadraṃ varītum ayodhyāṃ gataḥ । rākṣasaḥ -hanta katham etad api niṣpannam । bhagavan mā kopīḥ ity ādinā kṛtaṃ yat kartavyam । samprati cāra-sañcārasyāyam avasaraḥ ( padyād anantaram] ity antena viśvāmitrānubhāva-kathanāt sarākṣatrāsa-kathanāc ca bīja-niṣpatteḥ parinyāsaḥ । nāyakādi-guṇānāṃ yad varṇanaṃ tad vilobhanam ।।
yasyāropaṇa-karmaṇāpi bahavo vīra-vrataṃ tyājitāḥ ।। kāntiḥ prāvaraṇaṃ tanor madhumuco yasyāś ca vācaḥ kila । tāṃ draṣṭuṃ janakātmajāṃ hṛdaya he netrāṇi mitrīkuru ।। ity antena tad-guṇa-varṇanād vilobhanam ।
samyak prayojanānāṃ hi nirṇayo yuktir iṣyate ।। bhṛṅgiriṭiḥ -aye nirūpatāpi kvacin mahate' bhuyadayāya ity upakramya, bhṛṅgiriṭiḥ-ām, nārada yathā samarthayase । tathā hi- laṅkām ekaḥ kuberād ahṛta vasataye koṅkaṇānabdhito' nyaḥ । tat kāmaṃ karma-sāmyāt kim aparam anayor madhyagā vīra-lakṣmīḥ ।।
ity antena rāghava-pratināyakayor bhārgava-rāvaṇayoḥ karma-sāmya-nirṇaya-kathanād yuktiḥ । prājñaiḥ sukhasya samprāptiḥ prāptir ity abhidhīyate ।। mokṣa-dvāram apāvṛtaṃ mama manaḥ-prahlādanā-bheṣajam । sarve paśyata rāma-rāvaṇa-raṇaṃ vakty eṣa vo nāradaḥ ।।
ity atra nāradasya yuddhāvalokana-harṣa-prāpteḥ prāptiḥ । bījasya punar ādhānaṃ samādhānam ihocyate ।। yathā tatraiva bhṛṅgiriṭiḥ-yuddha-ruce mā nirbharaṃ saṃrambhasva । ayodhyāṃ gatvā paraṃ rāma-rāvaṇīyaṃ yojayiṣyāmi ( padyād anantaram] ity antena rāghavotsāha-bījasya nāradena punar ādhānāt samādhānam । sukha-duḥkha-karaṃ yat tu tad vidhānaṃ budhā viduḥ ।।
yathā tatraiva prathamāṅke, sītā -ammo rakkhaso tti suṇia saccaṃ sajjhasa-kodahalāṇaṃ majjhe baṭṭāmi । ity upakramya sītā-tādasadānaṃdamissāṇaṃ antare ubabisissaṃ । ( padyāt pūrvam] ity antena sītāyāḥ adṛṣṭa-pūrva-rākṣasa-darśanena sukha-duḥkha-vyatikarākhyānād vidhānam । ślāghyaiś citta-camatkāro guṇādyaiḥ paribhāvanā ।। yathā tatraiva, rāvaṇaḥ -aho tribhuvanātiśāyi makaradhvaja-sañjīvanaṃ rāmaṇīyakam asyāḥ । tathā hi- pramlānāruṇimeva vidrumalatā śyāmeva hema-prabhā ।
sītāyāḥ purataś ca hanta śikhināṃ barhāḥ sagarhā iva ।। ity upakramya, śatānandaḥ -aho laṅkādhipater apūrva-garva-garimā । yan mamāpi śatānandasya na niścinute cetaḥ । kiṃ bhaviṣyati ( padyād anantaram] ity antena rāvaṇasya sītā-rāmaṇīyaka-darśanena śatānandasya rāvaṇotsāha-darśanena ca tayoś citta-camatkāra-kathanāt paribhāvanā । udghātanaṃ yad bījasya sa udbhedaḥ prakīrtitaḥ ।। yathā tatraiva dvitīyāṅke, rāvaṇaḥ-traiyāmbakaḥ paraśur eṣa nisarga-caṇḍa ity ādi paṭhati । jāmadagnyaḥ-apakurvatāpi bhavatā param upakṛtam । yad eṣa smārito' smīty upakramya ( padyāt pūrvam]-
puṃsāṃ kulaṃ na hi nimittam udāratāyāḥ । līlāyitaṃ punar amuṣya samudra-pānam ।। ity antena gūḍha-śaṅkara-dhanur adhikṣepodghāṭanād vā lokottara-carita-sāmānya-varṇanena tirohita-rāmacandrotsāhodghāṭanād vā udbhedaḥ । bījasyottejanaṃ bhedo yad vā saṅghāta-bhedanam ।।
yathā tatraiva rāvaṇaḥ -atha yācita-paraśunā paraśurāmeṇa kim abhihitam āsīt । māyāmayaḥ-trailokya-māṇikya rāmodantam ākarṇayatu svāmī । deyo naiṣa hara-prasāda-paraśus tenādhikaṃ tāmyati । tubhyaṃ brūhi rasātala-tridivayor nirjitya kiṃ dīyatām ।।
rāvaṇaḥ-kadā nu khalu paraśurāmo rasātala-tridivayor jetā dātā ca saṃvṛttaḥ । rāvaṇaḥ punaḥ pratigrahītā ca । tatas tvayā kim asau pratyuktaḥ । ity upakramya māyāmayaḥ-deva prakṛti-roṣaṇo reṇukāputraḥ । tat tam evāgatam aham utprekṣe । rāvaṇaḥ-priyaṃ naḥ ( padyāt pūrvam] ity antena pratināyaka-rūpa-bhārgava-rāvaṇayor uttejanād bhedaḥ । prastutārtha-samārambhaṃ karaṇaṃ paricakṣate ।।
yathā tatraiva ( padyād anantaram] ubhāv api cāpāropaṇaṃ nāṭayataḥ ity upakramya ā aṅka-parisamāpteḥ jāmadagnya-rāvaṇayoḥ prastuta-yuddhārambha-kathanāt karaṇam । bīja-prakāśanaṃ yatra dṛśyādṛśyatayā bhavet । tat syāt pratimukhaṃ bindoḥ prayatnasyānurodhataḥ ।। iha trayodaśāṅgāni prayojyāni manīṣibhiḥ ।
vilāsa-parisarpau ca vidhutaṃ śama-narmaṇī ।। narma-dyutiḥ pragamanaṃ nirodhaḥ paryupāsanam । puṣpaṃ vajram upanyāso varṇa-saṅgrahanaṃ tathā ।। vilāsaḥ saṅgamārthas tu vyāpāraḥ parikīrtitaḥ ।।
laulyāc cakṣuḥ prahitam amunā sāṅga-bhaṅgaḥ sthito' yam । straiṇaḥ puṃsāṃ nava-parigamaḥ kāmam unmāda-hetuḥ ।। ity antena rāmādīnāṃ sītālambanābhilāṣa-kathanād vilāsaḥ । pūrva-dṛṣṭasya bījasya tv aṅka-cchedādinā tathā ।
naṣṭasyānusmṛtiḥ śaśvat parisarpa iti smṛtaḥ ।। yathā tatraiva pratīhāraḥ -katham ete kṣatriya-jana-samucite' pi cāpāropaṇa-karmaṇi nikhilāḥ kṣatriyāḥ vitatha-sāmarthyāḥ vartante । tad eṣa param anākalita-sāro vikartana-kula-kumāra āste । yad vā, kim anenāpi- yasya vajra-maṇer bhede bhidyante loha-sūcayaḥ । karotu tatra kiṃ nāma nārī-nakha-viḍambanam ।।
bhavatu । tathāpi saṅkīrtayāmy enam । anākalita-sāro hi vīra-prakāṇḍa-sambhūtiḥ ity upakramya । hemaprabhā-saṃpaṇṇaṃ ca pia-sahīe pāṇi-ggahaṇam ity antena pūrvaṃ tāṭakādi-vadha-dṛṣṭasya paścān nikhila-kṣatriya-durāropa-dhūrjaṭi-cāpāropaṇa-prabhāva-varṇanād naṣṭasya rāmabhadrotsāhasya tad-dhanur-bhaṅga-kriyā-rūpeṇa smaraṇāt parisarpaḥ । nāyakāder īpsitānām arthānām anavāptitaḥ । aratir yad bhaved tad dhi vidvadbhir vidhutaṃ matam ।
athavānunayotkarṣaṃ vidhutaṃ syān nirākṛtiḥ ।। yasyāste jananī svayaṃ kṣitir ayaṃ yogīśvaras te pitā ।। ity ārabhya, rāmaḥ -rudaty api kamanīyā jānakī-ity antena -bhagavan bhārgava sadayaṃ prasīda ity ārabhya, jāmadagnyaḥ-nābhivādana-prasādyo reṇukā-sūnuḥ ( padyāt pūrvam] ity atra rāmānunayasya bhārgaveṇāsvīkārād vidhūtam । arateḥ śamanaṃ taj-jñāḥ śamam āhur manīṣiṇaḥ ।।
yathā tatraiva hemaprabhā-jujjai paphulla-kodūhala-ttaṇaṃ । parasurāma-daṃsaṇeṇa uṇa sasajjha-sattaṇaṃ bhagga-dhana-ddaṇḍa-caṇḍa-caritassa purado rāmacaṃdassa । ity atra rāmacandra-parākrama-kathanāt sītāyāḥ arati-śamanāt śamaḥ । parihāsa-pradhānaṃ yad vacanaṃ narma tad viduḥ ।। mad-dor-daṇḍa-haṭhāñcanena tad idaṃ bhagnaṃ kṛta-nyak-kṛti । nikṣeptre nata-kandharo bhagavate rudrāya kiṃ dāsyati ।।
ity atra janakādhipāpalāpena hāsa-pradhānaṃ narma । kopasyāpahnavārthaṃ yad dhāsyaṃ narma-dyutir matā ।। vāme bāhāv uta tad-itare kāryataḥ ko viśeṣaḥ । tat tvāṃ yāce virama kalahād āryakarmārabhasva ।।
jāmadagnyaḥ mātur mātula na kiṃcid antaraṃ bhavato bhavānīvallabhasya ca । rāmaḥ jāmadagnya ! ekaḥ punar ayaṃ śastra-grahaṇādhikāro yad guruṣv api tiraskāraḥ ity antena bhārgava-rāghavayoḥ pūjya-viṣaya-krodhāpahnavārthaṃ hāsya-kathanān narma-dyutiḥ । tat tu pragamanaṃ yat syād uttarottara-bhāṣaṇam ।। kiṃ punar imāḥ sarvaṅkaṣā roṣa-vācaḥ ।
sarvatyāgī pariṇata-vayāḥ saptamaḥ padma-yoneḥ ।। jāto yatra guhaś cakāra ca bhuvaṃ yad gīta-vīra-vratām । helojjṛmbhita-jṛmbhakeṇa dhanuṣā kṣatraṃ ca nālaṃ vayam ।। jāmadagnyaḥ sādhu re kṣatriya-ḍimbha, sādhu । ity antena bhārgava-rāghavayor ukti-pratyukti-kathanāt pragamanam ।
yatra vyasanam āyāti nirodhaḥ sa nigadyate ।। pakva-karpūra-niṣpeṣam ayaṃ nirapiṣat trayam । mama vrīḍāṃ ca caṇḍīśa-cāpaṃ ca svaṃ ca jīvitam ।। prahiṇu tad iha bāṇān vārdhakaṃ māṃ dunoti ।।
daśarathaḥ-bhoḥ sambandhin kṛtaṃ kārmuka-parigraha-vyasanena-ity antena janakasya bhārgava-nimittasya jarā-nimittasya vā vyasanasya kathanād nirodhaḥ । ruṣṭasyānunayo yaḥ syāt paryupāsanam īritam ।। rāmaḥ śiṣyo bhṛgu-suta bhavān bhāgineyī-suto me ।। ity atra śloke roṣāndhasya bhārgavasyānunayo viśvāmitreṇa kṛta iti paryupāsanam ।
sa-viśeṣābhidhānaṃ yat puṣpaṃ tad iti saṃjñitam ।। karpūra iva dagdho' pi śaktimān yo jane jane ।। ity upakramya, prakaṭita-rāmāmbhojaḥ kauśikavā sapadi lakṣmaṇānandī । sura-cāpa-namana-hetor ayam avatīrṇaḥ śarat-samayaḥ ।।
ity ante rāmacandra-lakṣaṇārtha-viśeṣābhidhānāt puṣpam । vajraṃ tad iti vijñeyaṃ sākṣān niṣṭhura-bhāṣaṇam ।। prasṛta-rudhira-dhārā-carcitoccaṇḍa-ruṇḍam । paraśur amara-vandyaḥ khaṇḍayaty adya muṇḍam ।।
ity upakramya, yaḥ preta-nāthasyātithyam anubhavitu-kāma ity antena vajra-niṣṭhura-bhāṣaṇād vajram । yuktibhiḥ sahito yo' rthaḥ upanyāsaḥ sa iṣyate ।। yad vā te guravo' vicintya-caritās tebhyo' yam astv añjaliḥ ।। ity antena upapattibhiḥ pitur nideśa-karaṇād api mātṛ-vadha-karaṇasyaiva pratipādanād vā gurūṇām avicintya-caritatvopanyāsena sarvopapannatva-pratipādanād vā upanyāsaḥ ।
sarva-varṇopagamanaṃ varṇa-saṃhāra ucyate ।। yathā tatraiva jāmadagnyaḥ -kiṃ brūtha ? kena na varṇitaṃ dāśaratheḥ śaṅkara-kārmukāropaṇam ? ko na vismitas tad-bhaṅgena ? śṛṇuta bhoḥ । draṣṭā yaś ca parīkṣitā ca ya iha stotā ca vaktā ca yaḥ ।। rāmo rāma-mayaṃ svayaṃ guha-sahādhyāyī samanviṣyati ।।
ity antena hara-cāpa-dalanasya niṣiddhayā kartṛtayā anumantṛtayā stotṛtayā ca rāghava-viśvāmitra-pīrādi-parāmarśena brāhmaṇa-kṣatriyādi-varṇānāṃ saṅgrahaṇād varṇa-saṃhāraḥ । dṛṣṭādṛṣṭasya bījasya garbhas tv anveṣaṇaṃ muhuḥ । atrāpy ācāpatākānurodhād aṅgāni kalpayet ।। abhūtāharaṇaṃ mārgo rūpodāharaṇe kramaḥ ।
saṅgrahaś cānumānaṃ ca toṭakādhibale tathā । udvegaḥ sambhramāksepau dvādaśaiṣāṃ tu lakṣaṇam ।। abhūtāharaṇam tat syād vākyaṃ yat kapaṭāśrayam ।। yayā tatraiva unmatta-daśānana-nāmani pañcamāṅke mālyavān -vṛddha-buddhir hi prathamaṃ paśyati caramaṃ kāryam । yan mayā dhūrjaṭi-dhanur-adhikṣepataḥ prabhṛti mati-cakṣuṣā dṛṣṭam eva yad uta daśakandharo' nusandhāsyati sītā-haraṇam ।
mālyavān tataś ca mayā mandodarī-pitur māyā-guror mayasya prathama-śiṣyo viśārada-nāmā yantra-kāraḥ sa-bahumānaṃ niyuktaḥ sītā-pratikṛti-karaṇāya । viracitā ca sā rāvaṇopacchandanārtham । abhihitaṃ ca- sūtra-dhāra-calad-dāru-gātreyaṃ yantra-jānakī । vaktrastha-śārikālāpa laṅkendraṃ vañcayiṣyati ।। ity upakramya, rāvaṇaḥ aho matimān māyāmayaḥ । chālito' si janaka-rāja-putryāḥ pratikṛti-samarpaṇena ( padyād anantaram] ity antena mālyavat kapaṭa-vākya-saṃvidhānād abhūtāharaṇam ।
mārgas tattvārtha-kathanam ।। yathā tatraiva nirdoṣa-daśaratha-nāmani ṣaṣṭhāṅke māyā-mayaḥ-ārya kim api dviṣatām apy āvarjakam udātta-jana-caritam । paśya- tatrāpi kārya-parateti mayi prakarṣaḥ । bāṣpāmbhasām aham apīha kṛto rasajñaḥ ।।
sa yakṣo rakṣo vā bhavatu bhagavān vā raghupatiḥ । samāḥ samyaṅ nītvā vana-bhuvi catasraś ca daśa ca ।। ity antena rāma-pravāsa-viṣayasya māyamaya-duḥkhasya satyasyaiva vyaktatvād vā māyāmayādeḥ kapaṭatva-jñāne' pi rāmacandreṇa satyatayāṅgīkārād vā mārgaḥ । rūpaṃ sandeha-kṛd vacaḥ ।।
yathā tatraiva ṣaṣṭhāṅke kaikeyī -paṇamāmi bhaavadiṃ saraūṃ jā pubbaṃ dīsamāṇā ṇayaṇa-pīūsa-gaṇḍūsa-kabalaṃ kareṃti asi । sā saṃpadaṃ hālāhala-kabaḍa-paḍirūbā paḍihāadi । kiṃ puṇa me aojjhā-daṃsaṇe bi akāraṇa-pajjāulaṃ hiaaṃ । ślāghā-ślokam aguñji-mañju-murajaṃ vidhvasta-gīta-dhvani । vidvadvad vāda-kathaṃ kathaṃ puram idaṃ mauna-vrate vartate ।। ity antena kaikeyī-daśarathayor ayodhyā-viṣaya-viṣāda-vitarka-vinyāsād rūpam ।
sotkarṣa-vacanaṃ yat tu tad udāharaṇaṃ matam ।। yasyābhāti kukūla-murmura-mṛduḥ kroḍe śikhī bāḍavaḥ । dattaś caṇḍa-davāgni-ambara-vidhir devasya vārāṃ-nidheḥ ।। ity upakramya, samudraḥ-tarhi bāla-nārāyaṇaṃ rāmam evopasarpāmaḥ । na hi rākāmṛgāṅkam antareṇa candra-maṇer ānanda-jala-niṣyandaḥ ( padyād pūrvam] ity antena samudra-kṣobhaka-rāmacandrotsāhotkarṣa-kathanād udāharaṇam ।
bhāva-jñānaṃ kramo yad vā cintyamānārtha-saṅgatiḥ ।। yathā tatraiva ṣaṣṭhāṅke mālyavān -na jāne kiṃ hi vṛttaṃ kaikeyī-daśarathayoḥ । māyamayaḥ-jayatv āryaḥ । śūrpaṇakhā-jedu jedu kaṇiṭṭhamādām aho ।
māyamayaḥ-yathādiṣṭam āryeṇa । mālyavān -tarhi vistarataḥ kathyatām । ity antena mālyavac cintā-samakālam eva śūrpaṇakhā-māyāmayayor upagamanād vā mālyavato vilambāsahābhiprāya-parijñānavatā māyāmayena niṣpannasya kāryasya saṅkṣepa-kathanād vā kramaḥ । saṅgrahaḥ sāmadānārtha-saṃyogaḥ parikīrtitaḥ ।।
svar-mātaṅgaḥ sura-yuvatayo deva dhanvantariś ca । sampraty abdhiḥ śṛṇu jala-dhanas tvāṃ prapannaḥ praśādhi ।। rāmaḥ -bhagavan ratnākara ! namas te । ity upakramya, samudraḥ-yathā saptamo vaikuṇṭhāvatāraḥ ity antena samudra-rāmacandrayoḥ paraspara-priya-vacana-saṅgrahaṇāt saṅgrahaḥ ।
arthasyābhyūhanaṃ liṅgād anumānaṃ pracakṣate ।। yathā tatraiva pratīhārī -katham ayam anyādṛśa iva lakṣyate' mburāśiḥ । vandī -paśya । vilīyamāna-jala-mānuṣa-mithunam atyartha-kadarthyamāna-śaṅkhinī-yūtham ity upakramya, viśikhāḥ prajvalantaḥ patanti ।।
ity antena samudra-kṣobha-liṅgānumita-rāmotsāhārtha-kathanād anumānam । saṃrambhaṃ tu vacanaṃ saṅgirante hi toṭakam ।। yathā tatraiva hanumān-yathādiśati svāmī । - ājñāṃ mauli-niveśitāñjali-puṭāḥ sator iha vyūhane ।
ānetuṃ sakalāḥ prayāta kakubhaḥ kiṃ nāma vo duṣkaram ।। ity upakramyāṅka-parisamāpteḥ kapi-rākṣasādi-saṃrambha-kathanāt toṭakam । budhair adhibalaṃ proktaṃ kapaṭenātivañcanam ।। yathā tatraiva ṣaṣṭhāṅke māyāmayaḥ-athaikadā dayita-sneha-mayyā kaikeyyā samam asurānīka-vijayāya pūrita-suhṛn-manorathe daśarathe tgirviṣṭapa-tilaka-bhūtaṃ puruhūtaṃ prabhāvavati samupasthitavati tad-rūpa-dhāriṇau kuvalayābhirāmaṃ rāmaṃ saparicchadaṃ chalayituṃ ayodhyāṃ śūrpaṇakhā ahaṃ ca prāptavantau । ity upakramya,
mālyavān-kim asādhyaṃ vaidagdhyasya ity antena māyāmaya-śūrpaṇakhābhyāṃ kapaṭa-veṣa-dhāraṇena rāma-vāmadeva-vañcanād adhibalam । śatru-vairādi-sambhūtaṃ bhayam udvega ucyate ।। yathā tatraiva -svasti mahārāja-daśarathāya । daśarathaḥ-api kuśalaṃ vayasyasya jaṭāyoḥ ।
ratnaśikhaṇḍaḥ-priya-suhṛd-upayogena । daśarathaḥ-bhadra samupaviśya kathyatām । vyākulo' smi ity upakramya, kosalyā-hā debba tue kida-viḍaṃbaṃ samatthiaṃ baṇa-gadaṃ rāhava-kuṭuṃbaṃ । sumitrā-ṇa kebalaṃ baṇa-gadaṃ । ( padyād anantaraṃ] ity antena mātṛ-gata-bhīter upanyāsād udvegaḥ ।
śatru-vyāghrādi-sambhūtau śaṅkātrāsau ca sambhramaḥ ।। deva stambhaya cetanāṃ śravaṇayor abhyeti śuṣkāśaniḥ । rāmaḥ prāpya gataḥ kutaścana vanaṃ saumitri-sītā-sakhaḥ ।। ubhau mūrcchataḥ । vāmadevaḥ-deva samāśvasihi ।
daśarathaḥ-vatsa rāmabhadra manye mamaiva malayācala-nivāsinaḥ priya-vayasyasya jaṭāyor api śoka-śaṅkur ayaṃ sarvaṅkaṣo bhaviṣyati । ity antena kausalyā-daśarathādīnāṃ rakṣas-tarakṣu-haryakṣa-prabhṛti-sañcaraṇa-dāruṇāraṇyādiṣu rāma-pravāsa-viṣaya-śaṅkā-trāsānuvṛtti-kathanāt sambhramaḥ । garbha-bīja-samākṣepam ākṣepaṃ paricakṣate ।। yathā tatraiva pañcamāṅke śūrpaṇakhā -ajja ekka-mādua pekkha takkhaa-cūḍāmaṇī uppāḍido । baḍavāṇala-jālā-kalāpaaṃ ghuṃtalidaṃ । dasakaṇṭha-kaniṭṭha-bahiṇie accāhidaṃ । ity upakramya, śūrpaṇakhā-sāpi laṃkessarassa samucidatti abaharaṃtī tehiṃ kābālia-bbada-joggā kidaṃhi ।
ity antena aṅkānta-gata-bhāgena sakala-devatā-tejas tiraskaraṇa-rāvaṇātiśaya-varṇanā-garbhīkṛtasya rāmotsāhasya śūrpaṇakhā-karṇa-nāsā-nikṛntana-rūpeṇa samudbhedād ākṣepaḥ । yatra pralobhana-krodha-vyasanādyair vimṛśyate । bījārtho garbha-nirbhinnaḥ sa vimarśa itīryate ।। prakarī-niyatāptyānuguṇyād atrāṅga-kalpanam ।
apavādo' tha sampheṭo vidrava-drava-śaktayaḥ ।। dyuti-prasaṅgau chalana-vyavasāyau nirodhanam । prarocanā vicalanam ādānaṃ syus trayodaśa ।। tatrāpavādo doṣāṇāṃ prakhyāpanam itīryate ।।
yathā tatraiva aṣṭamāṅke vīra-vilāsa-nāmani ekaḥ-sakhe durmukha kim api mahān sattva-bhraṃśo daśakaṇṭhasya yat kumāra-siṃhanāda-vadham apy ākarṇya na śokaṃ kṛto nāpy amarṣaḥ । ity upakramya, trijaṭā-kahaṃ deveṇa diṇṇo lajjā-deīe jalāṃjalī । ity antena rāvaṇa-gata-durbuddhi-doṣa-prakhyāpanād apavādaḥ । doṣa-saṅgrathitaṃ vākyaṃ sampheṭaṃ sampracakṣate ।। prāpta-syandana-bāṇa-cāpa-kavacaḥ svaṃ manyase durjayam ।
vandhyās tāvad ayaṃ sa śakra-vijayiṃs tvāṃ lakṣmaṇo jeṣyati ।। bāli-druhaṃ ca racitāmbudhi-bandhanaṃ ca । rāmaṃ nihatya caraṇau tava vanditāhe ।। ity antena, lakṣmaṇendrajit-kumbhakarṇānāṃ roṣa-vākya-grahaṇāt sampheṭaḥ ।
virodha-vadha-dāhādir vidravaḥ parikīrtitaḥ ।। sumukhaḥ-ayam aparaḥ kṣate kṣārāvasekaḥ । bibhrāṇo bhairavatvaṃ bahula-kalakalārāva-raudrāṭṭa-hāsaḥ । tad-vaktrād utpatadbhiḥ samajani śikhibhir bhasmasād indrajic ca ।।
rāvaṇaḥ ity antena kapisenāvikṣobha-sugrīva-nirodha-kumbhakarṇa-vadhendrajid-bhasmīkaraṇa-rāvaṇa-mūrcchādi-saṅkathanād vidravaḥ । guru-vyatikramaṃ prāha dravaṃ tu bharato muniḥ ।। dhig vaktrāṇi nikṛtta-kaṇṭha-valaya-prītendu-maulīni ca । pratyāśā cira-vismṛtāyudha-vidhau yat kumbhakarṇe sthitā ।।
ity atra svāminor daśakaṇṭha-kumbhakarṇayor anujīvinā rākṣasena nindā-karaṇād dravaḥ । utpannasya virodhasya śamanaṃ śaktir iṣyate ।। māsāsvādana-lubdha-gṛdhra-vihaga-śreṇībhir āsevitaḥ । heṣitvā smṛta-mandurāsthiti-hṛtair laṅkāṃ ratho nīyata ।।
ity antena niravaśeṣa-pratināyaka-bhūta-rāvaṇa-kaṇṭhotsādana-kathanena virodha-śamanāt śaktiḥ । dyutir nāma samuddiṣṭā tarjanodvejane budhaiḥ ।। yathā tatraiva aṣṭamāṅke, rāvaṇaḥ -kim ayam atisatvaraḥ sura-samājaḥ ? śaṅke katipaya-yātudhāna-vadhān tāpasaṃ prati prīyate । tan me doṣṇāṃ vijita-jagatāṃ vikramaṃ vistṛtāḥ stha ।
tūrṇaṃ jetā sa ca diviṣadāṃ bodhyate meghanādaḥ ।। ity upakramya, nepathye-biraeha keli-ākaḍḍhaṇa-pāḍaṇijjaṃ goura-duvāraṃ, boḍheha bibiha-ppaharaṇa-saṇṇāha-daha-sahassāi । ity antena devatā-tarjana-laṅkā-pura-janodvejana-kathanād dyutiḥ । prastutārthasya kathanaṃ prasaṅgaḥ parikīrtitaḥ । prasaṅgaṃ kathayanty anye gurūṇāṃ parikīrtanam ।।
daśarathaḥ-bhagavan gīrvāṇa-nātha sa-prasādam ito nidhīyantāṃ dṛṣṭayaḥ । ity antena yama-purandarādi-pūjya-saṅkīrtanād vā prastuta-rākṣasa-vadha-rūpasyārthasya prapañcanād vā prasaṅgaḥ । avamānādi-karaṇaṃ kāryārthe chalanaṃ viduḥ ।। nātya-śāstre atra chādana iti saṃjñā prāpyate । yathā tatraiva cāraṇaḥ -kim āha rāmabhadraḥ । re re rākṣasa-putra-
premārdreṇa sa-vibhrameṇa ca purā yenekṣitā jānakī । śeṣa-ccheda-vidhis tu samprati paraṃ svar-vandin-mokṣāya me ।। rāmaḥ-tad ittham abhidhānam apavitraṃ te vaktram । ito nirviśatu vadha-śuddhim ity antena rāma-rāvaṇābhyāṃ parasparāvamānana-karaṇāt chalanam । vyavasāyaḥ sva-sāmarthya-prakhyāpanam itīryate ।।
ko' yaṃ te mati-vibhramaḥ smara nayaṃ nādyāpi kiṃcid gatam । patrī naiṣa sahiṣyate mama dhanur jyā-bandha-bandhūkṛtaḥ ।। ity upakramya-kim āha rāvaṇaḥ ? re re mānuṣī-putra ! ayam asau akṣatriyo rāvaṇaḥ । tad atra dṛśyatām । kataro vinetā iti । kim āha rāmabhadraḥ ? haṃho amānuṣī-putra ! kṣatriyo rāmaḥ । ayam asau akṣatriyo rāvaṇaḥ । tad atra dṛśyatāṃ kataro vineyaḥ, kataro vinetā ity antena rāma-rāvaṇābhyāṃ sva-sāmarthya-prakhyāpanād vyavasāyaḥ । virodhanaṃ nirodhoktiḥ saṃrabdhānāṃ parasparam ।।
yathā tatraiva cāraṇaḥ-katham amarṣitābhyāṃ rāma-rāvaṇābhyāṃ pratyupakrāntam iṣu-varṣādvaitam ity upakramya, cāraṇaḥ-nanv ayam oṃkāro rāvaṇa-śiro-maṇḍala-cchedana-vidyāyāḥ ity antena saṃrabdhayo rāma-rāvaṇayoḥ divyāstra-prayoga-rūpa-paraspara-saṃrodha-karaṇād virodhanam । siddhavad bhāvino' rthasya sūcanā syāt prarocanā ।। yathā tatraiva aṣṭamāṅke, karaṅkaḥ -sakhe kañkāla devaḥ kumbhakarṇaṃ prabodhayati । kiṃ ca prayatnena bodhito' py asau rāmeṇa punaḥ śāyitavya eva । kaṅkālaḥ-maṇṇe bibhīsaṇaṃ bajjia sabbassa bi esā gaī ।
karaṅkaḥ-tathaiva । ity atra bhaviṣyataḥ kumbhakarṇādi-rākṣasa-nāśasya kaṅkāla-karaṅkābhyāṃ siddhavat niścitya sūcanāt prarocanā । ātma-ślāghā vicalanam ।। cakrair alaṃ bhavatu paṭṭiśam udgarādyaiḥ । yāsyāmy ahaṃ suhitatāṃ ca ripu-kṣayaṃ ca ।।
sādhu vatsa, sādhu । satyaṃ mad-anujo' si, ity upakramya- hanūmato gātra-gatena bhasmasāt । niṣevituṃ mām upayāti pāvakaḥ ।। ity antena rāvaṇa-kumbhakarṇābhyām ātma-ślāghā kṛteti vicalanam ।
ādānaṃ kārya-saṅgrahaḥ ।। yathā tatraiva navamāṅke purandaraḥ-sakhe daśaratha katham ayam ananya-sadṛśākāro rāmabhadra-puruṣakāraḥ । ataś ca- pāṇḍityaṃ viditaṃ guhasya kim u tāv ajñāta-yuddhotsavau । vīrāṇāṃ caritādbhutasya parame rāmaḥ sthitaḥ sīmani ।।
svayam ayam avatīrṇo lakṣmaṇa-nyasta-hastaḥ । dinakara-kula-lakṣmī-vallabho rāmabhadraḥ ।। ity antena nikhila-bhuvana-bādhā-śamana-rūpa-rāvaṇa-vadha-sampādita-dharmādi-lakṣaṇa-kārya-viśeṣa-saṅgrahaṇād ādānam । mukha-sandhyādayo yatra vikīrṇā bīja-saṃyutāḥ ।
mahat-prayojanaṃ yānti tan-nirvahaṇam ucyate ।। sandhi-virodhau grathanaṃ nirṇayaḥ paribhāṣaṇe prasādaś ca । ānanda-samaya-kṛtayo bhāṣopagūhane tadvat ।। atha pūrva-bhāva-sayujāv upasaṃhāra-praśastī ca ।
iti nirvahaṇasyāṅgāny āhur amīṣāṃ tu lakṣaṇaṃ vakṣye ।। bījopagamanaṃ sandhiḥ ।। yathā tatraiva rāghavānanda-nāmani daśamāṅke laṅkā-hā duddhara-taba-visesa-paritosidārabindāsaṇa tihubaṇekkamalla dasa-kaṇṭha hā helā-bandīkida-mahinda mehanāda hā samara-saṃraṃbha-suppasaṇṇa kuṃbha-kaṇṇa kahiṃsi dehi me paḍibaaṇaṃ । ity upakramya, alakā-sakhi dharma-jetari vibhīṣaṇe' pi netari tatrabhavatī sa-śoka-śaṅkur iva ।
laṅkā-jaṃ tiṇetta-mittassa ṇaarī bhaṇadī । ity antena duṣṭa-rākṣasa-śikṣā-rūpa-rāmotsāha-bījopagamanāt sandhiḥ । kāryānveṣaṇaṃ virodhaḥ syāt ।। sāvitri dhātri sakalāḥ kula-devatāś ca । tat saṃnidhatta sahasā saha loka-pālaiḥ ।।
ity upakramya, laṅkā-aho devadāṇaṃ bi sīdāpakkha-bādo । adhavā sabbo guṇesu rajjadi । ṇa sarīresu । ity antena sītā-śuddhi-rūpa-kāryānveṣaṇād virodhaḥ । grathanaṃ tad-upekṣepaḥ ।। nītaṃ rakṣaḥ-kulam adhigatāḥ śuddhimantaś ca dārāḥ । diṣṭyāyodhyāṃ vrajati dayitā-prītaye puṣpakeṇa ।।
laṅkāṅganācakita-netra-nirīkṣita-śrīḥ । rājyābhiṣeka-samayocita-kārya-siddheḥ ।। ity antena rāmābhiṣeka-rūpa-parama-kāropekṣād grathanam । syād anubhūtasya nirṇayaḥ kathanam ।।
dhārāmbhasāṃ smarasi majjana-keli-kāle । atrābja-valli-dalam āvaraṇāya dattam ।। smarasi sutanu kiṃcin nau parādhīna-suptam । tad anu madana-mudrāṃ tac ca gāḍhopagūḍham ।।
ity atra rāmeṇa svānubhūtārtha-kathanān nirṇayaḥ । paribhāṣā tv anyonyaṃ jalpanam athavā parivādaḥ ।। yathā tatraiva sītā-ajja-utta dasakaṇṭha-ṇisūaṇa vārāṇasī-saṃkittaṇeṇa sumarābidamhi akkhiāṇaddaṃ jaṇaṇī-bhūdaṃ mihilāṃ mahā-ṇāarīṃ । ity upakramya, vibhīṣaṇaḥ-iha hi khalu kṣatriyāntakarasya bhaṅgo bhārgava-muner dattaḥ ।
apāṃ phenena tṛpto' sau snātaś candrikayā ca saḥ । yad aprasūta-kauśalyaṃ kṣatraṃ kṣapitavān muniḥ ।। ity antena sītā-rāma-vibhīṣaṇa-sugrīvāṇām anyonya-saṃjalpanena vā sugrīveṇa bhārgava-parīvāda-sūcanād vā paribhāṣaṇam । śuśrūṣādi-prāptaṃ prasādam āhuḥ prasannatvam ।।
chāyāṃ mā kuru ko' py ayaṃ dina-maṇāv ekāgra-dṛṣṭiḥ sthitaḥ । kiñcit tiṣṭha tapasvinas tava puro yāvat paryānty adhvanaḥ ।। niṣkaṇṭakāni vihitāni jaganti yena । bhū-kāśyapopama-suta-dvitayā vadhūḥ syāt ।।
rāmaḥ-param anugṛhītaṃ raghu-kulam ity antena agastya-dattāśīrvāda-rūpa-prasāda-kathanāt prasādaḥ । abhilaṣitārtha-samāgamam ānandaṃ prāhur ācāryāḥ ।। yathā tatraiva, rāmaḥ-haṃho vimāna-rāja vimucya vasudhā-savidha-vartinī gatiṃ kiñcid uccair bhava । kutūhalinī jānakī divya-loka-darśana-vyatikarasya । vyomnaḥ śikhāṃ puṣpakam ānatāṅgi ।
tathā tathā saṅkuciteva pṛthvī ।। sura-cāraṇa-kiṃnara-vidyādhara-kula-saṅkulaṃ gagana-garbham īkṣasva । vidyādharaḥ ataḥ parama-gamyā asmādṛśāṃ bhuvaḥ । sa ca brahma-loka iti śrūyate । ity antena sītādīnām abhilaṣita-divya-loka-darśana-rūpārtha-siddher ānandaḥ । samayo duḥkha-saṅkṣayaḥ ।।
yathā tatraiva, bharataḥ ārya ! rāvaṇa-vidrāvaṇa bharato' ham abhivādaye । ity upakramya ity antena bandhūnām anyonyāvalokana-pariṣvaṅgādibhir duḥkhāpagama-kathanāt samayaḥ । kṛtir api labdhārtha-susthirīkaraṇam ।। yathā tatraiva, hanumān-deva mattaḥ śruta-vṛttānto vasiṣṭhaḥ samaṃ bharata-śaturghnābhyām anyābhiś ca prakṛtibhir bhavad-abhiṣeka-sajjas tiṣṭhati । ity upakramya, vasiṣṭhaḥ kā dīyatāṃ tva raghūdvaha samyag āśīr ity ādi paṭhati । rāmaḥ ārṣaṃ hi vacanaṃ vibhinna-vaktṛkam api na visaṃvadati yad agastya-vācā vasiṣṭho' pi brūte ity antena agastya-labdhāśīrvādasya vasiṣṭha-vacana-saṃvādena sthirīkaraṇāt kṛtiḥ ।
mānādyāptiś ca bhāṣaṇam ।। saumitriḥ sadṛśo' stu kasya samare yenedrajin nirjitaḥ । śatrughnaḥ kathito' grajasya ca guṇair vandyaṃ kuṭumbaṃ raghoḥ ।। ity atra vasiṣṭhena raghu-kuṭumbasya rāmacandrādi-sat-puruṣotpatti-sthānatayā tallakṣaṇa-bahu-māna-prāpti-kathanād bhāṣaṇam ।
upagūhanam adbhuta-prāptiḥ ।। yatha tatraiva, alakā-aho nu khalu bhoḥ pati-vratā-mayaṃ jyotiḥ anabhibhavanīyaṃ jyotir-antaraiḥ । yataḥ, praviśantyā citācakraṃ jānakyā pariśuddhaye । na bhedaḥ ko' pi nirṇītaḥ payasaḥ pāvakasya ca ।।
yogīndraś ca narendraś ca yasyāḥ sa janakaḥ pitā । viśuddhā rāma-gṛhiṇī babhau daśaratha-snuṣā ।। ity antena sītāyāḥ niḥśaṅka-jvalana-praveśa-nirapāya-nirgamana-rūpāścarya-kathanād upagūhanam । dṛṣṭa-krama-kāryasya syād dṛṣṭiḥ pūrva-bhāvas tu ।।
yathā tatraiva -vatsa rāmabhadra praśasto muhūrto vartate । tad adhyāssva pitryaṃ siṃhāsanam ity upakramya, vasiṣṭhaḥ-rāmabhadra dhanyo' si । yasya te bhagavān kubero' rthī ity antena vasiṣṭhena rāmabhadrasyābhiṣekāṅgīkaraṇa-kubera-vimāna-pratyarpaṇa-rūpayor arthayor darśanāt pūrva-bhāvaḥ । dharmārthādy-upagamanād upasaṃhāraḥ kṛtārthatā-kathanam ।। yathā tatraiva, vasiṣṭhaḥ-vatsa rāmabhadra kiṃ te bhūyaḥ priyam upakaromi । rāmaḥ-kim ataḥ priyam asti ।
setuś ca grathitaḥ prasanna-madhuro dṛṣṭaś ca vārāṃ nidhiḥ । prāptaṃ yānam idaṃ ca yācitavate dattaṃ kuberāya ca ।। ity atra rugṇaṃ cājagavaṃ ity anena bhūta-pati-dhanur dalanena sītādhigama-rūpakām aprāpteḥ paulasytaś caramaḥ sthitaḥ ity anena śaraṇāgata-rakṣaṇena dharma-prāpteḥ prāptaṃ yānam idaṃ cety atra vimāna-ratna-lābhenārtha-prāpteś ca na cāpi kupito bhargaḥ sura-grāmiṇīr ity ādibhiḥ pādānta-vākyaiḥ rāmacandreṇa sva-kṛtārthatā-kathanād upasaṃhāraḥ । kiṃ ca, rugṇaṃ cājagavaṃ setuś ca grathita ity ādibhyāṃ yuddhotsāha-siddheḥ paulastyaś caramaḥ sthitaḥ ity atra vibhīṣaṇasya pālanena dayā-vīra-siddheḥ yācitavate dattaṃ kuberāya cety anena dānavīra-siddheś ca rāmabhadreṇa svakṛtārthatā-kathanād vā upasaṃhāraḥ ।
bharataiś carācarāṇām āśīr āśaṃsanaṃ praśastiḥ syāt ।। grathnantu grantha-bandhaṃ vacanam anupatat-sūkti-mudrāḥ kavīndrāḥ । tat tattvaṃ sāttvikaiś ca prathama-piśunitaṃ bhāvayanto' rcayantu ।। ity atra kavīndrāṇāṃ nirdoṣa-sūkti-grathanāśaṃsanena bhāvakānāṃ ca tad-grantha-bhāvanāśaṃsanena ca sakala-vyavahāra-pravartaka-vāṅmaya-rūpa-jagan-maṅgala-kathanāt praśastir iti sarvaṃ praśastam ।
rasa-bhāvānurodhena prayojanam apekṣya ca । sāphalyaṃ kāryam aṅgānām ity ācāryāḥ pracakṣate ।। keṣāṃcid eṣām aṅgānāṃ vikalpaṃ kecid ūcire । mukhādi-sandhiṣv aṅgānāṃ kramo' yaṃ na vivakṣitaḥ ।।
kramasyānādṛtatvena bharatādibhir ādimaiḥ । lakṣyeṣu vyutkrameṇāpi kathanena vicakṣaṇaiḥ ।। catuḥ-ṣaṣṭhi-kalā-marma-vedinā siṃha-bhūbhujā । lakṣitā ca catuḥṣaṣṭhir bāla-rāmāyaṇe sphuṭam ।।
mukhādi-sandhiṣv aṅgānām aśaithilya-pratītaye । sandhy-antarāṇi yojyāni tatra tatraikaviṃśatiḥ ।। ācāryāntara-saṃmatyā camatkārodayād api । vakṣye lakṣaṇam eteṣām udāhṛtim api sphuṭam ।।
sāma-dāne bheda-daṇḍau pratyutpanna-matir vadhaḥ । gotra-skhalitam ojaś ca dhīḥ krodhaḥ sāhasaṃ bhayam ।। māyā ca saṃvṛtir bhrāntir dūtyaṃ hetv-avadhāraṇam । svapna-lekhau madaś citram ity etāny ekaviṃśatiḥ ।।
tatra sāma priyaṃ vākyaṃ svānuvṛtti-prakāśanam ।। yathā mālavikāgnimitre, rājā-aye na bhetavyam । mālavikā -jo ṇa bhāadi so mae bhaṭṭiṇī-daṃsaṇe diṭṭha-sāmattho bhaṭṭā । dākṣiṇyaṃ nāma bimboṣṭhi nāyakānāṃ kula-vratam ।
tan me dīrghākṣi ye prāṇās te tvad-āśā-nibandhanāḥ ।। ity atra rājño vacanaṃ nāma । dānam ātma-pratinidhir bhūṣaṇādi-samarpaṇam ।। yathā mālatī-mādhave, mālatī-pia-sahi sabbadā sumaridabbahmi । esā bi māhaba-sahatthaṇimmāṇamaṇoharā baula-mālā māladī-ṇibbisesaṃ pia-sahīe daṭṭabbā । sabbadā hiaeṇa a dhāraṇijjā iti ।
atra mālatyā martukāmāyāḥ pratinidhitayā lavaṅgikāyāṃ bakulamālā-samarpaṇaṃ dānam । bhedas tu kapaṭālāpaiḥ suhṛdāṃ bheda-kalpanam ।। dattvātmajāṃ bhavatu nirvṛtimānamātyaḥ । dhūma-graheṇa vimalā śaśinaḥ kaleva ।।
mālatī -hā tāda tumaṃ bi ṇāma mama ebbaṃ ti sabbahā jidaṃ bhoatihṇāe । ity atra kāmandakyā mālatī-taj-janakayor bheda-kalpanaṃ bhedaḥ । daṇḍas tv avinayādīnāṃ dṛṣṭyā śrutyātha tarjanam ।। lalita-śirīṣa-puṣpa-hananair api tāmyati yat । patatu śirasy akāṇḍayam adaṇḍa ivaiṣa bhujaḥ ।।
atrāghora-ghaṇṭasyāvinaya-darśanena mādhava-kṛta-tarjanaṃ daṇḍaḥ । kaḥ paurave vasumatīṃ śāsati śāsitari durvinītānām । ayam ācaraty avinayaṃ mugdhāsu taspasvi-kanyāsu ।। atrāvinaya-śrutyā duṣyantena kṛtaṃ tarjanaṃ daṇḍaḥ ।
tāt-kālikī ca pratibhā pratyutpanna-matir smṛtā ।। yathā mālavikāgnimitre, rājā-na khalu mudrām adhikṛtya bravīmi । etayor baddhayoḥ kiṃ-nimitto mokṣaḥ । kiṃ devyāḥ parijanam atikramya bhavān sandiṣṭaḥ ity evam anayā praṣṭavyam । vidūṣakaḥ-ṇaṃ pucchido hmi । puṇo mandassa bi me tasmiṃ pañcuppaṇṇā madī āsi । rājā-kathyatām ।
vidūṣakaḥ-bhaṇidaṃ mae, debbaciṃtaehiṃ viṇṇāvido rāā । sobasaggaṃ bo ṇakkhattaṃ tā avassaṃ sabba-bandha-mokkho karīadutti । vidūṣakaḥ-taṃ suṇia devīe irāvadī-cittaṃ rakkhaṃtīe rāā kila moedi tti ahaṃ saṃdiṭṭho tti tado jujjadi tti tāe ibbaṃ saṃpādido attho । rājā -sakhe ! priyo' haṃ khalu tava । ity atra vidūṣakasya samucitottara-pratibhā pratyutpanna-matiḥ ।
vadhas tu jīvita-droha-kriyā syād ātatāyinaḥ ।। yathā veṇī-saṃhāre, kṛṣṇaḥ-ahaṃ punaś cārvākeṇa rakṣasā vyākulīkṛtaṃ bhavantam upalabhyārjunena saha tvaritataram āyātaḥ । bhīmaḥ -bhagavan kvāsau dhārtarāṣṭra-sakho rākṣasaś cārvāko yenāryasya mahāṃś citta-vibhramaḥ kṛtaḥ । kṛṣṇaḥ-nigṛhītaḥ sa durātmā nakulena ।
yudhiṣṭhiraḥ-priyaṃ naḥ, priyaṃ naḥ । ity atra cārvāka-nigraho vadhaḥ । tad gotra-skhalitaṃ yat tu nāma-vyatyaya-bhāṣaṇam ।। yathā vikramorvaśīye prathamaḥ-aye sadoṣāvakāśa iva te vākya-śeṣaḥ । dvitīyaḥ-ām । tarhi ubbasīe baaṇaṃ pamāda-kkhalidaṃ āsi ।
dvitīyaḥ-lacchī-bhūmiāe baṭṭamāṇā ubbasī vāruṇī-bhūmiāe baṭṭamāṇāe meṇaāe pucchidā । sahi samāadā ede tellokka-purisā sakesavā loa-bālā । kadamassiṃ de bhāvāhiṇibesotti dvitīyaḥ-tado tāe purisottame tti bhaṇidabbe purūravasi tti ṇiggadā bāṇī । ity atra nāma-vyatikramaḥ sphuṭa eva । ojas tu vāg-upanyāso nija-śakti-prakāśakaḥ ।। āyodhanaṃ nanu kim āttha sakhe tatheti ।
kṣattrasya śastra-śikhinaḥ śamam adya yāntu ।। ity atra ojaḥ spaṣṭam eva । iṣṭārtha-siddhi-paryantā cintā dhīr iti kathyate ।। vidūṣakaḥ -atthi ettha ubāo ।
vidūṣakaḥ -ko bi adiṭṭho suṇissad । kaṇṇe de kahemi evaṃ bia । ity āvedayati । rājā saharṣaṃ-suṣṭhu prayujyatāṃ siddhaye । ity atra vidūṣakeṇa dhāriṇī-hasta-maṇi-mudrikākarṣāṇa-hetu-bhūtasya bhujaga-viṣa-vega-kapaṭasya cintanaṃ dhīḥ । krodhas tu cetaso dīptir aparādhādi-darśanāt ।। yathā ratnāvalyāṃ tṛtīyāṅke, vāsavadattā-hañje kaṃcaṇamāle edeṇa ebba ladāpāseṇa bandhia gehaṇa eṇaṃ bahmaṇaṃ । eṇaṃ duṭṭha-kaṇṇaāṃ a aggado karehi । ity atra vāsavadattāyāḥ roṣaḥ krodhaḥ ।
sva-jīvita-nirākāṅkṣo vyāpāraḥ sāhasaṃ bhavet ।। aśastra-pātam avyāja-puruṣāṅgopakalpitam । vikrīyate mahā-māṃsaṃ gṛhyatāṃ gṛhyatām idam ।। sva-śastra-pūta-nirvyāja-puruṣāṅgopakalpitam iti mudrita-mālatī-mādhava-pāṭhaḥ ।
atra mādhavasya mahā-māṃsa-vikraya-vyāpāraḥ sāhasam । bhayaṃ tv ākasmika-trāsaḥ ।। yathā abhirāma-rāghave dvitīyāṅke, baṭuḥ-ayya parittāahi parittāahi । accahide paḍido hmi । ity ādau baṭu-trāso bhayam । māyā kaitava-kalpanā ।।
eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ । eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ।। ity atra aindrajālika-kalpitaṃ kaitavaṃ māyā । saṃvṛttiḥ svayam uktasya svayam pracchādanaṃ bhavet ।।
yathā śākuntale, rājā -aticapalo' yaṃ baṭuḥ । kadācid imāṃ kathām antaḥ-purebhyaḥ kathayet । bhavatu । enam eva vakṣye- mṛgaśāvaiḥ samam edhito janaḥ । paramārthena na gṛhyatāṃ vacaḥ ।। atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ ।
bhrāntir viparyaya-jñānaṃ prasaṅgasya hy aniścayāt ।। yathā veṇī-saṃhāre dvitīyāṅke, bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a । tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā । rājā -kiṃ nāmātiśayita-divya-rūpiṇo nakulasya darcānenotsukā jātā । tat katham anayā pāpayā mādrī-sutānuraktayā vayam evaṃ vipralabdhāḥ । mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi । aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ । duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ । ity atra devī-svapnasya aniścayād duryodhanasya viparīta-jñānaṃ bhrāntiḥ । māyā kaitava-kalpanā ।।
eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ । eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ।। ity atra aindrajālika-kalpitaṃ kaitavaṃ māyā । saṃvṛttiḥ svayam uktasya svayam pracchādanaṃ bhavet ।।
yathā śākuntale, rājā -aticapalo' yaṃ baṭuḥ । kadācid imāṃ kathām antaḥ-purebhyaḥ kathayet । bhavatu । enam eva vakṣye- mṛgaśāvaiḥ samam edhito janaḥ । paramārthena na gṛhyatāṃ vacaḥ ।। atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ ।
bhrāntir viparyaya-jñānaṃ prasaṅgasya hy aniścayāt ।। yathā veṇī-saṃhāre dvitīyāṅke, bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a । tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā । rājā -kiṃ nāmātiśayita-divya-rūpiṇo nakulasya darcānenotsukā jātā । tat katham anayā pāpayā mādrī-sutānuraktayā vayam evaṃ vipralabdhāḥ । mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi । aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ । duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ । ity atra devī-svapnasya aniścayād duryodhanasya viparīta-jñānaṃ bhrāntiḥ । dūtyaṃ tu sahakāritvaṃ durghaṭe kārya-vastuni ।।
yathā mālavikāgnimitre vidūṣakaḥ-alaṃ bhavado dhīradaṃ ujjhia paridebideṇa । diṭṭhā kkhu mae tattahodīe mālabiāe piasahī baulābaliā । suṇābidāa maha jaṃ bhavadā saṃdiṭṭhaṃ । rājā-tataḥ kim uktavatī । vidūṣakaḥ-vijñāpaya bhaṭṭārakamà tathāpi ghaṭayiṣyāmi iti । atra ca bakulāvalikayā mālavikāgnimitrayor ghaṭane sahakāritvam aṅgīkṛtam iti dūtyam । niścayo hetunārthasya mataṃ hetv-avadhāraṇam ।। sandṛśyate kim uta yāḥ pratibodhavatyaḥ ।
anyair dvijaiḥ para-bhṛtāḥ khalu poṣayanti ।। atra para-bhṛtānidarśanopabṛṃhitena strītva-hetunā mṛṣā-bhāṣaṇa-lakṣaṇasyārthasya niścayo hetv-avadhāraṇam । svapno nidrāntare mantra-bheda-kṛd vacanaṃ matam ।। nipuṇikā-sudaṃ bhaṭṭiṇīe । kassa eso attaṇioa-saṃpādaṇ vissasaṇijjo hadāso । sabba-kālaṃ ido ebba sotthibāaṇa-modaehiṃ kucchiṃ pūria saṃpadaṃ mālabiaṃ ussibiṇābedi ।
vidūṣakaḥ-irāvadiṃ adikkamaṃtī hohi । ity atra vidūṣakasyotsvapnāyitaṃ svapnaḥ । vivakṣitārtha-kalitā patrikā lekha īritaḥ ।। yathā vikramorvaśīye rājā -sakhe ! bhūrja-patra-gato' yam akṣara-vinyāsaḥ । ity ārabhya,
rājā-vayasya aṅguli-svedena dūṣyerann akṣarāṇi । dhāryatām ayaṃ priyāyāḥ sva-hasta-lekhaḥ । ity atra urvaśī-prahita-patrikārtho lekhaḥ । madas tu madyajaḥ ।। yathā mālavikāgnimitre ity atrerāvatī-madaḥ । citraṃ cākārsya vilekhanam ।।
yathā śākuntale rājā akāraṇa-parityāgānuśaya-tapta-hṛdayas tāvad anukampyatām ayaṃ janaḥ punar darśanena । ity ārabhya, rājā- darśana-mukham anubhavataḥ sākṣād iva tan-mayena hṛdayena । smṛti-kāriṇā tvayā me punar api citrīkṛtā kāntā ।। ity antena citraṃ sphuṭam iti kalyāṇam ।
bhāga-kalpanayāṅgānāṃ mukha-pramukha-sandhiṣu । pratyekaṃ niyatatvena yojyā tatraiva kalpanā ।। sandhy-antarāṇāṃ vijñeyaḥ prayogas tv avibhāgataḥ । tathaiva darśanād eṣām anaiyatyena sandhiṣu ।।
tad eṣām avicāreṇa kathito daśarūpake । sandhy-antarāṇām aṅgeṣu nāntarbhāvo mato mama ।। sāmādy-upāya-dakṣeṇa sandhyādi-guṇa-śobhitā । nirvyūḍhaṃ siṃha-bhūpena sandhy-antara-nirūpaṇam ।।
evam aṅgair upāṅgaiś ca suśliṣṭaṃ rūpaka-śriyaḥ । śarīraṃ vas tv alaṅkuryāt ṣaṭ-triṃśad bhūṣaṇaiḥ sphuṭam ।। bhūṣaṇākṣara-saṅghātau hetuḥ prāptir udāhṛtiḥ । śobhā saṃśaya-dṛṣṭāntāv abhiprāyo nidarśanam ।।
siddhi-prasiddhī dākṣiṇyam arthāpattir viśeṣaṇam । padoccayas tulya-tarko vicāras tad-viparyayaḥ ।। guṇātipāto' tiśayo niruktaṃ guṇa-kīrtanam । garhaṇānunayo bhraṃśo leśa-kṣobhau manorathaḥ ।।
anukti-siddhiḥ sārūpyaṃ mālā madhura-bhāṣaṇam । pṛcchopadiṣṭa-dṛṣṭāni ṣaṭ-triṃśad-bhūṣaṇāni hi ।। guṇālaṅkāra-bahulaṃ bhāṣaṇaṃ bhūṣaṇaṃ matam ।। carcāṃ pārayatīva dardura-kulaṃ kolāhalair unmadam ।
durlakṣo' pi vibhāvyate kamalinī-hāsena bhāsāṃ patiḥ ।। atra śleṣa-prasāda-samādhi-samatādīnāṃ guṇānāṃ upamā-rūpakotprekṣa-hetūnām alaṅkārāṇāṃ ca sambhavād idaṃ bhūṣaṇam । vākyam akṣara-saṅghāto bhinnārthaṃ śliṣṭa-varṇakam ।। yathā śākuntale rājā iyaṃ khalu kathā mām eva lakṣyīkaroti । yadi tāvad asya śiśor mātaraṃ nāmataḥ pṛcchāmi । athavā anyāyyaḥ para-dāra-vyavahāraḥ । ity upakramya,
bālaḥ -kahiṃ vā me ajjū । ubhe-ṇāma-sārisseṇa baṃcido māubacchalo । dvitīyā-baccha, imassa mittiā-morassa raṃmattaṇaṃ dekkha tti bhaṇido' si । rājā -kiṃ vā śakuntalety asya mātur ākhyā । atra śakunta-lāvaṇyam ity atra śakuntalā-nāmākṣarāṇāṃ pratibhānād ayam akṣara-saṅghātaḥ ।
sa hetur iti nirdiṣṭo yat sādhyārtha-prasādhakaḥ ।। spaṣṭākṣaram idaṃ yatnān madhuraṃ strī-svabhāvataḥ । alpāṅgatvād anirhrādi manye vadati śārikā ।। atra śārikālāpa-sādhanāya yatna-spaṣṭākṣaratvādi-hetūnāṃ kathanād ayaṃ hetuḥ ।
eka-deśa-parijñānāt prāptiḥ śeṣābhiyojanam ।। haṃsa prayaccha me kāntāṃ gatir asyās tvayā hatā । vibhāvitaikadeśena deyaṃ yad abhiyujyate ।। atra haṃse priyā-gamana-mātra-vibhāvya-priyā-haraṇābhiyogaḥ prāptiḥ ।
vākyaṃ yad gūḍha-tulyārthaṃ tad udāharaṇaṃ matam ।। yathā śākuntale, rājā -katham ātmāpahāraṃ karomi ? bhavatu, evaṃ tāvad enāṃ vakṣye । bhavati yaḥ pauraveṇa rājñā dharmādhikāre niyuktaḥ so' ham avighna-kriyopalambhāya dharmāraṇyam idam āyātaḥ । ity ārabhya, śakuntalā-tumhe avedha । kiṃ bi hiae karia matedha । ṇa bo baaṇaṃ suṇissaṃ । atra sābhiprāya-gūḍhārthatayā tad idam udāharaṇam । śobhā svabhāva-prākaṭyaṃ yūnor anyonyam ucyate ।।
yathā ratnāvalyāṃ, sāgarikā -eṇaṃ pekkhia adisaddhaseṇa ṇa sakkaṇomi padādo padaṃ bi gantuṃ । tā kiṃ vā ettha karissaṃ ? vidūṣakaḥ -aho accariaṃ । īrisaṃ kaṇṇāraaṇaṃ māṇusaloe ṇa dīsadi । bho baassa taha takkemi paāvaiṇobi edaṃ ṇimmābia puṇo puṇo bihmao saṃbutto tti । rājā-sakhe mamāpy etad eva manasi vartate ity ādinā sāgarikā-vatsarājayor anyonya-nirvarṇanena rūpātiśaya-prakaṭanaṃ śobhā । aniścayāntaṃ yad vākyaṃ saṃśayaḥ sa nigadyate ।।
jīvanty athaiṣyati na vety abhiśaṅkito' smi । saudāminī-sphuraṇ-cañcalam eva saukhyam ।। ity atra mālatī kāmandhakyāḥ gṛhaṃ gatā vā jīvati vā na veti saṃśayena vākya-samāpter ayaṃ saṃśayaḥ । sva-pakṣe darśanaṃ hetor dṛṣṭāntaḥ sādhya-siddhaye ।।
gūḍhaṃ hi dāhātmakam asti tejaḥ । tad anya-tejo' bhibhavād vamanti ।। ity atra tapodhaneṣu gūḍha-dāhātmaka-tejaḥ-sadbhāve sādhye tat-sādhakasya anya-tejas tiraskāra-janita-tejaḥ-samudgāra-rūpasya hetoḥ sūrya-kānteṣu darśitatvād dṛṣṭāntaḥ । abhiprāyas tv abhūtārtho hṛdyaḥ sāmyena kalpitaḥ ।
abhiprāyaṃ pare prāhur mamatāṃ hṛdya-vastuni ।। vṛddhiṃ vā jhaṣaketanasya kurute nāloka-mātreṇa kim । darpaḥ syād amṛtena ced iha tad apy asty eva bimbādhare ।। ity atra candra-sāmyena mukhe amṛta-kalpanād ayam abhiprāyaḥ । athavā tatraivātihṛdya-bimbādhare rājño mamatvam abhiprāyaḥ ।
yathārthānāṃ prasiddhānāṃ kriyate parikīrtanam । paropekṣā-vyudāsārthaṃ tan nidarśanam ucyate ।। mānuṣīṣu kathaṃ vā syād asya rūpasya sambhavaḥ । na prabhā-tarala-jyotir udeti vasudhā-talāt ।।
atra prati-vastu-nyāyena sadṛśa-vastu-kīrtanaṃ nidarśanam । atarkitopapannaḥ syāt siddhir iṣṭārtha-saṅgamaḥ ।। yathā mālavikāgnimitre, vidūṣakaḥ -hī hī baassa edaṃ khu sīhupāṇu-bejjidassa macchaāḍiā ubaṇadā । vidūṣakaḥ-esā ṇādiparikkhidabesā ūsuabaaṇā eāiṇī mālabiā adūre baṭṭadi ।
rājā -kathaṃ mālavikā । vidūṣakaḥ-aha iṃ । rājā-śakyam idānīṃ jīvitam avalambitam ity atra irāvatī-saṅketaṃ gacchato rājñaḥ mālavikā-darśana-siddhir acintitā siddhiḥ । prasiddhir loka-vikhyātair vākyair artha-prasādhanam ।।
malinam api himāṃśor lakṣma lakṣmīṃ tanoti । kim iva hi madhurāṇāṃ maṇḍanaṃ nākṛtīnām ।। atra śavalādy-anuvedhe' pi ramaṇīyatayā prasiddhānāṃ sarasijādīnāṃ kathanena śakuntalā-manojñatā-sādhanaṃ prasiddhiḥ । cittānuvartanaṃ yatra tad dākṣiṇyam itīritam ।।
yathā śākuntale, senāpatiḥ-jayatu svāmī । rājā-bhadra senāpate mandotsāhaḥ kṛto' smi mṛgayāpavādinā māḍhavyena । senāpatiḥ -sakhe sthira-pratibandho bhava । ahaṃ tāvat svāminaś citta-vṛttim anuvartiṣye । pralapatv eṣa vaidheyaḥ । nanu prabhur eva nidarśanam । sattvānām api lakṣyate vikṛtimac cittaṃ bhaya-krodhayoḥ ।
mithyaiva vyasanaṃ vadanti mṛgayāmīdṛg vinodaḥ kutaḥ ।। ity atra senāpateḥ rāja-cittānuvartanaṃ dākṣiṇyam । uktārthānupapattyā'nyo yasminn arthaḥ prakalpyate । vākya-mādhurya-saṃyuktā sārthāpattir udāhṛtā ।।
yathā ratnāvalyāṃ, vidūṣakaḥ-bhoḥ esā kkhu tue apubbā sirī samāsādidā । rājā-vayasya, satyam । śrīr eṣā pāṇir apy asyāḥ pārijātasya pallavaḥ । kuto' nyathā sravaty eṣa sveda-cchadmāmṛta-dravaḥ ।।
atra sveda-cchadmāmṛta-dravotpatter anyathānupapattyā pāṇeḥ pārijātatva-kalpanād iyam arthāpattiḥ । siddhān bahūn pradhānārthān uktvā yatra prayujyate । viśeṣa-yuktaṃ vacanaṃ vijñeyaṃ tad viśeṣaṇam ।। makarandaḥ -katham acireṇaiva nirmāya likhitaḥ ślokaḥ ।
prakṛti-madhurāḥ santy evānye mano madayanti ye । nayana-viṣayaṃ janmany ekaḥ sa eva mahotsavaḥ ।। ity atra indukalādīn mano-mada-hetutayā prasiddhān uktvā tat-samāna-mādhuryāyām api mālatyāṃ viśeṣa-kathanād idaṃ viśeṣaṇam । bahūnāṃ tu prayuktānāṃ padānāṃ bahubhiḥ padaiḥ ।
uccayaḥ sadṛśārtho yaḥ sa vijñeyaḥ padoccayaḥ ।। saha maṇi-balaehiṃ bāha-dhārā galaṃti । sahaa taṇu-ladāe dubbalā jīvidāsā ।। saha maṇi-valayair bāṣpa-dhārā galanti ।
saha ca tanu-latayā durbalā jīvitāśā ।।] ity atra śvāsa-daṇḍādīnāṃ dīrgha-bhāvādi-kriyāsu divasa-niśādibhiḥ saha samāveśād ayaṃ padoccayaḥ । rūpakair upamābhir vā tulyārthābhiḥ prayojitaḥ । apratyakṣārtha-saṃsparśas tulya-tarka itīritaḥ ।। āścaryam utpala-dṛśo vadanāmalendu- sāṃnidhyato mama muhur jadimānam etya ।
jātyena candramaṇineva mahī-dharasya sandhāryate drava-mayo manasā vikāraḥ ।। ity atra indu-candrakāntādy-upamayā paratyakṣasya sneha-rūpa-vikārasya kathanāt tulya-tarkaḥ ।। vicāras tv eka-sādhyasya bahu-sādhana-varṇanam ।। tasyā bhavān api manoratha-labdha-bandhuḥ ।
yasmin vidhiś ca madanaś ca kṛtābhiyogaḥ ।। atra saṅgama-rūpa-sādhyārtha-siddhaye parasparānurāga-siddhi-madana-rūpāṇām upāyānāṃ sad-bhāva-kathanād vicāraḥ । vicārasyānyathābhāvo vijñeyas tad-viparyayaḥ ।। prajñā jāmbavato' pi yatra na gatiḥ putrasya vāyor api ।
saumitrer api patriṇām aviṣayas tatra priyā kvāpi me ।। atra bahūpāya-sāmarthyābhāva-kathanād vicāra-viparyayaḥ spaṣṭa eva । guṇātipāto vyatyasta-guṇākhyānam udāhṛtam ।। yathā veṇī-saṃhāre, bhīmaḥ-bho bho alam alam āśaṅkayā ।
kartā dyūta-cchalānāṃ jatu-maya-śaraṇoddīpanaḥ so' timānī kṛṣṇākeśottarīya-vyapanayana-marut pāṇḍavā yasya dāsāḥ । rājā duḥśāsanāder gurur anuja-śatasyāṅga-rājasya mitraṃ kvāste duryodhano' sau kathayata na ruṣā draṣṭum abhyāgatau svaḥ ।। atra adhikṣepa-vākyatvād vyatyasta-guṇākhyānaṃ spaṣṭam eva । bahūn guṇān kīrtayitvā sāmānyena ca saṃśrayān ।
viśeṣaḥ kīrtyate yatra jñeyaḥ so' tiśayo budhaiḥ ।। yathā vikramorvaśīye, rājā -anena priyopalabdhi-śaṃsinā mandra-kaṇṭha-garjitena samāśvāsito' smi । sādharmyāc ca bhūyasī me tvayi prītiḥ । avyucchinna-pṛthu-pravṛtti bhavato dānaṃ mamāpy arthiṣu । sarvaṃ mām anu te priyā-virahajāṃ tvaṃ tu vyathāṃ mānubhūḥ ।।
ity atra samāna-dharmaṇi gajādhirāje purūravasā priyā-virahābhāva-kathanād atiśayaḥ । niruktir niravadyoktir nāmāny artha-prasiddhaye ।। yathā śākuntale, priyaṃvadā-halā sauṃdale ! ettha ebba dāva muhuttaaṃ ciṭṭha । jāba tue ubagadāe ladā-saṇāho bia aaṃ kesara-rukkhao paḍibhādi । śakuntalā-ado khu piaṃbadāsi tumaṃ । atra priyaṃvadāyāḥ priya-bhāṣaṇād idaṃ nāma-dheyam ity uktir niruktiḥ ।
loke guṇātirikānāṃ bahūnāṃ yatra nāmabhiḥ । eko' pi śabdyate tat tu vijñeyaṃ guṇa-kīrtanam ।। tvaṃ kaumudī nayanayor amṛtaṃ tvam aṅge । tām eva śāntam athavā kim ihottareṇa ।।
ity atra amṛta-kaumudī-prabhṛtināmabhiḥ sītā-śaṃsanaṃ guṇa-kīrtanam । yatra saṅkīrtayan doṣān guṇam arthena darśayet । guṇān vā kīrtayan doṣān darśayed garhaṇaṃ tu tat ।। yathā mālatī-mādhave, lavaṅgikā-bhaabadi kisaṇa-cauddasī-raaṇi-mahā-masāṇa-saṃcāra-ṇibbaḍia-bisama-bbabasāo ṇiṭṭhābida-caṇḍa-pāsaṇḍ-uddaṇḍa-bhua-daṇḍa-sāhaso sāhasio kkhu eso । ado kkhu me pia-sahī ukkaṃpidā । makarandaḥ -sādhu lavaṅgike sādhu । sthāne khalv anurāgopakārayor garīyasor upanyāsaḥ ।
ity atra mahā-māṃsa-vikraya-sāhasasya doṣa-rūpeṇa kathene' pi mādhavānurāgotpādana-guṇatayā paryavasitam idaṃ pramukha-garhaṇatvād garhaṇam । guṇa-kīrtane doṣa-paryavasānam, yathā mālatī-mādhave, madayantikā -dummaṇāadi vā iaṃ vāmasīlā । lavaṅgikā-kahaṃ ṇāma ṇava-vahū-vissaṃbhaṇobāajāṇaaṃ laḍahaṃ biaḍḍha-mahura-bhāsaṇaṃ arosaṇaṃ akādaraṃ de bhādaraṃ bhattāraṃ samāsādia dummaṇāissadi me piasahī । madayantikā-pekkha buddha-rakkhide ! bippadībaṃ ubālabhīāmo ।
ity atra mukhato guṇa-kīrtanam apy antato doṣāyeti garhaṇam idam । abhyarthanā-paraṃ vākyaṃ vijñeyo' nunayo budhaiḥ ।। mama ca mṛditaṃ kṣaumaṃ bālye tvad-aṅga-vivartanaiḥ । vacana-vikṛtiṣv asya krodho mudhā kriyate tvayā ।।
ity atra aśvatthāma-prārthanam anunayaḥ । patanaṃ prakṛtād arthād anyasmin bhraṃśa īritaḥ ।। yathā prasanna-rāghave, rāvaṇaḥ -kathaya kva tāvat karṇānta-niveśanīya-guṇaṃ kanyā-ratnaṃ kārmukaṃ ca । mañjarīkaḥ-idaṃ tāvat kārmukam । kanyā tu caramaṃ locana-patham avatariṣyati ।
rāvaṇaḥ -dhiṅ mūrkha ! kathaṃ re rāśi-nakṣatra-pāṭhakānāṃ goṣṭhīṃ na dṛṣṭavān asi । te' pi kanyām eva prathamaṃ prakaṭayanti । caramaṃ dhanuḥ । mañjarīkaḥ -katham ayaṃ vācāṭatām eva prakaṭayati । ity atra rāvaṇena dhanuḥ-kanyayoḥ prakṛtam arthaṃ parityajya rāśi-lakṣaṇasyārthasya prasañjanād ayaṃ bhraṃśaḥ । leśaḥ syād iṅgita-jñāna-kṛd viśeṣaṇavad vacaḥ ।।
ihāyātaḥ sampraty avikala-śarac-candra-vadanaḥ । kaṭākṣair nārīṇāṃ kuvalayita-vātāyanam iva ।। ity atra kāmandakyā mālaty-anurāga-jñāna-nivedanasya unmāda-taralair iti viśeṣaṇasya kathanād ayaṃ leśaḥ । kṣobhas tv anya-gate hetāv anyasmin kārya-kalpanaṃ ।।
mama kaṇṭha-gatāḥ prāṇāḥ pāśe kaṇṭha-gate tava । anarthārtha-prayatno' yaṃ tyajyatāṃ sāhasaṃ priye ।। atra pāśe vāsavadattā-kaṇṭha-gate tat-kārya-bhūtasya prāṇānāṃ kaṇṭha-gatatvasya vatsa-rājena svasmin kalpanāt kṣobhaḥ । manorathas tu vyājena vivakṣita-nivedanam ।।
yathā śākuntale, śakuntalā -ladā-ballaa saṃdāba-hāraa āmaṃtemi tumaṃ bhūobi pairbhoassa । atra latā-maṇḍapa-vyājena duṣyantāmantraṇaṃ manorathaḥ । prastāvanaiva śeṣo' rtho yatrānukto' pi gṛhyate । anukta-siddhir eṣā syād ity āha bharato muniḥ ।।
Nāṭ prastāvenaiva śeṣo' rthaḥ kṛtsno yan na pratīyate । vacanena vinānukta-siddhiḥ sā parikīrtitā ।। dṛṣṭa-śrutānubhūtārtha-kathanādi-samudbhavam । sādṛśyaṃ yatra saṅkṣobhāt tat sārūpyaṃ nirūpyate ।। kṣībo balena bhujayor hata-rāja-putra ।
jīvan prayāsi na padāt padam adya pāpa ।। ity atra cārvāka-śrāvita-duryodhana-vijaya-saṅkathā-saṅkṣepeṇa yudhiṣṭhirādīnāṃ bhīme suyodhana-buddhi-kathanād idaṃ sārūpyam । īpsitārtha-prasiddhy-arthaṃ kathyante yatra sūribhiḥ । prayojanāny anekāni sā mālety abhidhīyate ।।
prītir virāṭa-nṛpater upakāriṇaś ca । sarvaṃ punar militam atra mamaiva bhāgyaiḥ ।। yat prasannena manasā pūjyaṃ pūjayitur vacaḥ । stuti-prakāśanaṃ tat tu jñeyaṃ madhura-bhāṣaṇam ।।
pratyūhena kratūnāṃ na khalu makha-bhujo bhuñjate vā havīṃṣi । yat samprāpto' si kiṃ vā raghu-kula-tapasām īdṛśo' yaṃ vivartaḥ ।। api gṛhāṅgaṇa-mātra-kuṭumbinaḥ । pratibhayonnatir astu kutas tu naḥ ।।
ity ādāv anyonyaṃ pūjā-vacanaṃ madhura-bhāṣaṇam । praśnenaivottaraṃ yatra sā pṛcchā parikīrtitā ।। sarva-kṣiti-bhṛtāṃ nātha dṛṣṭā sarvāṅga-sundarī । rāmā ramye vanānte' smin mayā virahitā tvayā ।।
ity atra parvatānāṃ nātha mayā virahitā priyā tvayā dṛṣṭeti praśne rājñāṃ nātha tvayā virahitā mayā dṛṣṭety uttarasya pratīyamānatvād iyaṃ pṛcchā । pratigṛhya tu śāstrārthaṃ yad vākyam abhidhīyate । vidvan-manoharaṃ svantam upadiṣṭaṃ tad ucyate ।। yathā śākuntale, śakuntalā -paurava rakkha abiṇaaṃ । maaṇa-saṃtattābi ṇa hu attaṇo pahabāmi ।
rājā-bhīru alaṃ guru-janād bhayena । na te vidita-dharmā hi bhagavān doṣam atra grahīṣyati kulapatiḥ । api ca- gāndharveṇa vivāhena bahvyo rājarṣi-kanyakāḥ । śrūyante pariṇītās tāḥ pitṛbhiś cānumoditāḥ ।। ity atra śāstrānurodhenaiva pravṛttatvād idam upadiṣṭam ।
yathādeśaṃ yathā-kālaṃ yathā-rūpaṃ ca varṇyate । yat pratyakṣaṃ parokṣaṃ vā tad dṛṣṭam dṛṣṭavan matam ।। yathā mālavikāgnimitre, rājā-aho sarvāsv avasthāsu cārutā śobhāntaraṃ puṣyati । tathā hi- kṛtvā śyāmā-viṭapa-sadṛśaṃ srasta-muktaṃ dvitīyam ।
nṛttād asyāḥ sthitam atitarāṃ kāntam ṛjvāyatārdham ।। ity atra itara-samakṣaṃ sthitāyāḥ saṃsthāna-jāti-varṇanād idaṃ pratyakṣa-dṛṣṭam । saubhāgyam aṃsa-viralī-kṛta-keśa-pāśam । vyāmohanaṃ navam upaimi kṛpā-viśeṣam ।।
ity atra apratyakṣasyaiva gopāla-sundarasya saṃsthāna-viśeṣa-jāti-varṇanād api dṛṣṭavad ābhāsanād idam apratyakṣa-dṛṣṭam । viśrāṇitāneka-vibhūṣaṇena । sa-lakṣma-lakṣyāṇi muner matena ।। sākṣad evopadeśena prāyo dharma-samanvayāt ।
aṅgāṅgi-bhāva-sampanna-samasta-rasa-saṃśrayāt ।। prakṛty-avasthā-sandhyādi-sampatty-upanibandhanāt । āhuḥ prakaraṇādīnāṃ nāṭakaṃ prakṛtiṃ budhāḥ ।। atideśa-bala-prāpata-nāṭakāṅgopajīvanāt ।
anyāni rūpakāṇi syur vikārā nāṭakaṃ prati ।। ato hi lakṣaṇaṃ pūrvaṃ nāṭakasyābhidhīyate । divyena vā mānuṣeṇa dhīrodāttena saṃyutam ।। śṛṅgāra-vīrānyatara-pradhāna-rasa-saṃśrayam ।
khyāteti vṛtta-sambaddhaṃ sandhi-pañcaka-saṃyutam ।। prakṛty-avasthā-sandhy-aṅga-sandhy-antara-vibhūṣaṇaiḥ । patākā-sthānakair vṛtti-tad-aṅgaiś ca pravṛttibhiḥ ।। viṣkambhakādibhir yuktaṃ nāṭakaṃ tat trivargadam ।
tad etan nāṭakārambha-prakāro vakṣyate mayā ।। vidher yathaiva saṅkalpo mukhatāṃ pratipadyate । pradhānasya prabandhasya tathā prastāvanā smṛtā ।। arthasya pratipādyasya tīrthaṃ prastāvanocyate ।
prastāvanāyās tu mukhe nāndī kāryā śubhāvahā ।। āśīrnamaskriyā-vastunirdeśānyatamā smṛtā । candranāmāṅkitā prāyo maṅgalārtha-padojjvalā ।। aṣṭābhir daśabhiś ceṣṭā seyaṃ dvādaśabhiḥ padaiḥ ।
samair vā viṣamair vāpi prayojyety apare jaguḥ ।। kaṭākṣāḥ kāruṇya-praṇaya-rasa-veṇī-laharayaḥ । sudhā-sāra-smerāḥ sucarita-viśeṣaika-sulabhāḥ ।। idaṃ kavibhyaḥ pūrvebhyah namo-vākaṃ praśāsmahe ।
vandemahi ca tāṃ vāṇīm amṛtām ātmanaḥ kalām ।। svānte śānti-praṇayini samunmīlad-ānanda-sāndram । vyāja-vyaktīkṛtam iva jagad-vyāpi candrārdha-mauleḥ ।। atha svasthāya devāya nityāya hata-pāpmane ।
tyakta-krama-vibhāgāya caitanya-jyotiṣe namaḥ ।। daśa-padānvitā yathā abhirāma-rāghave kriyāsuḥ kalyāṇam ity ādi । dvādaśa-padānvitā, yathā anargha-rāghave- koka-prīti-cakora-pāraṇa-paṭū jyotiṣmatī locane । nābhī-palvala-puṇḍarīka-mukulaḥ kamboḥ sapatnī-kṛtaḥ ।।
atraiva maṅgalārtha-pada-prāyatvaṃ candranāmāṅkitatvaṃ ca draṣṭavyam । nāndy-ante tu praviṣṭena sūtradhāreṇa dhīmatā । prasādhanāya raṅgasya vṛttir yojyā hi bhāratī ।। aṅgāny asyāś ca catvāri bharatenāvabhāṣire ।
prarocanāmukhe caiva vīthī-prahasane iti ।। vīthī prahasanaṃ sva-sva-prasaṅge vakṣyate sphuṭam । prarocanā tu sā proktā prakṛtārtha-praśaṃsayā ।। sadasya-citta-vṛttīnāṃ saṃmukhīkaraṇaṃ ca yat ।
praśaṃsā tu dvidhā jñeyā cetanācetanāśrayā । acetanau deśa-kālau kālo madhu-śaran-mukhaḥ ।। ālola-stavaka-stanīr aviralādhūta-pravālādharāḥ । atyārūḍha-rasālasāla-rasikāḥ kānte vasantodaye ।।
sat-pakṣāṃ madhura-giraḥ prasādhitāśā madoddhatārambhāḥ । nipatanti dhārtarāṣṭrāḥ kāla-vaśān medinī-pṛṣṭhe ।। deśas tu devatārāja-tīrtha-sthānādir ucyate । tad adya kāla-nāthasya yātretyādiṣu lakṣyatām ।।
cetanās tu kathā-nātha-kavi-sabhya-naṭāḥ smṛtāḥ । kathā-nāthās tu dharmārtha-rasa-mokṣopayoginaḥ ।। dharmopayoginas tatra yudhiṣṭhira-nalādayaḥ । arthopayogino rudra-narasiṃha-nṛpādayaḥ ।।
rasopayogino vidyādhara-vatseśvarādayaḥ । mokṣopayogino rāma-vāsudevādayo matāḥ ।। eke tv abhedam icchanti dharma-mokṣopayoginoḥ ।। kavayas tu prabandhāras te bhaveyuś caturvidhāḥ ।
udātta uddhataḥ prauḍho vinīta iti bhedataḥ ।। antar-gūḍhābhimānoktir udātta iti gīyate ।। na cāpi kāvyaṃ navam ity avadyam । mūḍhaḥ para-pratyayaneya-buddhiḥ ।।
atra santaḥ parīkṣety anena sva-kṛteḥ parīkṣaṇa-kṣamatva-kalpito nija-garvaḥ kāli-dāsena vivakṣita iti tasyodāttatvam । parāpavādāt svotkarṣa-vādī tūddhata ucyate ।। jānanti te kim api tān prati naiṣa yatnaḥ । kālo hy ayaṃ niravadhir vipulā ca pṛthvī ।।
atra jānanti te kim apīti parāpavādāt mama tu ko' pi samāna-dharmety ātmotkarṣa-kathanāc ca bhavabhūter uddhatatvam । yathocita-nijotkarṣa-vādī prauḍha itīritaḥ ।। rasa-śreṇī-marma-vyavaharaṇa-hevāka-rasikaḥ । amandānandātmā pariṇamati sandarbha-mahimā ।।
atra rasa-prauḍhi-sandarbha-prasādayor nāṭaka-nirmāṇocitayor eva kathanāt nijotkarṣaṃ prakaṭayann ayaṃ kaviḥ prauḍha ity ucyate । yuktyā nijotkarṣa-vādī prauḍha ity aparaiḥ smṛtaḥ ।। yathā mamaiva-nedānīntana-dīpikā kim u tamaḥ-saṅghātam unmūlayed ity ādi । atra jyotsnādi-dṛṣṭānta-mukhena mādhuryaujaḥ-prasādākhyānāṃ guṇānāṃ sva-sāhityaṃ rasaucityena pratipādayann ayaṃ kaviḥ prauḍha ity ucyate ।
vinīto vinayotkarṣāt svāpakarṣa-prakāśakaḥ ।। labhyeta yatnena gaveṣito' pi । santo' nurāgeṇa samādriyante ।। atra vinayotkarṣād apakarṣam ātmany āropayann ayaṃ kavir vinīta ity ucyate ।
sabhyās tu vibudhair jñeyā ye didṛkṣānivtā janāḥ । te' pi dvidhā prārthanīyāḥ prārthak iti ca sphuṭam ।। idaṃ prayokṣye yuṣmābhir anujñā dīyatām iti । samprārthyāḥ sūtradhāreṇa prārthanīyā iti smṛtāḥ ।।
tvayā prayogaḥ kriyatām ity utkaṇṭhita-cetasaḥ । ye sūtriṇaṃ prārthayante te sabhyāḥ prārthakāḥ smṛtāh ।। raṅgopajīvinaḥ proktā naṭās te' pi tridhā smṛtāḥ । vādakā gāyakāś caiva nartakāś ceti kovidaiḥ ।।
vīṇā-veṇu-mṛdaṅgādi-vādakā vādakāḥ smṛtāḥ । ālāpana-dhruvāgīta-gāyakā gāyakā matāḥ । nānā-prakārābhinaya-kartāro nartakāḥ smṛtāḥ ।। vistarād uta saṅkṣepāt prayuñjīta prarocanām ।।
loke hāri ca vatsa-rāja-caritaṃ nāṭye ca dakṣā vayam । mad-bhāgyopacayād ayaṃ samuditaḥ sarvo guṇānāṃ gaṇaḥ ।। atra kathā-nāyaka-kavi-sabhya-naṭānāṃ catūrṇāṃ saṅkṣepeṇa varṇanād iyaṃ saṅkṣipta-prarocanā । vistarāt tu bāla-rāmāyaṇādiṣu draṣṭavyā । evaṃ prarocayan sabhyān sūtrī kuryād athāmukham ।
sūtra-dhāro naṭīṃ brūte sva-kāryaṃ prati yuktitaḥ ।। prastutākṣepa-citroktyā yat tad āmukham īritam । trīṇyāmukhāṅgāny ucyante kathodghātaḥ pravartakaḥ ।। prayogātiśayaś ceti teṣāṃ lakṣaṇam ucyate ।
sūtriṇo vākyam arthaṃ vā svetivṛtta-samaṃ yadā । svīkṛtya praviśet pātraṃ kathodghāto dvidhā mataḥ ।। dvīpād anyasmād api madhyād api jala-nidher diśo' py antāt । ānīya jhaṭiti ghaṭayati vidhir abhimatam abhimukhī-bhūtaḥ ।।
iti sūtradhārasya priyā-samāśvāsana-vākyaṃ svasyānukūlatayā paṭhato yaugandharāyaṇasya praveśāt kathodghātaḥ । nandantu pāṇḍu-tanayāḥ saha mādhavena । svasthā bhavantu kuru-rāja-sutāḥ sa-bhṛtyāḥ ।। atrottarārdhe sūtradhāreṇa dhārtarāṣṭrāṇāṃ svarga-sthiti-nirupadrava-lakṣaṇayor arthayor vivakṣitayoḥ satoḥ bhīmena svasthā bhavantu mayi jīvati dhārtarāṣṭrā iti nirupadrava-lakṣaṇasyaivārtha-viśeṣasya grahaṇena praveśaḥ kṛta iti ayam arthena kathodghātaḥ ।
ākṣiptaṃ kāla-sāmyena pravṛttiḥ syāt pravartakam ।। prakaṭita-rāmāmbhojaḥ kauśikavān sapadi lakṣmaṇānandī । śara-cāpa-namana-hetor ayam avatīrṇaḥ śarat-samayaḥ ।। atra viśvāmitra-rāma-lakṣmaṇānāṃ śarat-samaya-varṇana-sāmyena praveśaḥ pravartakaḥ ।।
eṣo' yam ity upakṣepāt sūtradhāra-prayogataḥ । prayoga-sūcanaṃ yatra prayogātiśayo hi saḥ ।। śirasā prathama-gṛhītām ājñām icchāmi pariṣadaḥ kartum । devyā iva dhāriṇyāḥ sevā-dakṣaḥ parijano' yam ।।
atrāyam ity upakṣepeṇākṣiptaḥ parijana-praveśaḥ prayogātiśayaḥ । tavāsmi gīta-rāgeṇa hāriṇā prasabhaṃ hṛtaḥ । eṣa rājeva duṣyantaḥ sāraṅgeṇātiraṃhasā ।। ity atra eṣa ity upakṣipto duṣyanta-praveśaḥ prayogātiśayaḥ ।
prastāvanā-sthāpaneti dvidhā syād idam āmukham । vidūṣaka-naṭī-pāripārśvikaiḥ saha saṃlāpan ।। stoka-vīthy-aṅga-sahitāny āmukhāṅgāni sūtra-bhṛt । yojayed yatra nāṭya-jñair eṣā prastāvanā smṛtā ।।
sarvāmukhāṅga-vīthy-aṅga-sametair vākya-vistaraiḥ । sūtradhāro yatra naṭī-vidūṣaka-naṭādibhiḥ ।। saṃlapana prastutaṃ cārtham ākṣipet sthāpanā hi sā । śṛṅgāra-pracure nāṭye yogyaḥ syād āmukha-kramaḥ ।।
ratnāvalydike prāyo lakṣyatāṃ kovidair ayam । vīrādbhutādi prāye tu prāyaḥ prastāvanocitā ।। anargha-rāghavādyeṣu prāyaśo vīkṣyatām iyam । hāsya-bībhatsa-raudrādi-prāye tu sthāpanā matā ।।
vīra-bhadra-vijṛmbhādau sā prāyeṇa samīkṣyatām । kathitāny āmukhāṅgāni vīthy-aṅgāni pracakṣmahe ।। āmukhe' pi ca vīthyāṃ ca sādhāraṇye' pi saṃmataḥ । vīthy-aṅga-saṃprathā teṣāṃ vīthyām āvaśyakatvataḥ ।।
udghātyakāvalagita-prapañca-trigate chalam । vākkely-adhibale gaṇḍam avasyandita-nālike ।। asat-pralāpa-vyāhārau mṛdavaṃ ca trayodaśa । tatrodghātyakam anyonyālāpa-mālā dvidhā hi tat ।
gūḍhāratha-pada-paryāya-kramāt praśnottara-kramāt ।। raso nāmāyaṃ kaḥ smṛti-surabhir āsvāda-mahimā । mano' vasthā jñātaṃ nanu vadasi nidrāntaram iti ।। atra raudra-rasa-svarūpa-vivecanāya rasāsvādāvasthā-lakṣaṇair gūḍhārtha-pada-paryāyair naṭa-sūtradhārayoḥ saṃlāpād idam ādimam udghātyakam ।
śrī-siṃhaḥ sa tu kīdṛśo vada nidhir dharmasya dharmas tu kaḥ । viśveśaḥ sa tu kīdṛśo vijayate viśveṣu viśveśavat ।। atra gūḍhārtha-pada-paryāya-rahita-praśnottara-krameṇa naṭa-sūtradhārayoḥ saṃlāpāt prakṛta-kavi-varṇanopayuktam idam udghātyakam । dvidhāvalagitaṃ proktam arthāvalaganātmakam ।
anya-prasaṅgād anyasya saṃsiddhiḥ prakṛtasya va ।। hanta sārasvataṃ cakṣuḥ kavīnāṃ krānta-darśinām । atiśayya pravarteta niyatārtheṣu vastuṣu ।। atra sūtradhāreṇa kavīnāṃ sārasvataṃ cakṣur iti kavi-sāmānya-varṇanena svābhilaṣita-kavi-viśeṣotkarṣa-sādhana-rūpāt prakṛtāerthāvalaganād avalagitam idam ।
sūtradhāraḥ-māriṣa, sthāne khalu bhavataḥ kutūhalam । saurabhya-nirbhara-gabhīra-manoharāṇi । etāni bibhrati murāri-kaver vacāṃsi ।। atrāprakṛta-vālmīki-varṇana-prasaṅgena prakṛta-māriṣa-kutūhalotkarṣa-saṃsādhana-rūpāt prakṛta-nāṭyāvalaganād idaṃ dvitīyam avalagitam ।
prapañcas tu mithaḥ stotram asad-bhūtaṃ ca hāsya-kṛt ।। ko' yaṃ gīta-śrama-vidhir aho bhinna-kaṇṭho' dya jātaḥ । maivaṃ vācyaṃ tvam asi hi gurus tatra ceṣṭiḥ pramāṇam ।। atra naṭa-sūtradhārayor anyathārthasyānyonya-stotrasya hāsyāyaiva pravṛttatvāt prapañcaḥ ।
śruti-sāmyād anekārtha-yojanaṃ trigataṃ bhavet ।। vāṇī-muraja-kvaṇitaṃ śruti-subhagaṃ kiṃ sudhā-mucaḥ stanitam । jaladasya kim ā jñātaṃ tava madhura-gabhīra-vāg-vilāso' yam ।। atra sūtradhāra-vāg-vilāse muraja-jalada-dhvani-vitarka-sambhāvanāt trigatam ।
proktaṃ chalaṃ sasotprāsaiḥ priyābhāsair vilobhanam ।। vidvān asau kalāvān api rasiko bahu-vidha-prayogajñaḥ । iti ca bhavantaṃ vidmo nirvyūḍhaṃ sādhu tat tvayā sarvam ।। atra viparīta-lakṣaṇayā prahelikārtham ajānataḥ pāripārśvikasyopālambhanāt chalam ।
sākāṅkṣasyaiva vākyasya vākkeliḥ syāt samāptitaḥ ।। kuhanā-bhairava-pāraṇonmukhābhyām । upari prastutam oṃ namaḥ śivāya ।। atra vākye sākāṅkṣe viśeṣāṃśam anuktvā namaḥ śivāyeti samāpti-kathanād vāk-keliḥ ।
spardhayānyonya-sāmarthya-vyaktis tv adhibalaṃ bhavet ।। mānin jānāsi kiṃ tvaṃ kim api na viditā cāturī me tvayā kim । patnyāhaṃ vaśya-karmā sapadi naṭavidhāv eṣa sajjībhavāmi ।। atra naṭa-sūtradhārayoḥ paraspara-spardhayā sva-sva-prayoga-sāmarthya-prakāśanād adhibalam ।
gaṇḍaṃ prastuta-sambandhi bhinnārthaṃ sahasoditam ।। nandantu pāṇḍu-tanayāḥ saha mādhavena । svasthā bhavantu kuru-rāja-sutāḥ sa-bhṛtyāḥ ।। tatra sūtradhāreṇa nirupadrava-lakṣaṇe' rthe vivakṣite' pi svarga-sthiti-lakṣaṇārtha-sūcakasya rakta-prasādhitaa-bhuva ity ādi-śliṣṭa-vākyasya sahasā prastuta-sambandhitayā bhāṣitatvād gaṇḍam ।
pūrvoktasyānyathā vyākhyā yatrāvasyanditaṃ hi tat ।। sat-pakṣā madhura-giraḥ prasādhitāśā madoddhatārambhāḥ । nipatanti dhārtarāṣṭrāḥ kāla-vaśān medinī-pṛṣṭhe ।। pāripārśvikaḥ -śāntaṃ pāpam । pratihatam amaṅgalam ।
sūtradhāraḥ-mā bhaiṣīḥ । nanu śarat-samaya-varṇanāśaṃsayā haṃsān dhārtarāṣṭrā iti vyapadiśāmi । atra pūrvoktasya suyodhanādi-nipātasya haṃsa-pātatvena vyākhyānād idam avasyanditam । prahelikā nigūḍhārthā hāsyārthaṃ nālikā smṛtā । antar-lāpā bahir-lāpety eṣā dvedhā samīritā ।।
navyollasat-kusuma-rāji-virāji-bandham । nāṭya-prabandham atimañjula-saṃvidhānam ।। atra prasanna-rāghava-nāmety uttarasya saptākṣarāṣṭa-paṅkti-krameṇa likhite' sminn eva śloke mṛgyatvād antar-lāpo nāmeyam । kama-baḍḍhanta-vilāsaṃ rasāsale kaṃ karei kandappo ।
sūtradhāraḥ-aye praśnottaram । seyam asmat-prītir iti devādeśaḥ । tat svayam eva vācayāmi- nirbhaya-gurur vyadhatta ca vālmīki-kathāṃ kim anusṛtya ।। ity atra bāla-rāmāyaṇam ity uttarasya bahir eva mṛgyatvād bahir-lāpā nāma nālikeyam । asambaddha-kathālāpo' sat-pralāpa itīritaḥ ।।
patnī parilambi-kucā tanayā mama danturāpi taruṇa-vayāḥ । krīḍā-kapir asti gṛhe tad ahaṃ nāṭya-prayoga-marmajñaḥ ।। atra naṭena svakīya-nāṭya-prayoga-marmajñatve hetutayā kathitānāṃ krīḍā-kapi-sad-bhāvādīnām asambaddhatvād ayam asat-pralāpaḥ । anyārthaṃ vacanaṃ hāsya-karaṃ vyāhāra ucyate ।।
sūtradhāraḥ-ārye gargarike nūnam ānanda-kośa-nābhilāṣiṇī pariṣad iyam । naṭī-tā daṃsedu ayyo । tado kiṃ bilaṃbeṇa । sūtradhāraḥ-ayi gāyike gargarike bhavatyā mukha-vyāpāreṇa bījotthāpanānusandhāyinā bhavitavyam । naṭī -kīriso so muha-bābāro ।
sūtradhāraḥ-nanv amum eva śiśiram adhikṛtya dhruvā-gāna-rūpaḥ । ity atra ānanda-kośa-bījotthāpana-mukha-vyāpārāṇāṃ rūpaka-bījotthāpana-dhruvā-gānārthānām api anyārtha-pratītyā hāsyakaratvād ayaṃ vyāhāraḥ । doṣā guṇā guṇā doṣā yatra syur mṛdavaṃ hi tat ।। śāstrīyābhyasanāc chunām iva nṛṇām anyonya-kolāhalaḥ ।
vyākīrṇa-vyavahāra-nirṇaya-kṛte tv ekaiva kāryā smṛtiḥ ।। atra kāvyādiṣu guṇa-bhūteṣv api doṣatva-kathanād mṛdavam idam । evam āmukham āyojya sūtradhāre sahānuge । niṣkrānte' that tad-ākṣiptaiḥ pātrair vastu prapañcayet ।।
vastu sarvaṃ dvidhā sūcyam asūcyam iti bhedataḥ । rasa-hīnaṃ bhaved atra vastu tat sūcyam ucyate ।। yad vastu nīrasaṃ tat tu sūcayet sūcakās tv amī । viṣkambha-cūlikāṅkāsyāṅkāvatāra-praveśakāḥ ।।
tatra viṣkambho bhūta-bhāvi-vastv-aṃśa-sūcakaḥ । amukhya-pātra-racitaḥ saṅkṣepaika-prayojanaḥ ।। sa śuddho miśra ity ukto miśraḥ syān nīca-madhyamaiḥ । so' yaṃ ceṭī-naṭācārya-saṃlāpa-parikalpitaḥ ।।
mālavikāgnimitrasya prathamāṅke nirūpyatām । śuddhaḥ kevala-madhyo' yam ekāneka-kṛto dvidhā ।। ratnāvalyām eka-śuddhaḥ prāpta-yaugandharāyaṇaḥ । aneka-śuddho viṣkambhaḥ ṣaṣṭhāṅke' nargha-rāghave ।
nirūpyatāṃ samprayukto mālyavacchuka-sāraṇaiḥ ।। vandi-māgadha-sūtādyaiḥ pratisīrāntara-sthitaiḥ । arthopakṣepaṇaṃ yat tu kriyate sā hi cūlikā ।। sā dvidhā cūlikā khaṇḍa-cūlikā ceti bhedataḥ ।
pātrair yavanikāntaḥsthaiḥ kevalaṃ yā tu nirmitā ।। ādāv aṅkasya madhye vā cūlikā nāma sā smṛtā । praveśa-nirgamābhāvād iyam aṅkād bahir gatā ।। raghūṇāṃ gotrasya prasavitari deve savitari ।
praviṣṭo vaidehī dahanam atha śuddhā ca niragāt ।। ity ādau nepathya-gatair eva pātraiḥ sītā-jvalana-praveśa-nirgamādīnām arthānāṃ prayogānucitānāṃ sūcanād iyaṃ cūlikā । kaṇṭhe kṛttāvaśeṣaṃ kanaka-mayam adhaḥ śṛṅkhalā-dāma karṣan krāntvā dvārāṇi helācala-caraṇa-raṇat-kiṅkaṇī-cakravālaḥ । dattātaṅko' ṅganānām anusṛta-saraṇiḥ sambhramād aśva-pālaiḥ prabhraṣṭo' yaṃ plavaṅgaḥ praviśati nṛpater mandiraṃ mandurāyāḥ ।।
atra nepathya-gataiḥ pātraiḥ prayogānucitasya vānara-viplavādy-arthasya sūcanād iyaṃ madhya-cūlikā । raṅga-nepatha-saṃsthāyi-pātra-saṃlāpa-vistaraiḥ । ādau kevalam aṅkasya kalpitā khaṇḍa-cūlikā । praveśa-nirgamāprāpter iyam aṅkād bahir-gatā ।।
yathā bāla-rāmāyaṇe saptamāṅkasyādau, vaitālikaḥ-bhadra candana-caṇḍa parityaja nidrā-mudrām । vimuñca nijoṭajābhyantaram । nepathye-ayya kappura-caṃḍa esā miṭṭhā pabhāda-ṇiddā । karpūra-caṇḍaḥ-aho utsāha-śaktir bhavataḥ । amantra-śīlo mahī-patiḥ apara-prabandha-darśī kaviḥ apāṭha-ruciś ca vadnī na ciraṃ nandati । nepathye-tā ettha saṃtthara-tthido ṇimīlida-ṇaaṇo jebba suppabhādaṃ paṭhissaṃ ।
karpūra-caṇḍaḥ-etad api bhavato bhūri । tad upaślokayāvo rāmabhadram । viśvāmitra-mahāmuner nirupadhiḥ śiṣyo raghu-grāmaṇīḥ । kausalyā-nayanotsavo vijayatāṃ bhū-kāśyapasyātmajaḥ ।। pāṇiṃ deṃtassa gaṃgā-taralida-sasiṇo pabbaī-ballahassa ।
jaṃ bhaggaṃ tassa saddo ṇisuṇiti huaṇe bittharaṃto ṇamāi ।। pāṇiṃ dātur gaṅgā-taralita-śaśinaḥ parvatī-vallabhasya । yat bhagnaṃ tasya śabdo niḥśrūyate bhuvane vistaran na māti ।।] atra praviṣṭena karpūra-caṇḍena yavanikāntargatena candana-caṇḍena ca paryāya-pravṛtta-vāg-vilāsais tāṭakāvadhādi-vibhīṣaṇābhaya-pradānāntasya rāmabhadra-caritasya bāhulyāt prayogānucitasya sūcanād iyaṃ khaṇḍa-cūlikā ।
enāṃ viṣkambham evānye prāhur naitan mataṃ mama । apraviṣṭasya saṃlāpo viṣkambhe na hi yujyate । tad viṣkambha-śiraskatvān mateyaṃ khaṇḍa-cūlikā ।। pūrvāṅkānte sampraviṣṭaiḥ pātrair bhāvy-aṅka-vastunaḥ ।
sūcanaṃ tad-avicchityai yat tad aṅkāsyam īritam ।। yathā hi vīra-carite dvitīyāṅkāvasānake । praviṣṭena sumantreṇa sūcitaṃ rāma-vigrahe ।। vasiṣṭha-viśvāmitrādi-samābhāṣaṇa-lakṣaṇam ।
vastūttarāṅke pūrvārthāvicchedenaiva kalpitam ।। aṅkāvatāraḥ pātrāṇāṃ pūrva-kāryānuvartinām । avibhāgena sarveṣāṃ bhāviny aṅke praveśanam ।। dvitīyāṅke mālavikāgnimitre sa nirūpyatām ।
pātreṇāṅka-praviṣṭena kevalaṃ sūcitatvataḥ । bhaved aṅkād abāhyatvam aṅkāsyāṅkāvatārayoḥ ।। yan nīcaiḥ kevalaṃ pātrair bhāvi-bhūtārtha-sūcanam । aṅkayor ubhayor madhye sa vijñeyaḥ praveśakaḥ ।।
so' yaṃ ceṭi-dvayālāpa-saṃvidhānopakalpitaḥ । mālatī-mādhave prājñair dvitīyāṅke nirūpyatām ।। asūcyaṃ tu śubhodātta-rasa-bhāva-nirantaram । prārambhe yady asūcyaṃ syād aṅkam evātra kalpayet ।।
rasālaṅkāra-vastūnām upalālana-kāṅkṣiṇām । janany-aṅkavadādhāra-bhūtatvād aṅka ucyate ।। aṅkas tu pañcaṣair dvitrair aṅgino' ṅgasya vastunaḥ । rasasya vā samālamba-bhūtaiḥ pātrair manoharaḥ ।
saṃvidhāna-viśeṣaḥ syāt tatrāsūcyaṃ prapañcayet ।। asūcyaṃ tad dvidhā dṛśyaṃ śrāvyaṃ cādyaṃ tu darśayet । dvedhā dvitīyaṃ svagataṃ prakāśaṃ ceti bhedataḥ ।। svagataṃ svaika-vijñeyaṃ prakāśaṃ tad dvidhā bhavet ।
sarva-prakāśaṃ niyata-prakāśaṃ ceti bhedataḥ ।। sarva-prakāśaṃ sarveṣāṃ sthitānāṃ śravaṇocitam । dvitīyaṃ tu sthiteṣv apy eṣv ekasya śravaṇocitam ।। dvidhā vibhāvyate' nyac ca janāntam apavāritam ।
tripatākā-kareṇānyān apavāryāntarā kathām ।। anyenāmantraṇaṃ yat syāt taj janāntikam ucyate । rahasyaṃ kathyate' nyasya parāvṛtyāpavāritam ।। itthaṃ śrāvyaṃ ca dṛśyaṃ ca prayujya susamāhitaiḥ ।
pātrair niṣkramaṇaṃ kāryam aṅkānte samam eva hi ।। aṅka-cchedaś ca kartavyaḥ kālāvasthānurodhataḥ । dinārdha-dinayor yogyam aṅke vastu pravartayet ।। aṅka-prasaṅgād garbhāṅka-lakṣaṇaṃ vakṣyate mayā ।
rasanāyaka-vastūnāṃ mahotkarṣāya kovidaiḥ ।। aṅkasya madhye yo' ṅkaḥ syād asau garbhāṅka īritaḥ । vastu-sūcaka-nāndīko diṅ-mātra-mukha-saṅgataḥ ।। arthopakṣepakair hīnaś cūlikā-parivarjitaiḥ ।
aneṣyad-vastu-viṣayaḥ pātraiś tri-caturair yutaḥ ।। nātiprapañcetivṛttaḥ svādhārāṅkāṅga-śobhitaḥ । prastutārthānubandhī ca pātra-niṣkramaṇāvadhiḥ ।। prathamāṅke na kartavyaḥ so' yaṃ kāvya-viśāradaiḥ ।
so' yam uttara-rāme tu rasotkarṣāya kathyatām ।। netur utkarṣako jñeyo bāla-rāmāyaṇe tv ayam । amogha-rāghave so' yaṃ vastūtkarṣaika-kāraṇam ।। nāṭake' ṅkā na kartavyāḥ pañca-nyūnā daśādhikāḥ ।
tad īdṛśa-guṇopetaṃ nāṭakaṃ bhukti-muktidam ।। dharmārtha-sādhanaṃ nāṭyaṃ sarva-duḥkhāpanoda-kṛt । āsevadhvaṃ tad ṛṣayas tasyotthānaṃ tu nāṭakam ।। iti । nāṭakasya tu pūrṇādi-bhedāḥ kecana kalpitāḥ ।
teṣāṃ nātīva ramyatvād aparīkṣākṣamatvataḥ । muninānādṛtatvāc ca tān uddeṣṭum udāsmahe ।। yatretivṛttam utpādyaṃ dhīra-śāntaś ca nāyakaḥ । rasaḥ pradhānaṃ śṛṅgāraḥ śeṣaṃ nāṭakavad bhavet ।।
tad dhi prakaraṇaṃ śuddhaṃ dhūrtaṃ miśraṃ ca tat tridhā । kula-strī-nāyakaṃ śuddhaṃ mālatī-mādhavādikam ।। gaṇikā-nāyikaṃ dhūrtaṃ kāmadattāhvayādikam । kitava-dhyputakārādi-vyāpāraṃ tv atra kalpayet ।।
miśraṃ tat kulajā-veśye kalpite yatra nāyike । dhūrta-śuddha-kramopetaṃ tan mṛcchakaṭikādikam ।। nāṭikā tv anayor bhedo na pṛthag rūpakaṃ bhavet । prakhyātaṃ nṛpater vṛttaṃ nāṭakād āhṛtaṃ yataḥ ।।
buddhi-kalpita-vastutvaṃ tathā prakaraṇād api । vimarśa-sandhi-rāhityaṃ bhedakaṃ cen na tan matam ।। ratnāvalyādike lakṣye tat-sandher api darśanāt । strī-prāya-caturaṅkādi-bhedakaṃ cen na tan matam ।।
eka-dvi-try-aṅka-pātrādi-bhedenānantatā yataḥ । devī-vaśāt saṅgamena bhedaś cet tan na yujyate । mālavikāgni-mitrādau nāṭikātva-prasaṅgataḥ ।। prakaraṇikā-nāṭikayor anusaraṇīyā hi nāṭikā-saraṇiḥ ।
ata eva bharata-muninā nāṭyaṃ daśadhā nirūpitaṃ pūrvam ।। khyātena vā kalpitena vastunā prākṛtair naraiḥ । anvitaḥ kaiśikī-hīnaḥ sāttvatyārabhaṭī-mṛduḥ ।। strīṇāṃ vilāpa-vyāpārair upetaḥ karuṇāśrayaḥ ।
nānā-saṅgrāma-saṃnāha-prahāramaraṇotkaṭaḥ ।। mukha-nirvāhavān yaḥ syād eka-dvi-try-aṅka icchayā । utsṛṣṭikāṅkaḥ sa jñeyaḥ sa-viṣkambha-praveśakaḥ ।। asminn amaṅgala-prāye kuryān maṅgalam antataḥ ।
prayojyasya vadhaḥ kāryaḥ punar ujjīvanāvadhiḥ ।। ujjīvanād apy adhikaṃ manoratha-phalo' pi vā । vijñeyam asya lakṣyaṃ tu karuṇākandalādikam ।। khātetivṛtta-sampanno niḥsahāyaka-nāyakaḥ ।
yukto daśāvaraih khyātair uddhataiḥ pratināyakaiḥ ।। vimarśa-garbha-rahito bhāraty-ārabhaṭī-sphuṭaḥ । hāsya-śṛṅgāra-rahita ekāṅko raudra-saṃśrayaḥ ।। eka-vāsara-vṛttāntaḥ prāpta-viṣkambha-cūlikaḥ ।
astrī-nimitta-samaro vyāyogaḥ kathito budhaiḥ । vijñeyam asya lakṣyaṃ tu dhanañjaya-jayādikam ।। svasya vānyasya vā vṛttaṃ viṭena nipuṇoktinā । śaurya-saubhāgya-saṃstutyā vīra-śṛṅgāra-sūcakam ।।
buddhi-kalpitam ekāṅkaṃ mukha-nirvahaṇānvitam । varṇyate bhāratī-vṛttyā yatra taṃ bhāṇam īrate ।। eka-pātra-prayojye' smin kuryād ākāśa-bhāṣitam । anyenānuktam apy anyo vacaḥ śrutveva yad vadet ।।
iti kiṃ bhaṇasīty etad bhaved ākāśa-bhāṣitam । lāsyāṅgāni daśaitasmin saṃyojyānyatra tāni tu ।। geya-padaṃ sthita-pāṭhyam āsīnaṃ puṣpa-gandhikā । pracchedakas trimūḍhaṃ ca saindhavākhyaṃ dvimūḍhakam ।
uttamottamakaṃ cānyad ukta-pratyuktam eva ca ।। vīṇādi-vādanenaiva sahitaṃ yatra bhāvyate । lalitaṃ nāyikā-gītaṃ tad geya-padam ucyate ।। cañcat-puṭādinā vākyābhinayo nāyikā-kṛtaḥ ।
bhūmi-cārī-pracāreṇa sthita-pāṭhyaṃ tad ucyate ।। bhrū-netra-pāṇi-caraṇa-vilāsābhinayānvitam । yojyam āsīnayā pāṭhyam āsīnaṃ tad udāhṛtam ।। nānā-vidhena vādyena nānā-tāla-layānvitam ।
lāsyaṃ prayujyate yatra sā jñeyā puṣpa-gandhikā ।। anyāsaṅgama-śaṅkinyā nāyakasyātiroṣayā । prema-ccheda-prakaṭanaṃ lāsyaṃ pracchedakaṃ viduḥ ।। aniṣṭhura-ślakṣṇa-padaṃ sama-vṛttair alaṅkṛtam ।
nāṭyaṃ puruṣa-bhāvāḍhyaṃ trimūḍhakam udāhṛtam ।। deśa-bhāṣā-viśeṣeṇa calad-valaya-śṛṅkhalam । lāsyaṃ prayujyate yatra tat saindhavam iti smṛtam ।। cārībhir lalitābhiś ca citrārthābhinayānvitam ।
spaṣṭa-bhāva-rasopetaṃ lāsyaṃ yat tad dvimūḍhakam ।। aparijñāta-pārśvasthaṃ geya-bhāva-vibhūṣitam । lāsyaṃ sotkaṇṭha-vākyaṃ tad uttamottamakaṃ bhavet ।। kopa-prasāda-janitaṃ sādhikṣepa-padāśrayam ।
vākyaṃ tad ukta-pratyuktaṃ yūnoḥ praśnottarātmakam ।। śṛṅgāra-mañjarī-mukhyam asyodāharaṇaṃ matam । lāsyāṅga-daśakaṃ tatra lakṣyaṃ lakṣya-vicakṣaṇaiḥ ।। prakhyātenetivṛttena nāyakair api tad-vidhaiḥ ।
pṛthak-prayojanāsaktair militair deva-dānavaiḥ ।। yuktaṃ dvādaśabhir vīra-pradhānaṃ kaiśikī-mṛdu । try-aṅkaṃ vimarśa-hīnaṃ ca kapaṭa-traya-saṃyutam ।। tri-vidravaṃ tri-śṛṅgāraṃ vidyāt samavakārakam ।
mohātmako bhramaḥ proktaḥ kapaṭas trividhas tv ayam ।। sattvajaḥ śatrujo daiva-janitaś ceti sattvajaḥ । krūra-prāṇi-samutpannaḥ śatrujas tu raṇādijaḥ ।। vātyāvarṣādi-sambhūto daivajaḥ kapaṭaḥ smṛtaḥ ।
udāharaṇam eteṣām āvege lakṣyatāṃ budhaiḥ ।। jīva-grāho' pi moho vā kapaṭād vidravas tataḥ । kapaṭa-traya-sambhūter ayaṃ ca trividho mataḥ । dharmārtha-kāma-sambaddhas tridhā śṛṅgāra īritaḥ ।।
vratādi-janitaḥ kāmo dharma-śṛṅgāra īritaḥ । pārvatī-śiva-sambhogas tad udāharaṇaṃ matam ।। yatra kāmena sambaddhair arthair arthānubandhibhiḥ । bhujyamānaiḥ sukha-prāptir artha-śṛṅgāra īritaḥ ।।
sārvabhauma-phala-prāpti-hetunā vatsa-bhūpateḥ । ratnāvalyā samaṃ bhogo vijñeyā tad udāhṛtiḥ ।। durādara-surā-pāna-para-dārādi-kelijaḥ । tat-tad-āsvāda-lalitaḥ kāma-śṛṅgāra īritaḥ ।।
tad udāharaṇaṃ prāyo dṛśyaṃ prasanādiṣu । śṛṅgāra-tritayaṃ tatra nātra bindu-praveśakau ।। mukha-pratimukhe sandhī vastu dvādaśa-nāḍikam । prathame kalpayed aṅke nāḍikā ghaṭikā-dvayam ।।
mukhādi-sandhi-trayavāṃś caturnāḍika-vastukaḥ । dvitīyāṅkas tṛtīyas tu dvi-nāḍika-kathāśrayaḥ ।। nirvimarśa-catuḥ-sandhir evam aṅkās trayaḥ smṛtāḥ । vīthī-prahasanāṅgāni kuryād atra samāsataḥ ।।
prastāvanāyāḥ prastāve prokto vīthy-aṅga-vistaraḥ । daśa prahasanāṅgāni tat-prasaṅge pracakṣmahe । udāharaṇam etasya payodhi-mathanādikam ।। sūcya-pradhāna-śṛṅgārā mukha-nirvahaṇānvitā ।
eka-yojyā dviyojyā vā kaiśikī-vṛtti-nirmitā ।। vīthy-aṅga-sahitaikāṅkā vīthīti kathitā budhaiḥ । asyāṃ prāyeṇa lāsyāṅga-daśakaṃ yojayen na vā ।। sāmānyā parakīyā vā nāyikātrānurāgiṇī ।
vīthy-aṅga-prāya-vṛttitvān nocitā kula-pālikā । lakṣyam asyās tu vijñeyaṃ mādhavī-vīthikādikam ।। vastu-sandhy-aṅka-lāsyāṅga-vṛttayo yatra bhāṇavat । raso hāsyaḥ pradhānaṃ syād etat prahasanaṃ matam ।।
viśeṣeṇa daśāṅgāni kalpayed atra tāni tu । avagalitāvaskandau vyavahāro vipralambha upapattiḥ । bhayam anṛtaṃ vibhrāntir gadgada-vāk ca pralāpaś ca ।। pūrvam ātma-gṛhītasya samācārasya mohataḥ ।
dūṣaṇaṃ tyajanaṃ cātra dvidhāvagalitaṃ matam ।। yāny ūrdhvaṃ paripoṣayanti puruṣās teṣāṃ muhuḥ khaṇḍanam । śrī-gītā ca harītakī ca harato hantopabhogyaṃ vayaḥ ।। atra kenāpi yati-bhraṣṭena sva-gṛhītasya yaty-āśramasya dūṣaṇād idam avagalitam ।
ayi pīṇa-ghaṇatthaṇa-sohaṇi palitatthakulaṃga-viloaṇi । jai lamasi kāvāliṇī-bhāvehiṃ sābakā kiṃ kalissaṃdi ।। aho kāvāliṇīadaṃsaṇaṃ jebba ekkaṃ saukkhamokkha-sāhaṇam । bho kābālia hagge tuhake saṃpadaṃ dāso saṃbutto । maṃ pi mahābhairavānusāsaṇe dikkhaya । [ayi pīna-ghana-stana-śobhane paritrasta-kuraṅga-vilocane ।
yadi ramase kāpālinī-bhāvaiḥ śrāvakāḥ kiṃ kariṣyanti । aho kāpālinī-darśanam eva ekaṃ saukhya-mokṣa-sādhanam । bho kāpālika ahaṃ tava samprataṃ dāsaḥ saṃvṛttaḥ । mām api mahā-bhairavānuśāsane dikṣaya ।] ity ādau kṣapaṇakasya sva-mārga-paribhraṃśa avagalitam । avaskandas tv anekeṣām ayogyasyaika-vastunaḥ ।
sambandhābhāsa-kathanāt sva-sva-yogyatva-yojanā ।। bauddhaḥ-dṛṣṭyor bhedaḥ kṣaṇika-mahimā saugate datta-pādaḥ । sarve-nābher mūlaṃ prathayati phalaṃ sarva-siddhānta-sāram ।। atra yati-bauddha-jainānāṃ gaṇikāyāṃ sva-sva-siddhānta-dharma-sambandha-kathanena sva-sva-pakṣa-parigraha-yogyatva-yojanād avaskandaḥ ।
vyavahāras tu saṃvādo dvitrāṇāṃ hāsya-kāraṇam ।। yathā tatraiva prahasane bauddhaḥ -kuto maṇḍa eka-daṇḍī । mithyā-tīrthaḥ -kṣaṇikavādī na sambhāṣaṇīya eva । tathāpi daṇḍam antardhāya niruttaraṃ karomi । aye śūnya-vādin ! adaṇḍaḥ amuṇḍo' ham āgalād asmi । jainaḥ -nūnam asau māyāvādī । aham api kim apy antardhāya prastutaṃ pṛcchāmi । aye mahā-pariṇāma-vādin ! bṛhad-bīja lomnāṃ samāna-jātīyatve' pi keṣāñcit saṅkartanam anyeṣāṃ saṃrakṣaṇam iti vyavasthitau kiṃ pramāṇam ?
mithyā-tīrthaḥ-jīvad amedhyaṃ jaṅgama-narako nara-piśāco' yam antardhāyāpi na sambhāṣaṇīyaḥ । niṣkaccha-kīrtiḥ -sakhe ! ārhata-mune vāde tvayā ayam apratipattiṃ nāma nigraha-sthānam āropito māyāvādī । mithyā-tīrthaḥ -nūnam imāv api mādṛśāv eva liṅga-dhāraṇa-mātreṇa kukṣimbharaī syātām । ity atra yati-bauddha-jainānāṃ saṃvādo vyavahāraḥ ।
vipralambho vañcanā syād bhūtāveśādi-kaitavāt ।। priyām ahaṃ pūrva-bhṛtāṃ nāmnā svacchanda-bhakṣiṇī । gṛhṇāmy enāṃ yadi trātuṃ kṛpā vaḥ śrūyatām idam ।। surāghaṭānāṃ saptatyā viṃśatyā dṛpta-gaḍḍuraiḥ ।
chāgaiś ca daśabhiḥ kāryā ciraṇṭī-tarpaṇa-kriyā ।। adya kartum aśakyaṃ cet tat-paryāptatamaṃ dhanam । āsthāpyam asyāḥ sākṣiṇyāḥ jaraṭhāyāḥ paṭāñcale ।। arūpāmbaraḥ -ekena sukham upādeyam । anyena dhanaṃ pradeyam iti kiṃ yuṣmad-dharmaḥ ?
niṣkaccha-kīrtiḥ sāntarhāsaṃ sva-dhanaṃ yati-dhanaṃ ca jaraṭhāyāḥ paṭāñcale baddhvā sabalātkāraṃ jainasya kaṭakaṃ tasyāḥ pāda-mūle' rpayati ।) madhumallikā -ammo devadā vilambeṇa kuppissadi । tā ciraṃṭi-ātappaṇaṃ kāduṃ gacchemi । ity ādau bhūtāveśa-kaitavena jaina-bauddha-saṃnyāsino vilobhya dhanaṃ kayāpi gaṇikayā gṛhītam ity ayaṃ vipralambhaḥ । upapattis tu sā proktā yat prasiddhasya vastunaḥ ।
loka-prasiddhayā yuktyā sādhanaṃ hāsya-hetunā ।। yathā tatraiva prahasane mithyā-tīrthaḥ -aye upasarit-tīre pippala-nāmā vanaspatiḥ । yaś ca gītāsu bhagavatā nija-vibhūtitayā nirdiṣṭaḥ । katham asya taror iyatī mahima-sambhāvanā । upapadyata eva- tat padaṃ tanu-madhyāyā yenāśvattha-dalopamam । tad-aśvattho' smi vṛkṣāṇām ity ūce bhagavān hariḥ ।। iti ।
atra loka-prasiddhena aśvattha-daloru-mūlayoḥ sāmyena hetunā loka-prasiddhasyaiva bhagavad-aśvatthayor aikyasya sādhanaṃ hāsya-kāraṇam upapattiḥ । smṛtaṃ bhayaṃ tu nagara-śodhakādi-kṛto daraḥ ।। yathā tatraiva prahasane jainaḥ-aho arājako' yaṃ viṣayaḥ yat nagara-parisarāśrita-tapasvināṃ dhanaṃ coryate । nagara-rakṣakāḥ-aye kim apahṛtaṃ dhanam । kiyat
arūpāmbaraḥ-dhik kaṣṭam । nagara-śīghrakāḥ samāyānti । ity ādau jainādīnāṃ bhaya-kathanād bhayam । anṛtaṃ tu bhaved vākyam asabhya-stuti-gumphitam । tad evānṛtam ity āhur apare sva-mata-stuteḥ ।। māñjiṣṭha-celam iva mānmatham ātapatram ।
yūnāṃ mude taruṇi tat padam ārtavaṃ te ।। atra ārtavāruṇasyoru-mūlasya varṇanād idam anṛtam । majjaṃ maṃsaṃ pijjae khajjae a । kolo dhammo kassa ṇo bhādi rammo ।।
madyaṃ māṃsaṃ pīyate khādyate ca । kaulo dharmaḥ kasya no bhāti ramyaḥ ।।] vastu-sāmya-kṛto moho vibhrāntir iti gīyate ।। hema-kumbhavatī ramya-toraṇā cāru-darpaṇā ।
kāpi gandharva-nagarī dṛśyate bhūmi-cāriṇī ।। jainaḥ-aye kṣaṇa-bhaṅga-vādin etad utpāta-phalaṃ prathama-darśino bhavata eva pariṇamet । bauddhaḥ -hanta kim apade bhrānto' smi । na purīyaṃ viśālākṣī na toraṇam ime bhruvau ।
na darpaṇam imau gaṇḍau na ca kumbhāv imau stanau ।। ity atra bauddhasya moho vibhrāntiḥ । asatya-ruditonmiśraṃ vākyaṃ gadgada-vāg bhavet ।। anupātta-bāṣpa-kaṇikaṃ gadgada-niḥśvāsa-kalitam avyaktam ।
anayor asatya-ruditaṃ suratānta-daśāṃ vyanaktīva ।। atra gadgada-vāktvaṃ spaṣṭam । pralāpaḥ syād ayogyasya yogyatvenānumodanam ।। pati-hīnā ca yā nārī jāyā-hīnaś ca yaḥ pumān ।
tau dampatī yathā-kāmaṃ bhavetām iti ghuṣyatām ।। viḍālākṣaḥ-devaḥ pramāṇam । naṣṭāśva-bhagna-śakaṭa-nyāyena pratipāditam । ucitā te mahārāja seyaṃ kāruṇya-ghoṣaṇā ।।
manvādayo mahīpālāḥ śataśo gām apālayan । na kenāpi kṛto mārga evam āścarya-śaukhyadaḥ ।। atra ayogyasyāpi rājādeśasya dharmādhikāriṇā guhya-grāhiṇā nyāya-parikalpanayā yogyatvenānumodanād ayaṃ pralāpaḥ । śuddhaṃ kīrṇaṃ vaikṛtaṃ ca tac ca prahasanaṃ tridhā ।
śuddhaṃ śrotriya-śākhāder veṣa-bhāṣādi-saṃyutam ।। ceṭa-ceṭī-jana-vyāptaṃ tal lakṣyaṃ tu nirūpyatām । ānanda-kośa-pramukhaṃ tathā bhagavad-ajjukam ।। kīrṇaṃ tu sarvair vīthy-aṅgaiḥ saṅkīrṇaṃ dhūrta-saṅkulam ।
tasyodāharaṇaṃ jñeyaṃ bṛhat-saubhadrakādikam ।। yac cedaṃ kāmukādīnāṃ veṣa-bhāṣādi-saṅgataiḥ । ṣaṇḍatāpa-savṛddhādyair yutaṃ tad vaikṛtaṃ bhavet । kalikeli-prahasana-pramukhaṃ tad udāhṛtam ।।
khyātetivṛttaṃ nirhāsya-śṛṅgāraṃ raudra-mudritam । sāttvatī-vṛtti-viralaṃ bhāraty-ārabhaṭī-sphuṭam ।। nāyakair uddhatair deva-yakṣa-rākṣasa-pannagaiḥ । gandharva-bhūta-vetāla-siddha-vidyādharādibhiḥ ।।
samanvitaṃ ṣoḍaśabhir nyāya-mārgaṇa-nāyakam । caturbhir āṅkair anvītaṃ nirvimarśaka-sandhibhiḥ ।। nirghātolkoparāgādi-ghora-krūrāji-sambhramam । sa-praveśaka-viṣkambha-cūlikaṃ hi ḍimaṃ viduḥ ।
asyodāharaṇaṃ jñeyaṃ vīrabhadra-vijṛmbhitam ।। yatretivṛttaṃ miśraṃ syāt sa-viṣkambha-praveśakam । catvāro' ṅkā nirvimarśa-garbhāḥ syuḥ sandhayas trayaḥ ।। dhīroddhattaś ca prakhyāto divyo martyo' pi nāyakaḥ ।
divya-striyam anicchantīṃ kanyāṃ vāhartum udyataḥ ।। strī-nimittāji-saṃrambhaḥ pañcaṣāḥ pratināyakāḥ । rasā nirbhaya-bībhatsā vṛttayaḥ kaiśikīṃ vinā ।। svalpas tasyāḥ praveśo vā so' yam īhāmṛgo mataḥ ।
vyājān nivārayed atra saṅgrāmaṃ bhīṣaṇa-kramam ।। tasyodāharaṇaṃ jñeyaṃ prājñair māyā-kuraṅgikā । itthaṃ śrī-siṃha-bhūpena sarva-lakṣaṇa-śālinā । sarva-lakṣaṇa-sampūrṇo lakṣito rūpaka-kramaḥ ।।
atha rūpaka-nirmāṇa-parijñānopayoginī । śrī-siṃha-dharaṇīśena paribhāṣā nirūpyate ।। paribhāṣātra maryādā pūrvācāryopakalpitā । sā hi naur atigambhīraṃ vivikṣor nāṭya-sāgaram ।।
eṣā ca bhāṣā-nirdeśa-nāmabhis trividhā matā । tatra bhāṣā dvidhā bhāṣā vibhāṣā ceti bhedataḥ ।। caturdaśa vibhāṣāḥ syuḥ prācyādyā vākya-vṛttayaḥ । āsāṃ saṃskāra-rāhityād viniyogo na kathyate ।।
uttamādiṣu tad-deśa-vyavahārāt pratīyatām । bhāṣā dvidhā saṃskṛtā ca prākṛtī ceti bhedataḥ ।। kaumāra-pāṇinīyādi-saṃskṛtā saṃskṛtā matā । iyaṃ tu devatādīnāṃ munīnāṃ nāyakasya ca ।
liṅgināṃ ca viṭādīnm anīcānāṃ prayujyate ।। prakṛteḥ saṃskṛtāyās tu vikṛtiḥ prākṛtī matā । ṣaḍ-vidhā sā prākṛtaṃ ca śaurasenī ca māgadhī ।। paiśācī cūlikā paiśācy apabhraṃśa iti kramāt ।
atra tu prākṛtaṃ strīṇāṃ sarvāsāṃ niyataṃ bhavet ।। kvacic ca devī gaṇikā mantrijā ceti yoṣitām । yoginy-apsarasoḥ śilpa-kāriṇyā api saṃskṛtam ।। ye nīcāḥ karmaṇā jātyā teṣāṃ prākṛtam ucyate ।
chadma-liṅgavatāṃ tadvaj jainānām iti kecana ।। adhame madhyame cāpi śaurasenī prayujyate । dhīvarādy-atinīceṣu māgadhī ca niyujyate ।। rakṣaḥ-piśāca-nīceṣu paiśācī-dvitayaṃ bhavet ।
apabhraṃśas tu caṇḍāla-yavanādiṣu yujyate ।। nāṭakādāv apabhraṃśa-vinyāsasyāsahiṣṇavaḥ । anye caṇḍālakādīnāṃ māgadhy-ādīn prayuñjate ।। sarveṣāṃ kāraṇa-vaśāt kāryo bhāṣā-vyatikramaḥ ।
māhātmyasya paribhraṃśaṃ madasyātiśayaṃ tathā ।। pracchādanaṃ ca vibhrāntiṃ yathālikhita-vācanam । kadācid anuvādaṃ ca kāraṇāni pracakṣate ।। sākṣād anāma-grāhyāṇāṃ janānāṃ pratisaṃjñayā ।
āhvāna-bhaṅgī nāṭyajñair nirdeśa iti gīyate ।। sa tridhā pūjya-sadṛśa-kaniṣṭha-viṣayatvataḥ । pūjyās tu devo munayo liṅginas tat-samāstriyaḥ ।। bahuśrutāś ca bhagavac-chabda-vācyā bhavanti hi ।
āryeti brāhmaṇo vācyo vṛddhas tāteti bhāṣyate ।। upādhyāyeti cācāryo gaṇikā tv ajjukākhyayā । mahārājeti bhūpālo vidvān bhāva itīryate ।। chandato nāmabhir vācyā brāhmaṇais tu narādhipāḥ ।
deveti nṛpatir vācyo bhṛtyaiḥ prakṛtibhis tathā ।। sārvabhaumaḥ parijanair bhaṭṭa-bhaṭṭāraketi ca । vācyo rājeti munibhir apatya-pratyayena vā ।। vidūṣakeṇa tu prāyaḥ sakhe rājan nitīcchayā ।
brāhmaṇaiḥ sacivo vācyo hy amātya saciveti ca ।। śaiṣāir āryety athāyuṣman iti sārathinā rathī । tapasvi-sādhu-śabdābhyāṃ praśāntaḥ paribhāṣyate ।। svāmīti yuva-rājas tu kumāro bhartṛ-dārakaḥ ।
āvutteti svasur bhartā syāleti pṛtanā-patiḥ ।। bhaṭṭinī svāminī devī tathā bhaṭṭāriketi ca । paricārajanair vācyā yoṣito rāja-vallabhāḥ ।। rājñā tu mahiṣī vācyā devīty anyāḥ priyā iti ।
sarveṇa patnī tv āryeti pitur nāmnā sutasya vā ।। tāta-pādā iti pitā mātāmbeti sutena tu । jyeṣṭhās tv āryā iti bhrātrā tathā syur mātulādayaḥ ।। sadṛśaḥ sadṛśo vācyo vayasyety āhvayena vā ।
haleti sakhyā tu sakhī kathanīyā sakhīti vā ।। suta-śiṣya-kanīyāṃso vācyā guru-janena hi । vatsa-putraka-dīrghāyus-tāta-jāteti saṃjñayā ।। anyaḥ kanīyān āryeṇa janena paribhāṣyate ।
śilpādhikāra-nāmabhyāṃ bhadra bhadra-mukheti ।। vācye nīcātinīce tu haṇḍe hañje iti kramāt । bhartrā vācyāḥ sva-sva-nāmnā bhṛtyāḥ śilpocitena vā ।। evam ādi prakāreṇa yojyā nirdeśa-yojanā ।
loka-śāstrāvirodhena vijñeyā kāvya-kovidaiḥ ।। anukta-nāmnaḥ prakhyāte kañcuki-prabhṛter api । itivṛtte kalpite tu nāyakāder api sphuṭam ।। rasa-vastūpayogīni kavir nāmāni kalpayet ।
vinayandhara-bābhravya-jayandhara-jayādikam ।। kāryaṃ kañcukināṃ nāma prāyo viśvāsa-sūcakam । latālaṅkāra-puṣpādi-vastūnāṃ lalitātmanām ।। nāmabhir guṇa-siddhair ceṭīnāṃ nāma kalpayet ।
karabhaḥ kalahaṃsaś cety ādi nāmānujīvinām ।। karpūra-caṇḍa-kāmpilyety ādikaṃ nāma vandinām । subuddhi-vasubhūtyādi-mantriṇāṃ nāma kalpayet ।। devarātaḥ somarāta iti nāma purodhasaḥ ।
śrīvatso gautamaḥ kautso gārgyo maudgalya ity api ।। vasantakaḥ kāpileya ity ākhyeyo vidūṣakaḥ । pratāpa-vīra-vijaya-māna-vikrama-sāhasaiḥ ।। vasanta-bhūṣaṇottaṃsa-śekharāṅka-padottaraiḥ ।
dhīrottarāṇāṃ netṝṇāṃ nāma kurvīta kovidaḥ ।। candrāpīḍaḥ kāmapāla ity ādyaṃ lalitātmanām । ugravarmā caṇḍasena ity ādy-uddhata-cetasām ।। datta-senānta-nāmāni vaiśyānāṃ kalpayet sudhīḥ ।
karpūra-mañjarī candralekhā rāgataraṅgikā ।। padmāvatīti prāyeṇa nāmnā vācyā hi nāyikā । devyas tu dhāriṇī-lakṣmī-vasumatyādi-nāmabhiḥ ।। bhogavatī kāntimatī kamalā kāmavallarī ।
irāvatī haṃsapadīty ādi-nāmnā tu bhoginī ।। viprakṣatra-viśaḥ śarma-varma-dattānta-nāmabhiḥ । śikhaṇḍāṅgada-cūḍānta-nāmnā vidyādharādhipāḥ ।। kuṇḍalānanda-ghaṇṭānta-nāmnā kāpālikā janāḥ ।
yogasundarikā vaṃśaprabhā vikaṭamudrikā ।। śaṅkha-keyūrikety ādi-nāmnā kāpālika-striyaḥ । ānandinī siddhimatī śrīmatī sarvamaṅgalā ।। yaśovatī putravatīty ādi-nāmnā suvāsinī ।
ity ādi sarvam ālocya lakṣaṇaṃ kṛta-buddhinā ।। kavinā kalpitaṃ kāvyam ācandrārkaṃ prakāśate । lakṣya-lakṣaṇa-nirmāṇa-vijñāna-kṛta-buddhibhiḥ ।। parīkṣyatām ayaṃ grantho vimatsara-manīṣayā ।
bharatāgama-pārīṇaḥ śrīmān siṃha-mahīpatiḥ । rasikaḥ kṛtavān evaṃ rasārṇava-sudhākaram ।। niḥsāṇeṣu dhaṇaṃ dhaṇaṃ dhaṇam iti dhvānānusandhāyiṣu । bhrāntiṃ yānti tṛṇaṃ tṛṇaṃ tṛṇam iti pratyarthi-pṛthvī-bhujaḥ ।।
sṛṣṭe tatrātigurvyāṃ tad-upanidhitayā sthāpyamānaiḥ krameṇa । ūrdhvaṃ nītā laghimnā tad-ari-kula-śataiḥ pūryate' dyāpi sā dyauḥ ।। ।। jīyād dharir muni-cakora-suśāradenduḥ ।
saṃlipta-nirmala-viśāla-bhujāntarālaḥ ।। taruṇa-śiśira-raśmir yat suhṛt-puṇya-kīrtiḥ । sa jayatu rasikaughair vanditaḥ pañcabāṇaḥ ।। aśeṣāṇāṃ dvijanuṣām āśīrvāda-paramparā ।
taraṅgayatu kalyāṇaṃ kavīnāṃ cāyur āyatam ।।