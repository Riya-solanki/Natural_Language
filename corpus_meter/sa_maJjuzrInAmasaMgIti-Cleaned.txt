trilokavijayī vīro guhyarāṭ kuliśeśvaraḥ ।। prollālayan vajravaraṃ svakareṇa muhurmuhuḥ ।। durdāntadamakair vīrair vīrabībhatsarūpibhiḥ ।। prajñopāyamahākaruṇājagadarthakaraiḥ paraḥ ।।
buddhakṛtyakarair nāthaiḥ sārddhaṃ praṇatavigrahaiḥ ।। kṛtāñjalipuṭo bhūtvā idam āha sthito agrataḥ ।। māyājālābhisaṃbodhiṃ yathā lābhī bhavāmy aham ।। hitāya sarvasattvānām anuttaraphalāptaye ।।
mahāsamayatattvajña indrayāśayavit paraḥ ।। mañjuśrījñānasattvasya jñānamūrteḥ svayambhuvaḥ ।। ādimadhyāntakalyāṇīṃ nāmasaṃgītim uttamām ।। pratyutpannāś ca saṃbuddhā yāṃ bhāṣante punaḥ punaḥ ।।
mahāvajradharair hṛṣṭair ameyair mantradhāribhiḥ ।। yathā bhavāmy ahaṃ nātha sarvasaṃbuddhaguhyadhṛk ।। aśeṣakleśanāśāya aśeṣājñānahānaye ।। kṛtāñjalipuṭo bhūtvā prahvakāyaḥ sthito agrataḥ ।।
iti adhyeṣaṇajñānagāthāḥ ṣoḍaśa । nirṇamayyāyatāṃ sphītaṃ svajihvāṃ svamukhāc chubhām ।। trilokābhāsakaraṇaṃ caturmārāriśāsanam ।। pratyabhāṣata guhyendraṃ vajrapāṇiṃ mahābalam ।।
yas taṃ jagaddhitārthāya mahākaruṇayānvitaḥ ।। mañjuśrījñānakāyasya mattaḥ śrotuṃ samudyataḥ ।। śṛṇu tvam ekāgramanās tat sādhu bhagavann iti ।। iti prativacanajñānagāthāḥ ṣaṭ ।
mantravidyādharakulaṃ vyavalokya kulatrayam ।। mahāmudrākulaṃ cāgryaṃ mahoṣṇīṣakulaṃ mahat ।। iti ṣaṭkulāvalokanajñānagāthe dve । anutpādadharmiṇīṃ gāthāṃ bhāṣate sma girāṃ pateḥ ।।
jñānamūrtir ahaṃ buddho buddhānāṃ tryadhvavartinām ।। oṃ vajratīkṣṇaduḥkhacchedaprajñājñānamūrtaye । jñānakāyavāgiśvarārāpacanāya te namaḥ ।। iti māyājālābhisaṃbodhikramagāthās tisraḥ ।
akāraḥ sarvavarṇāgryo mahārthaḥ paramākṣaraḥ ।। sarvābhilāpahetvagryaḥ sarvavāksuprabhāsvaraḥ ।। mahāmahamahādveṣaḥ sarvakleśamahāripuḥ ।। mahāmahamahākrodho mahākrodharipur mahān ।।
mahākāmo mahāsaukhyo mahāmodo mahāratiḥ ।। mahānāmā mahodāro mahāvipulamaṇḍalaḥ ।। mahāyaśā mahākīrtir mahājyotir mahādyutiḥ ।। mahāmāyāratirato mahāmāyendrajālikaḥ ।।
mahākṣāntidharo dhīro mahāvīryaparākramaḥ ।। mahābalo mahopāyaḥ praṇidhir jñanasāgaraḥ ।। mahāprajño mahādhīmān mahopāyo mahākṛtiḥ ।। maharddhiko maheśākhyo mahābalaparākramaḥ ।।
mahākrūro mahāraudro mahābhayabhayaṃkaraḥ ।। mahāyānanayārūḍho mahāyānanayottamaḥ ।। iti vajradhātumaṇḍalajñānagāthāś caturdaśa । mahāmantranayodbhūto mahāmantranayātmakaḥ ।।
daśapāramitāśuddhir daśapāramitānayaḥ ।। daśajñānaviśuddhātmā daśajñānaviśuddhadhṛk ।। aśeṣaviśvārthakaro daśākāravaśī mahān ।। bhūtavādī yathāvādī tathākārī ananyavāk ।।
nairātmyasiṃhanirṇādī kutīrthyamṛgabhīkaraḥ ।। jino jitārir vijayo cakravartī mahābalaḥ ।। mahānubhāvo dhaureyo ananyaneyo mahānayaḥ ।। satyavāk satyavādī ca catuḥsatyopadeśakaḥ ।।
nānāniryāṇaniryāto mahābhūtaikakāraṇaḥ ।। kṣemaprāpto abhayaprāptaḥ śītībhūto hy anāvilaḥ ।। nirmamo nirahaṃkāraḥ satyadvayanayasthitaḥ ।। kaivalyajñānaniṣṭhyūtaḥ prajñāśastro vidāraṇaḥ ।।
dharmeśvaro dharmarājaḥ śreyomārgopadeśakaḥ ।। nirvikalpo akṣayo dhātur dharmadhātuḥ paro avyayaḥ ।। jñānavān sadasajjñānī saṃbhāradvayasaṃbhṛtaḥ ।। pratyātmavedyo hy acalaḥ paramādyas trikāyadhṛk ।।
pañcabuddhātmamukuṭaḥ pañcacakṣur asaṅgadhṛk ।। prajñābhavodbhavo yonir dharmayonir bhavāntakṛt ।। gaganodbhavaḥ svayambhūḥ prajñājñānānalo mahān ।। jagatpradīpo jñānolko mahātejāḥ prabhāsvaraḥ ।।
mahoṣṇīṣo adbhūtoṣṇīṣo viśvadarśī viyatpatiḥ ।। viśvarūpī vidhātā ca pūjyo mānyo mahāṛṣiḥ ।। ratnatrayadharaḥ śreṣṭhas triyānottamadeśakaḥ ।। vajrāṅkuśo mahāpāśaḥ vajrabhairavabhīkaraḥ ।।
iti suciśuddhadharmadhātujñānagāthāḥ pādonapañcaviṃśatiḥ । daṃṣṭrakarālaḥ kaṅkālo halāhalaḥ śatānanaḥ ।। vighuṣṭavajro hṛdvajro māyāvājro mahodaraḥ ।। acalaikajaṭāṭopo gajacarmapaṭārdradhṛk ।।
aṭṭahāso mahāhāso vajrahāso mahāravaḥ ।। vajracaṇḍo mahāmodo vajrahūṃkārahūṃkṛtiḥ ।। viśvavajradharo vajrī ekavajrī raṇañjahaḥ ।। vajrāveśo mahāveśaḥ śatākṣo vajralocanaḥ ।।
vajrakoṭinakhārambho vajrasāraghanacchaviḥ ।। hāhāṭṭahāso nirghoṣo vajraghoṣaḥ ṣaḍakṣaraḥ ।। ākāśadhātuparyantaghoṣo ghoṣavatāṃ varaḥ ।। ity ādarśajñānagāthāḥ pādena sārdhaṃ daśa ।
śūnyatāvādivṛṣabho gambhīrodāragarjanaḥ ।। apratiṣṭhatanirvāṇo daśadigdharmadundubhiḥ ।। sarvarūpāvabhāsaśrīr aśeṣapratibimbadhṛk ।। samucchritāryamārgastho dharmaketur mahodayaḥ ।।
dvātriṃśallakṣaṇadharaḥ kāntas trailokyasundaraḥ ।। nāthas trātā trilokāptaḥ śaraṇaṃ tāyy anuttaraḥ ।। avidyāṇḍakośasaṃbhettā bhavapañjaradāraṇaḥ ।। jñānābhiṣekamukuṭaḥ samyaksaṃbuddhabhūṣaṇaḥ ।।
sarvāvaraṇanirmukta ākāśasamatāṃ gataḥ ।। sarvasattvamahānāgo guṇaśekharaśekharaḥ ।। mahācintāmaṇidharaḥ sarvaratnottamo vibhuḥ ।। sarvasattvārthakṛt kartā hitaiṣī sattvavatsalaḥ ।।
sattvendriyajño velajño vimuktitrayakovidaḥ ।। sarvamaṅgalamāṅgalyaḥ kīrtir lakṣmīr yaśaḥ śubhaḥ ।। satkāraḥ satkṛtir bhūtiḥ pramodaḥ śrīr yaśaspatiḥ ।। mahābhayāriḥ pravaro niḥśeṣabhayanāśanaḥ ।।
pañcānanaḥ pañcaśikhaḥ pañcacīrakaśekharaḥ ।। mahātapās taponiṣṭhaḥ snātako gautamo agraṇīḥ ।। muktir mokṣo vimokṣāṅgo vimuktiḥ śāntatā śivaḥ ।। sukhaduḥkhāntakṛn niṣṭhā vairāgyam upādhikṣayaḥ ।।
niṣkalaḥ sarvago vyāpī sūkṣmo bījam anāśravaḥ ।। suprabuddho vibuddhātmā sarvajñāḥ sarvavit paraḥ ।। nirvikalpo nirābhogas tryadhvasaṃbuddhakāryakṛt ।। jñānaikacakṣur amalo jñānamūrtis tathāgataḥ ।।
vadatāṃ varo variṣṭho vādisiṃho aparājitaḥ ।। śrīvatsaḥ suprabho dīptir bhā bhāsurakaradyutiḥ ।। aśeṣabhaiṣajyataruḥ kleśavyādhir mahāripuḥ ।। daśadigvyomaparyyanto dharmadhvajamahocchrayaḥ ।।
padmanṛtyeśvaraḥ śrīmān ratnacchatro mahāvibhuḥ ।। sarvabuddhamahāyogaḥ sarvabuddhaikaśāsanaḥ ।। sarvalokeśvarapatiḥ sarvavajradharādhipaḥ ।। sarvabuddhamahākāyaḥ sarvabuddhasarasvatī ।।
virāgādimahārāgo viśvavarṇojjvalaprabhaḥ ।। buddhapadmodbhavaḥ śrīmān sarvajñajñānakoṣadhṛk ।। vajratīkṣno mahākhaḍgo viśuddhaḥ paramākṣaraḥ ।। jinajig vajragāmbhīryo vajrabuddhir yathārthavit ।।
viśuddhadharmanairātmyaḥ samyagjñānenduhṛtprabhaḥ ।। aśeṣavajraparyaṅko niḥśeṣajñānakāyadhṛk ।। sarvabuddhamahāgarbho viśvanirmāṇacakradhṛk ।। anutpādadharmā viśvārthaḥ sarvadharmasvabhāvadḥrk ।।
sarvadharmābhisamayo bhūtāntamunir agradhīḥ ।। pratyakṣaḥ sarvabuddhānāṃ jñānārciḥ suprabhāsvaraḥ ।। iti pratyavekṣaṇajñānagāthāḥ dvācatvāriṃśat । sarvasattvottamo nāthaḥ sarvasattvapramocakaḥ ।।
dhīḥ śṛṅgāradharaḥ śrīmān vīrabībhatsarūpadhṛk ।। śrīmacchatabhujābhogagaganābhoganarttanaḥ ।। brahmāṇḍaśikharākrāntapādāṅguṣṭhanakhe sthitaḥ ।। nānāvijñaptirūpārthaś cittavijñānasaṃtatiḥ ।।
bhavarāgādyatītaś ca bhavatrayamahāratiḥ ।। bālārkamaṇḍalacchāyo mahārāganakhaprabhaḥ ।। mahāmaṇimayūkhaśrīr buddhanirvāṇabhūṣaṇaḥ ।। mahāsmṛtidharas tattvaś catuḥsmṛtisamādhirāṭ ।।
aṣṭāṅgamārganayavit samyaksaṃbuddhamārgavit ।। sarvasattvamanojātaḥ sarvasattvamanojavaḥ ।। pañcaskandhārthatattvajñaḥ pañcaskandhaviśuddhadhṛk ।। sarvaniryāṇamārgasthaḥ sarvaniryāṇadeśakaḥ ।।
catuḥsatyanayākāro aṣṭajñānāvabodhadhṛk ।। viṃśatyākārasaṃbodhir vibuddhaḥ sarvavit paraḥ ।। sarvakṣaṇābhisamayaḥ sarvacittakṣaṇārthavit ।। yānatritayaniryāta ekayānaphale sthithaḥ ।।
oghodadhisamuttīrṇo yogakāntāraniḥsṛtaḥ ।। prajñopāyamahākaruṇā amoghajagadarthakṛt ।। sarvasattvamanoviṣayaḥ sarvasattvamanogatiḥ ।। sarvasattvamanohlādī sarvasattvamanoratiḥ ।।
niḥsaṃdigdhamatis tryarthaḥ sarvārthas triguṇātmakaḥ ।। ekakṣaṇābhisaṃbuddhaḥ sarvabuddhasvabhāvadhṛk ।। aśeṣarūpasandarśī ratnaketur mahāmaṇiḥ ।। iti samatājñānatathāścaturviṃśatiḥ ।
anakṣaro mantrayonir mahāmantrakulatrayaḥ ।। pañcākṣaro mahāśūnyo binduśūnyaḥ ṣaḍakṣaraḥ ।। akalaḥ kalanātītaś caturthadhyānakoṭidhṛk ।। samādhikāyaḥ kāyāgryaḥ sarvasaṃbhogakāyarāṭ ।।
daśadigviśvanirmāṇo yathāvaj jagadarthakṛt ।। amarendraḥ suraguruḥ pramathaḥ pramatheśvaraḥ ।। prakhyātadaśadigloko dharmadānapatir mahān ।। prajñākhaḍgadhanurbāṇaḥ kleśājñānaraṇaṃjahaḥ ।।
sarvamāracamūjetā saṃbuddho lokanāyakaḥ ।। arcanīyatamo mānyo namasyaḥ paramo guruḥ ।। traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ ।। prajñāpāramitāniṣṭhaḥ prajñātattvatvam āgataḥ ।।
sarvopamām atikrānto jñeyo jñānādhipaḥ paraḥ ।। paryupāsyatamo jagatāṃ niryāṇatrayayāyinām ।। sarvasampatkaraḥ śrīmān mañjuśrīḥ śrīmatāṃ varaḥ ।। iti kṛtyānuṣṭhānajñānagāthāḥ pañcadaśaḥ ।
namas te śūnyatāgarbha buddhabodhe namostu te ।। buddhaprīte namas tubhyaṃ buddhamoda namo namaḥ ।। buddhavāca namas tubhyaṃ buddhabhāva namo namaḥ ।। gaganodbhava namas tubhyaṃ namas te jñānasaṃbhava ।।
namas te sarvasarvebhyo jñānakāya namo astu te ।। iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ, kāyavāṅmanoguhyapariśuddhyai, aparipūrṇapariśuddhabhūmiparimitāpuṇyajñānasaṃbhāraparipūripariśuddhyai, anadhigatānuttarārthasyādhigamāya, aprāptasya prāptyai, yāvatsarvatathāgatasarvadharmanetrīsaṃdhāraṇārthaṃ ca mayā deśitā, saṃprakāśitā, vivṛtā, vibhajitottānikṛtā, adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti ।। iti prathamacakrasyeyamanuśaṃsā ekādaśa padāni praṇamya nāthaṃ saṃbuddhaṃ bhagavantaṃ tathāgataṃ ।। sa sārddhaṃ krodharājānaiḥ provācoccair idaṃ vacaḥ ।।
kṛto asmākaṃ mahān arthaḥ samyaksaṃbodhiprāpakaḥ ।। śreyo mārgo viśuddho ayaṃ māyājālanayoditaḥ ।। buddhānāṃ viṣayo hy eṣa samyaksaṃbuddhabhāṣitaḥ ।। ity upasaṃhāragāthāḥ pañca ।
ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā ।