mahānti pāpāny abhibhūya yasmād ajātaśatrur guṇavān babhūva । upetya sadbhiḥ saha saṃprayogam ato niṣevyā guṇavanta eva ।। aho vibhūtir guṇavistarāṇāṃ guṇābdhikair yat saha saṃprayujya । guṇair abhūtair viguṇo abhyupeti guṇaprasiddhiṃ guṇabhūṣaneṣu ।।
abhūtasaṃbhāvanayā tayā tu hato apy asau kālavaśena bhūpaḥ । tuṣāradagdhadrumavad vasante guṇaprabhāvojjvalatām upaiti ।। svabhāvasaṃsiddhir iyaṃ tathā hi janasya sadvṛttiniratyayasya । vijihmabhāveṣv api yat prayāti guṇaprasiddheḥ khalu hetubhāvam ।।
bravīmy ato ahaṃ narake api vāso varaṃ sphuradvahniśikhākarāle । na caiva sanmitranirākṛtasya sureśvarāṇāṃ sukhasaṃpado api ।। rājā kilājātaśatrur vanadviradavaropagrahanimittaṃ svanagarād abhiniḥsṛtya dadarśa mahāntaṃ kuñjaravaraṃ vanābhimukham abhidravantam । dṛṣṭvā ca punas tam eva hastinam anujagāma । sa ca dantī smṛtvā sarāṃsi kamalotpalamaṇḍitāni kādambapakṣapavanoddhataśīkarāṇi ।
udbhinnakomalakaserulatāvanāni vegān mahīdharavanābhimukho jagāma ।। utkaṇṭhitaḥ kisalayojjvalapādapānāṃ vaiḍūryanīlaharitodgataśādvalānām । uddhūtaśīkarakaro dvirado vanānāṃ tūrṇaṃ yayau pavananunna ivāmbugarbhaḥ ।। atha sa mahīpatiḥ pavanapaṭujavātiśayaturagavarādhirūḍho dūrād apasṛtabalasahāyo na cireṇa khadirabadarabilveṅgudādikaṇṭakadrumavanagahanāṃ śaravaṇakāśakuśavaṃśajālajaṭiladuḥsaṃcārapradeśāṃ jīrṇaśīrṇavikṣiptāsthikaṅkālaśakaladhavalabhūmibhāgāṃ pratibhayagambhīraśvabhraprapātasthalasthāṇuvalmīkadurnirgamapraveśām aṭavīṃ prapede । sa ca gajādhipatis tasya rājño darśanam apajagāma ।
rājāsau vihataparākramāvakāśo grīṣmoṣmaklamaśithilākulaprayatnaḥ । bhūreṇuvyatikaradhūsarāgrakeśaḥ saṃmohaṃ samupajagāma sādhvasena ।। siṃhavyāghravarāha mahiṣavyālāvakīrṇe vane । tṛṣṇārtaḥ padavīṃ dadarśa sahasā śailendrasaṃprāpikām ।।
tāṃ ca muhūrtam anugacchan dadarśa dūrād eva nīlavipulasnigdhapalāśanicitaviṭapataruvaragahanam acalasānupradeśam । dṛṣṭvā yanaḥ provāca ।। dhārā śailodarād vā patati maṇidalasvacchaśobhā jalasya । yenaite śailam etaṃ jagad iva sakalaṃ sajjanāḥ śobhayanti ।। bhāraguravo jīmūtapuñjā iva ।
sanmitraṃ samupetya sādhava iva pradhvasyamānārayaḥ ।। tad ito gacchāmīti saṃpradhāryopetya ca taṃ pradeśaṃ samantato vilokayan dadarśānyatamasmin taruvaragahanavivare kopahārābhidarśane vipulaśilātalābhoganiṣaṇṇakṛtāhāraprayojanam upaśamanibhṛtendriyapracārasaumyavapuṣaṃ śākyabhikṣuṃ dṛṣṭvā samāśvāsaprāptaḥ prahlādita iva viśrānta iva ca vājinam ekānte nibadhya sapraśrayamaḥdhuro kta iva ca vikacakamalavanareṇupiñjarasurabhiśiśirasamīraṇena taṃ bhikṣum abravīt । bhadanta salilāśayapradeśam upadeṣṭum arhatīti । tena copadiṣṭam । atha sa rājā tam upadiṣṭaṃ salilāśayam upagamya vigatapipāsāklamapari ।। mayūkhaiḥ prasvedavārikaṇikārdralalāṭabhittiḥ । pītvāpi vāri kamalotpalanālaśītaṃ tīvraklamāturamanā na dhṛtiṃ jagāma ।।
atha sa bhikṣuḥ sāndrakaruṇāmṛtarasārdraśītalena cakṣuṣā taṃ rājānam abhisamīkṣyābravīt । klībasattvam iva vyā pravādo lokavṛttātivṛttaprabhāveṣv apy upalakṣyate । na khalu sukhocitāḥ paraduḥkhāni jānantīti । nanu bhadantāvaiṣi ।। dagdhāpi bhū ravikaraiḥ sphuṭadīptimadbhir dandahyate gataghṛṇena davānalena । bhartuḥ pravāsavirahe vaniteva duḥkhais ta ।। ḥ saṃtāpitā ravikaraiḥ sutarāṃ pracaṇḍaiḥ ।
kalyāṇamitravikalās tu vicāraśūnyā rāgātmakā iva narāḥ pramadāvilāsaiḥ ।। gharmāturo bhayam anāgatam apradhārya cchāyāṃ samāśrayati bhogiphaṇasya bhekaḥ । āpātamātrasukha m iva rājalakṣmīm ।। saṃśuṣkasālatarukoṭarasaṃnilīno vyarthaṃ virauti pariśuṣkagalaḥ kapotaḥ ।
ajñānagahvaraniruddha ivātmavādī bālaḥ punarbhavatṛṣāviṣamūrchitātmā ।। ete gajā ravikarotkaratāpiteṣu naiva sthaleṣu na jaleṣu dhṛtiṃ labhante । grāmeṣu puṣpavikaceṣu ca kānaneṣu pāriplavālpamatayo yatayo yathaiva ।। ambv eva palvalajalaṃ kṣayam abhyupaiti saṃśuṣkaśaivalarajo'ruṇapaṅkaleśam ।
mandāgamasya sadasīva vijṛmbhamāṇaṃ vākkauśalaṃ svamatiśaktinirākṛtasya ।। ete khagā vanatarūn parivarjayanti saṃśīrṇaparṇanicayordhvaviśuṣkaśākhān । vismṛtya pūrvaparibhogasukhāny anāryā veśyā viluptadhanasāram ivālpasattvam ।। dāvāgnibhasmaparuṣaiḥ pavanair udastam etad bhramaty avirataṃ taruparṇacakram ।
utpīḍyamānam aniśaṃ niravagraheṇa saṃsāracakram iva karmasamīraṇena ।। toyābhyāśe srutajalatayā na dravo nātiśuṣkaḥ । paṅkaḥ śoṣaṃ sphuritaśapharījālagarbhaḥ prayāti ।। mandaśyāmapalāśasaṃcayavatī madhye samārdracchaviḥ ।
mlāniṃ yāty aniśaṃ kalāv iva yuge satpauruṣī dharmatā ।। vikṣiptāḥ kiraṇā yad asya bahuśo niryāṇakāle mama । yasyāgnir dahatīva durjanavacas tīkṣṇair mayūkhāṅkuraiḥ ।। atha sa bhikṣuḥ kathāntaravivakṣayā smitam āviścakāra । sa rājā samantato nirīkṣyānyam anīkṣamāṇo mām evādhikṛtya pravrajitena smitam ādarśitam iti viniścitya kutūhalākrāntamatis tam abravīt ।।
vinayadhīram idaṃ ca vapus tava smitam idaṃ ca bhadanta vidhāryate । calati buddhir iyaṃ pavanāhatā vanalateva kim atra nu kāraṇam ।। । atha sa pārthivaḥ sutarām upajātavimarśasaṃbhramodbhrāntamānasaḥ punar api taṃ bhikṣuṃ smitaprayojanaṃ paryapṛcchat । sa ca bhikṣus tadupakārakāmatayaiva rājñaḥ provāca ।। sūryātapo dahati vatsa śarīrakaṃ te tasmāt sukhocitam idaṃ tu roganīḍam । duḥkha abhitāpitānām ।।
vastrātapatratarumandiracandanāmbuhārādayas tadupaghātanimittabhūtāḥ । duḥkhaṃ tv anāgatam avīcisamudbhavaṃ te nāśaṃ prayāsyati narādhipa kair upāyaiḥ ।। prāṇoparodhasamakālam avaśyabhāvi yat prāpsyasi tvam akṛtajña bahuprakāram । duḥkhaṃ yadā kṣaṇaya t tava tadgajabhayā kṣaṇena ।। karmendhanaḥ sphurati tatra sadā hutāśo durvṛttaśoṇitavasāsavapānaśauṇḍaḥ ।
yo bāndhavān iva pariṣvajate pragāḍhaṃ jvālābhujair aviralaiḥ svakṛtāparādhān ।। vīciṃ vadanti vivaraṃ na ca tatra kā cid duḥkhasya vīcir api tiryag upary adho vā । yasmād avīcir iti tena ca saṃprasiddhaḥ śīrṇas tanoti bhavano narakāntareṣu ।। yatra tvayātithijanapraṇayo niṣevyo jvālāsakhīśatapariṣvajanocitena । sa tvaṃ vyathām upagato raviraśmitapto hārād bibheṣi na tu ghoraviṣād bhujaṅgat ।।
। taṃ tvaṃ hatvā yadi na patitas tatkṣaṇaṃ citram etat ।। yenāmṛṣṭaṃ vikacakamalacchedatāmrodareṇa । ye ।।
kāmāsvādavyasanamadirāpānavikṣiptacittaḥ । jvālāhastair narakaśikhinaḥ spraṣṭum icchanti hi tvām ।। kṛpaṇaka narakaṃ padā yāsyasi prerito dāruṇaiḥ karmavātair anekograduḥkhaprakarṣātisaṃtāpito dīnakaṇṭho ūrdhvabāhur jvalacchūlacakrāsikuntaprahāravraṇodvāntaraktokṣitas tatra cākāmakaḥ saṃvasan । yadi samanuvicārayet tad bhavān nūnam pādopamāḥ syur nidāghe atitīvrā amī bhūpate na tv anabhyāhatā yānti saṃvegam ajñā janāḥ prāyaśo duḥkhayantrāntarasthās tu śocanti moghaṃ pralāpārtiśokābhibhūtā bhṛśam ।।
api ca he putraka ।। kāntākarāgravidhṛtāni madhūni pītvā niśvāsasaṃcitadalotpalacandrikāṇi । saṃdaṃśayantravivṛtāsyapuṭāntarālas tāmraṃ kathaṃ kathaya pāsyasi vahnivarṇam ।। tīrāntānatapuṣpapādapalatācchāyāsamāliṅgite ।
tapte vaitaraṇījale nipatito duḥkhāt kadā mokṣyase ।। vīṇāveṇumṛdaṅgagītamadhure saṃprāpya citraṃ sukham । prāpyāvīcim anekaduḥkhavihataḥ kiṃ nāma kartā bhavān ।। dṛṣṭvā prītivijṛmbhamāṇanayano viśrambhaniryantraṇām ।
ālokyāntakakiṃkarān abhimukhān saṃmoham āyāsyase ।। kāliṅgaiś ca vicitritottarakuthair gandhopavāhyair gajaiḥ । ke viśīrṇacaraṇo voḍhāsi dīptān rathān ।। tvayā mūrdhnā yena sphuṭamaṇikarālaṃ ca mukuṭam ।
vahan mūrdhnā tena tvam anubhavitā cāpalaphalam ।। kiṃ ca bhūyaḥ ।। muner yasya prāṇipriyahitasamādhānaviduṣaḥ । praduṣṭānāṃ kā vā bhavatu gatir anyā param ataḥ ।।
unmīlitā iva diśo daśa yasya dīptaiḥ kīrtyaṃśubhir ghanatamaḥpaṭalāvanaddhāḥ । tasmin pradoṣam upagacchati yas tapasvī svair eva karmabhir asau prahataḥ kṣatātmā ।। ātmasnehaparāṅmukhena manasā janmāṭavīgahvare । prāpto bodhim anuttarāṃ sa bhagavān kāṃ satkriyāṃ nārhati ।। jagaddhitādhānavidhānadīkṣāṃ babhāra śāstā bhṛśadurvahāṃ yaḥ ।
manaḥprasādāyatane api tasmin kathaṃ nu cittāni vidūṣayanti ।। narendra samupasthitaṃ tad adhunā tavāpāyikam । tatas tava bhaviṣyati vyasanapañjarān nirgamaḥ ।। evaṃ gate api kriyatām prayatnaḥ pāpaprahāṇe kuśalodaye ca ।
apy eva nāma vyasanāmburāśeḥ syāt te avasānaṃ naralokapāla ।। anekarūpavyasanopamṛṣṭāṃ samudravelājalalolaśīlām । narendralakṣmīm upaguhya pāpaṃ kṛtaṃ tvayā duḥkhaśatāvasānam ।। bahuprakārātyayadāruṇeṣu vicāryamāṇālpasukhodayeṣu ।
viṣajya kāmeṣu manas tvayātmā svayaṃ kṛto durgatiduḥkhasākṣī ।। abhisandhikṛtasya karmaṇo na hi nāśaṃ pravadanti sūrayaḥ । api kalpasahasrakoṭibhiḥ phaladaṃ tan niyamena jāyate ।। ata eva jagau jagadvaro jagadālokakaraḥ kṛpāmayaḥ ।
bhagavān bhavabhoganiḥspṛhaḥ sa hi karmasvakatāṃ śarīriṇām ।। salilānalarājataskarair dhanam atraiva vilupyate nṛṇām । prabhavanti tu tena karmaṇā svam ataḥ karma nṛṇāṃ śubhāśubham ।। parivartati niścalekṣaṇaḥ kṣaṇamātrapratibaddhajīvitaḥ ।
maraṇābhimukho yadā naro nanu karmaiva tadā parāyaṇam ।। svajano janavan nivartane gṛhavittādyaparair vilupyate । svakṛtaṃ tv anuyāti dehināṃ bhavasaṃkrāntyanukūlavartinām ।। api ca he mahārāja ।। maraṇavaśagatasya jantor vivṛddholbaṇaśvāsaśuṣkauṣṭhakaṇṭhasya hikkāpraveśānubandhād vinirdhūyamānorasaḥ kalavikalapadākṣare bhāṣite vihvale cakṣuṣi cchidyamāneṣu marmasv anāmantrya roṣād iva prasthitair vāyubhiḥ । mahati śithilatāṃ gate sandhisaṃghātayantre rujātīkṣṇasūcī-
ṛte kaś cid anyaḥ sakhā tat prayatnaṃ kuru śreyasi ।। api ca mahārāja ।। praveṣṭavyaṃ ghoraṃ sabhayam asahāyena gahanam । tad asmāt kartavyaṃ bahukuśalapātheyam asakṛt ।।
atha sa rājā tena bhikṣuṇā tathā saṃvejito yathā kṣaṇenopalabdhakuśalamūlopacayābhilāṣas tīvrabhayaviṣādavyākulamānasaś ca provāca ।। tad adhunā karavāṇi bhadanta he vada vadāsti dayā yadi te mayi । nipatitaṃ mahati vyasanārṇave kṛpaṇakaṃ kṛpayoddhara māṃ yate ।। jaladamārutacandanaśītalair api vayaṃ vacanais tava tāpitāḥ । svakṛtaduṣkṛtaśaṅkuśatakṣatā viṣayalaulyaparājitamānasāḥ ।।
vipariṇāmakaṭūni mayā purā viṣayasaṅgasukhāny akṛtātmanām । samupaguhya kṛtaṃ bahu duṣkṛtaṃ dahati yan mama saṃprati mānasam ।। dhig avaraṃ viṣamaṃ viṣayāśrayaṃ sukham anāryaniṣevitam adhruvam । yad upagamya narā viṣayadviṣām iha bhavanti sadā karuṇāspadam ।।
avinayo anugato mṛditaṃ yaśo na gaṇitaṃ kulam āyatir ujjhitā । kaluṣaṃ vivṛto anayo viṣayalaulyatayā yāgayā ।। prakṛtiguṇavināśo mandabhāgyasya jātaḥ । yad iha guṇadhanānāṃ śocanīyo asmi jātaḥ ।। prakṛtiruciravṛttāḥ sādhavo nānuvṛttāḥ suca mānāṃ vāṅmadhūnāṃ nimittam । yad anayagahanāntarvartināṃ vyasanaśaraśatānāṃ lakṣyatām āgato aham ।।
viṣayasukhalavāśāpāśam āmucya citte tṛṇalavam iva jīrṇaṃ projjhya sadvṛttavantam । pariṇativirasānāṃ karmaṇām ātmanaiva kṣitidhara iva tuṅgā rāśayaḥ saṃcitā ।। bhūyo api māṃ dhakṣyati proddhūtākulalolapiṅgalaśikho vahniḥ kathaṃ nārakaḥ । pāpātmā mṛta eva nāma satataṃ yo anyo api vāsmadvidho mṛtyuḥ kiṃ mṛtamārikām akaruṇaḥ kartuṃ vyavasyen mayi ।। majjāmīva bhadanta śokasarasi vyā ।
yuṣmatpādasamāśrayāt tu śatadhā na tv eva yāti dhruvam ।। atha sa mahātmā taṃ rājānaṃ saṃvignamānasam avetya pātram ayaṃ śreyasa iti vinirdhāryovāca । tena hi mahārāja tam eva bhagavantaṃ vinipāta janāvalambavatsalam apā tyaktasakalasattvadhātum akhilajagaddhitādhānāmlānaprayogam aparimitaviśuddhodārātiśayaguṇagaṇaratnādhivāsaṃ mahākāruṇikaṃ sarvajñaṃ sarvadarśanaṃ śākyamuniṃ śaraṇam upaihi । tata eva te duḥkhaparaṃparāparyanto bhaviṣyati । vā kṣetrasyāsau svabhāvo bhavati samaguṇaḥ sarvasasyaprasūtau । paryantaṃ nāpnuvanti vyuparatasakalakleśasaṃtānakāle ।।
atha sa bhūpatiḥ pravijṛmbhamāṇakuśalamūlopacayābhilāṣamṛduhṛdayatayā buddhe bhagavati samutpannapremagauravaprasādabahumānaḥ sapratyayāśrusalilabāṣpāviladīnamṛdumukulitanayanayugalavadanas taṃ bhikṣum udīkṣamāṇo bāṣpagaṇḍūṣoparudhyamānakaṣāyakaṇṭho dharaṇitalapratiṣṭhitajānumaṇḍalaḥ kṛtakarapuṭa ity uvāca ।। ekaṃ bāndhavam ekam eva suhṛdaṃ śāstāram ekaṃ param । ācāryaṃ paramārthatattvaviṣaye bhūtārthanāthaṃ vibhum ।। prayāmi śaraṇaṃ śaraṇyatamam apy ahaṃ ।
prapañcaviṣabījanirmalaniruttarādhyāśayam ।। lokopakārakaraṇaikarasasvabhāvam । makarālayakarṇadhāram ।। puṇyāmbhobhir akhaṇḍamaṇḍalaśaśijyotsnāvalīnirmalaiḥ ।
tīvrāpāyavatīṃ viṣādamakarāṃ tīrṇo na duḥkhāpagām ।। yatraiko apy akṛtadhiyo manaḥpradoṣaḥ saṃsāraṃ vyasanaśatais tanoti kṛtsnam । tatraikaḥ katham api cetasaḥ prasādo nocchindyād vyasanasahasratantujālam ।। yaṃ gatvā śaraṇam ahaṃ jagatpradīpaṃ sarvāsaccaritavirodhinīṃ prapannaḥ ।
āryāṇāṃ nayapadavīṃ samantabhadrāṃ taṃ vande kṛpaṇajanādhikānukampam ।। ity uktvā vyasanaparāṅmukhaḥ sa rājā saṃbuddhe bhagavati niścalaprasādaḥ । taṃ bhikṣuṃ kṣititalalagnamaulimūrdhnā vanditvā svapuravaronmukho jagāma ।। saṃbuddhe pratilabdhavān narapatiḥ śraddhām asau tādṛśīṃ yat karmāvaraṇādrijālam akarod alpāvaśeṣāśrayam । pāpaṃ yat kriyate jine vrajati tat tair āryakāryaiḥ kṣayam ekenaiva hi śakyate vilikhituṃ vajrasvabhāvo hy ayam ।।
tasyājñā pravicāryamānatanubhiḥ kāryaiva śāstur bhavet । tasyājñāpravaṇai natasukhaṃ saṃprāpyate śāśvatam ।। vastuṃ bhīmabhayānake api narake loke jinālaṃkṛte । udvṛttakṣatavṛttarākṣasagaṇavyāluptapuṇyotsave ।।
tad yāvan na patati sarva eva loko durdṛṣṭimatavitate pramādakūpe । sarvajñapravacanabhāskare gate astaṃ tat tāvad vacanarasāyanaṃ niṣevyam ।। sarvajñe paramagurau niveśya bhaktiṃ śrotavyaṃ vacanam ṛṣeḥ samantaśobhi । nikṣipya vyasanamayīṃ kukāryacintāṃ nāto anyat param adhikaṃ yato asti kṛtyam ।।
a; a; । a; a; ।। āpāyānām avicchinnaprāyasaṃsāravartmanām । karmakleśavaśāvaśyā duḥkhamayyaḥ pravṛttayaḥ ।।
tadyathānuśrūyate । dvau bhikṣū srotāpannau babhūvatus tābhyām ekenāśeṣasaṃyojanopakṣayād arhattvam adhigatam । taddvitīyas tanmātrasaṃtuṣṭa evāsīt । sa tenārhatocyate sma । bhadramukha śeṣakleśaviṣopaśamāya yatnam ārabhasveti । duḥkhaikarasā bhavā duṣṭapāpasiddhyupāyāni śreyāṃsi kṣaṇalavapariṇāmāviśvasanīyaṃ jīvitam apariniṣpannaprakṛtayo māyopamās tattvavirodhinaḥ kāmāḥ sabhayāḥ savairāḥ sopāyāsāḥ pāpakriyām evāṅgīkṛtya pravṛttāḥ paribhavāyatanam akṛtabuddhīnāṃ kṛtātmanām apy avahāsyatām āvahanti । leśenāpy anugamyamānā mahad duḥkham ākarṣanti । naitān anupatan kaś cid akṣato anupahato vā । hrīmanto apy ebhir āviṣṭāḥ paśusahadharmatāṃ pratipadyante । naite tulayanti vayasāṃ pariṇāmavaikṛtam । yatijanam apy ete pragalbhā vyāmohayanty eva । śreyaso vadhakāḥ pratyamitrāś cāmī vyatītya vinayaniyamaśrībharām āryamaryādām anāryakam evodbhāvayanti । samuditakāntiśobham api kṣaṇena malinayanti puruṣasya śīlasauṣṭhavam । vipātite ca śīle sarvaviṣayāya dvārabhūte hatopaniṣatsamādhir nālaṃ prajñāsaṃpade । sakala eva ca saṃsāra eṣāṃ durantarāyāṇāṃ paryeṣaṇābhir atītaḥ । ye ca śvasūkarādīnām api sādhāraṇā ratiprasaṅgadohadāḥ kas tān sādhujano manasāpi prārthayet । sa tam arhantam abravīt । bhadramukha bhavā duḥkhātmakāḥ santi śreyo durabhisaṃbhavam । jīvitaṃ calam atyantaṃ kāmā doṣaśatākarāḥ ।।
apāyā mama saṃkṣīṇāḥ kiñciccheṣo bhavārṇavaḥ । anubhūya sukhaṃ divyaṃ nirvāsyāmi niyogataḥ ।। api cākṛtapuṇyānāṃ bhavebhyo jāyate bhayam । puṇyasambhārayuktānām utsavātiśayo bhavaḥ ।।
nānāvipattigahaneṣv anayaprapāteṣv andhān ivāśu pithite pathi saṃnipātya । āryān api pratibhayena pathā harantaḥ prakhyāpayanty aśucayo viṣayāḥ svaśaktim ।। atha so arhan mandasaṃvegāpanno ayam āyuṣmān iti viditvā tam āha । āyuṣman sapratidvandvāḥ parīttāsvādadūṣitāḥ ।
bhavā niśitanistriṃśadhārāsaṃpātadāruṇāḥ ।। nopādānakṣamās tāta bhavāḥ kruddhā ivoragāḥ । viṣāgnikavalālokakarālamukhaśaktayaḥ ।। dagdhapravṛttyupādānavāsanāmalamānasaiḥ ।
pravṛttayo jagannāthaiḥ sarvā eva vivarjitāḥ ।। bhavān pariharanty ārād ātmakāmāḥ parīkṣakāḥ । paricchannataṭāgādhāñ śvabhrāpātabhayaṃkarān ।। ratīnāṃ sopatāpānāṃ mukhe sa parivartate ।
abhinandaty anādeyān kṣaṇikān api yo bhavān ।। vicchinnāśeṣasaṃskārapravāhapratisaṃdhayaḥ । pratisaṃdhim upāyāsamūlam āhus tathāgatāḥ ।। visaṃvādinya evaitā gatayo mahatām api ।
vividhānarthanārācasaṃnipātakhalūrikāḥ ।। ādīptaḥ sarva evāyaṃ saṃsāraviṣapādapaḥ । viṣvagvikāsiduḥkhāgner jvālāmālākadambakaiḥ ।। bhavopabhogaspṛhalālasāḥ svayaṃ praviśya saṃmohatamisradurdinān ।
caranti mattā iva bhagnalocanā ghanāndhakāre viparītabuddhayaḥ ।। hitodyatānām avakīrya bhāratīṃ nipātarūkṣāṃ pariṇāmapeśalām । anarthapaṅkaughanimagnaśaktayo bhavanti niśvāsaparāyaṇā narāḥ ।। latāṃ dvirephā iva puṣpahāsinīm upāsate ye tu satāṃ sarasvatīm ।
akāryanirmokam apāsya te kaler mukhaṃ na paśyanti punar vibhīṣaṇam ।। sa tam arhantam abravīt । niruttarāṇy amūni vo vacanakusumāni । kiṃ tu āpāyikāni vyasanāni yāni mayānubhūtāny atidāruṇāni । teṣāṃ pratīkāranimittabhūtaṃ sukhaṃ bhadantānubhavāmi tāvat ।।
atha sa mahātmā tena tasya vacasā sutarām upajanitasaṃvego abravīt । na varṇayanti kṣaṇikām apīśvarā bhavābhinirvṛttim avandhyavādinaḥ । tathā hy ayaṃ skandhakadambakodbhavaḥ samudbhavo naikavidhasya pāpmanaḥ ।। bhavaprabandhapraṇayo manasvino jagaddhitādhānaparasya yujyate ।
anuttarajñānanibaddhacetasāṃ bhavodbhavo bhāvasukhād api priyaḥ ।। punarbhavāsvādalavākulāśayaḥ pravṛttim anvicchati yas tu mohanāt । mudhā sa sarvāyatanopatāpinīṃ vipattim anvicchati sarvatomukhīm ।। bhavāḥ saśokāḥ sabhayāḥ savigrahā vivarjitāḥ sadbhir udāramānasaiḥ ।
narair maruddhūtaśikhā viṣadrumā bhujaṅgamādhiṣṭhitakoṭarā iva ।। bhavāvaśiṣṭāḥ kila sapta jātayo bhayaṃ na te yena punarbhavāśrayam । bhavānuṣaṅgo apy aśucer vivṛjyate narair vidagdhābharaṇānulepanaiḥ ।। kṛtaṃ tvayāpāyikaduḥkhalaṅghanaṃ pravṛttim anvicchasi yena janmanaḥ ।
jijīviṣus tīvraviṣābhidūṣitaṃ praṇītam apy annam upādadīta kaḥ ।। krimer ivāvaskarakardamāntar vivartamānasya yathākathaṃ cit । narasya mātur jaṭharāntarāle kiṃ garbhavāso na mahān apāyaḥ ।। kaḍevarāvaskaranirjhareṇa subaddhasāsṛṅmaladurdinena ।
prajāyamānasya narasya duḥkham apāyaduḥkhair api kiṃ na tulyam ।। davānalapluṣṭapalāśarūkṣaṃ vahan jarājarjaram asthiyantram । kathaṃ cid āyāsanipītaharṣo na kiṃ samo apāyaśatair manuṣyaḥ ।। vidāhibhir niṣpratikāraghoraiḥ kṛtāntabāṇair iva saṃpatadbhiḥ ।
vibhidyamānasvaviṣātmabhāvo gadair ihaivānubhavaty apāyān ।। śastreṇeva vidāryamāṇakaraṇo marmacchidā vāyunā । kruddheneva vitīryate adhikataraṃ kiṃ nāma duḥkhaṃ tataḥ ।। naivāvīcir api vyathām upaharaty āryasya tāṃ dāruṇaḥ ।
yāṃ kurvanti manojvarāḥ paricayāḥ sphītāvalepā malāḥ ।। atha sa viṣayadaurātmyam ivodbhāvayaṃs taṃ maharṣim abravīt । viṣayāsaṅginī buddhir duḥkhena prativāryate । gaṅgeva kūlatoyormiparyastataṭapādapā ।।
anye api bahavaḥ śaikṣā bhavasaṃbhogalālasāḥ । tarpayantīndriyagrāmaṃ viṣayair aviṣādinaḥ ।। sa cārhaṃs tais tadvacobhiḥ sutarām udvejitapratibhayas taṃ śaikṣam avocat । pratisaṃkhyānamahatām akṛcchraś cittanigrahaḥ ।
na cānuvartanīyās te viṣayair ye parājitāḥ ।। mayaiva viṣayoddāmaṃ nanu ceto nivāritam । anyaiś ca vratibhir vīrais tat kasmān nānuvartase ।। viṣayeṣu yadi pramādam eṣe tvam anāryācariteṣu hanta naṣṭam ।
atha te virajanti naiva cetas tava ko artho vada tair anarthabhūtaiḥ ।। viṣayeṣu pariplutendriyāṇāṃ svamanovibhramamātrabhadrakeṣu । nikaṭe nivasanti sarvaduḥkhāny aparijñātanipātadāruṇāni ।। viṣayāpacayānupātinīnām aparimlānasukhāmṛtapradānām ।
chalitaḥ puruṣaḥ prasaṅgadoṣair na ca saṃvetti nirāmiṣaṃ ratīnām ।। paribhūtir upāntike narāṇāṃ bhavasaṃbhogaviṣaktamānasānām । viṣayapratikuñcitaṃ ca ceto vinipātāyatanāni cāvṛtāni ।। pariṇāmaratām aśāntarūpāṃ viparītālpasukhānurāgaramyām ।
paribhūya manasvino ramante kṛpaṇāṃ kāmaratiṃ tapovaneṣu ।। vinigṛhya manaḥ pramādadolācalam adhyātmarativyapāśrayeṇa । anirākṛtayogino ramante bahurūpair atimānuṣair vihāraiḥ ।। vitathābhiniveṣamātraramyāḥ puruṣasyopanamanti nāma kāmāḥ ।
gaticakracaravrataṃ narāṇāṃ viṣayā eva samādiśanty anāryāḥ ।। vyasanopanipātalakṣyavṛkṣe jagati kleśapiśācikābhibhūte । udayā na tu sarvadā bhavanti prakṛtisvāsthyakṛtāṃ tathāgatānām ।। tad ayaṃ samayaḥ kathaṃ cid eva pratilabdhaḥ kuśalaprayogayogyaḥ ।
pratipattividhau bhavān pramāṇaṃ śakunānāṃ hi vanaṃ virāvamātram ।। sa tam arhantam abravīt । śaknuyāṃ sugatau bhogaspṛhāṃ yady apy upekṣitum । brūyāḥ pravadatāṃ śreṣṭha naiva māṃ tvaṃ punaḥ punaḥ ।।
yatas tu māṃ haraty eṣā kāmatṛṣṇā niśācarī । tenātivelakṛpayā tvaṃ māṃ kutsayase vibho ।। sa taṃ mahātmā punar api sānukrośapeśalair vacobhiḥ saṃvejayann abravīt । khinnā vayaṃ rudhirabindum upādadānāḥ sāṃkleśikeṣu sabhayeṣu bhaveṣu vatsa ।
āyāsinīṃ ca kaṭasīm abhivardhayanto naikāntarāyavivaśāḥ svaparābhavāya ।। krūraiḥ parasparavirodhibhir apraśāntair dhātūragaiḥ prakupitair iva kṛṣṇasarpaiḥ । ātudyamānavapuṣām aparāyaṇānāṃ kalpāyutāny abhigatāni ca no mahātman ।। pratyarthikair iva samudyatamaṇḍalāgraiḥ skandhair hatā vayam akāraṇabaddhavairaiḥ ।
āyāsitāś ca viṣayair viṣakumbhakalpais tac chidyatāṃ bhavasukhavyasanānurāgaḥ ।। sa tam arhantam āha । nopacchetsyāmi yady atra janmani skandhasaṃtatim । upapadyoddhariṣyāmi tvadvākyena jitādhinā ।।
sa taṃ pratyāha । yady apy etad evaṃ tathāpi sphuṭaṃ dṛṣṭvālokaṃ tamasi vipule majjasi punaḥ । bhavān yas tvaṃ vāñchasy amṛtapuram utsṛjya sulabham ।। kathaṃ vijñābālāt pipatiṣasi tasmin punar api ।
bhavebhyo duḥkhebhyaḥ spṛhayasi punar yas tvam aghṛṇaḥ ।। anāśān asvantān sulabhavinipātapratibhayān savairān sodvegān saparibhavasaṃtāpavirasān । parityajyāyuṣman vyasanaviśikhāpātavihatān bhavān samyagmārgaṃ bhavabhayaharaṃ bhāvaya sadā ।। dṛṣṭasaṃsāraduḥkho api so abhyāsād rāgapāpmanaḥ । tam uvāca mahātmānam ārujann iva vākśaraiḥ ।।
bhramanti te bahūn kalpān bodhisattvā bhavādhvani । sudāntāḥ saptajanmāni bhramatāṃ kīdṛśī vyathā ।। sa bhikṣus tena vākyena pratodeneva vikṣataḥ । tam abravīd bhavāsvādakārpaṇyopahatāśayam ।।
na tena viditā bhikṣo yā vyathā bhramatāṃ bhave । avajñāya vaco asmākaṃ punar apy avabhotsyase ।। punaś ca tvāṃ bravīmi । yeṣāṃ kleśāvaśeṣo apy upaśamitabalo yo apy upādānam eva ।
teṣāṃ ślāghyā pravṛttir gatiṣu na tu bhavāsvādaparyastabuddhiḥ ।। duḥkhair naiva vyathante kṣitidharaguravo ye parārthe carantaḥ । śobhante na kṣamaṃ tu kṣaṇam api gatiṣu sthātum ātmaṃbharīṇām ।। ye lokān pānti kṛtsnān pitara iva sutān duḥkhapātālamagnān ।
svārthodyogānurāgād anupatati bhavān mṛtyave kevalaṃ tu ।। dhvāntaṃ cetaḥ svaraṅgāvivaraparicayasphītam apy astam eti । teṣām evānurūpā parahitaviduṣāṃ janmasaṃtānalīlā ।। kāruṇyocchrītavīryā rajanikaranibhā bhāskarābhāś ca dīptyā ।
sarvajñatvābhiṣekāḥ puruṣavarayugāḥ sarvadā bodhisattvāḥ ।। evam apy asāv ucyamānaḥ kuśaladharmasādhanodyogavidhura eva vyāhārṣīt । samudāgamavaiguṇyavirūkṣakṣāmacetasām । kuśalapratyayā bāhyāḥ kiṃ kariṣyanti dehinām ।।
prakṣālayanti munayo na jalena pāpaṃ hastena nāpy apaharanti janasya duḥkham । saṃcārayanty adhigamaṃ na paratra ca svaṃ dharmān vadanti tu sukhapratipattisādhyān ।। atha sa krameṇa kālagato bharukacche proṣitabhartṛkāyā nāryāḥ kukṣau janma pratisaṃdadhe । kālāntareṇa ca garbhād abhiniṣkrāntaḥ । mātā cainam abhivīkṣya putrasneham anādṛtyāpavādabhayāśaṅkinī kim api kim api tapasvinī vilalāpa । anunīyamānāpi ca samānasukhaduḥkhābhiḥ sakhībhir asahamānā tanayaviyogavyasanaṃ tam atimanoharātmabhāvaṃ bālakam aṅke kṛtvā bāṣpavegoparudhyamānaskhalitavacasā niyatam īdṛśaṃ kiṃ cid avocat । dṛṣṭvā vaṃśasya lakṣmīm anuparatarasām unmiṣantīṃ samantāt ।
jātaḥ śokāya tu tvaṃ mama tanaya kathaṃ mandabhāgyodayāyāḥ ।। bhuṅkṣvāsahyaṃ vyasanam athavā svasya duśceṣṭitasya । tyaktvā lajjāṃ sujanadayitāṃ ye pramādaṃ bhajante ।। khādyamānaparikomalacchavis tīkṣṇatuṇḍanakharaiḥ patatribhiḥ ।
putra durnayaphalāni bhokṣyase mātur adya parimāṇavartakaḥ ।। dhig dhig astu pariṇāmadāruṇāṃ saṅgināṃ ratim apūrvavāhinīm । adhyavasyati yayābhibhūtadhīr īdṛśāny api jano hatatrapaḥ ।। kaṣṭam āyataviṣādabhīṣaṇe saṃkaṭe mama vivartate manaḥ ।
yatra lokaravabhītayā mayā putraka tvam aṭavīṃ nipātyase ।। dāruṇaṃ bata bidher viceṣṭitaṃ duṣkaraṃ khalu mayā samīhitam । kiṃ karomi śaraṇaṃ vrajāmi kaṃ putra śokaśaratāḍitāśayā ।। hā hatāsmi vighṛṇena cetasā kāmadohadapathānupātinā ।
yat suduṣkaram idaṃ kariṣyate vaiśasaṃ vihatalajjayā mayā ।। bhūr iyaṃ kim iti nāvadīryate nārakaḥ kva nu sa havyavāhanaḥ । yo na nirdahati pāpakāriṇīṃ kakṣamuṣṭim iva māṃ hatatrapām ।। vitataśikhikalāpodbhāsurālokajālaṃ nipatati mama vajraṃ sāṃprataṃ kiṃ tu mūrdhni ।
sutam akaruṇacittā yāham evaṃ tyajāmi stanarasaparibhogaklībavaktrāravindam ।। ity evam anyathā ca tasyā vilapantyāḥ kiṃciccheṣā rajanī babhūva । sā paricārikām abravīt । jñāyatāṃ tāvad bhadre kim avaśeṣaṃ niśāyā iti । sābravīt । svāmini saṃprati hi aruṇakiraṇamālāpāṭalopāntalekhaṃ praviralataratāraṃ khaṃ parāvṛttacandram । pulinam iva payodher vidrumakṣodatāmraṃ parimukulapalāśasvasthasaṃsuptahaṃsam ।।
sā provāca । imaṃ hṛdayasaṃtāpaṃ dīrghakālānuṣaṅginam । durjātaṃ mama mandāyā gaccha cchoraya bālakam ।। ity uktvā sā bāṣpavegoparudhyamānahṛdayā pṛthivyāṃ sahasā nipapāta । paraṃ ca saṃmoham upajagāma ।
sā tatheti pratiśrutya tam ādāya tapasvinam । upahāram ivāpūrvaṃ vicikṣepa mahāpathe ।। bhartṛsnehaḥ ciraparicayād baddhamūlo na dṛṣṭaḥ । hā kāmānāṃ prakṛtir asatī sarvaduḥkhaprasūtiḥ ।।
nāsau rurāvāmuṣitasmṛtitvāc cukopa mātre na ca tattvadarśī । dṛṣṭvā tu tām ātmagatām avasthāṃ svam eva cittaṃ vinininda bālaḥ ।। nāyaṃ jananyā mama kāmacāro na cānimittaṃ vyasanaṃ mamedam । svayaṃ kṛtāni vyasanāny amūni tvayaiva me citta vimuñca dainyam ।।
anārya tāṃ cittakale pratārya pragāḍhaduḥkhodayadāruṇeṣu । bhavopabhogeṣv adhunā viṣādaṃ kim eva mohād asamīkṣyakārin ।। hitaiṣiṇas tasya vaco avadhīrya tvam ajña nirdagdhapunarbhavasya । bibheṣi duḥkhād adhunā kim evaṃ svakarmanirmāṇam idaṃ tavaiva ।।
na pūjayanti pratipattibhir ye giro gurūṇām anukampakānām । imāni cānyāni ca te labhante viṣādanīnāṃ vipadāṃ śatāni ।। yathā yathā tīvradvandvopanipātajāni duḥkhāny anubhavati sma tathā tathā sutarām upajāyamānasaṃvegaḥ sāśrukaṇṭha eva śuśoca viklavātmā tapasvī । mama gurur asau tyaktvā yāto bhavābdhikadurbhavān ।
bhavajalanidher dṛṣṭvāpy antaṃ punar nidhanaṃ gatāḥ ।। sthitiṣu vaśitāṃ saṃprāpyāpi prakāśayaśotsavāḥ । viṣayakṛpaṇāḥ kaṣṭaṃ naṣṭā vayaṃ bhavalubdhakāḥ ।। skandhānāṃ kṣaṇikāpy anuttaragirā nirvṛttir āyāsinī ।
nirvānti jvalanā ivāmbuvihatāś citteśvarā yoginaḥ ।। kṛtvābhiyogam api cāgamagahvareṣu svairapracāram anugṛhya mano manuṣyāḥ । alpaśrutā iti jagaty upayānti saṃkhyāṃ cetovinigrahaphalaṃ śrutam āhur āryāḥ ।। sa sūcikāgrair iva tudyamānaḥ pipīlikair bhugnakarāladaṃṣṭraiḥ ।
mahīrajodhūsarakomalāṅgo muhur muhuḥ saṃparivartate sma ।। sa makṣikāṇāṃ nayutaiḥ parīto mṛduḥ prayatnākulapāṇipādaḥ । viceṣṭamānaḥ karuṇaṃ kathaṃ cid bhavān jagarhe manasānutāpī ।। vyādhūtāsyo vipadam aśivāṃ yo asvatantraḥ prapede ।
āryasyāpi prakṛtimṛdukaṃ tasya cetaś cakampe ।। kravyāśināṃ paravadhapraṇayapragalbhaiḥ pūgair asau parivṛto vigatāsukalpaḥ । prākhyāpayat sa bhavabhogalavābhilāṣaduḥkhāni tasya ca vaco vigatasravasya ।। tasya tathā kṛcchragatasya puradvāri parivartamānasya gavāṃ nirgacchantīnāṃ puraḥsaro vṛṣabhas tam āyuṣmantaṃ dṛṣṭvā vidhiyogasāmarthyāt pitevopagu tāvad avatasthe yāvad atikrāntaḥ sarvo gaugaṇaḥ । so atitīvravedanāturatanur alpasthāmatayā kaṇṭhagataprāṇaḥ punar api mayā vyasanam evānubhavanīyaṃ maraṇād ūrdhvam ity abhiviṣādo api mṛtyur eva tatkāladuḥkhapratīkāram ākārayatu । vanavihagapakṣapātoddhṛtadharaṇitalarajo'vakīrṇadeho nirākrando mandam aparispandakaracaraṇavadanakamala idānīṃ na bhaviṣyāmīti buddham eva bhagavantaṃ namaskartum ārabdhaḥ । tadbhāgyaśeṣopakṛṣṭā iva copāsakā buddhadharmasaṃghānuvādāśrayāḥ saṃkathāḥ kathayantas taṃ pradeśam upajagmuḥ । sa tān avalokya pratyujjīvita iva mṛdusphuṭakalena vacasā kamalapalāśakomalaṃ pāṇim abhiprasāryābravīt । bho bhoḥ satpuruṣā muhūrtakaṃ tāvad asmadanukampayāvatiṣṭhadhvam iti । atha te sahasā tacchabdaśravaṇasaṃbhrāntāḥ kim idaṃ kathaṃ cety utpannavimarśāḥ sthitā vayaṃ bhadramukhete taṃ mahāsattvam āśvāsayāṃ babhūvuḥ । kautūhalākulasamāsāś ca punar evam ūcuḥ ।
avasthāṃś ca vayaś cedaṃ vāksauṣṭhavam idaṃ ca te । matvā calati no buddhiḥ kautūhalasamākulā ।। tat saumya vada ko nāma tvaṃ devo apy atha dānavaḥ । kathaṃ cemāṃ daśāṃ prāptaḥ sajjanāyāsakāriṇīm ।।
sa tān āha । mānuṣo asmi mahāsattvā nāhaṃ devo na dānavaḥ । bhavasaṃbhogatarṣeṇa prāptas tv aham imāṃ daśām ।। atha te tadvacaḥ śrutvā saṃvignoddhatamānasāḥ ।
anukampāmṛtasnigdhaṃ pratyabhāṣanta taṃ punaḥ ।। upāsakā vayaṃ sādho nityaṃ kiṃkuśalaiṣiṇaḥ । vistaraṃ śrotum icchāmaḥ sa cet khedaṃ na manyase ।। sa tān ity avadad yūyaṃ dharmabhrātara eva me ।
duḥkhāni tāvad vāryantāṃ paścād vakṣyāmi vistaram ।। tatheti ca pratiśrutya gṛhītvā pāṇibhiḥ śanaiḥ । pramṛjyāstīrya vastrāṇi svāni teṣu nyaveśayan ।। prasvasthakāyaḥ sa samāhitātmā catvāri satyāni yathekṣitāni ।
parīkṣamāṇo na cireṇa sādhur malān yathāsthūlamayāṃś cakāra ।। anuśayaviśeṣaṃ bhāvanāmārgaheyaṃ ravir iva niśāntadhvāntam ullikhya bhābhiḥ । svatanum atanupuṇyāpyāyitāntarviśeṣāṃ apahṛtagurubhārāyāsalaghvīṃ babhāra ।। atha sa mahātmā kṛtakaraṇīyaḥ kṣaṇam apy avasthāṃ tāṃ parityajya sabahumānaḥ kevalaṃ teṣām upāsakānāṃ kṛtajñatām anurakṣan paryaṅkaṃ gaganatale baddhvā taiḥ sabahumānam udīkṣyamāṇo vistareṇa tebhyo yathāvṛttaṃ vyāhṛtya punar api tān ābabhāṣe ।
abhinandati yo janma sa duḥkham abhinandati । duḥkhābhinandī duḥkhebhyo na jātu parimucyate ।। pakvagaṇḍāyamānasya yaḥ kāyasyāsya saṃbhavaḥ । ītyupāyāsaduḥkhānām utpādaḥ sa vidāhinām ।।
saṃsārāvacaraṃ kṛtsnaṃ sukham ekaghanīkṛtam । narāṇāṃ janmaduḥkhena kṣaṇikenābhibhūyate ।। viṣopadigdhā niśitā ivāyasāḥ śikhā ivāgneḥ prabalānilākulāḥ । sabhīmanādā iva cāśmavṛṣṭayaḥ pravṛttayo duṣprasahāḥ śarīriṇām ।।
bhavaprabandhavyasanānuṣaṅginī matir viparyāsatamo'vaguṇṭhitā । paraṃ samutkṣipya nipātayaty adho vipattipātālatale duruttare ।। taḍillatānāṃ sphuṭanānukāriṇīm anekarūpavyasanānubandhinīm । upādadānasya na jātv imāṃ śivaṃ narasya saṃskāravikārasaṃkulām ।।
svayaṃ samutthāpya vikalpavāsanān samīraṇoddhūtaśikhān bhavānalān । janāḥ saroṣā iva nirdahanty amī svam indriyagrāmam anarthapaṇḍitāḥ ।। svabhāvaduḥkhān prakṛtiprabhaṅgurān asārakān phenalavān ivāmbhasaḥ । arīn imān ātmasamudbhavān bhavān sukhābhimānāś chalitāḥ śarīriṇaḥ ।।
niśamya ko nāma viḍambanām imāṃ pumān madīyāṃ śravaṇopatāpinīm । ratiṃ prakuryād apariplutendriyo vicitrasaṃkleśasamudbhave bhave ।। ta eva santaḥ sukham adhyupāsate sanātanaṃ śāntam atītamānuṣam । bhavopabhogapraṇayānupātinī matir na yeṣāṃ pariśuddhakarmaṇām ।।
hatāvalepāḥ pariśuddhavṛttayaḥ sthitās ta evopari sarvasaṃpadām । na bhāvanāṃ ye ślathayanti sādhavaḥ pravṛttyupādānaviṣopaśāntaye ।। prakhyāpya doṣakaṇikān vibhavān bhavānāṃ nānāvidhavyasanasaṃkaṭasaṃbhavānām । saṃvejya parṣadam ṛṣiḥ sa upāsakānāṃ sadyo yayau praśamam agnir ivāmbuṣiktaḥ ।।
iti bhavalubdhakāvadānam ।। prāṇān prāṇikṛte tyajanti kṛpayā rogān ivāyāsinaḥ । bhūtvā duścaritaikatānamanaso gacchanty adhastād yathā ।। bodhisattvaḥ kilānyatamasmin vividhavarṇagandharasasaṃpannaphalabhārāvanatadrumopagūḍhe vikacasurabhikusumavallīvirājitaparyante marakatamaṇiprabhāharitaśādvalakuthāstīrṇaviṣamabhūmibhāge kamalakuvalayākaronmīlitavimalajalāśayaparigrahe mahaty araṇye vānarādhipatir babhūva ।।
mahākṛpāsvīkṛtamānasatvān nītvāpi puṇyāni paraṃ prakarṣam । gatiṃ tiraścām adhamāṃ prapede sādhuḥ sa kenāpi tu kāraṇena ।। śubhāśubhaiḥ karmabhir āryakarmā krīḍann ivāsau bhavaraṅgamadhye । nidarśayām āsa vicitrarūpām upāyapūrvām upapattimāyām ।।
kṛtvāpy asau durgatisaṃnirodham apāyahetoś ciravipravāsāt । saṃmohatāmisramayīṃ prapede tiryagvipattiṃ karuṇāparītaḥ ।। pravartate karmavaśena loko nirāśrayo ayaṃ gaticakramadhye । babhūva tasya tv anavadyabuddheḥ śubhāśubhe karmaṇi kāmakāraḥ ।।
mahātmā kāyamātreṇa vinipātaṃ gato apy asau । avipannaguṇābhyāsapeśalādhyāśayo babhau ।। anāryaiś caritair dūrān niśamyaiva vivarjitaḥ । āryām udbhāvayām āsa paddhatiṃ sa śivodayām ।।
ātmasaṃjñāviparyāsaprahāṇād eva so atyajat । svasukhāsaṅginīṃ caryām anāryajanavartinīm ।। vṛttaśobhāṃ samālokya tasya jātivirodhinīm । munayo apy abhavann ātmany avajñāśithilādarāḥ ।।
sa tatra mātaram andhāṃ vṛddhāṃ ca paricaran vivekakāmatayā ca svayūtham apahāya teṣu teṣu puṣpaphalasamṛddheṣu vanāntareṣv anutkaṇṭhitamanā vijahāra । aṃsena tāṃ pariharan viṣameṣu deśeṣv amlāyinīṃ srajam ivādhipatiḥ kapīnām । ānṛṇyam apratisamaṃ sa jagāma mātur garbhādidhāraṇapariśramakheditāyāḥ ।। pākopapāditarasaiḥ sa phalaprakārair niṣprāṇakaiś ca madhubhiḥ kusumādhivāsaiḥ ।
toyaiś ca phullakamalotpalinīmanojñais tāṃ mātaraṃ paricacāra viśuddhasattvaḥ ।। tayā karuṇayā cāsāv anubaddhaḥ kapīśvaraḥ । vijahāra vivikteṣu parvateṣu vaneṣu ca ।। atha kadā cid anyatamo vyādho dhanvī pṛṣṭhāvāpī pragāḍhāvabaddhaparikaro mālutāvatānasaṃyatākulakeśabhārabhāsuraḥ śvāpadān abhidravaṃs taṃ deśam abhijagāma ।
vallīkuṇḍalakāvabaddhakapilavyādhūtakeśāśivam । yātāḥ kvāpi vilaṅghya kaṇṭakalatānaddhān prapātān api ।। atha sa durātmā viphalaprayāsatayā sutarāṃ krodhāgninā pradīptamānasaḥ saśiraḥprakampaṃ niśvasya ca palāśikayāvagṛhya lalāṭapuṭaprasvedasalilaṃ tam evānukampamānaṃ taṃ vānarādhipatiṃ dadarśa pādapaikadeśāvasthitam । dṛṣṭvā ca bhṛśataraṃ krodhavahninā prajajvāla । aśaknuvanto balinaḥ prabādhituṃ khalāḥ svadaurātmyavirūkṣadṛṣṭayaḥ ।
akāraṇakrodhaviṣāśivāśivā bhavanti sādhuṣv apakāradāruṇāḥ ।। atha sa durātmā dhanuṣi niśitaṃ sāyakaṃ saṃdhāya vegena bodhisattvam abhidudrāva । sa ca mahātmā lobhanīyataraṃ vapur avetya mayi ca nāsyāyaṃ nirbandha iti । śakto api pratyavasthātum apagatasaṃrambhamānasaḥ khaga iva mahatā javena tadbāṇapatham aticakrāma । muṣṭiprahāreṇa sa śailaśṛṅgaṃ śakto api saṃcūrṇayituṃ mahātmā । jālmaṃ tam eva tv anukampamānas tadbāṇasaṃpātapathād vyatītaḥ ।।
sa ca puruṣādhamas tīvratarasaṃrambhamanyuvegākulīkṛtāśayas tāṃ bodhisattvajananīṃ pratyākṛṣṭatīkṣṇabāṇāśanir abhisasāda । abhyāsayogāt kaṭhinīkṛtāni manāṃsy anāryaiś caritaprasaṅgaiḥ । pāpakriyāyām avicārya kāryaṃ caranti lokasya niraṅkuśāni ।। atha bodhisattvaḥ purāyaṃ me mātaraṃ vyāpādayatīty avigaṇitasvaprāṇātyayaḥ sasaṃbhramadrutataragatir abhigamya taṃ vyādhaṃ sānunayapraśamamadhuram ity abravīt ।
tiṣṭha tiṣṭha mahāsattva mā vadhīr jananīṃ mama । kas tavemāṃ guṇo hatvā vṛddhāṃ proṣitalocanām ।। tavāpi nūnam āyuṣman mātā hṛdayavallabhā । ātmasnehānumānena mā vyātsīr mama mātaram ।।
phalamūlajalāhārāṃ vasantīṃ vijane vane । vyāpādayitum ambāṃ me sādhos tava na yujyate ।। spṛṣṭadṛṣṭāpacāre api puruṣās tuṅgamānasāḥ । praharanti na śauṭīrād dainyopahatacetasi ।।
purātanair eva hatāṃ karmabhiḥ paruṣair imām । ghnato niraparādhāṃ te kathaṃ notpadyate dayā ।। api cedaṃ mṛgendrāsṛkkalaṅkitamukhaṃ śaram । na lajjase kathaṃ nāma muñcañ chākhāmṛgītanau ।।
sphītāvalepau karimastakeṣu bhujāv imau jyākaṭhinaprakoṣṭhau । niyujyamānau kṛpaṇāśrayeṣu daurbhāgyam udbhāvayataḥ sphuṭaṃ te ।। amuktapūrvo hariṇāṅganāsv apy akṣūṇalakṣas tava kaṅkapattraḥ । śilīmukho ayaṃ pratikuñjarīva niyujyamānaḥ kapidurgatāyām ।।
abhyarthyamānā ripuṇāpi dhīrā bāṣpāmbuviṣyandivilocanena । bhavanti tatkālavinīyamānakrodhoparāgādhikaramyaśobhāḥ ।। tasmād udvīkṣasva paraṃ ca lokam imāṃ ca vṛddhām aparāyaṇāṃ tvam । mā gā vaśaṃ roṣaniśācarasya lokadvayānarthaśatāvahasya ।।
evam apy asāv ucyamānaḥ krauryābhyāsakaṭhorahṛdayapāṣāṇas tad bodhisattvavacanam ākarṇyaivāvadhīrayām āsa । pāpaprasaṅgaparuṣīkṛtamānaseṣu vyarthā giro guṇijanābhihitā bhavanti । viprasrutā jaladharebhya ivāmbudhārā vajrāgnidagdhaśikhareṣu mahīruheṣu ।। atha vānareśvaras tam anāryakarmāṇam anunayavidhuram avagamya cintām āpede ।
mātary ayaṃ yadi mama praharaty anāryaḥ saṃpaśyato mama vadhaḥ sakalaḥ sa eva । tyaktvā svajīvitam ataḥ paripālayāmi vṛddhām imāṃ kumudinīdhavalāṃ ca kīrtim ।। hā putraketi kṛpaṇā karuṇaṃ rudantī । draṣṭuṃ guruvyasanam asti na me prabhutvam ।।
jātaś ca nāma na vinakṣyati vety ayuktam utpāda eva niyamena nipātahetuḥ । tulye ca nāma maraṇavyasanopatāpe mṛtyur varaṃ parahitāvahitāśayasya ।। tadgarbhasaṃdhāraṇasaṃbhṛtasya snehānubaddhasya pariśramasya । asyāḥ krameṇaiva mamābhyupeto nirveśakālātiśayotsavo ayam ।।
duḥkhaṃ tu nirgārayatīva ceto mamaikam evāvinivāryavīryam । ambā mṛtaṃ māṃ yad iyaṃ viditvā duḥkhena saṃtyakṣyati jīvalokam ।। arthāya netravyasanaṃ tu jātam asyā na māṃ drakṣyati māryamāṇam । yad asya tīkṣṇena durādhareṇa vyādhaprayuktena śilīmukhena ।।
kṛtvā ca yat pāpam ayaṃ tapasvī duḥkhāni saṃprāpsyati dāruṇāni । etan mano nirdahatīva mahyaṃ prāṇoparodhaṃ svam acintayitvā ।। dhig astu saṃkleśapiśācavaiśasaṃ pṛthagjanatvaṃ dhig anarthapaṇḍitam । vipattipātālatale duruttare vṛthaiva yal lokam imaṃ vimuñcati ।।
atha sa prakṛtiśuddhasattvas tadavastho apy anabhijātaviṣādadainyasaṃbhramamanās taṃ vyādham abravīt । amogho yad ayaṃ bāṇas tvayā tāta samudyataḥ । mayi prahara niḥśaṅkaṃ mā kārṣīr mṛtamārikām ।। atha sā vṛddhā vānarī taṃ bodhisattvasyātiduṣkaraṃ hṛdayasaṃtāpakaraṃ vyavasāyam avetya pāṇibhyāṃ hṛdayam abhighnantī sāśrukaṇṭhā gadgadāyamānavacanā bodhisattvam āha ।
putra mā sāhasaṃ kārṣīr mayy eva praharatv ayam । mṛtayāpi mayā kiṃ syāj jarayāpītasārayā ।। yad ahaṃ tāta jīvāmi durmanā duḥkhabhāginī । tvatsaṅgamasukhābhyāsaṃ rasāgraṃ na varaṃ hi tat ।।
tvayi jīvati jīvanti bahavo dharmajīvinaḥ । nimīlite tvayi vyaktaṃ diśaḥ sarvā nimīlitāḥ ।। jarājanitasaṃvegā viproṣitavilocanā । mṛtyum evābhikāṅkṣāmi niśvāsaikaparāyaṇā ।।
tvaṃ me hṛdayasarvasvaṃ putrakocchvasimi tvayā । tvayi jīvati jīvantīṃ mām avehi mṛtām api ।। upāyāsi prapannāyā jarākāntāram āyatam । viśrambhasthānavan mṛtyur bhāgyenaiva mamāgataḥ ।।
atha bodhisattvo abhipraṇamyānuneṣyann anukampāśītalair api nirdahann iva vacobhir jananīṃ praty āha । kṣudrajantor api kṛte jahyāṃ dehaśatāny api । mātur arthe tyajed deham itaro api gatavyathaḥ ।। kāyavraṇam imaṃ tīvravyasanāpātakātaram ।
tavaiva paricaryāyai mātaḥ pariharāmy aham ।। na ca me kāyikaṃ duḥkhaṃ tathā janayati vyathām । mānasenaiva duḥkhena yathā pīḍye vidāhinā ।। svakāyaparirakṣārtham adhyupekṣya vadhaṃ tava ।
duḥkhaṃ manomayaṃ soḍhuṃ kathaṃ śakṣyāmi duḥsaham ।। api cāmba । sarve saṃnicayāḥ kṣayāntavirasā dīpāḥ prabhāteṣv iva । saṃsārādhvani dehināṃ vicaratāṃ dharmānukṛtyaṃ param ।।
atha sā bodhisattvajananī śītair ananyasattvasadṛśaiḥ karuṇāniṣyandabhūtaiḥ snehātiśayodgāribhiḥ svajīvitanirapekṣair aparimlāyamānagauravaprasādapeśalais tadvacobhiḥ sutarām ākleditahṛdayā vyāpinā svareṇa tad vanam āpūrayantī sakaruṇaṃ virurāva । amūni tava vākyāni śītāny api dahanti mām । himāpātā iva latāṃ pākapāṇḍupalāśinīm ।। kṣudreṣv api prakṛtibhadra mṛdusvabhāva ।
mām adya duḥkhaśatabāṇaśaravyabhūtām ।। hā hā hatāsmi kṛpaṇā cyutabhāgadheyā daivena sādhujananirdayapauruṣeṇa । saṃrakṣa māṃ suciram ekapade jahāsi kiṃ putrakādya nanu saiva tavāsmi mātā ।। sakhyaḥ kva tāḥ pratigatā vanadevatās te ।
kasmāj jagan mama nimīlati putraśūnyam ।। nadyaś ca sphuṭapadmareṇuharitakṣāmormimālādharāḥ । bhānor aṃśukarālitāś ca divasā rakṣantu me putrakam ।। acetanānām api pādapānāṃ babhūva kampo ruditena tena ।
mṛdūkṛtaṃ tasya na nāma ceto manāg api krūramanorathasya ।। atha sa durātmā tadvākyaśravaṇajvalitakopānalādīptahṛdayaḥ kathāparyavasānam avigaṇayyaiva bodhisattvaṃ tīkṣṇena bāṇena marmadeśe abhihatya prāṇair viyojayāṃ babhūva । tatāna bahalaṃ tamo dviradayūthanīlaṃ jagat । papāta śalabhāvalīvalayapiṅgalaṃ khād rajaḥ ।।
dvitīya iva bhāskare samudite abhavaṃs tatkṣaṇam । hate kapigaṇādhipe sucaritaikaratnākare ।। atha sa dasyus tad atidāruṇaṃ karma kṛtvā sadyas tadvipākacihnākulīkṛtahṛdayaḥ svam āvāsam abhipratasthe । tatra ca tatkarmāparādhena bhairavo niṣpratīkārarabhasajvālāmālākulo mahadagniḥ prajajvāla । sadyo agniḥ pariṣaṣvaje priyam iva jvālābhujair āyataiḥ ।
nikṣepaṃ vapuṣo vipākacapalaṃ nodīkṣate prāṇinām ।। saṃśuṣkakakṣāntavisarpiṇībhir jvālābhir agneḥ pavanoddhatābhiḥ । āliṅgito asau kaṭhināntarātmā mumoha hā heti ca saṃrurāva ।। anilākulitānalāvalīḍhaḥ kaṭudhūmaughaniruddhakaṇṭhatāluḥ ।
nipapāta samutpapāta cāsāv asakṛn mīna ivāturas tapasvī ।। vahniḥ saroṣa iva naiva śaśāma śīghram । jajvāla dhūmakapiśārcir antaḥ ।। jvālānāṃ gaganatalāvalambinīnāṃ saṃtānāḥ kusumitakarṇikāragaurāḥ ।
rejus te pralayavilīyamānasānor niryāsāḥ kanakagirer iva sravantaḥ ।। pāpātmā sakalatraputravibhavaḥ śuṣko yathā pādapaḥ । vahnir dhūmakalākalaṅkitamukhajvālākalāpaś ciram ।। vivarjayed asatkriyāṃ bhujaṅgamāṅganām iva ।
jinauraseṣv akāraṇaprajāhitābhiyogiṣu ।। ।। iti śrīkapīśvarajātakaṃ navatriṃśattamam ।। mātary apakāriṇaḥ prāṇina ihaiva vyasanaprapātapātālāvalambino bhavantīti satatasamupajāyamānapremaprasādabahumānamānasaiḥ satpuruṣair mātaraḥ śuśrūṣaṇīyāḥ । vikasitasitakumudendukundakusumāvalīguṇagaṇavibhūṣitaḥ pūrvajanmāntaropāttāprameyānavadyavipulasakalasaṃbhāro dhanadasamānaratnāśrayaḥ svajanakṛpaṇavanīpakabhujyamānodāravibhavasāranicayo mitro nāma sārthavāho babhūva ।
paropakāraikarasābhirāmā vibhūtayaḥ sphītatarā babhūvuḥ । tasyāryasattvasya nabhasy anabhre karā ivendoḥ kumudāvadātāḥ ।। tṛṣṇānalaiḥ śokaśikhāpracaṇḍaiś cittāni dagdhāni bahuprakāram । āśāvatāṃ sapraṇayābhirāmair dānāmbusekaiḥ śamayāṃ babhūva ।।
lobhakleśapiśācikāvaśatayā saṃdūṣitādhyāśayam । matvā vāyuhatārṇavormicapalaṃ svaṃ jīvitaṃ bhūyasā ।। gāhante pāpagartaṃ sphuṭadahanaśikhābhīmaparyantarandhram । tān arthān arthiduḥkhavyupaśamapaṭubhiḥ protsasarja pradānaiḥ ।।
tasyāputradhanatvāt putrābhilāṣiṇo yadā manorathaśatair asakṛd unmiṣitonmiṣitāḥ putraśriyaḥ prasahya sphītataravairabhārendhanavahnineva vigatanikhilapratīkāradāruṇaprabhāvamahatāśu kṛtāntālayaikaparāyaṇāḥ kriyante sma tadāsau lokapravādamātrayāpi panthānaṃ samavatīrya dhanadavaruṇakuberaśaṃkarajanārdanapitāmahādīn devatāviśeṣān putrārthaṃ yācitum ārebhe । vavre vṛddhiṃ samuditamahāvaṃśalakṣmyambujanma । śoṣaṃ ninye ravir iva jalaṃ bhāgadheyārkabimbam ।। sraṣṭāraṃ makaradhvajaṃ girisutāputraṃ mayūrāsanam ।
putrārthī śaraṇaṃ yayau bahu punar dānaṃ dvijebhyo dadau ।। yad yaj jano maṅgaladeśanābhir vratopavāsādhigataiś ca duḥkhaiḥ । ⏓ ⏓ ।। ।
putrārthasaṃsiddhinimagnabuddhir vikṣipya khedaṃ sa cakāra tāṃs tān ।। evam anekaprakāraṃ kāyacetassor āyāsakāribhir api vratopavāsamaṅgalair yadā naiva kadā cit kāle asya putrā jīvino babhūvus tadaivam ativipule pragāḍhaśokāpagāmbhasi nimajjantaṃ kaś cit sādhupuruṣo abravīt । karmāṇy evāvalambanti dehināṃ sarvasaṃpadaḥ । bhūtānāṃ tuṅgaśṛṅgāc ca vinipāto na bhūtaye ।।
saṃkleśaṃ bahavaḥ prāptāḥ putratṛṣṇārtabuddhinā [!] । na ca te adyāpi jīvanti tatra kiṃ parikhidyase ।। karmāṇi nirmucya kathaṃ bhavebhyaḥ svargaukasas tuṣṭivaśād iheyuḥ । ye yair vinā nātmabhavaṃ labhante te tair vinā janma kathaṃ bhajeran ।।
te vāñchanti narāmaroragasukhaṃ prāyeṇa dānādibhiḥ । yas tvaṃ dyām adhigantum icchasi bṛhatsopānamālāśrayāt ।। tvam api ca kuru tāvat saṃprasiddhyai kadā cit । sakalajanapade asmin khyāpayasva prasiddhyai ।।
atha tasya kālāntare gaganatalam aṃśumālīva svakiraṇanikarair virājamānaṃ svavaṃśalakṣmīḥ putraṃ janayāṃ babhūva । sa ca saṃpūrṇāmalacandramaṇḍalasamacchattrorubhāsvacchirāḥ । bhinnendīvaraphullapattranicayaśyāmāruṇāntekṣaṇaḥ ।। pravyaktasphuritendracāparuciraiḥ prahlādibhir lakṣaṇaiḥ ।
prodgīrṇasvamayūkhajālajaṭilai ratnāṅkurair veṣṭitam ।। samavipulalalāṭaṃ śrīmaduttuṅganāsam । daśadivasapareṇa khyāpayām āsa loke ।। śarīriṇāṃ vṛddhikaraiḥ samṛddhair viśeṣayuktair vividhānnapānaiḥ ।
sudhāvadātaiḥ sphuṭacandrapādaiḥ payodhiveleva yayau samṛddhim ।। dhātrībhiḥ sa samunnītaḥ kṣīraiś ca sarpimaṇḍakaiḥ । pupoṣa sundaraṃ dehaṃ hradastham iva paṅkajam ।। atha tasya pitā mitraḥ sārthavāho vaṇigjanaiḥ ।
dravyair vahanam āropya jagāhe toyadhiṃ mudā ।। timiṅgilakṣobhavivardhitormimahodadhau mīnavipannapātre । pitur vyatīte jananīṃ jagāda cakāra kiṃ karma pitā mameti ।। tato asya jananī pativiyogaśokaglapitahṛdayā cintām āpede ।
āśāpāśaśatākṛṣṭo jano mṛtyuṃ na paśyati । viṣayāsvādakṛpaṇo vāraṇa iva bandhanam ।। yady api kathayiṣyāmi pitaraṃ yānapātrikam । eṣo api mama mandāyā nāśam eṣyati toyadhau ।।
pṛcchaty asmai kathayati na vā sarva evaiṣa lokaḥ । nānāduḥkhavyasanagahanaṃ vyādhisaktaṃ niṣeddhum ।। paro api yaḥ sādhujanānujuṣṭaṃ vihāya mārgaṃ śrayate vimārgam । nivāraṇīyaḥ sa matāj janena prayatnataḥ kiṃ punar eva putraḥ ।।
tato janāni kathayāṃ cakre । putrakaukarikatvena pitā te mām apūpuṣat । yady ahaṃ sukhitā kāryā kārayaukarikāpaṇam ।। atha maitrakanyako bodhisattvo mātur vacanaṃ kusumamālām iva śirasā samabhivadyānyasminn ahani [!] aukarikāpaṇaṃ prasasāra ।
puṇyasaṃbhāramahatas tasya sattvadayāvataḥ । prathame ahani saṃpannaṃ catuṣkārṣāpaṇaṃ dhanam ।। svagarbhasaṃdhāraṇaduḥkhitāyai dadau sa tasyai mudito jananyai । daridraduḥkhavyasanacchidāyai dhanaṃ mahābhogaphalaprasūtyai ।।
atha ye tasmin puravare ciraṃtanā aukarikās te tasya tam abhivardhamānaṃ krayavikrayalokam aviṣamavyavahāranītyā prakṛtipremapeśalatayā cāvarjitamanasaṃ tasmin mahāsattve vyavahārārtham āpatantam avalokya taṃ tasmāt karmaṇo vinivartanārtham āhuḥ । gāndhikāpaṇikaḥ śreṣṭhī pitā te asmin pure purā । sa tvaṃ tāṃ vṛttim ujjhitvā śrayase anyāṃ kayā dhiyā ।। atha bodhisattvas tām api jīvikām apahāya gāndhikāpaṇaṃ cakāra ।
yasminn eva dine cakre sa sādhur gāndhikāpaṇam । kārṣāpaṇāṣṭakaṃ tasya tasminn evopapadyate ।। tam [!] api mātre pratipāditavān । atha gāndhikāpaṇikāḥ puruṣāḥ sametyāgatya ca taṃ mahāsattvaṃ vicchandayām āsuḥ । gāndhāpaṇaṃ klībajanābhipannaṃ pitā na vaimadyapure cakāra ।
tatraiva hairaṇyikatāṃ sa kṛtvā dhanāni bhūyāṃsi samāpa sādho ।। atha maitrakanyako bodhisattvas tām api jīvikām apahāya hairaṇyikāpaṇaṃ cakāra । tayāpi tasmin vyavahāranītyā hairaṇyikāṃs tān abhibhūya sarvān । lebhe dine sa prathame mahārhaḥ kārṣāpaṇān ṣoḍaśa tān dadau ca ।।
dine dvitīye dvātriṃśatkārṣāpaṇān upārjya saḥ । dakṣiṇīyaviśeṣāya [!] mātre tān api dattavān ।। atha hairaṇyikāpaṇikāḥ puruṣāḥ sametyāgatya ca taṃ tasmāt karmaṇo vinivartanārtham āhuḥ । śaraccandrāṃśudhavale labdhvā janma kule katham ।
kṛpaṇāṃ jīvikāhetor vṛttim āśrayate bhavān ।। parbhañjanoddhūtaśikhākarāle hutāśane visphuritasphuliṅge । vivartitaṃ ślāghyam ativa puṃsāṃ na tu svavṛtteś cyavanaṃ pravṛttam ।। mahoragaśvāsavighūrṇitograis taraṅgabhaṅgair viṣamān payodhīn ।
agādhapātālavilagnamūlān pitā vigāhyārjitavān dhanaṃ te ।। yad āśritaṃ karma janānuvartinā tvayā vidagdhena dhanepsunādhunā । kathaṃ na saṃprāpsyasi bhāgyasaṃpadaṃ pitur vyatīte api viśālinīṃ śriyam ।। vitteśvaro apy arthavibhūtivistarair nāsāsadarthā vibabhāra yasya ।
tasyā [!] mahendrāmalatulyakīrteḥ sūnuḥ kathaṃ tvaṃ na bibharṣi lajjām ।। gehe bandhuṣu sūnuṣu vyapagatasnehātmanodyoginaḥ । prāpyārthān gajadantabhaṅgasitayā cinvanti kīrtyā jagat ।। atha maitrakanyako bodhisattvas tebhyo apy tathānuguṇinīṃ kathām avadhārya samudrāvataraṇakṛtavyavasāyo mātaram upasṛtyovāca । amba sārthavāhaḥ kilāsmākaṃ pitā purā tad anujñāṃ prayaccha yad aham api mahāsamudram avatariṣyāmīti । sā pūrvam eva bhartṛmaraṇaduḥkhena vigatajīvitāśā svasya tanayasya tenāsaṃlakṣitadāruṇena viyogaśokaśastreṇa bhṛśataraṃ pravidāryamāṇahṛdayā svatanayam āha ।
vatsa kena tavākhyātaṃ vinākāraṇaśatruṇā । jīvitaṃ kasya te aniṣṭaṃ tvayā krīḍāṃ karoti kaḥ ।। daivāt kathaṃ cit saṃprāptaṃ cakṣur ekaṃ tvam adya me । putraka kleśabhāginyā mṛtyunā hriyase adhunā ।।
na yāvad ekaṃ mama duḥkhaśalyaṃ prayāti nāśaṃ pravidārya śokam । kathaṃ nu tasyopari me dvitīyaṃ nipātyate pāpamayair amitraiḥ ।। yaiḥ saṃtyaktaṃ kṛpaṇahṛdayair jīvitaṃ bhogalubdhaiḥ । bandhūn ajñā makaranilaye mṛtyave yānti nāśam ।।
tan mām anāthāṃ pratipālanīyāṃ tvajjīvitāśaikanibandhajīvām । saṃtyajya yātuṃ katham udyamas te mā sā kathā mānavaro madīyam ।। svaprāṇasaṃdehakarīm avasthāṃ praviśya naikāntasukhaṃ prasādhyam । saṃpattayo yena vaṇigjanasya tato aham evaṃ suta vārayāmi ।।
sa tasyā hitārthaṃ madhurāṇy api vacanakusumāni tṛṇam ivāvadhūya sapragalbhatayā samavalambitavikatthāśobhaṃ kiṃ cid īdṛśaṃ pratyāha । varaṃ naiva tu jāyeran ye jātā nirdhanā janāḥ । jātasya yadi duḥkhāni varaṃ mṛtyur na jīvitam ।। āśayā gṛham āgatya dīnadīnās tapasvinaḥ ।
arthino mama pāpasya yānti niśvasya durmanāḥ [!] ।। ye śaktihīnā vibhavārjanādau te dehino duḥkhaśataṃ sahante । lokaṃ punar duḥkhaśatopataptaṃ draṣṭuṃ na śaknomi cirāyamāṇaḥ ।। tasmād vilaṅghāmi vacas tavedaṃ yāsyāmi taṃ tvaṃ prajahīhi śokam ।
tatraiva yāyāṃ nidhanaṃ samudre chinnaṃ mayā vā vyasanaṃ janasya ।। atha maitrakanyako bodhisattvo mātaram apramāṇīkṛtya nirgatya gṛhād vārāṇasyāṃ puryām ātmānaṃ sārthavāham ity udghoṣayām āsa । mitro nāma babhūva yaḥ suranaraprakhyātakīrtidhvajaḥ । yātuṃ ye vaṇijaḥ kṛtopakaraṇās te santu sajjā iti ।।
atha maitrakanyako bodhisattvo vividhopakaraṇasaṃbhārasādhanānāṃ samāgṛhītapuṇyāhaprasthānabhadrāṇām upahṛtamaṅgalavidhānānāṃ vaṇijāṃ pañcabhiḥ śataiḥ kṛtaparivāraḥ prasasāra । mātā cainaṃ gacchatīti śrutvāha । mamaikaputraka kva yāsyasīti karuṇakaruṇākranditamātraparāyaṇā komalavimalakamalavilāsālasābhyāṃ pāṇikamalābhyāṃ rucirakanakaghaṭitaghaṭavikaṭapayodharavarorubhāsuram uraḥ pragāḍham abhitāḍayati । bāṣpasaliladhārāparaṃparodbhavoparudhyamānakaṇṭhī [!] anilabalākulitagalitasajalajaladapaṭalāvalīmalinakeśapāśā satvaratvaram abhigamya maitrakanyakasya bodhisattvasya pādayoḥ pariṣvajyaivam āha । mā māṃ putraka parityajya yāsīti । anartharāgagrahamūḍhabuddhayo narā hi paśyanti na kevalaṃ hitam । satāṃ hitādhānavidhānacetasāṃ giro api śṛṇvanti na bhūtavādinām ।। śirasi kupitacittaḥ pādavajreṇa hatvā ।
tvaritamatir abhūt saṃprayātuṃ vaṇigbhiḥ ।। tataḥ sā mātā samutthāyāha । putraka yad upacitam apuṇyaṃ macchirastāḍanāt te । punar api guruvākyaṃ mātigāḥ svapnato api ।।
atha maitrakanyako bodhisattvo vividhavihārāyatanaparvatopavanagahvarasarittaḍāgārāmaramaṇīyatarān anekanagaranigamakarvaṭagrāmādīn anuvicaran krameṇa samudratīraṃ saṃprāpya sajjīkṛtayānapātro bhujagapativadanavisṛtaśvasanacapalānilabalavilulitavipulavimalasalilam aruṇataruṇakiraṇanikararucirapadmarāgapuñjaprabhārāgarañjitormimālājalam asurasvarasamasurasureśvarakarodarasphuritahutavahaśikhāvalīkarālavajrapatanabhayanilīnadharaṇīdharaśikharaparāhatajaloddhatottuṅgataraṅgabhaṅgaraudraṃ samudram avatatāra । mahānilotkṣiptataraṅgabhaṅgaiḥ samullasadbhiḥ kham ivotpatantam । saritsahasrāmburayapravāhair bhujair vilāsair iva gṛhyamāṇam ।। prakṣubdhaśīrṣoragabhīmabhogavyāvartitodvartitatoyarāśim ।
tanmurdhni ratnodgataraśmipuñjaṃ jvālākalāpocchuritormicakram ।। ahipativadanād vimuktatīvrajvalitaviṣānaladāhabhīmaśaṅkham । timinakhakuliśāgradāritādriṃ tadacalapādahatāmbumīnavṛndam ।। tuṅgataraṅgasamudgatatīraṃ tīranilīnakalasvanahaṃsam ।
haṃsanakhakṣatadāruṇamīnaṃ mīnavivartitakampitavelam ।। ratnalatāvṛtabhāsuraśaṅkhaṃ śaṅkhasitendugabhastivivṛddham । vṛddhabhujaṃgamahāhavaraudraṃ raudramahāmakarāhatacakram ।। khagapatisavilāsapāṇivajraṃ prahatavipāṭitadṛṣṭimūlarandhram ।
pramuditajaladantidantakoṭipramathitanaikavilāsakalpavṛkṣam ।। tad eva sa saṃlakṣya tīraparyantarekhaṃ prakaṭavikaṭāvartagartodarabhramadbhramitajhaṣabhujagakulamaṇḍalaṃ naikavicitrādbhutāścaryam atiśayam ambhasām ālayam atikramatas tasya dharaṇīdharaśikharavipulātmabhāvasya makarakaripater vivartamānasya samutthitair urvīdharākāradāruṇaiḥ pramuktakalakalārāvaraudrair mahadbhiḥ salilanivahair utpīḍyamānaṃ tad yānapātraṃ maraṇabhayaviṣādabhraśyamānagātrair dīnaruditākranditamātraparāyaṇaiḥ saṃyānapātrakaiḥ saha sahasaiva salilanidher adhaḥ praveṣṭum ārabdham । urvīdharākārataraṅgatuṅgair ugrair yugāntānilacaṇḍavegaiḥ । tad yānapātraṃ jaladher jalaughair āsphālyamānaṃ vidadāra madhye ।।
daṃṣṭrākarāle jhaṣavaktrarandhre kaś cin mamārārtaravas tapasvī । ke cij jalodgāraniruddhakaṇṭhā jagmur nirucchvāsagiro vyasutvam ।। gatvāpi ke cit phalakair mahadbhir ambhonidhes tīram avekṣamāṇāḥ । dūrāmbusaṃtānapariśramārtās trāsākulā nedur udīrṇanādāḥ ।।
atha maitrakanyako bodhisattvas tena mahatā vyasanopanipātenāpy anāpatitabhayaviṣādadainyāyāsamanāḥ samavalambya mahad dhairyaparākramaṃ sasaṃbhramaṃ phalakam ādāya prasasāra । tato asau samapavanagamanajavajanitasavilāsagatibhiḥ salilaplavair itas tataḥ samākṣipyamāṇo nirāhāratayā ca parimlāyamānanayanavadanakamalaś cānyair bahubhir ahorātrair yathā kathaṃ cit tasya duravagāhasalilasya mahārṇavasya dakṣiṇaṃ tīradeśam āsasāda । tīrtvā tam ambhonidhim apragādham āsādya tīraṃ phalakaṃ mumoca । saṃsmṛtya mātur vacanaṃ sa pāṇau vyāsajya mūrdhānam idaṃ jagāda ।।
śṛṇvanti ye nātmahitaṃ gurūṇāṃ vākyaṃ hitārthodayakāryabhadram । teṣām imāni vyasanāni puṃsāṃ māyāvahanti prabhavanti mūrdhni ।। tair eva naikavyasanapradasya toyendubimbasthitabhaṅgurasya । prāptaṃ phalaṃ janmataroḥ sudhībhir ye mānayantīha giro gurūṇām ।।
mātur hitāyaiva sadodyatāyāḥ prollaṅghya vākyaṃ mama duṣkṛtasya । puṣpaṃ yad īdṛg bharapāpadāruṇaṃ prāntaṃ gamiṣyāmi kadā phalasya ।। gaganaugraṃ vismayatyantavajram । katham avanividāryaśvabhrarandhre na lagnaḥ ।।
śreyas te samavāpnuvanti niyataṃ kravyādapuryāṃ yathā । dustare vyasanodadhau nipatitāḥ śocanti te ahaṃ yathā ।। tato asau krameṇa khadiravaṭasaralaniculabakulatamālatālanālikeśaradrumavanagahanaṃ pravaravāraṇavarāhacamaraśarabhaśambaramahiṣaviṣāṇakarṣaṇapatitamathitavividhamālutālatājāladuḥsaṃcaraṃ kva cit kṣubhitakesarininādabhayacakitavanacarakulākīrṇacaraṇaṃ kathaṃ cid api śabaramanujajanacaraṇākṣuṇṇaparyantam anucaran kva cit sthitvaivam āha । hāsādarśitadantapaṅktivirasāḥ śākhāmṛgā nirbhayāḥ ।
hatvā pāṇitālaiḥ prayānti vivaśāḥ phutkārabhītāḥ punaḥ ।। mūle komalanīlaśādvalavati pravyaktapuṣpotkare । saṃgītāhitacetasaḥ pramuditā gāyanty amī kinnarāḥ ।। tato nātidūram atisṛtya mahīdharavarākāraṃ parvataṃ dadarśa ।
kva cid ugrataracārumaṇiprabhayā surabhīkṛtabhīmaguhāvivaram । kva cid uddhatakinnaragītaravaṃ pratibuddhasasaṃbhramanāgakulam ।। capalānilavellitapuṣpataruṃ tarumandiramūrdhni caladbhramaram । bhramaradhvanipūrṇaguhākuharaṃ kuharasthitaraudrabhujaṃgakulam ।।
pakṣivirājitaparvataśṛṅgaṃ śṛṅgaśilātalasaṃsthitasiddham । siddhavadhūjanaramyanikuñjaṃ kuñjaniṣevitamattaśakuntam ।। mattaśikhaṇḍikalasvanaramyaṃ ramyaguhāmukhanirgatasiṃham । siṃhaninādabhayākulanāgaṃ nāgamadāmbusugandhisamīram ।।
kva cid upacitavāraṇadantaśikhāśanidāritaśikharataṭaṃ pravirūḍhavilāsaśikhāgaruvṛkṣavanaṃ kva cid uparipayodharabhārataradhvaniñjitaśikhikulavistṛtapicchakalāpavicitritacārutaṭam । kva cid anilavikampitapuṣpataruṃ skhalitojjvalasurabhijalaṃ kusumaprabalaprativāsitasānuśikhaṃ ।। tathāparaṃ dadarśa । likhantaṃ karālair nabhaḥ śṛṅgajālaiḥ kṣipantaṃ mayūkhais tamaḥ sāgarāṇām ।
vahantaṃ samudrāmbarām adrigurvīṃ kṣarantaṃ kva cit kāñcanāmbhaḥpravāham ।। phalitāmalabhūṣaṇakalpataruṃ tarukhaṇḍavirājitasānuśikham । śikharasthitadevavadhūmithunaṃ mithunair dahatāṃ vayasāṃ madhuram ।। kva cid arkamahārathacakranirvātavikhaṇḍitamayūkhakalāpakarālitanaikamahāmaṇipallavasaṃcayamaulibharāvanatonnatabhāsuravajradharaṃ kva cid indrakarīndravimardataraṅgarayabhramitapracalatkalahaṃsakulāvalihāranabhaḥsaridambuvidhautaśilaṃ ।
vaidyutaśoṇitaraṅgamahāvalayam ।। dṛṣṭvaivam āha । karṇaprāvaraṇaṃ navāruṇakaracchāyāsamānaśriyaḥ । darpāt kesariṇo balena mahatā pronmathyamānā gajam ।।
ity evam asāv atikāntāradurgaṃ salilaphalāhāramātraparāyaṇaḥ paribhramann ajñānatamaḥpaṭalāvaguṇṭhitam iva jagat saṃsārapaṅke tribhuvanasvāmīvodayad ramaṇakaṃ nāma nagaraṃ dadarśa । samucchritottuṅgacalatpatākaiḥ patatpatatrisvanavāvadūkaiḥ । suvarṇasālair maṇihemaśṛṅgair mahīdharākāragṛhaiḥ suguptaiḥ ।। nilīnapadmālikulālipadmaiḥ samunmiṣatpadmarajaḥpiśaṅgaiḥ ।
kalapralāpāṇḍajarāvaramyair mandānilair āvasathīkṛtaṃ sadā ।। surakarikaradaghnakalpavṛkṣair marakataratnatṛṇaiḥ śukāṃśunīlaiḥ । maṇikanakalatābaddhaśākhaiḥ kva cid urubhis tarubhiḥ prakāmahāri ।। vikasitanavakarṇikāragauraiḥ kanakagṛhair bahuratnaśṛṅgacitraiḥ ।
svakiraṇaruciroruratnasānor acalapateḥ sakalaśriyaṃ dadhānam ।। kva cid amaravilāsinīkarāgraprahatamahāmurajasvanābhirāmam । kva cid uparipayodatūryanādapramuditamattaśikhaṇḍivṛndakīrṇam ।। tatas taddarśanāt samutpannajīvitāśo asau ramaṇaṃ nagaram upasasarpa । tasmān nagarād viniḥsṛtya catasro apsaraso dravitanavakanakarasarāgāvadātamūrtayaḥ pravikasitāmbujakusumarucakarucinayanayugalotpalavilāsāḥ kvaṇadruciravividhamaṇimekhalāpabhāramandavilāsagatayaḥ kanakakalaśākārapṛthutarapayodharabharāvanamitatanumadhyā divasakarakarasparśavibodhitāmlānakamalapalāśabhāsurādharakisalayā vividhavibhūṣaṇaśatā nirāmayadarśanāḥ śirasi viracitobhayakamalāñjalayo maitrakanyakasya bodhisattvasya pādayor vinyāsitaśirasaḥ prāhuḥ ।
susvāgataṃ candrasamānanāya nārījanaprītivivardhanāya । kṛpāmṛtāhlāditamānasāya bodhau cirābaddhaviniścayāya ।। adyaiva duhkhāni śamaṃ gatāni [!] adyaiva no jīvitagātrasāram । niratyayapremaviśeṣabhadrāṇy adyaiva saukhyāni puraḥsthitāni ।।
imāni duḥkhāṅkuśakhaṇḍitāni manāṃsi naḥ śokaparikṣatāni । bhavantam āsādya vasantakāle vanāntarāṇīva vijṛmbhitāni ।। yāny arjitāny anyabhavāntareṣu karmāṇi śuklāni śubhodayāni । teṣāṃ phalaṃ vīkṣaṇam eva te alaṃ saṅgas tvayā kiṃ punar eva dīrgham ।।
adyaiva mā bandhusuhṛdviyogaśokaṃ kṛthāḥ kasya na santy apāyāḥ । dāsyo vayaṃ te apsaraś catasraś chāyā na te laṅghayituṃ samarthāḥ ।। ratnāni vāsāṃsi samujjvalāni śayyāśrayāś cārutarā vayaṃ ca । saṃtyaktabhartā surarājayogyā śaktir vidheneha sukhaṃ bhajasva ।।
duḥkhe mahaty apratikāraghore ye vartamānāś ciram udvahanti । te duḥkhabhāropanipātamūḍhās tatraiva śīghraṃ nidhanaṃ prayānti ।। nitye viyoge maraṇāt puraḥsthite śocanti te daivakṛte viyoge । saṃsmṛtya rāgopanipātamūḍhāḥ kāmaprahāraṃ viṣamaṃ prapannāḥ ।।
śabdāyamānavaranūpuramekhalābhir ādiśyamānabhavanaṃ pravarāpsarobhiḥ । haimādriśṛṅgam iva tat puram āviśantaṃ nemuḥ kṛtāñjalipuṭā bahavo api tatra ।। kiṃ dīptaraśmir vinigūḍharaśmiḥ kiṃ puṣpaketuḥ sahasāvatīrṇaḥ । hā kiṃ vinikṣiptaharāgravajro nāthaḥ surāṇām iti tarkito abhūt ।।
timiranikaralekhyā śyāmagopakṣmalekhyāḥ sphuṭitakanakahārā nyastaratnojjvalāṅgyaḥ । vipulabhavanamālājālavātāyanasthāḥ pramuditamanaso anyāś cikṣipuḥ srastakāñcyaḥ ।। ratnapradīpaprahatāndhakāraṃ muktāphalapraruciroruharmyam । calatpatākāgravibhinnameghaṃ gehaṃ viveśāpsarasāṃ hi tāsām ।।
tāsāṃ vilāsair gamanaiḥ salīlair hāsaiḥ kaṭākṣair madhuraiḥ pralāpaiḥ । krīḍan sa kālaṃ na viveda yātaṃ sarvātmanā rāgaparītacetāḥ ।। pratyahaṃ ca dakṣiṇena gamanaṃ vārayanti sma । so api yathā yathā nivāryate tathā tathā tayā diśā gamanāyotsukamanā babhūva । yatrāyaṃ vāryate loko janena hitabuddhinā ।
viparyastamatis tatra janaḥ sa paridhāvati ।। yadi kuryād ayaṃ loke suhṛdāṃ vacanaṃ hitam । paraiti svargaṃ pātālaśvabhre [!] ā svapnato api na ।। atha maitrakanyako bodhisattvas tāsām apsarasām parijñātagamanaprayojano dakṣiṇasyāṃ diśi padavīm āruhya vrajan sadāmattakaṃ nāma nagaraṃ dadarśa । tasmād api nagarād aṣṭāpsarasaḥ sasaṃbhramaṃ niḥsṛtya taṃ mahāsattvaṃ praveśayām āsuḥ । tatrāpy aciraṃ ratim anubhūya pratiṣidhyamānagamanakriyas tenaiva dakṣiṇena pathā gacchan nandanaṃ nāma nagaraṃ dadarśa । tasmād api ṣoḍaśāpsarobhir abhigamya satkṛtya praveśayām āse । tatrāpi ciraṃ krīḍāṃ sevitvā tasmād api brahmottaraṃ nāma nagaraṃ prayayau । tatrāpi dvātriṃśatāpsarobhir bhūyaḥ satkāraṃ viṣayasukham bhuktvā tāḥ prāha ।
icchāmi gantum tad ahaṃ bhavantyo [!] mā matkṛte śokahrade śayidhvam । saṃpātabhadrāṇi hi kasya nāma viśleṣaduḥkhāni na santi loke ।। sthitvāpi yenaiva ciraṃ viyogaḥ śatroḥ kṛtāntād bhavitāntakāle । tenaiva netrāśrujalārdragaṇḍān [!] yuṣmān vihāyādya yiyāsur asmi ।।
vātāhatāmbhodhitaraṅgalole ye jīvaloke bahuduḥkhabhīme । viśleṣaduḥkhāya ratiṃ prayānti teṣāṃ paro nāsti vimūḍhacetāḥ ।। athāpsarasas tāḥ samastās tadgamanaviyogaśokaglapitaṛdayāḥ sasaṃbhramāḥ kamalakuvalayakuḍmalavilāsā nalinya iva śirasi viracitobhayakamalāñjalayaḥ prāhuḥ । asmāsu te kartum aniṣṭam iṣṭaṃ kathaṃ hi bhaktipraṇayārpitāsu ।
so anyena ekagrahaṇīyarūpaḥ śarīrakānena vayo grahīte ।। saṃprāptā viṣayopabhogamadhurāḥ saṃpattayas te ciram । saṃsmartāsi vipatsamudrapatito vākyaṃ hi no duḥkhitaḥ ।। bodhisattvaḥ prāha ।
yad abhyāsavaśān nṛṇām udayasaṃpadaḥ sthirāḥ । kathaṃ te nu nivāryeran nivarteran kathaṃ nu vā ।। niyojanīyāḥ suhṛdaḥ suhṛdbhir yasmin hite karmaṇi nityakālam । nivāraṇaṃ tatra tu ye prakurvate te śatravo amitratayā bhavanti ।।
āyāto asmi niṣevaṇāya paramaṃ saukhyaṃ sadāmattakam । tasmād āgatakasya yūyam adhunā pronmūlitā bhūmayaḥ ।। tasmād ato me gamanaṃ bhavantyo [!] mā vārayadhvaṃ na hi no asty apāyaḥ । asmād viśeṣāṇi sukhāni manye lapsye aham ity uccalito aham adya ।।
ity atha mitrakanyako bodhisattvas tāsām apsarasāṃ hitam api vākyam ahitam ivāvajñayā tiraskṛtya tenaiva dakṣiṇena pathā gacchan dadarśa mahārgaḍapraṭitaprakaṭapuṭacaturdvāradāruṇaṃ sureśvareṇāpy abhedyottuṅgāyasaviśālaprākārapariveṣṭitam antarbhramaccakramaṇḍalālokapramuktadamadamāśabdagambhīrabhairavam āyasaṃ nagaraṃ tasya ca dvāradeśam upacakrāma । saṃprāptamātrasya tu tatkṣaṇena dvāraṃ ca visphoṭakapāṭabhāram । vajrāgradhārāparibhinnasānor vindhyācalasyeva nitambakukṣiḥ ।। tato maitrakanyako bodhisattvo atra viveśa ।
praviṣṭamātrasya tu tatkṣaṇena dvāraṃ parikṣiptakapāṭayantram । tatkarmavāyuprabhavair mahadbhiḥ kṣaṇād bhujāgrair iva saṃjaghāṭa ।। aśrauṣīc ca pragāḍhavedanāviklavahṛdayapuruṣasyāntaḥprākārāntaratiraskṛtaparamabhīṣaṇanirnādaṃ sakalajanottrāsanam uccarantaṃ śrutvā ca dvāradeśaṃ tvaritamatir lalaṅgha । praviṣṭamātrasya tato dvitīyam āsphālitaṃ dvāram ivoparuddham ।
paryantakālānilavegaviddhaṃ dvāraṃ surāṇām iva vajrakalpam ।। tato mitrakanyako bodhisattvaḥ praviveśa । praviṣṭamātrasya punas tṛtīyaṃ dvāraṃ parikṣiptakapāṭayantram । kṣaṇād abhūt tan nagaraṃ ca sarvaṃ bhrāntaṃ ca kṛtsnaṃ sa dadarśa bhītaḥ ।।
tato maitrakanyako bodhisattvaḥ paśyati sma tam atidāruṇākārapramāṇaṃ krūrajvalanamālāliṅgitam udāreṇa paṭupavanavikīryamāṇadhūmapaṭalāndhakāradurdinena sphuratsphuliṅgāvalikarāladarśanenāyasena mahatā bhramatā cakreṇa dārv iva pravidāryamāṇamūrdhānaṃ svaśiraḥpravigalitaśoṇitavasārasāhāramātravidhṛtaprāṇaśeṣaṃ samīpaṃ copagamyainaṃ paryapṛcchat । kiṃ vidyādharasainikaḥ kim asi vā daityaḥ piśāco asi vā । yasyāstivyasanaṃ duruttaram idaṃ bhujyaṃ phalaṃ krandayat ।। puruṣaḥ prāha ।
nāhaṃ nāgo naiva yakṣo na devo daityo nāhaṃ nāpi gandharvarājā [!] । rakṣo nāhaṃ nāpi vidyādharo api jātis tulyā saṃpratīhi tvayā naḥ ।। bodhisattvaḥ prāha । kiṃ karma bhramatā tvayā kumatinā saṃsāradurge kṛtaṃ yenedaṃ jvalitānalaṃ śirasi te cakraṃ bhramaty āyasam ।
puruṣaḥ prāha । nānāduṣkarakārikā bhagavatī saṃsārasaṃdarśikā tatra śreyaḥsukhopapādanaparā matsnehabaddhāśayā ।। daivāveśavaśād akāryagurukas tasyāṃ jananyām aham । tenedaṃ jvalitānalaṃ śirasi me cakraṃ bhramaty āyasam ।।
atha bodhisattvas tasya puruṣasya pravacanapratodena saṃcoditahṛdayas tāṃ parajugupsām ātmany anupaśyann āha । anyaṃ jugupsāmy aham alpabuddhir ātmānam evādya nininda ajñaḥ । yeṣu svayaṃ doṣagaṇeṣu magnas tair eva lokaṃ katham aṅkayāmi ।। mayāpi yan mātari dakṣiṇīye [!] kṛto aparādhaḥ puruṣādhamena ।
tasyaiva pāpasya phalāni bhoktum ullaṅghya toyāvalim āgato asmi ।। ity atha tasya vacanānantaram eva prabhinnanavakuvalayadalanirmalān nabhastalāt sajalajaladaninādagambhīradhīrodhvanir uccacāra । kiṃ na paśyati karmāṇi balavanti śarīriṇām । lokālokāntarasthāyī pāśeneva vikṛṣyate ।।
ye tyaktvā guruvākyam andhamatayaḥ pāpāśrayaṃ kurvate । mānuṣyaṃ yad avāpya mūḍhamatayo dūre sthitā karmiṇaḥ ।। atha tasya vacanānantaram eva karmānilavegotkṣiptam iva tac cakraṃ ciṭiciṭāyamānadahanakaṇacayodgāraraudraṃ tasya mūrdhnaḥ samabhyudgamya maitrakanyakasya bodhisattvasya śiraḥ pravidārayaṃ [!] bhramitum ārabdham । kṣaṇāt sa reje rudhirapravāhair mūrdhnā [!] cyutaiḥ snātasamastamūrtiḥ ।
prabhinnacakrāgravibhinnamūrdhna airāvaṇasyeva tanuḥ patantī ।। tataḥ sa puruṣo hā heti mūrdhnā [!] pravidāhajena tīvreṇa duḥkhena samākramyamāṇaśarīrakaṃ maitrakanyakaṃ bodhisattvam āha । divyāṅganāgītamanoharāṇi cittapramododayasādhanāni । saṃtyajya kasmād u purāṇi tāni prāptas tv idaṃ sthānam anantaduḥkham ।।
devālayaṃ divyasukhopabhogaṃ ko nāma saṃprāpya śubhair atulyaiḥ । nityajvaladvahniśikhākareṇa saṃprārthayed bhīmam apāyagartam ।। bodhisattvaḥ prāha । mattālikolāhalasaṃkulāni vanāni puṣpojjvalamastakāni ।
saṃtyajya nāgā vyasanaṃ sahante yayā tayecchālatayāgato aham ।। rājyāni vistīrṇadhanojjvalāni vihāya nārīmukhapaṅkajāni । yuddhe mriyante bahavo narendrā yayā tayecchālatayāgato aham ।। samutpatattuṅgataraṅgaraudre bhramajjalāvartavimuktanāde ।
mahodadhau yānti narāḥ praṇāśaṃ yayā tayecchālatayāgato aham ।। niratyayātyantikasaukhyasādhanaṃ narāmaraśrīsukhasiddhimārgam । munīśvarāṇāṃ vratam utsṛjanti yayā tayecchālatayāgato aham ।। teṣāṃ munīnāṃ vigatavyathānāṃ deyaṃ kathaṃ pādarajo na mūrdhni ।
yair laṅghitās tīvraviṣapracaṇḍā āśāprapātā bahuduḥkhabhīmāḥ ।। kiṃ tad bhaved duḥkham atīvatīvraṃ kā vā vipattir bahuduḥkhayoniḥ । tṛṣṇāviṣāgnikṣatacittavṛtter yā dūrataḥ saṃparivartinī syāt ।। karmaṇā parikṛṣṭo asmi vartamāno api dūrataḥ ।
karṣati prāṇinas tatra phalaṃ yatra prayacchati ।। kati varṣasahasrāṇi kati varṣaśatāni ca । pradīptam āyasaṃ cakraṃ mama mūrdhni bhramiṣyati ।। puruṣaḥ prāha ।
ṣaṣṭivarṣasahasrāṇi ṣaṣṭivarṣaśatāni ca । pradīptam āyasaṃ cakraṃ tava mūrdhni bhramiṣyati ।। bodhisattvaḥ prāha । etad bhāsuravahnipiṅgalaśikhājvālākalāpojjvalaṃ ko anyo avabhramitaṃ prayāsyati samaṃ chittvā paraḥ caiṣyati ।
puruṣaḥ prāha । yo mātary apakārakāryam aparaḥ kṛtvā samāyāsyati tasyedaṃ śirasi bhramiṣyati punar mūrdhnā [!] tava pracyutaḥ ।। atha bodhisattvas tena mūrdhnā [!] pravidāhajena tīvreṇa duḥkhena samākulahṛdayo api sattveṣv ananteṣu samutpāditatīvrakāruṇyāśayas taṃ puruṣam ābabhāṣe । kṣapitasakalarāgakleśajālāndhakārā gaganatalanilīnā yogino ye namasyāḥ ।
sphuritakaṭakahārāḥ prajvalanmaulayo ye punar amarasamūhās te api śṛṇvantu santaḥ ।। etatprajvalitāgnirāgakapilaṃ cakraṃ bṛhan mūrdhani । sattvārthaṃ pratipadya mānava hi me cittaṃ na saṃkhidyate ।। atha tasya sarvasattvapriyasya maitrakanyakasya bodhisattvasya vacanānantaram eva mūrdhnā [!] samutpatyotkṣiptam iva tac cakraṃ saptatālocchrayāc cākraṃ nabhastalaṃ samutpatyāvatasthe ।
cakraṃ khe parivartamānam asakṛtpronmuktabhīmasvanam । ratnādyaiḥ pravilambamānam amalair vaiḍūryabhittyāśrayaiḥ ।। tataḥ sravannirjharavāricālinaḥ samīraṇollāsitapuṣpaśākhinaḥ । nabhovicumbyāyataśṛṅgabāhavaś cakampire bhūmibhṛto hatā iva ।।
bhujaṃgavikṣobhasamudgatormayaḥ payodharadhvānagabhīranādinaḥ । jalālayā ratnaśikhānivāsinas tadātivelāsalilair lalaṅghire ।। pramuktaniḥśeṣamayūkhabhāsuraṃ rarāja khe maṇḍalam aṃśumālinaḥ । raver mayūkhāṅkuradanturāntarād diśaḥ samantād dadṛśuḥ sphuṭaśriyaḥ ।।
sphurattaḍiddāmavirājitorasaḥ surendracāpapratibaddhakaṅkaṇāḥ । payomucaḥ kiṃcidavāśrutāmbhaso vitānavad vyomani te virejire ।। srajo vicitrā vinipetur ambarād vituṣṭuvur harṣatarā divaukasaḥ । cirapragāḍhavyasanā hatārtayaḥ kṣaṇād abhūvan bahavo nirāmayāḥ ।।
galitarudhiradhārāsiktasarvāṅgakāyaḥ । svagṛham iva sa sādhur dyām ayāt tatkṣaṇena ।। dānodakamahattīrthe śīlaśaucasunirmale । kṣamāsurabhiśītācche vīryāgādhapravāhake ।।
dhyānastimitagambhīre prajñāpadmaprabodhake । tasmin bodhimahātīrthe sthitvā bodhipurotsukaḥ ।। prakṣālayañ cheṣapāpaṃ tuṣite asau yayau mudā । tatrastho apy aciraṃ reme dṛṣṭvā lokaṃ kṛpānvitaḥ ।।
tat kim idam upanītam । evaṃ hi mātary apakāriṇaḥ prāṇina ihaiva vyasanaprapātapātālāvalambino bhavantīti satatasamupajāyamānapremaprasādabahumānamānasaiḥ satpuruṣair mātaraḥ śuśrūṣaṇīyā iti ।। iti śrīdivyāvadāne maitrakanyakāvadānaṃ samāptam ।। svayaṃkṛtaḥ sarvasukhoparodhī mātsaryatulyo asti kalir na loke । yatrābhirūḍhā vyasanaughamagnā bhavanti niśvāsaparā manuṣyāḥ ।।
evam idam ucyamānam alaṃ saṃvegāya । tadyathānuśrūyate । śrāvastyāṃ nando nāma sārthavāḥ prativasati sma । tasya janmāntare pātrātiśayapratipāditatvāt taddānabījasyāparimāṇo bhogaskandhaḥ prādur babhūva । mātsaryābhyāsāt tu notsahate sma kiṃ cid api kasmai cit pradātum । naikākāraṃ vibhavanicayaṃ sphītam āviś cakāra । dātuṃ kiṃ cit prabhavati tadā matsarākrāntacetāḥ ।।
saṃprāpya praharanty anartharucayo mūleṣu ye saṃpadām । hlādāyānupatanti dāvadahanāṃś cañcacchikhāsaṃcayān ।। naivātmanāsau bubhuje kadaryo bhogān dadau nāpi suhṛjjanebhyaḥ । mātsaryabhūtagrahalubdhacetā dravyārjanaṃ kevalam eva cakre ।।
praviṣṭapūrvā na gṛhaṃ kadā cid dvijātayas tasya kapālahastāḥ । śuśrāva sa pravrajitānanebhyo na dakṣiṇādeśanamaṅgalāni ।। vanīyakās tasya gṛhājirebhyo vrajanti niśvasya viśuṣkavaktrāḥ । baliṃ na kākā api nāma tasya smaranti sikthaprakaropahāram ।।
vivāhakāleṣv api nāma tasya vāditraśabdo na samuccacāra । āvāhakāleṣv api tasya gehe suhṛjjanā dīnamukhā babhūvuḥ ।। dūrāt śmaśānam iva tasya vivarjya gehaṃ anyena yācakajanas tvaritaṃ jagāma । nāmāpi tasya parikīrtya kila prabhāte lebhe na kaś cid aśanaṃ divasāvasāne ।।
śrutvāpi dānaniyatāṃ sa kathāṃ cakampe dṛṣṭvāpi yācanakam udvijate kadaryaḥ । tyāgapriyaiḥ saha cakāra na lokayātrāṃ nando jahāsa kila dāyakam īkṣamāṇaḥ ।। dṛṣṭvā parasyāpi sa deyadharmān īrṣyākaṣāyākṣipuṭo babhūva । tyāgātmabhiḥ sārdham anāryakarmā cakāra naiva krayavikrayaṃ saḥ ।।
atha nandaḥ kadā cin niṣpratīkāraparuṣavedanākrāntadeho niyatam ahaṃ mariṣyāmīty utpannabhayaviṣādaśokadainyamānasaḥ putraṃ candanam āhūyābravīt । vatsa candana mayā hi mahatā pariśrameṇa dravyam upārjitaṃ paripālitaṃ ca । tat putra mama priyam anusmaratā na tvayā kasmai kiṃ cid api pradeyam iti । caṇḍālaśālāṃ vrajata pragalbhān paśyāmi yuṣmān na punar yathāham । sa yācakān nityasamīkṣyakārī provāca roṣasphuritākṣikośaḥ ।। kṛtvā sa karmāṇi nikṛṣṭakarmā mṛtas tapasvī mṛta eva pūrvam ।
caṇḍālanāryāḥ pratisandhibandhaṃ cakāra kukṣau kṣatalocanāyāḥ ।। sattvānāṃ caritaṃ citram acintyā karmaṇāṃ gatiḥ । malinā bata kāmānāṃ vṛttiḥ paryantadāruṇā ।। andhā vṛddhā daridrā ca caṇḍālī dīrgharogiṇī ।
saṃrāgāyatanaṃ yātā dhik phalatvaṃ prasaṅginām ।। atha sā vṛddhacaṇḍālī krameṇa dārakaṃ prasūtā । tasyā etad abhūt । nūnam ahaṃ devatābhir anukampitā yena me putrako jātaḥ । niyatam ayam āyuṣmān abhivardhamāno mamāndhāyā yaṣṭibhūto bhaviṣyatīti । sā praharṣākṣiptahṛdayā samīpaparivartanīṃ caṇḍālīm abravīt । jñāyatāṃ tāvad bhaginī kīdṛśo ayaṃ dāraka iti । sā tam ālokyābravīt । īdṛśo mā bhūt kaś cid iti । kathaṃ katham iti ca । tatra paryanuyuktā provāca । niśāntāṅgārasaṃkāśaḥ kubjaś cipiṭanāsikaḥ । andhaḥ saṃkucitāṅgaś ca tava putro ayam īdṛśaḥ ।।
sā nairāśyopahatasaṃtānā āha । hā hā hatāham adhanyety evaṃ paraṃ vaikalyam ājagāma । āha ca । na tathānāgatāḥ pīḍāṃ kurvanty arthāḥ śarīriṇām । saṃprāptā dhvaṃsamānās tu janayanti yathā vyathām ।। atha sā jarjaracaṇḍālī vyasanavikṛtahṛdayā sasvaraṃ ruroda ।
patitāham anarthakardame chalitā pūrvakṛtena karmaṇā । kim iyaṃ mṛtamāritā kṛtā vidhinā niṣkaruṇena me punaḥ ।। vyasanaṃ nirupāyadāruṇaṃ vyasanasyaiva mamopari sthitam । animittakhareva lakṣyate mayi daivasya gatir garīyasī ।।
aham eva khalūrikā kṛtā kṛpaṇā kiṃ nu vipattipattriṇā । vidhinā kṛpaṇapramāthinā kupiteneva vihīnakarmaṇā ।। apayuktavilocanāṃ satīm aśanaprasravaṇādivarjitām । jaratīm upahatya ko guṇo vada māṃ nirghṛṇacitta daiva he ।। evam anyathā ca sā tapasvinī bahuprakāraṃ viruroda ।
atha garbhamalopaliptadehaṃ tanayaṃ taṃ taruṇaṃ vraṇāyamānam । kupiteva khare mahītale sā vinicikṣepa rujāhataṃ rudantam ।। karmāṇi tīvraparitāpaphalāni kṛtvā kiṃ rodiṣi tvam adhunā hatabhāgadheya । duḥkhaṃ mayā saha sahasva bahuprakāraṃ tvaṃ putraketi vilalāpa tapasvinī sā ।। mithyāvikalpapariṇāmasukhānupātī sneho vivṛddhim upayāti sukhe sthitānām ।
duḥkhopataptamanasāṃ śithilībhavanti pāśās tv amī priyavikalpamayā janānām ।। atha sa tapasvī cāṇḍāladārako garbhamalākledopaliptabībhatsāśrayas tīvrāmagandhaḥ kṛmimakṣikāśatanipānabhūtaḥ pipīlakagaṇāhṛtakaṣṭāvispaṣṭaceṣṭakaracaraṇavadano māṃsapiṇḍa iva pratyagraḥ kṣititalopanikṣipto vāyasair apy abhibhūyamāno nāraka iva svakarmāvadhūtajīvitaśeṣaḥ paraṃ kṛcchram udvahati sma । tasya karmāparādhena mātuḥ stanyaṃ kṣayaṃ gatam । ucitām api sā bhikṣāṃ na lebhe duḥkhabhāginī ।।
sā prasūtiparikleśaparikṣāmatarāśrayā । jarārujāparikliṣṭā pretīvābhūd bhayaṃkarī ।। ācāmamātrām api nāma nāsau lebhe śunām apy anivāraṇīyām । tasyaiva vā karmabhir ātmajasya svakarmabhir vā pariṇāmatiktaiḥ ।।
atha sa cāṇḍāladārako daivasāmārthyāt krameṇa yadā caṅkramaṇakṣamaḥ saṃvṛttas tadāsya mātrā daṇḍaḥ khaṇḍamallakaṃ cārpitaṃ gacchedānīm adhanyānubhavāśubhānāṃ karmaṇāṃ phalavipākam iti । atha sa caṇḍālaśiśur bhikṣāhetoś candanasyaiva gṛham upajagāma । pūrvābhyāsena tenaiva jagāmāsau svam ālayam । karmaivātyartham abhyastaṃ dehināṃ deśikāyate ।। adrākṣīc candanaḥ sārthavāhas taṃ cāṇḍālakumārakaṃ daṇḍakhaṇḍaśarāvavyagrahastaṃ lālājalapariklinnavadanaṃ bhinibhināyamānamakṣikāśatanipānabhūtam bāhyādhyātmikamalopahatagātraṃ rathyāreṇuvirūkṣitakatipayaśiroruhaṃ prakṛtikharadarbhasaṃstaraparivartanavilikhitatanum akṛtaśaucasaṃskāravidhānaṃ vikṛtanāsikābilāgalitasiṃhāṇakhaṇḍaparyavanaddhabībhatsānanaṃ vīthīmukhāt pravicitya dhānyapulākān romanthāyamānaṃ pūtanārūpam ivātivirūpaṃ mūrtimantaṃ saṃvegaṃ sākṣād iva pāpmānam alakṣmīpuñjam iva saṃpiṇḍitam apūrvam iva piśācanirmāṇaṃ vipākasarvasvam ivāśubhasya karmaṇaḥ samāhāram iva saṃsāraduḥkhānāṃ rāhumukhānyam iva jagaccakṣuṣāṃ rahasyabhūmim ivānādeyatāyā vigrahavantam iva paribhavam upanighātam iva nagarasya pratyādeśam ivāpakāriṇāṃ nilayam ivādhanyatāyāḥ padam iva daurbhāgyasya gṛhadvāraikadeśe niṣaṇṇaṃ daṇḍena kākān nivārayantam । dṛṣṭvā ca punaḥ pūrvavairānuśayodbodhitakopa iva sarabhaso dauvārikam abravīt । are kāpuruṣa nirvāsayainam amaṅgalam alakṣmīkam aprekṣaṇīyaṃ caṇḍālādhamam । tathā cainaṃ nirbhartsaya yathā na punar ihāgacched iti ।
sa tatheti pratiśrutya taṃ caṇḍālakumārakam । daṇḍena prerayām āsa paruṣāṃ giram udgiran ।। yadi tvāṃ punar āyātam iha paśyāmi kaśmala । asmāt kaṣṭataraṃ te ahaṃ kariṣyāmīti nigraham ।।
krauryābhyāsāvaliptasya manaso vṛttivaikṛtam । na hi saṃkocam āyāti khalānāṃ kṛpaṇeṣv api ।। papāta bhūmau kṛpaṇaḥ sa bālo daṇḍābhighātakṣatapṛṣṭhavaṃśaḥ । prakāśayan karmaphalaṃ svam eva karmātiraudraṃ narakasya tasya ।।
atha sa tapasvī bhagnaśiraḥkapālabhāgo vikuñcitajānumaṇḍalaḥ pāṣāṇaśakalakapālaśarkarāparikṣatakṣāmajaṅghābāhudaṇḍakaḥ samantato vigalitarudhiradhārāvasicyamānavigraho mahīrajaḥkapālāvaruddhavadanavivaro vikṣiptadaṇḍakaḥ saṃcūrṇitamallako dharaṇitalavikīrṇabhikṣāśeṣas tīvravedanābhyāhataśarīro matsya iva prataptasikatāmadhyagataḥ saṃparivartate sma । athāsya mātā cintayām āsa । kiṃ nu me putrakaḥ prapāte patitaḥ syāc chunā vā bhakṣita uta gavā jīvitād vyaparopitaḥ paribhūya vā bāladārakair viheṭhito mārgapranaṣṭo vānyena pathā gataḥ । kiṃ vā nāgacchatīti sā putrasnehākṛṣṭahṛdayā putra putreti krandatī taṃ deśam upajagāma । sa ca bāladārako jananyāḥ svaraṃ pratyabhijñāya bhṛśataraṃ vicukrośa । samānasukhaduḥkhānāṃ suhṛdām api saṃgame । navībhavanti duḥkhāni vyatītāny api dehinām ।। mātety apūrvam evaitad viśrambhāyatanaṃ bhuvi ।
putra ity eva niṣyandaḥ snehasyāsya duratyayaḥ ।। ambeti dīnāṃ giram īrayantaṃ sā taṃ pariṣvajya tanupralāpam । ruroda tīvrāyatadīnakaṇṭhā ninādayantī puracatvarāṇi ।। kasya putra dayā nāsīt tvayi duḥkhaikabhājane ।
garvitaḥ ko nv asau lakṣmyā gajakarṇāgralolayā ।। prakāśitam idaṃ kena kṛpaṇe tvayi pauruṣam । tvayi praharataḥ kasya bhūmau na patitaḥ karaḥ ।। hatas tvaṃ kena me vatsa niranukrośacetasā ।
nihataḥ pūrvakeṇaiva kaṭupākena karmaṇā ।। idam anāryatācihnaṃ kena tvayi vidarśitam । ko nv asau mānuṣākāro rakṣasām anuśikṣyate ।। āyasaṃ hṛdayam kasya kasya vajramayaḥ karaḥ ।
kasya vāk saviṣā kasya tvayi nāsīd dayālutā ।। nihīnakulaje bāle suhṛdbandhuvivarjite । jātyandhe parapiṇḍāśe tvayi kiṃ roṣakāraṇam ।। sa bālabhāvāt kṛpaṇo varākaḥ svabhyastamātsaryatayā tayā ca ।
śuśoca bhaikṣaṃ kṣitiviprakīrṇaṃ na tu kṣaracchoṇitam ātmadeham ।। atha vṛddhacaṇḍālī taṃ dārakaṃ kṣatavikṣataśarīraṃ śanaiḥ śanaiḥ pāṇinā parāmṛśantī provāca । kena te putrakeyam avasthā kṛtā nirdayena pāpakarmaṇā puruṣādhameneti । sa prāha । amba āryacandanena puruṣo abhihito nirvāsayainam amaṅgalam alakṣmīkam aprekṣaṇīyaṃ caṇḍālādhamam । tenāham evaṃ pīḍita iti । atha sā vṛddhacaṇḍālī dīrgham uṣṇaṃ viniśvasya pañcāṅgulam abhinipīḍayantī kopaparuṣākṣaram ity avocat । alpāyuṣi kutas tasminn āryatā puruṣādhame । vyasanopahate bāle tvayīdaṃ yasya vaikṛtam ।।
evaṃ tasyāḥ śokavaśam upagatāyāḥ kṛpaṇāyāḥ samīpe mahājanakāyaḥ saṃnipatitaḥ । atrāntare ākṛṣyamāṇahṛdayaḥ kṛpayā mahatyā vaineyakṛtyam avalambya vināyakāgryaḥ । prāvikṣad akṣatamanā bhagavān purīṃ tāṃ buddho vibuddhanavapaṅkajasaṃkrameṇa ।। cāmīkarādrim iva jaṅgamam āpatantaṃ taṃ tāyinaṃ svakiraṇaiḥ pariviṣṭamūrtim ।
paurāḥ prasādaśithilāvanataiḥ śirobhir dūrāt praṇemur upaśāntabhavaprapañcam ।। sitabhavanagatās taṃ saṃbhramodbhrāntaceṣṭās taḍita iva sumeroḥ śṛṅgaparyantalagnāḥ । upaśamam iva sākṣād āpatantaṃ taruṇyo maṇiguṇakusumaughair arcayām āsur āryam ।। apetapāṣāṇakapālaśarkaraḥ samaḥ sa nimnonnatavarjito abhavat ।
bhuvaḥ pradeśo haritārdralepanaḥ pramuktapuṣpaprakarottaracchadaḥ ।। nibaddhajīmūtavitānam ambaraṃ samudgatendrāyudhatoraṇaṃ babhau । vavuḥ śanaiḥ sparśasukhāḥ samīraṇāḥ sirindhrikāpuṣparajovikarṣiṇaḥ ।। tamālanīlotpalapattravṛṣṭayo nipetur antargatamattaṣaṭpadāḥ ।
vipāṭitasyeva vimānakoṭibhir nabhastalasyāvayavās tatas tataḥ ।। puṇyaprabhāvajanite bhagavān niṣadya padme sahasradalake rathacakramātre । amlānapuṇyaparipākavimuktagandhe taṃ candanaṃ paramakāruṇikaḥ śaśāsa ।। yenārjitaṃ dhanam idaṃ paripālitaṃ ca svedopadigdhavapuṣā kuṭukuñcakena ।
nandaḥ pitā tava sa eva phalāni bhuṅkte tiktāni matsaraviṣadrumasaṃbhavāni ।। sthānād itaḥ punar ayaṃ kaluṣāntarātmā yāsyaty apāyam anupāyabhayapratiṣṭham । arciṣmatā hutabhujā vinikīrṇadehā yasmin vasanti vivaśā bahavaḥ kadaryāḥ ।। etāṃ suhṛjjanaviṣādakarīm avasthām ālokya mohatamasaḥ pratibimbabhūtām ।
svāṅgān nikṛtya piśitāny api ko na dadyāt saṃsāravartmani naraḥ parivartamānaḥ ।। kleśāndhakāravadanā vikarāladaṃṣṭrā dāvāgnidagdhaśikharā iva śailapādāḥ । āyāsino yad anavāptajalā bhramanti pretāḥ phalaṃ tad api lobhaviṣadrumāṇām ।। tṛṣṇāvidāritamukhāḥ samupetya bālā dūrvāpravālaharitopanitambalekhām ।
saṃśuṣkapaṅkapaṭalaprakarāntarālāṃ paśyanti ke cid analajvalitāṃ sravantīm ।। dehān dahanti dahanā iva candrapādāḥ śītā raver api karā hi samudgiranti । aṅgāracūrṇaparuṣāś ca bhavanty amīṣāṃ meghāmbuśīkaramuco api kadambavātāḥ ।। āśīviṣair iva nirīkṣitamātraśobhāḥ pretair drumā vimalanīlacalatpalāśāḥ ।
sadyo bhavanti pariśuṣkaviśīrṇaparṇāḥ pratyādiśanta iva matsariṇo manuṣyān ।। pretopapattiniyatā vyasanābhighātā vyaktībhavanti manujeṣv api naikarūpāḥ । kṣuttarṣaśītaparitāpabhayaprakārās tyāgadviṣāṃ vipad ataḥ parato anumeyā ।। pañcopatāpavirasākṣaram apragalbhaṃ dehīti yad vadati durbalamandamandam ।
vittāvaliptamanasaḥ kulajo api sādhuḥ sā nīcatā vibhavalobhaparājitānām ।। āśāvighātabhayasaṃkucitaś ca dīno dehīty api prasahate kṛpaṇo na vaktum । yan nirdhano dhanavataḥ puruṣān akāle maunavrataṃ tad api lobhakṛtaṃ narāṇām ।। na janasya malo asti lobhatulyo na ca mātsaryasamaḥ paropaghātaḥ ।
na ca yācakatulyam asti mitraṃ jagatāṃ tyāgasamo na bandhur anyaḥ ।। paripākavimuktagandhakośaṃ bhramarāḥ padmam iva prakāmagandham । apanītaparigrahāvalepaṃ bahavaḥ satpuruṣaṃ bhajanti santaḥ ।। svamadārdraviśeṣakā gajendrā navakārtasvarabaddhapāśakakṣāḥ ।
anuyānti janaṃ pradānaśīlaṃ javinaś cāmariṇaś ca vājimukhyāḥ ।। vinayābharaṇāḥ kriyābhiramyāḥ pramadāś citrakalāvidagdhabhāvāḥ । upayānti narasya dāsabhāvaṃ kuśalair eva vaśīkṛtāḥ purāṇaiḥ ।। bhavanāni vibhūtimanti meroḥ śikharāṇīva manojñadarśanāni ।
svakṛtānavagītakarmamāyāracitāny eva mudā viśanti santaḥ ।। vinimīlitajātivādadoṣeṣv anapākṛṣṭacaritrabhūṣaṇeṣu । upapattir adurlabhā kuleṣu vyapanītāvilamatsarāśrayāṇām ।। kusumastabakābhirāmaśobhaṃ naranārīnayanadvirephahāri ।
kuśalasya phalaṃ vapur narāṇāṃ mativīryācapalaprayāmadhīram ।। vikasatkumudākarātirekaprabhayā yad gaganaṃ sphuranti kīrtyā । gatalobhamalasya tā narāṇāṃ dyutayas tyāganiśākarasya ramyāḥ ।। viśadāgalitaiḥ śiromaṇīnāṃ kiraṇair yac chalayanti pādapīṭham ।
nṛpater anujīvino vinītā madhuraṃ tyāgavanaspateḥ phalaṃ tat ।। kṛpaṇāsu bavopabhogamātrāsv atha vā kaiva kathā vināśinīṣu । niravadyasukhānubandhi ramyaṃ phalam āpnoti sanātanaṃ pradānāt ।। avadhūya balaṃ śamadviṣāṃ yaj jaladānām iva maṇḍalaṃ nabhasvān ।
padam avyayam āpnuvanti buddhā bhagavantas tad api pradānabijam ।। abhibhūya parapravādipūgān paramārthaṃ gamayanti śāsanaṃ svam । munayo bhuvanaikaśāsitāras tad idaṃ tyāgaparaṃparāvasānam ।। atha bhagavān pātrīkṛtādhyāśayaṃ taṃ janam avetya ratnatrayāvicalitaprasādaṃ saṃsāravāsavimukhaṃ bhavaduḥkhopaśamapratisaṃyuktām eva kathāṃ āviś cakāra ।
duḥkhāny amūni sati janmani saṃbhavanti kṣīṇe ca janmani na duḥkham upaiti bhūyaḥ । janmakṣayāya matimān prayateta tasmād yaḥ prāptum icchati na duḥkhaśatābhighātam ।। duḥkhaṃ sakāraṇam idaṃ samupaity anādisaṃtānavartibhayaśokaviṣādayoni । tṛṣṇāṃ pratītya viparītasukhābhimānavyāmohanīṃ tribhavanāṭakayogadhūrtāṃ ।।
eṣo aham ity ucita eva manovidāhī satkāyadarśanamayaḥ puruṣasya kīlaḥ । janmādhvani bhramayatīdam anādimadhyaṃ saṃsāracakram aparigraham apraśāntam ।। prajñālokair manasi śayitaṃ dhvāntam ullikhya kṛtsnam । saṃśāntātmā na divi bhuvi vā bhikṣur āyāti saṃkhyam ।।
tṛṣṇā naikavyasanaviśikhāpātasaṃdhānamaurvī । teṣāṃ bhadraṃ sthitam abhimukhaṃ te bhayebhyo vimuktāḥ ।। leśanāpi vyanusṛtavato jālinīṃ citramāyām । janmābhyastaṃ sucaritaphalaṃ vyartham eva prayāti ।।
āyāsinīṃ bhavavibhūtim avāptukāmaiḥ śāntiṃ parāṃ ca parataḥ kuśalaṃ praceyam । āśīviṣo narapater nidhanāya mukto hāro babhūva kuśalaiḥ sphuṭacandragauraḥ ।। duḥkhadviṣā hṛdi na lobhakalir niṣevyo janmāntaropacitalobhaviṣāśayasya । śāntātmano api kila nirvivaraṃ babhūva bhaktābhihārasamaye mukham eva bhikṣoḥ ।।
tasmāt pradānasalilaiḥ snapayantu santo mātsaryapaṅkamalināni manogṛhāṇi । lobhānalendhanam idaṃ nidhanaṃ dhanaṃ vo yāvan na yāti vipadagniśikhāvalīḍham ।। śrutvā vacāṃsi sa jano jagadekabandhor nandasya tāṃ ca vipadaṃ vipulām udīkṣya । vikṣipya matsaramayīṃ manasas tamisrāṃ dānādikaṃ sucaritaṃ prathayāṃ babhūva ।।
iti matsaranandāvadānam ।। kāmaiḥ pramādina iva pratipattivāmaiḥ । puṇyāya puṇyanidhayaḥ śramam āśrayante ।। bodhisattvaḥ kila bhagavān prakṛtidakṣiṇo dakṣiṇāpathe rājā babhūva ।।
saṃtarpayām āsa yataḥ sa lokaṃ dānāmbubhiḥ sasyam ivāmbugarbhaḥ । tato mahāmegha iti kṣitīśo yathārthanāmātiśayo babhūva ।। na tasya rājyadyutivistareṣu vyāsaktadīnaṃ hṛdayaṃ babhūva । anarthabhūtān sa parārtham arthān drumaḥ phalānīva babhāra sādhuḥ ।।
babhūva tasmin pitarīva loko viśrambhasaṃbhogasukhapragalbhaḥ । suteṣv iva premanibaddhabhāvo babhūva so api kṣitipaḥ prajāsu ।। sagauravo asau guruṣu prakṛtyā dīneṣu kāruṇyamṛdusvabhāvaḥ । kṛtāparādheṣv api maitracittaḥ samantabhadras tu suhṛjjaneṣu ।।
babhūva tasya graharājakīrtes tathāgraho na svaparigraheṣu । yathā tadīyāsu mamatvam āsīj janasya saṃpatsv atiśāyinīṣu ।। jagrāha dānena sa kāṃś cid eva priyābhidhānair aparān vicitraiḥ । tathārthacaryābhir anarthabhīruḥ kāṃś cit samānārthatayārthabhūtaḥ ।।
yan nātmasāc ca naralokapatiś cakāra । lokeṣv asaṃstutasuhṛd bhagavān babhūva ।। sa kadā cin mahīpatir amātyagaṇapuraskṛta udaṅmukho dadarśātasīkusumarāśisaṃkāśam ākāśam avagāhya patato bhagavataḥ pratyekabuddhān paramavismitamanā hy amātyān abravīt ।। paśyantu bhavantaḥ ।। ete kaṣāyaparuṣāmbarasaṃvṛtāṅgā vyomātasīkusumarāśinibhaṃ vigāhya ।
āyānti ke apy upaśamastimitapracārā bhūrjadrumā iva marudbhir udastamūlāḥ ।। anyatamo apy amātyaḥ sasaṃbhramo abravīt ।। samyag abhihitaṃ devena kutaḥ ।। āyānty amī kāñcanarāśigaurā vidhūtakāṣāyapaṭāntabhaṅgāḥ । parasparāsliṣṭavikīrṇapakṣāḥ khaṃ cakravākā iva śobhayantaḥ ।।
aparo apy āha ।। svacchendranīlopalarāgam ete nabhaḥ samutpatya samāpatanti । samīryamāṇāḥ pavanena saṃdhyākalaṅkitāntāḥ śaradīva meghāḥ ।। upaśamaramaṇīye cāpatanti prakṛtyā ।
na ca gaganam asaṅgaṃ pādasaṃcārayogyaṃ ।। yathā yathā te nikaṭī bhavanti vratīśvarāḥ śāntim ivākirantaḥ । tathā tathā vismayaharṣapūrṇā rājanvatī sā samitiś cakampe ।। atṛptā eva te teṣāṃ darśanena mahātmanāṃ ।
babhūvur atha cātīyus teṣāṃ nayanagocaraṃ ।। atha sa pārthivas teṣāṃ maharṣīṇāṃ darśanenāvarjitamanās tān amātyān abravīt ।। idam āścāryam ālokya kautūhalasamākulaṃ । mano mama tad icchāmi śrotum eṣāṃ pravistaraṃ ।।
atha teṣāṃ nṛpatisacivānām abhijñātataro amātyas taṃ rājānam abravīt ।। śrūyatāṃ mahārāja ।। notpadyante yadā buddhā bhagavantaḥ kṛpātmakāḥ । apāsya rajasāṃ vṛttiṃ dīrghakālānuśāyinīm ।। āvṛte tamasā loke samantād aparāyaṇe ।
bhavaty eṣāṃ tadā janma janmaparyantagāmināṃ ।। pratītyotpādagāmbhīryadūrānugatabuddhayaḥ । prāptaśayyāsanaratā hīnadīnānukampakāḥ ।। saṃsargabhīravo nityaṃ tūṣṇīṃbhāvaparāyaṇāḥ ।
vicaranti jagaty ete jaṅgamāḥ puṇyarāśayaḥ ।। ātmānam ekaṃ praty ete buddhā yasmād ataḥ kila । pratyekabuddhā ity evaṃ pratimānam upāgatāḥ ।। atha sa rājā sutarāṃ tadguṇākṛṣṭahṛdayaḥ sa tam amātyam abravīt ।। atha kutrāmī bhagavantaḥ prativasantīti ।। sa prāha ।।
meghasya rājño vijite jitātman vasanty amī dagdhabhavādhivāsāḥ । himādrikuñjeṣu namannamerupratānasaṃsaktamahīruheṣu ।। rājovāca ।। asti kaś cid upāyo yenāmī madviṣayāntam āvaseyur ity amātyo abravīt ।। asti mahārāja yadi megharājā prārthyate tadanvabhyarthitāḥ kilāmī tvadviṣayam alaṃ kurvantyaḥ prāpnuvanti ceti ।। atha bodhisattvaḥ puṇyeṣv ādaropadarśanārtham amātyān āha ।। tena hi bhavantaḥ sajjīkuruta ।। tadanurūpamānapātraṃ svayam evāhaṃ gatvā meghaṃ rājānam asminn arthe vijñāpayiṣyāmīty adhvasaṃbhrāntās te puruṣā bodhisattvam āhuḥ ।। nārhati devo dūtamātrasādhye prayojane khedam āpattum ।। ājñāsukharasaṃ rājyam anekāpāyasaṃkaṭaṃ ।
pararāṣṭram ato gantuṃ sahasā tava na kṣamaṃ ।। bodhisattvo abravīt ।। svahite apy abhiyuktānāṃ karuṇāvikalātmanāṃ । khedaḥ kaḥ puṇyakāmānāṃ bhavādhvaparivartināṃ ।।
ātmatvenaiva yair eva tad upāttaṃ bhavatrayaṃ । jagadatyantabandhūnāṃ teṣāṃ khedaḥ kathaṃ bhavet ।। na ca kāryābhiniṣpattir dūtasādhyā garīyasī । nāsmād gurutaraṃ cāsti karaṇīyaṃ mama paraṃ ।।
na cājñārabhasārambhe na rājyabhāraṃ vahāmy ahaṃ । jagatāṃ vayam eveha kṛpayā kiṃkarāḥ kṛtāḥ ।। anekāpāyasaṃrāddhaṃ rājyaṃ yenaiva bhūbhṛtāṃ । tenaivāsya kṣamas tyāgaḥ kupitasyeva bhoginaḥ ।।
dharmād eva ca saṃprāpya rājyaśrīsukhasaṃpadaḥ । audāsīnyaṃ kathaṃ nāma kuryāt tatraiva paṇḍitaḥ ।। api ca bhadantaḥ ।। vinā śramais tuccham asāram adhruvaṃ sukhaṃ na kāmāśrayam apy avāpyate ।
aśeṣalokatrayasaṃpadāspadaṃ padaṃ kim aṅgāpratimasvayaṃbhuvāṃ ।। niveśya kāmeṣu caleṣu mānasaṃ mudhaiva khinnā vayam anyajanmasu । jagaddhitāya tv adhunābhivāñchitā bhavantu nas tv antakarāḥ pariśramāḥ ।। kathaṃ nu tasmin na yateta buddhimān nibadhya yasminn abhilāṣamātrakaṃ ।
asaṃstutānām api caikabandhutāṃ jano janānām upayāti tatkṣaṇāt ।। tadatyayāśaṅkibhiś cāmātyaiḥ sa mahātmā punaḥ punaḥ pratibodhyamāno api naiva teṣāṃ vacanaṃ pramāṇayām āsa ।। tyaktaspṛhatvāt kṣitipasya tasya sarvatra kāruṇyamayī pravṛttiḥ । guṇānurāgāt sa tathāpi teṣāṃ pūjāṃ munīnāṃ prati sādaro abhūt ।।
guṇodgatā eva guṇoditeṣu bhavanti pūjāpratipattinamrāḥ । ya eva ratnātiśayāntarajñās ta eva teṣv atyadhikaṃ yatante ।। phalābhilāṣopahatāntarātmā parīkṣate pātraviśeṣam eva । kṛpālukas tv arthitayaiva tuṣṭaḥ pravartate yācanakeṣu sāraṃ ।।
vanaspatīnām iva janma yeṣāṃ paropakāraikarasasvabhāvaṃ । labheta teṣāṃ hṛdaye avakāśaṃ khalā phalāśā viduṣāṃ kathaṃ ca ।। atha sa mahāsattvo guṇānuvṛttisthirānurāgeṇa mahatā balena parivṛtaḥ svapuravarād viniryayau ।। nirgacchantaṃ cainaṃ dūrvāpravālakusumaphalavyagrātyucchritaikapāṇayo dvijavarā jaya jaya mahārājety uccair ānandayām āsuḥ ।। atha sa mahātmā laukikamaṅgalāpariniṣpattim abhiprakāśayan buddhānām eva ca bhagavatāṃ guṇānuvādaṃ maṅgalaṃ codbhāvayan vyāpinā svareṇa tān amaṅgale maṅgalābhiniveśino viprān abravīt ।। sarvānarthopasaṃhārapragalbhaiḥ kleśaśatrubhiḥ ।
parājitānāṃ ko nāma vijayaḥ klībacetasāṃ ।। tṛṣṇāvallīṃ samūlāṃ bhavataruśikharārohinīṃ yo dadāha । lokālokasvabhāvaḥ sa jayati bhagavān bhagnasaṃsāracakraḥ ।। duṣpūraṃ viṣayābhilāṣakṛpaṇaṃ māyāsvabhāvaṃ calaṃ ।
yaś cittaṃ damayāṃ babhūva sa jayatv avyagracetā muniḥ ।। akliṣṭām api nirdadhāva nivṛtiṃ kālatrayavyāpinīṃ । prajñānaṃ bhagavān asau vijayate buddho jagacchaṅkaraḥ ।। sa krameṇa vyatītya tālahiṃtālatamālanaktamālaniculabakulakānanopaśobhitaṃ svaviṣayam khadirabadarabilveṅgudaśamīpalāśagahanadurgām aṭavīṃ prapede ।। tasya khalu mahāsattvasya puṇyatarṣeṇa drutataraṃ vrajataḥ ।।
niruddhaṃ khaṃ reje pulinam iva paryastam udadheḥ । jalair nāgendrāṇāṃ navatamavanīhārapaṭalaiḥ ।। so atikramya tām aṭavīm anukrameṇa meghasya rājño viṣayam anuprāptaḥ । tadāgamanasaṃbhrāntaś ca megho mahīpatir viditatadguṇaprabhāvaḥ pratyudgamyainaṃ sabahumānapraharṣavismayavikacalocano mahatā satkāreṇa mānayitvā mahārhāsanopaviṣṭaṃ tat tat priyam avocat ।। susvāgataṃ kṣitīndrāya dhanyam āgamanaṃ tava ।
subhāṣitam idaṃ loke jīvan bhadrāṇi paśyasi ।। ko nu saṃbhāvayet puṇyāṃ pramodāmṛtapeśalāṃ । āvayoḥ saṃgatim imāṃ himavadvindhyayor iva ।। dṛśyase caritair eva kāmaṃ lokāntacāribhiḥ ।
sākṣād vo darśanaṃ yat tu tan maṅgalyaphalodayaṃ ।। pratyakṣam api kalyāṇaṃ manorathavidūragaṃ । na śraddhatte janaḥ prāyaḥ prītipreṅkholitāśayaḥ ।। svapno ayam uta māyeti niścayaṃ na labhāmahe ।
bhavantam api paśyanto locanānandabāndhavaṃ ।। kac cid aklāntakāyas tvaṃ rājan kac cid anāmayaḥ । kac cid viśrambhaniḥsaṅgaḥ praṇayābhimukho mayi ।। kac cin notkaṇṭhayanti tvāṃ daksiṇāpathacandrikāḥ ।
pradhyānastimitātāmraparyantanayanāḥ priyāḥ ।। anapāyī bhavet kac cid ayatnaḥ satsamāgamaḥ । kac cid atrābhiramase svadeśa iva bhūpate ।। atha bodhisattvas taṃ rājānam amlānapraṇayaśībharair vacobhiḥ samuttejayann abravīt ।।
dṛṣṭvaiva darśanīyaṃ tvāṃ viśrānto ahaṃ mahīpate । anāryasyāpi viśrambhaḥ kasya na syād bhavādṛśe ।। tvayy asaṃstutasadbandhau bāndhave purataḥ sthite । kiṃ cānyad vallabhataraṃ mamotkaṇṭhānibandhanaṃ ।।
viditāś ca mahārāja mama priyasamāgamāḥ । vitathālpasukhāsvādavyasanāyāsahetavaḥ ।। ye arthāḥ svapne anubhūyante ye ca nidrāparikṣaye । tesāṃ nirbhuktimuktānāṃ viśeṣo nopalabhyate ।।
svapnamāyopamāneṣu muhūrtapariṇāmiṣu । prasaṅgaṃ matimān kuryān na priyapraṇayeṣv ataḥ ।। priyo mamety evam anādikālapravṛttam udvṛttam analpagarbhaṃ । sukhābhidhānaṃ pravadanti duḥkhaṃ vyatītaduḥkhā munayaḥ purāṇāḥ ।।
kṛpā kṛpāvastuṣu saṃpratāryate striyaḥ kṛpāvastu viśeṣataḥ satāṃ । ato matir me karuṇānupātinī priyāsu rājan na tu vibhramāturā ।। svabhāvadīnāḥ paratantravṛttayaḥ sadāturā matsaramānamanmathaiḥ । pathi prakīrṇā iva māṃsapeśikāḥ kathaṃ nu na syuḥ pramadāḥ kṛpāspadaṃ ।।
atha sa rājā prasāditamānasas tair bodhisattvavacanakusumaiḥ praṇamyainam abravīt ।। ājñāpaya mahārāja yatra māṃ manyase kṣamaṃ । bhavadvidhānāṃ kṛtyeṣu vayam ānamramūrtayaḥ ।। prasannamānasaṃ sa cainam avetya bodhisattvaḥ saṃpraharṣayann abravīt ।।
tavaiva saphalaṃ janma sujīvaṃ tvaṃ ca jīvasi । aiśvaryaṃ tava pātrasthaṃ yathārthā śrīs tavaiva ca ।। yas tvam eṣāṃ bhagavatāṃ bhavasaṃbhogavidviṣāṃ । satkāravyapadeśena tanoṣi yaśasā jagat ।।
suhṛdaḥ saṃvibhajyante dārair api dhanair api । saṃvibhāgas tu dharmeṇa durlabho bhuvi nāsti vā ।। dharmātithyam ato rājan mama tvaṃ kartum arhasi । na hi saṃbhāvanā satsu dṛṣṭā vandhyaphalodayā ।।
svargo mokṣaḥ sukhāny arthā dharmād eva yaśāṃsi ca । dadhad dharmam ato yuṅkte svargamokṣasukhādibhiḥ ।। saddharmapraguṇaṃ mitraṃ karaṇīyaṃ balād api । eṣaiva suhṛdāṃ loke sādhoḥ sādhīyasī sthitiḥ ।।
atithir mitram arthīva satkārāyatanaṃ paraṃ mayi caitat trayaṃ yasmād ato me abhyarthanāṃ kuru ।। sravann iva prasādas te lakṣyate mukhapaṅkajāt । puṇyasaṃbhogavātsalyam udgiraṃl lakṣyase girā ।। anujñātā tvayā rājann ime praksīṇakalmaṣāḥ ।
vasantu dakṣiṇīyāgryā dakṣiṇāpathabhūmiṣu ।। athāsau mahīpatir bodhisattvam abravīt ।। śakye tat kuśalaṃ dātuṃ svasaṃtānagataṃ yadi । dadyāṃ tad api suvyaktaṃ bhavate kṛtavedine ।।
vayaṃ rājyaṃ ca dātāro yad vānyat sādhu manyase । tathaiva prabhutāṃ tatra nāvagantavyam anyathā ।। mayā yat puṇyam āryāṇām eṣām apaciteś citaṃ । tvadabhyāgamanākālakaumudī tat kṛtaiva me ।।
mitram ekāntakalyāṇaṃ bandhur atyantavatsalaḥ । guṇavān dakṣiṇīyas tvaṃ nāthaś cānuttaro mama ।। kṣudrasattvo api ko nāma tvadājñām abhilaṅghayet । draṣṭavyaratnaṃ dṛṣṭvā ca na prasīded bhavādṛśaṃ ।।
ekaṃ tv atra mahārāja vaidhuram avagacchāmi । yena me vaktum asty etān maharṣīn asmin prayojane saṃkucati mānasam ।। ete hi mahātmāno vivekaratipriyatvād abhiramante himavati śailarāje ।। paśya mahārāja ।। amī hi himavatprasthāḥ kadalīkhaṇśamaṇḍitāḥ । vivekāyaiva sādhūnāṃ śaṅkhadhātrā vinirmitāḥ ।। hariṇā luñcitopāntaśādvalaśyāmanirjharān । devadārudrumān paśya kūṭāgārān ivodgatān ।।
khyāpayantīva lokānāṃ vinipātaṃ himāpagāḥ । taraṅgaiḥ kūlapāṣāṇabhidyamānair muhur muhuḥ ।। etāḥ snigdhacchadacchāyāḥ padmakadrumarājayaḥ । yatīn āśvāsayantīva saṃsārodvignamānasān ।।
klāntānāṃ vratinām eṣa svedabindūn apohate । prāleyakaṇasaṃparkaśiśiro vanamārutaḥ ।। upatyakāḥ padmakapuṣpapāṭalāḥ śilīndhrakāpādapavāritātapāḥ । imā himādre ramayanti mānasaṃ nivṛttasaṃrāgaviṣaṃ vipaścitāṃ ।।
himācalasyopanitambarohiṇāṃ nirīkṣamāṇāḥ saralāśikhāvatāṃ । vanāni cetaḥsthitim āpnuvanty amī sumedhasaḥ kāmavivekapeśalāṃ ।। bodhisattvaḥ provāca ।। timiradrumasaṃchannā viviktābhogakandarāḥ ।
tatrāpy anuguṇā santi velāśailaḥ prahāṇināṃ ।। tālahintālamālinyaḥ sarito haritopalāḥ । santi tatrāpi hārītapakṣavikṣobhitormayaḥ ।। taraṅginīnām upakaṇṭharohiṇāṃ palāśinām puṣpabharāturāḥ śikhāḥ ।
vidhūya tatrāpi yatīn niṣevate samudravelājalaśītalo anilaḥ ।। sarasamaricavallīśyāmarodho vanasya dhvanir acalasuruṅgāmurcchito apy amburāśeḥ । aviralaparipāto abhyāsayogānupātī sthirayati kila bhikṣos tatra cetaḥsamādhiṃ ।। vātāyāsitacandanadrumalatāvikṣiptasūryātapaḥ ।
cetaḥ saṃyaminām alaṃ ramayituṃ śāntaprapañcajvaraṃ ।। śaṣpodbhedais taruṇataruṇaiḥ śyāmaparyantalekhaḥ । vindhyo apy adriḥ praśamamahatāṃ yogināṃ saṃnivāsaḥ ।। niḥśabdākṣaradacchanirjharajalaprakṣālitaprastarāḥ ।
āryāṇām anapāyinīṃ vidadhati pratyātmaveśāṃ ratiṃ ।। tīrāntānatabālavetasataruśreṇīniruddhātapā nadyaḥ svacchajalāntarālavilasanmīnāvalīmekhalāḥ । sakhyaḥ premaniratyayā iva sakhe tatrāpy alaṃ yoginām ākṣeptuṃ viṣayābhilāṣavimukhaṃ pradhyānadhīraṃ manaḥ ।। api ca mahārāja ।। yair adhyastaṃgamitam aśivaṃ skandhasaṃtānabījaṃ ।
lokaṃ teṣāṃ na bhavati mano lokacitrānupāti ।। ye lokārtham anarthabhāravirasaṃ santo vahanty āśrayaṃ । lūtātantuvitānadhūmaśikharaiḥ kāntāravṛkṣaiḥ samāḥ ।। āvir bhavanti tanavo api paropakārā yasmiṃs tad eva ramaṇīyam upaiti sādhuḥ ।
duḥkheṣv anātmasu caleṣv aparāyaṇeṣu kiṃ vā bhaveṣu ratikāraṇam asti rājan ।। svārthānurāgakṛpaṇā matayo narāṇāṃ tucche api vastuni ratiṃ parikalpayanti । utpāda eva mahatāṃ hi jagaddhitāya yeṣāṃ purandarapure api na te ramante ।। prakṛticañcalākulaprasaraṃ yaiś cittam etad vaśīkṛtaṃ ।
ratir udeti nānyatas teṣāṃ adhyātmacintāvihāriṇām ।। ramayanty anuddhṛtavikalpasāyakān saritaḥ sarāṃsi girayo vanāni ca । avikalpagocaravicāriṇo yater vanam eva śāntam iti niścitā matiḥ ।। ajitātmanām anupatanti buddhayo vividhān bahirmukhamanonibandhanān ।
adhicittayogaviduṣāṃ tu yogināṃ atimānuṣe carati gocare matiḥ ।। rajasāṃ vipūyapariṇāhimaṇḍalaṃ paramām avāpya vaśitāṃ svacetasi । anapāyinīm anubhavanti ye ratiṃ bhavanaṃ vanaṃ ca samam eva tān prati ।। viṣayāntarāntaritavibhramaṃ manaḥ praśame rameta katham ity ato yateḥ ।
upadiśyate vanatarupratiśrayo mahatāṃ samaṃ tu viṣayaṃ manaḥsukhaṃ ।। ramaṇīyam etad iti vikṛtaṃ mateḥ pravadanty avandhyavacasaḥ purātanāḥ । kṛtināṃ mano hatavikalpavāsanaṃ na samādhijeṣv api sukheṣu rajyate ।। jagatāṃ hiteṣu caratāṃ mahīpate karuṇaikatānamanasāṃ manasvinām । bhavati vyathātanupariśramais tanor na ca kāyajīvitanikāntividviṣām ।।
gaganopamānamanasāṃ spṛśanty amī na manaḥ sukhārativikalpareṇavaḥ । sukham anyad eva tad apākṛtopamaṃ yad upāsate sukṛtino raṇaṃjahāḥ ।। vratinām adūraparisarpiṇī manaḥsthitir eva nāma jananīva vatsalā । sukham ādadhāti tad atītamānuṣaṃ na marutpater api yad asti vajriṇaḥ ।।
vihatapriyāpriyavikalpavibhramaḥ pṛthivīsamena viharanti cetasā । nṛpa yatra tatra bhavabhoganiḥspṛhā munayo atiśāntasukhamaunalābhinaḥ ।। aniketasaṃstavaparigrahāgrahāḥ svajane jane ca samatāvihāriṇaḥ । tribhavopapattigahanāntadarśino himavadvaneṣu ratim āpnuyuḥ kathaṃ ।।
sukhaduḥkhayor aviṣamapravṛttayo nṛpa yena tena parituṣṭamānasāḥ । satataṃ mṛgā iva nisargatāpasā viharanty anāvṛtavihāragocarāḥ ।। visṛtāṃ bhavadrumaśikhāvalambinīṃ vividhopatāpaparuṣāṃ viṣaktikāṃ । upahātya ye padam upāsate śivaṃ tridive api te narakavāsasaṃjñinaḥ ।।
anubandhiniṃ pratinivārya saṃhatiṃ tamasāṃ kim apy anubhavanti ye sukhaṃ । na sanatkumārabhavane api te ratiṃ viratopasargaratayaḥ prakurvate ।। vanarājayaḥ kusumacitrapādapāḥ girayaḥ kadambatarucumbitāmbudāḥ । saritaś ca haṃsakulabhinnavīcayaḥ paridurbale manasi labdhapravṛttayaḥ ।।
śiraḥkaṃpollasaccārukuṇḍalaḥ sa mahīpatiḥ । sādhu sādhv iti saṃrādhya pratijagrāha tadvacaḥ ।। nyāyoparodhi paripeśalavarṇaśobham akṣūṇakālamadhuraṃ svaparopakāri । vākyaṃ suhṛjjanamukhoccaritaṃ kathaṃ na syād apratigrahavipātitakāntiśobhaṃ ।।
amlāyamānakaruṇārasaśībharāṇi svāntāny anākulapadakramayogikāni । vākyāni sajjanamukhāmburuhacyutāni pradveṣarūkṣam api mānasam ākṣipanti ।। nīceṣv api praṇatinamraśirodharāṇāṃ krūrāśayeṣv api kṛpāmṛdumānasānāṃ । ādyantamadhyamadhurāṇi jinātmajānāṃ vākyāni ko bhuve vimānayituṃ samarthaḥ ।।
prītyutkarṣaparamparām anubhavan kām apy anāyāsinīṃ । svarddhyaivāpratighaṃ vigāhya vighanaṃ khaṃ rājahaṃsā iva ।। sa bhūpatiḥ ṣaṣṭisahasrasaṃkhyā guhā viviktā jalayaṃtraśītāḥ । saṃskārya tebhyaḥ pradadau prasannaḥ pratyekaśo dagdhapunarbhavebhyaḥ ।।
śaratsahasrāṇi saṣaṣṭir eva cakāra teṣāṃ vigatajvarāṇāṃ । pūjāṃ parāṃ dṛṣṭaparāyaṇānāṃ saṃcāriṇām puṇyavanaspatīnāṃ ।। taṃ bodhau sa pariṇamayya puṇyarāśiṃ saṃtyajya prakṛtivināśinaṃ svadehaṃ । trailokyaprathitaparākramaprabhāvo māndhātā kila vasudhādhipo babhūva ।।
saṃkalpānuvidhāyinyas tasyābhūvan vibhūtayaḥ । sarvalokātiśāyinyo nirupāyāsapeśalāḥ ।। puṇyāny evam asau cakāra bhagavān yasmāj jagadbhūtaye tyaktvā rājyavibhūtivistarasukhāny amlāyamānodyamaḥ । tasmāt tatra manaḥ prasādya bhagavaty āścaryaratnākare pātavyaṃ svaparopakāramadhuraṃ tasyaiva vākyāmṛtaṃ ।। iti śrīmeghajātakaṃ catvāriṃśattamaṃ ।।
sahasraśo api saṃtyaktum utsahante svajīvitam । sādhavaḥ sādhumaryādāṃ na muhūrtam api kṣamāḥ ।। tad yathānuśrūyate। bodhisattvabhūtaḥ kilāhaṃ bhagavān aparimlāyamānakaruṇāsaumyadarśano nāgarājo babhūva ।
krodhena tasya saha śāśvatasaṃvirodhaḥ krodhottaraṃ nigaditaṃ samupāgatasya । icchānukūlamadhurā pratisandhilīlā sādhoḥ suyonividhuraiva babhūva tasya ।। saṃprāptakarmavaśitātiśayasya yasya lokā hṛdīva nivasanti kṛpāviśāle । roṣas tataḥ katham uderati śuddhasattvāt padmākarād vikasitād iva citrabhānuḥ ।। kuvalayadalamālākomalaṃ bhogacakraṃ svamaṇikiraṇajālaśrīkarālaṃ sa bibhrat ।
ghanasamaya ivāsīl locanānandabandhuḥ suravarapaticāpodbhāsito vāmbugarbhaḥ ।। atha sa mahāsattvaḥ krodhabahulatāṃ nāgayoner avetya tatpratipakṣakṣamākathām udbhāvayām āsa svaparṣadi ।। na hemamālā maṇidīptiśībharāḥ srajo na citrā makarandapiñjarāḥ । tathābhyalaṃkartum alaṃ śarīriṇāṃ yathā kṣamā sarvaguṇaikaratnakā ।।
manojñarūpā api nāma roṣiṇo viṣādayanty eva manāṃsi dehinām । vimuktakośā iva puṣpapādapāḥ svamūlasaṃsarpibhujaṅgakaṅkaṇāḥ ।। asaṃstutānām api nāma sūratā bhavanti viśrambhaviśeṣabhājanam । iti kṣamāṃ ko na bhajeta buddhimān aśeṣalokāśrayasaṃgrahakṣamām ।। imām avasthāṃ gamitā vidāhināmunā vayaṃ roṣamayena pāpmanā ।
nivṛttavairān api yad viśaṅkate mahājano asmān animittakāhataḥ ।। evam anyathā ca svayūthyān saṃjñāpayām āsa ।। dṛṣṭīviṣānalamucāṃ svamaṇiprabhādbhiḥ pātālarandhragahanāntavisarpiṇībhiḥ । tesāṃ sa pannagavaraḥ śamayāṃ babhūva vāgambubhiś ca hṛdayāni bhujaṅgamānām ।।
sa ca mahātmājanmāntarābhyastapraśamarativihārasādhanaḥ sarvalokottarotkṛṣṭair tair api viṣayair anākalitamānaso viḍambanām iva tām aiśvaryalakṣmīm abhimanyamānaḥ pravivekasukhavihāroparodhinaṃ cādhipatyapariśramam āryanyāyamārgakaṇṭakasthānīyāṃś ca snigdhajanasamāgamān prakṛtidhīramānasaḥ san gṛhe apy araṇyasaṃjñābhāvanāsamarthaḥ saśaṅko gārhasthadoṣam evodbhāvayan svabhavanād abhyudgamya vivikteṣv araṇyāyataneṣu poṣadhaniyamālaṃkṛtaśarīraḥ kālam atināmayām āsa ।। prāyas teṣu praśamavimukho vismayaṃ yāti lokaḥ । nānātaṅkapracayagahane bodhisattvapratijñāḥ ।। atha kadā cit sa mahātmā pratyaraṇyaniviṣṭataruṇatarumaṇḍalaikadeśāvasthito bhujagaviṣopaghātayogyavidyādhareṇa brāhmaṇenopalakṣitaḥ । sa tasya tena niyamaviśeṣaramaṇīyenāśvāsadena tejasvibhāvena vismitamanā nāsmāt pratyavāyo astīti niścitya svajīvikopāyaṃ ca tadgrahaṇasāhasam avetya taṃ bhujagapatiṃ viśrambhamukulitaphaṇacakram āsīnaṃ sahasā mahatā daṇḍena śirasy abhijaghāna taptapāṃsupūgaiś cāsya nayanāni pūrayām āsa mahatyā cainaṃ vararajjvā gāḍhaṃ grīvāyām āmardayāṃ babhūva mūlāgadasaṃmiśreṇa cainaṃ śleṣmaṇā vadanavivareṣu saṃsiktavān vivṛtya cāsya vadanapuṭam ayaḥsaṃdaṃśena daṃṣṭrāḥ samudājahāra ।। lobhaparyākulamānasaś cāsya tīkṣṇena śastreṇa ghanakośopagūḍhamūlāṃ cūḍāmaṇim utpāṭayāṃ cakre pratinakulacalavalayarāśikomale cāsya bhogakuṇḍale bimbopadhāna iva niṣadya viśaśrāma ।।
lajjāmantharakomalālasaphaṇacchattro yayau saṃbhramam । kṣāntyabhyāsavaśāt samīraṇacalattūlāṃśupātopamān ।। khedaṃ nāgavaraḥ sukhocitamayāṃ [?] bheje kriyāṃ cāyatām [?] । tenākāraṇadāruṇena ripuṇā so abhūn nirāstho vaśī ।।
grīṣme prāṇasamāḥ saratnavalayair nāgottamaṃ paspṛśuḥ । lebhe saṃtatavartinīṃ ghanarasāṃ maitrīṃ tadālambanām ।। daṃṣṭrā bisāṅkurasitā vinigūḍhamūlās tasyoccakhāna sa yadā bhujageśvarasya । śalyāpahāriṇi tadā bhiṣajīva tasmin vipre cakāra sa parām upakārisaṃjñām ।।
ārtīyate sma sahajāny api yāni citraṃ sādhuḥ śiromaṇimayāni vibhūṣaṇāni । teṣūddhṛteṣu sa kṛtārthatayā pramodaṃ nikṣiptabhāra iva bhogapatir jagāma ।। gonā । śvāsānilaiḥ sphuṭaviṣāgnikarākarālair ucchoṣayet samakarān api yaḥ samudrān । kṣāntiṃ priyām iva sakhīm upaguhya tasthau svasthas tam eva ca ripuṃ karuṇāyamānaḥ ।। syād bhasmasāc chikharakoṭivipāṭitābhraḥ śailo api dṛṣṭiviṣayaṃ samupetya yasya । pāpātmanā kumudanālam ivoragendro nāsau cukopamṛdito api parānurakṣī ।।
tīvraprakāram upakāram ivāvikāraḥ sehe kṛpāparigataḥ sa yathā yathāryaḥ । krauryāvalepaparuṣaḥ sa tathā tathā taṃ cikleśa pannagavaraṃ vividhair upāyaiḥ ।। karuṇādravam eva durjanaḥ sutarāṃ satpuruṣaṃ prabādhate । mṛdam eva bhinatti kaṇṭakaḥ kaṭhine kuṇṭhaka eva jāyate ।।
sa pīḍyamānaḥ puruṣeṇa tena bhujaṅgarājo vigatavyathena । tam eva rakṣan guṇapakṣasākṣī mumoca na śvāsaviṣaṃ viṣādī ।। yathā yathā pīḍayati sma nāma tam āryakarmāṇam asāv anāryaḥ । tathā tathāsau tadapāyaśaṅkī na cakṣur unmīlayituṃ viṣehe ।।
parāpakārapratipattimārutā durācarās tasya viśuddhakarmaṇaḥ । kṣamāśilādhāraparigrahasthiraṃ na kampayanti sma mano manasvinaḥ ।। ambhojareṇukaṇikā iva saṃpratīcchan nāgottamaḥ kṣitirajo arkakaropataptam । netropaghātapaṭunā paṭunā vimuktaṃ tasmin babhūva sutarāṃ sa parānukampaḥ ।।
nānāpuṣparajo'dhivāsaśucibhiś candraprabhānirmalaiḥ । prītyaivāpacakāra taṃ paribhavaṃ kṣāntyāmbhasevokṣitaḥ ।। evam anyathā cāsau brāhmaṇādhamas taṃ bodhisattvam parikliśya mahati karaṇḍe prakṣipya tena tena paribhraman vārāṇasīṃ nagarīm anuprāptaḥ ।। atha tasya bhujagapates tāṃ rūpasaṃpadam ālokya mahājanaḥ paramavismitamanās taṃ brāhmaṇaṃ mahatyā pūjayā pūjayām āsa ।। atha tasya mahātmanaḥ sumanānāmāntaḥpurāgracarā bhujagayoṣid atītāyām ucitāyāṃ tadāgamanavelāyāṃ taṃ bhogipatim apaśyantī jānānā tasya prakṛtibhadratām anāryakarmārāmatāṃ ca mānuṣahṛdayānāṃ tadatyayāśaṅkinī tīvraśokāyāsavyathitahṛdayā tat tad vikalpya satvaraṃ ruroda ।।
tamasā nirantaravisāriṇaiva me parivaryate nayanagocaraṃ balāt । anirūpitātyayavikalpakātaraṃ dravatīva mānasam idaṃ priyaṃ vinā ।। sphuṭamallikāvanavilāsalāsakā jalayantramandiranirodhaśītalāḥ । sutarāṃ dahanti mama calamārutā dayitapravāsaparitāpinīṃ tanum ।।
pratibhāty apūrvam iva sarvam adya me na ca vedmi kāham iti tena varjitā । vyasane sa eva śaraṇaṃ mama priyo virahe tu tasya maraṇaṃ parāyaṇam ।। maṇivedikākiraṇapāṭalormayo gṛhadīrghikā na ramayanti me manaḥ । priyavipravāsaparitāpaviplutaṃ sphuṭapadmakośamakarandavāsitāḥ ।।
diśatūttamāni jagaduttamadyutir mama maṅgalāni bhagavān sa eva tu । na bhavāntare api viraho yathā bhaved dayitena tena niravadyakarmaṇā ।। virahānubandhavirasāḥ samāgamā jagato araparvapariṇāminī sthitiḥ । iti yaj jagāda manaso ativallabhaḥ samupasthitaṃ tad idam adya vaiśasam ।।
vikasatsphuliṅgam anilākulārciṣaṃ dahanaṃ viśāmi bahuduḥkhabhāginī । tanum utsṛjāmi śikharād girer imām avaśiṣyate kim aparaṃ mamāyuṣaḥ ।। yadi so adya naiti sukhasaumyadarśano mama mūrtimān avikalo manorathaḥ । svayam eva dhakṣyati mamedam āśrayaṃ hṛdayajvalas tumulaśokadāruṇaḥ ।। iti sā rurāva kurarīva viklavā nayanāmbudurdinamukhī tapasvinī ।
vasudhātale galitahāramekhalā bhujagāṅganā pativiyogaśaṅkinī ।। atha sumanā nāma yoṣid bodhisattvam anveṣamānā vārāṇasīṃ nagarīm anuprāptā dadarśa cainaṃ mahāsattvaṃ paramadāruṇām avasthām upagataṃ dṛṣṭvā ca tīvraśokāyāsavyathitahṛdayā provāca । kva dayita gatās tās tā daṃṣṭrā bisāṅkuradhūsarāḥ । vigalitahṛdayā krūreṇaitat kṛpātmaka kena te ।।
tejaḥ kopaviṣātisaṅgarabhasaṃ kiṃ proṣitaṃ bhoginām । yena tvaṃ vyasanaṃ duruttaram idaṃ prāpto vināśāya te ।। krauryaṃ tvayy api nāma sādhucarite pāpātmanāṃ jāyate । nāthānātha ivāpadaṃ katham imāṃ prāptas tvam āyāsinīm ।।
bodhisattvas tu pratyagrakopaśokakaluṣitādhyāśayātmanām avetya tūṣṇīm eva babhūva ।। sā punar abravīt ।। kasyāpriyaṃ jīvitam ādyajātaṃ kālena kelīṃ saha kaḥ karoti । tvadapriyāriṣṭaniviṣṭaceṣṭo lokāntaraṃ ko abhyanugantukāmaḥ ।। śītābhilāṣī pravivikṣur agniṃ ko mārutoddhataśikhākalāpam । āditsate krūraviṣaṃ bhujaṅgaṃ kaḥ puṣpadāmākṛtivipralabdhaḥ ।।
udadhiparikhām adyaivaināṃ dahāmi vasundharāṃ sanaganagaragrāmārāmāṃ svadṛṣṭihutāśanaiḥ । na mama hṛdayaṃ śāntiṃ yāti tvadapriyatāḍitaṃ dahati yadi na krodhāgnir māṃ purā niravagrahaḥ ।। atha bodhisattvas tāṃ tapasvinīm aviṣahyakopāgnipradīptamānasāṃ hlādayann iva tadāmṛtaśiśirābhir vāgbhir ity abravīt ।। alam alaṃ mā gā bhadre vai kopasya cetovidāhinaḥ । prakṛtiduḥkheṣu ko bhūyaḥ sattveṣu duḥkhāni cintayet ।।
duḥkhahetau vartamāneṣu śocyeṣu saṃkleśabhāgiṣu kaḥ parākramet ।। duḥkhāya svahitakramārteṣu dehiṣu na mama daṃṣṭrotpāṭanād duḥkhaṃ na ca daṇḍasaṃpātajā rujāḥ ।। duḥkhayanti mānasaṃ caṇḍi tvadvākkarkaśās tudanti mām ।। bodhisaṃprāptaye cittaṃ yadaivotpāditaṃ purā । vayaṃ tadaiva lokānām ādheyakriyatāṃ gatāḥ ।। kopavahnimlāyamānā punaḥ saiva tvam anyeva lakṣyase ।।
candralekheva cāmbare vikasadghanadhūmasaṃbādhadhūsare ।। kiṃ ca ।। karmāparādhajanitaṃ yadi duḥkham etat kopāvakāśa iha ko nu mama dvijātau । karmendhanoddhataśikhāśakalākulebhyaḥ kupyet kathaṃ na matimān narakānalebhyaḥ ।।
tad alaṃ kopadainyena tava cetovidāhinā । svagṛhān eva gacchasva saṃtyāgaṃ ca kuruṣva me ।। sā bhartur abhiprāyaṃ saṃpādayantī tadvacanāpyāyitahṛdayā vigatakopasaṃrambhā babhūva ।। kopoparāgavigame vivṛto adhimātraḥ snehaḥ priye viṣamavartini nāgavadhvā ।
udghāṭitābhrapaṭalasphuṭadigvibhāge khe niḥsapatna iva candramasaḥ prakāśaḥ ।। śokāśrunayanapariplutā ceti bodhisattvam abravīt ।। kuto me duḥkhabhāginyā gehaṃ ārya tvayā vinā । ihaiva śoṣam eṣyāmi yā gatis tava sā mama ।।
viṣamasthaṃ parityajya tvām anātha sukhaidhitam । kānta kena sukhenāhaṃ drakṣyāmi svajanaṃ punaḥ ।। sukhe samānatāṃ gatvā duḥkhe jahyāṃ yadi priyam । anāryām akṛtajñāṃ māṃ dhārayiṣyati bhūḥ katham ।।
pratibhāti jagac chūnyaṃ tvayā virahitaṃ mama । tvaṃ me jīvitasarvasvaṃ tvaṃ bandhus tvaṃ parāyaṇam ।। bodhisattvo atha tāṃ sādhvīṃ bahalasnehaviklavām । anukampāvaśāt sādhur īdṛśaṃ pratyabhāṣata ।।
adṛṣṭapūrvavyasanā sukhasaṃvardhitā priye । parikleśam imaṃ soḍhum akṣamā tvam anindite ।। mayi sneho asti yadi te duḥkhaṃ me yadi necchasi । adṛṣṭam adya māṃ kṛtvā tad gaccha tvaṃ svam ālayam ।।
atha sā tair bodhisattvavaco'dbhir ākleditahṛdayā duḥkhadaurmanasyaparyākulamānasā niśīthe kāśikārājam upetya karuṇākulatarākṣareṇa vacasā kṛtāñjalir avocat ।। āpadgatānāṃ vyasanakṣayāya tvaṃ pañcamaḥ pārthiva lokapālaḥ । trāyasva mām āpadi vartamānāṃ dīnām anāthāṃ jagadekanātha ।। atha sa rājā tad atibhāsuraṃ vapur avalokya kim idaṃ kathaṃ cety utpannajātasaṃbhramaḥ sādaram utthāya paryaṅkapṛṣṭhāt tāṃ nāgayoṣitam etad avocat ।।
vyāhārasphuṭacitravarṇakaraṇo divyaprabhāvaś ca te । mālāṃ phulladalām ivādya śirasā samyak pratīcchāmy aham ।। athāsau bhujagavadhūs tena tasya rājño abhijātyapeśalena vacasā samānanditamanasā provāca ।। āśāvaśānāṃ naradeva ko anyo manorathaṃ pūrayituṃ samarthaḥ ।
tyaktvā bhavantaṃ jagato hitāya prajāpater vaṃśam ivāvatīrṇam ।। nāgāṅganāṃ mām avagaccha rājaṃs tvaddeśaparyantakṛtādhivāsām । āpadgataṃ mānada pannagendraṃ trāyasva kṛtyaṃ mama tad garīyaḥ ।। rājovāca ।। bhagini kas tavāsau bhujagavaraḥ ।। sā provāca ।। bhartā mama prāṇadhaneśvaro asau nyāyopradeṣṭā ca gurur garīyān ।
piteva nityaṃ hitasaṃvidhātāsukhe ca viśrambhaniratyayaś ca ।। atha sa bhūpatis tena tasyāḥ svāmyanurāgaśībhareṇa caritenābhiprasāditaḥ ।। premodbhāvitam āpadi sthirataraṃ prodghāṭitā bhadratā । loke sādhupativratatvam iti te khyātiḥ sthitā śāśvatī ।।
tyaktvā priyaṃ jīvitam apy ato ahaṃ puṇyaprabhāvopanataṃ ca rājyam । saṃpūrayiṣyāmi manorathaṃ te paśyādya bhadre dayitaṃ vimuktam ।। atha sa rājā tasya brāhmaṇasyāntikāt taṃ nāgarājānaṃ mahatā mūlyena niṣkrīya parameṇa sapatnīkaṃ svabhavanaṃ praveśya mahārhasiṃhāsanopaviṣṭam abhyarcayām āsa ।। atha bodhisattvas tena tasya rājño atyadbhutena niṣkāraṇopakārasaṃbhrameṇākṛṣṭamanāḥ provācainam ।। asaṃstute nāma tavāyam ādaro mayi prasādasthirabhaktipeśalaḥ ।
kṛtopakāreṣv api yo na dṛśyate pṛthagjaneṣu sukhānubuddhiṣu ।। prakāśiteyaṃ guṇapakṣapātitā prajānurāgo bahulīkṛtas tvayā । guṇe vivardhasva tad uttarottarair guṇeṣu bhadraṃ jagatāṃ avasthitam ।। iti saṃrādhya rājānaṃ tam asau bhujageśvaraḥ ।
anubaddho dayitayā kṛpayeva gṛhān yayau ।। iti śrīnāgajātakaṃ catvāriṃśattamam ।। athāśoko mahārāja upaguptaṃ yatiṃ gurum । kṛtāñjalipuṭo natvā prārthayac ca tathādarāt ।।
bhadanta śrotum icchāmi punar anyat subhāṣitam । tad yathā guruṇādiṣṭaṃ tathādeṣṭuṃ ca me arhati ।। iti tena narendreṇa prārthite sa jinātmajaḥ । upagupto narendraṃ taṃ samālokyaivam ādiśat ।।
śṛṇu sādhu mahārāja yathā me guruṇoditam । tathāhaṃ te pravakṣyāmi śrutvā caivaṃ śubhe cara ।। nāsti vipākaparyanta upakārāpakārayoḥ । saṃbuddhe sadgurau tasmāt kartavyam upakārakam ।।
tad yathāstāṃ mahāsattvau saṃbuddhopāsakau purā । kadā cit tāv ubhau grāmaṃ gacchantau saṃgatau pathi ।। saṃbuddhapratimāṃ tatra puṇyarāśim ivottamām । tāṃ samīkṣya tayor ekaḥ praṇatvaivaṃ tam abravīt ।।
aho bata mahāpuṇyarāśir ayaṃ virājate । bhāgyena dṛśyate asmābhir adya mitra praṇamyatām ।। iti tenoditaṃ śrutvā dṛṣṭvāparas tam abravīt । aho bata mahān mitra pāparāśir ayaṃ nv iti ।।
iti tenoditaṃ śrutvā prathamaḥ sa upāsakaḥ । karṇau pidhāya hastābhyāṃ tam evaṃ paryabhāṣata ।। dhik tvām asadbuddhim asatpralāpinam [!] evaṃ hy api tvaṃ pratibhāṣase atra । kasmān muneḥ śāstur upāsako api saddharmamūrtiṃ pratinindase adya ।।
kathaṃ na jihvā patitā tavānanād asatpralāpāpahatā tapasvinī । apuṇyarāśir bhagavān iti bruvan kathaṃ na magnas tvam are rasātale ।। dhig apraśastām asatāṃ duratyayāṃ pṛthagjanānāṃ prakṛtiṃ calācalām । vimarśam aprāpya yatheṣṭacāriṇī karoti yā lokam apāyagocaram ।।
sudāruṇair āyudhabhīmadarśanair arātibhiḥ sārdham aho varaṃ gatam । tvayā suhṛcchadmanigūḍhapāpmanā padaṃ na caikaṃ vitathapralāpinā ।। namanti yaṃ brahmavido maharṣayaḥ punāti yo viśvam idaṃ vṛṣāṃśubhiḥ । apuṇyarāśir yadi sa vratīśvaras tathāgataḥ puṇyanidhiḥ kuto aparaḥ ।।
muneḥ paroddhāranimittamātram apy upaiti yasyoddhṛtakalmaṣo api san । sa yogaparyantavidāṃ dhuri sthito na puṇyarāśir yadi ko nv ihāparaḥ ।। na yasya buddhiḥ pratihanyate kva cin na ca praheyāvayavo avaśiṣyate । na cāsti saṅgo jagadarthasādhane sa puṇyarāśir na kathaṃkathāntaśaḥ ।।
taduktaṃ sa samākarṇya dvitīyopāsakas [!] tataḥ । prāgalbhavacasā bhūya āyuṣmantaṃ tam abravīt ।। hitakāmyatayā niratyayaṃ vacanaṃ kāmam idaṃ sakhe tava । anuyujya tathāpi śobhate vitathaṃ sādhur udīrayan bhavān ।।
mama bhaktir udāraśāsane sugate yā paramānukampake । viditā tava sā tathāpi māṃ sahasā saumya kathaṃ vigarhase ।। sāyāsaṃ sabhayaṃ prasaṅgavirasaṃ dhig laukikaṃ saṃgatam । gacchaty ekapade kṣayaṃ paricayaṃ vikṣipya mūrdhno antikam ।।
etat tenoditaṃ śrutvā prathamaḥ sa upāsakaḥ । anyathā tadvaco matvā manasaivaṃ vyacintayat ।। aho hy anyad anenoktam anyan mayā vikalpitam । iti cintāviṣaṇṇātmā tasthau lajjāhatāśayaḥ ।।
dṛṣṭvā sa ca sahāyas taṃ lajjāvanamitānanam । tadabhiprāyam ājñātuṃ prasahya caivam abravīt ।। sādho kiṃ manyase hy atra yat te lajjāhataṃ mukham । tāvat te yad abhiprāyaṃ tat pracakṣva mamāgrataḥ ।।
tasyaitad vacanaṃ śrutvā sa āyuṣmān upāsakaḥ । tanmano'ntargataṃ sarvam abhiprāyaṃ vyamuñcata ।। śrīsaubhāgyaprakarṣaṃ bhavagatiṣu paraṃ prāpya nirdvandvaramyam । jñātvā prāpnoti śāntaṃ katham iva na mahān puṇyarāśir bhavet saḥ ।।
dattvā palālaśakalasrajam agrasattve lebhe bhavopaśamaśāntisukhāni nārī । yasminn acintyacaritātiśayaprabhāve kiṃ puṇyarāśir ayam ity avidagdham etat ।। kośātakīkusumam api pradāya stūpe muneḥ paramakāruṇikasya yasya । bhuktvālaye guṇavibhūtisukhaprakarṣaṃ lebhe aṅganāmṛtapurapratipatsamṛddhim ।।
sphītāṃ martyendralakṣmīm anavanatasitacchattrahāsābhirāmām । lebhe paścān narendraḥ katham iva sa na bhoḥ puṇyarāśir maharṣiḥ ।। prasahya paṅkāṅkam ṛṣer varāhaḥ [!] caitye vapur yasya ciraṃ sa eva । tasyaiva dharmasya sudharmatāsau yadādhipatyena bhavād vimuktaḥ ।।
kiyān prasādo jaḍacetanānāṃ sakhe tiraścāṃ guṇaniścayo vā । kṣetrasya tasyaiva tu sā vibhūtir yenātra sattvāḥ saphalī bhavanti ।। vyāmābhāpariveṣiṇīṃ bhagavato buddhasya mūrtiṃ purā । taddhetoś ca śamaṃ jagāma sa śikhī dhārāmbusikto yathā ।।
buddhānāṃ tad udīkṣyatāṃ bhagavatāṃ saṃmohanidrācchidām । prāg evābhimukhāśayasya viduṣaḥ śāstur guṇāmbhonidheḥ ।। sarvākāraparopakāramadhuraṃ pūrvābhisaṃskārajam । sthānaṃ sarvabhavopasargavigamād ekāntaśāntaṃ śivam ।।
saṃpṛktāsyapuṭo mamāra sugate cetaḥ prasādya kṣaṇam । janmāmbhonidhim uttatāra vipulaṃ niḥsṛtya mārge plavam ।। apāyapātālatalāvalambī suro munīndraṃ śaraṇaṃ prapadya । svapuṇyasopānaparamparābhiḥ samārurohāgryataraṃ vimānam ।।
nāmnaivānupamasya puṇyamahatīm ālokya nāndīṃ pumān । chāntiṃ kām api vāgatītaviṣayāṃ prahlādasaṃvardhanīm ।। tam anupamaviśeṣācintyacaryārahasyam । padam amaram ahāryaṃ puṇyarāśiṃ vadāmi ।।
iti tadgaditaṃ śrutvā sa itara upāsakaḥ । tam āyuṣmantam ālokya punar evaṃ samabravīt ।। samyag abhihitaṃ sādho bhavatātra tathāpi ca । mamāpy evam abhiprāyaṃ śrūyatāṃ sāṃprataṃ sakhe ।।
yatrāvicchinnamaitrījalakalaśaśatakṣālitāntaḥprakope । gāhante avīcim ajñāḥ katham iva sa jino apuṇyarāśir na tuṅgaḥ ।। pārthagjanyaviṣasya vṛttim aśivām udbhāvayan karmaṇā । nāgendraḥ pṛthubhīmabhogapaṭalo nādyāpi nirmucyate ।।
yat sarvāyatanopatāpavirasām ākarṣati prāṇinām । prāptaḥ śāntim apuṇyarāśir asatāṃ tasmāt sa sattvottamaḥ ।। kīṭaḥ kopopadagdho nṛparathacaraṇāghātavicchinnamūrdhā । śvabhraṃ tasmād viveśa pratihatatimiro apuṇyarāśis tato asau ।।
prāptābhijñe mṛdur api kṛtaś cetanāsaṃniveśaḥ । saḥ sarttā [?] bhavasukhalavāsvādalagnābhilāṣam ।। lokair duḥkhair viṣayakṛpaṇair indriyair vipralabdham । mātuṃ teṣu prabhavati pumān ko apakāropakārau ।।
visphoṭasphuṭitārdramāṃsaguḍako bībhatsasarvāśrayaḥ । tat ko nāma na pūjayet sahṛdayaḥ puṇyārṇavaṃ jaṅgamam ।। tasmāt praduṣṭamanasāṃ bhagavān apuṇyarāśiḥ prasannamanasāṃ tu sa puṇyarāśiḥ । paryāyato vigatasarvasavāsanāntaḥsaṃkleśakilbiṣadaśo viṣayāntadarśī ।।
prakṛīḍantī karakisalayapracyutena pramādāt । kiṃ saṃprāptā na kanakavatī bāhuvicchedaduḥkam ।। nṝṇāṃ dhvāntam apākaroty aviralaṃ rūpopalabdhyai karaiḥ । buddho apy evam apuṇyapuṇyanicayaḥ sāmānyanātho api san ।।
iti tāv upāsakau buddhaguṇamāhātmyakīrtanam । kṛtvā parasparaṃ sattvaṃ pavitrīkṛtya jagmatuḥ ।। evaṃ matvā mahārāja saṃbuddhe sadgurau mudā । śraddhayā satkṛtiḥ kāryā nāpakṛtiḥ kathaṃ cana ।।
śāstary avajñāmalināśayānāṃ bhūmir vidāraṃ na dadāti sadyaḥ । buddhaprasādadravacetasāṃ vā na jāyate ratnamayī vicitraṃ ।। ko apy eṣa karmāntarasaṃnirodhaḥ puṇyaprabhāvātiśayo vicitraḥ । karmāṇi yat pātraviśeṣajāni sadyo na nṝṇāṃ phalam udvamanti ।।
tasyaiva kāpīyam ṛṣer acintyā vibhūtir āveṇikayogasādhvī । yenātra kṛtvāpi manaḥpradoṣaṃ sadyo na pātālatalaṃ viśanti ।। kāryā bhaktir bhagavati jine nirjitāntaḥsapatne । yāvan nedaṃ bhavati bhuvanaṃ buddhakāntāraghoram ।।
sarvākārāparatavitathagrāhanidrāprasaṅgāḥ । yatrotpādo bhavati bhuvanasvāmināṃ bhūtabhūtyai ।। yāvat saṃbuddhabhānoḥ pravacanakiraṇā lokam udbhāvayanti । loke durdṛṣṭimeghā vipadaśanimukhā durnivārāḥ sphuranti ।।
evaṃ me guruṇākhyātaṃ tathā te kathyate mayā । tad evaṃ hi parijñāya kartavyaṃ bhajanaṃ muneḥ ।। ye bhajanti sadā buddhaṃ na te gacchanti durgatim । niḥkleśāḥ sabalān mārāñ jitvā yānti jinālayam ।।
ye ca śṛṇvanti saddharmaṃ te api na yānti durgatim । sarvadā satsukhaṃ bhuktvā yānti cānte sukhāvatīm ।। ye arcayanti mudā saṃghān na te api yānti durgatim । sarvasattvahitaṃ kṛtvā saṃprayānti śubhālaye ।।
evaṃ matvā mahārāja triratnaśaraṇaṃ gataḥ । sarvasattvahitaṃ kṛtvā saṃvṛtiṃ saṃpracāraya ।। tena te sarvadā bhadram ihāmutrāpi saṃbhavet । kramād bodhiṃ samāsādya nirvṛtiṃ vā samāpnuyāḥ ।।
iti śāstrā samādiṣṭaṃ śrutvā sa nṛpatir mudā । tatheti saṃpratijñāya prābhyanandat sapārṣadaḥ ।। puṇyarāśyavadānaṃ tad idaṃ ye śraddhayā mudā । śrāvayanty anumodante śṛṇvanti ca samāhitāḥ ।।
sarve api te mahāsattvāḥ pariśuddhatrimaṇḍalāḥ । saddharmaguṇasaukhyāni bhuktvā yānti jinālayam ।। ।। iti puṇyarāśyavadānaṃ samāptam ।। mūlaṃ malānāṃ pravadanti jātiṃ jātiprapañcopaśamapravīṇāḥ । tathāgatāś cāvitathapratijñāḥ saṃbhodhisattvāś ca viśuddhasattvāḥ ।।
tadyathānuśrūyate । bodhisattvaḥ kila lokābhimataguṇābhilakṣite mahati brāhmaṇakule janma pratijagrāha । kiraṇair iva śuklapakṣacandraḥ svaguṇair eva sahābhivardhamānaḥ । paramāṃ svakulasya cihnaśobhāṃ prathimānaṃ gamayāṃ babhūva sādhuḥ ।।
vayasi prathame api vartamāno viṣayeṣv atibaddhamānaso asau । atimānuṣaceṣṭitasvabhāvo jagatāṃ smayabhājanaṃ babhūva ।। so aparyavasitakukāryaparyākulam upaśamavirodhiprakṛṣṭopāyāsam arthopārjanapradhānakāmarativyavahārāsārakarmadharmabhūyiṣṭham avinayakalahavairavigrahāyatanam īrṣyāmātsaryacauryādiniketabhūtaṃ śokaparidevaduḥkhadaurmanasyopāyāsabahulaṃ māyāśāṭhyamadamānagahanaṃ sāhasāvalepādhiṣṭhitam anāryavyavahārānupravṛttijihmasattvabhāvaṃ pramādapadasthānam anekarūpaparibhavopasṛṣṭaṃ saṃnihitadainyam anabhibhūtaviṣādaṃ pratyāsannavighātabhayadaurgatyam aviṣahyopadravasamudraṃ kaṇṭakagarbhādabhraśvabhrapratibhayākaram apāsya gārhasthyam anyatamam aśramapadam abhyalaṃcakāra । bahucchalaṃ so atha bahuvyalīkaṃ bahūpasargaṃ bahudoṣaduṣṭam ।
apāsya gārhasthyam anarthamūlaṃ tapovanaṃ śāntam alaṃcakāra ।। sarobhir unnidrapalāśakoṣakuśeśayendīvaracitratoyaiḥ । alaṃkṛtaṃ bālakaśerunīlapratīrasaṃsuptaśarārihaṃsaiḥ ।। mīnāvalīraśanayā saritopagūḍhaṃ snehād iva praṇayinaṃ priyayā prakāmam ।
sarvartupuṣpaphaladaiḥ svajanair ivāntar bālapravālaharitais tarubhir niruddham ।। vyālais tapasvibhir ivākṛtimātrarūkṣaiḥ paryākulam jalatṛṇāṅkuratuṣṭacittaiḥ । taṃ kānanāntam upagamya sa bodhisattvo dharmo avatīrṇa iva vigrahavān vyarājat ।। gṛhasthabhāve ape sa vartamāno janmāntarābhyastavivekavāsaḥ ।
āgāradoṣair aparikṣatātmā viśeṣayām āsa tapovanasthān ।। pramādināṃ kāpuruṣāśrayāṇām । utkaṇṭhayanti pravivekayogyās ta eva śāntāḥ satataṃ vanāntāḥ ।। abhyastanaiṣkramyasukhotsavānāṃ satāṃ pravāsā iva gehavāsāḥ ।
mṛgāṅganākuñcitapallavāni vanāni teṣāṃ bhavanottamāni ।। parigraheṣv eva vighātabuddhiḥ saṃtoṣa eva svadhanānurāgaḥ । yeṣāṃ gṛhe cārakavāsasaṃjñā teṣāṃ na citro vanasaṃnivāsaḥ ।। tasya pūrvajanmaparamparābhyāsavāsanāghanasnehagauravaniratyayāś catvāraḥ sahāyā babhūvuḥ vāyasaḥ pārāvato bhujago mṛgaś ca । te tadājñāsaṃpādanaikatānamanasaḥ svayonividhinā dharmakriyāsauṣṭhavena jagaty abhilakṣitā babhūvuḥ ।
chandopaghātavihateṣv aparāyaṇeṣu tiryakṣu mohabahuleṣv adhikaṃ vihbānti । dharmānurāgaviśadāḥ pratipattiśobhās tāmisrapakṣarajanīṣv iva dīpamālāḥ ।। vismāpayanti sutarāṃ viguṇāśrayiṇyo dharmakriyāḥ karaṇapāṭavayogaramyāḥ । grīṣmoṣmadurgamatarāsu vanasthalīṣu prodbhidyamānakamalā iva paṅkajinyaḥ ।।
teṣām ekadā snehaniryantraṇaramaṇīyāvasthānapravṛttasaṃkathānām ayaṃ viniścayo babhūva । kiṃ nu khalu bhavanto atiśayena duḥkhaṃ manyante । teṣāṃ dakṣatām ivodbhāvayan prathamataraṃ vāyasaḥ provāca । nehāsti kṣudho anyat paramaṃ duḥkham । kutaḥ na vyādhayo na ca jarā na suḥrdviyogo nāniṣṭasaṃgamamayā vyasanaprakārāḥ । duḥkhāni tāny upaharanti janasya yāni hrī vipravāsaparitāpakarī jighatsoḥ ।। duruttarakṣārataraṅgamālinīm upāgatā vaitaraṇīṃ pramādinaḥ ।
bubhukṣayā yan nigiranty ayoguḍān tato asti na kṣutsadṛśo aparaḥ kaliḥ ।। kaḍevarāvaskaranirjharasravanmalopalepākamanīyadarśanaḥ । rujā parīto api pipāsati stanaṃ yad arbhakaḥ kṣudvyasanaṃ tato mahat ।। vinākṛtaḥ prāṇasamair api priyair gato api śokasya vaśaṃ vidāhinaḥ ।
yad aśrumiśrān kavaḍān niṣevate tato bhayaṃ kṣut paramaṃ jino abravīt ।। jātaḥ kule mahati mānamadāvalipte kṣudvikṣato abhyudayakāla iva praharṣāt । uccheṣapiṇḍam api nāma nṛpasya bhuṅkte yat sārameya iva kaṣṭataraṃ kim anyat ।। pratyantavāsaratayas tṛṇamātratuṣṭā yat tāpasā iva paravyasanānabhijñāḥ ।
lakṣyībhavanti hariṇāḥ paritaḥ śarāṇāṃ kṣudduḥkham atra niyamena paraimi hetum ।। marmacchidāpi pavanena viśasyamānā hikkāsphuradgalakakaṇṭhavikāradehāḥ । āhārayanti picunāpi yad annaleśān na kṣutsamaṃ vyasanam asti tataḥ prajānām ।। sattvāḥ prāthamakalpikāḥ svakiraṇajvālāvalīmālinaḥ । yat pretā iva vartayanti kṛpaṇāḥ kṛcchropalabdhāśanāḥ ।।
klinnāni krimisaṃkulāni vighṛṇāḥ khādanty amedhyāni ca । anye asthīni cirojjhitāny adhṛtayaḥ kṣudvikṣatā bhuñjate ।। kṣudduḥkhopanipātavismṛtabhayā hṛtvāmiṣaṃ bhuñjate । śūlāmāṃsalavābhilāṣakṛpaṇā gacchanti ke cit kṣayam ।।
vividhāny api bhojanāni bhuktvā bhavane sve maṇihemabhājaneṣu । śitakaṇṭakavikṣatāgrahastā bubhuje sā badarāṇi satyabhāmā ।। śāpotsargānugrahān mlānaśaktir dikparyantakhyātakīrtiprakāśaḥ । viśvāmitro yac cakhāda śvamāṃsaṃ kṣudduḥkhānāṃ tena datto niyogaḥ ।। bālaḥ putraḥ premasarvasvabhūto yat kāntāre khādito dampatibhyām ।
kṣudduḥkhebhyo nāsti duḥkhaṃ tato anyaj janmāṭavyāṃ dhāvatāṃ krūrarūpam ।। yācñādainyān mlānavaktraprasādā dehīty evaṃ vyāharanty apragalbham । dvāri sthitvā vidviṣāṃ kṣudvilolāḥ kiṃ manyadhve duḥkham asmād balīyaḥ ।। athaiṣāṃ pārāvataḥ provāca । satyaṃ balavat kṣudduḥkham । api tu mamābhiprāyaḥ śrūyatām ।
rāga eva mahad duḥkham iti me niścitā matiḥ । kṣut kariṣyati kiṃ yasmād bhasmanāpi nivāryate ।। vāyvambujīrṇataruparṇabhujo api nāma dīrghopavāsaparikarśitagātrayantrāḥ । andhībhavanti munayaḥ skhalitaprabhāvā rāgena duḥpratividhānasamudbhavena ।।
amlānacandrakiraṇāsv api yāminīṣu protphālitābhravivareṣv api vā dineṣu । andho adhamo bhavati rāgaparājitātmā tasmān na rāgasadṛśaḥ kalir asti loke ।। lajjāṃ nimīlayati sarvaguṇāgrabhūtāṃ kīrtiṃ kalaṅkayati nirvikalaprasādām । dharmātmanām api ca nāma tiraskaroti śreyāṃsi meruśikharapratimāni rāgaḥ ।।
nāyaṃ vayas tulayati pragataṃ narāṇāṃ nāpekṣate kulaviśuddhimayīṃ vyavasthām । lokāpavādagahanāny api laṅghayitvā saṃkalparāgaturagaḥ svamatena yāti ।। saṃmūrchitaḥ kusumahāsiṣu mallikānāṃ gulmeṣu vārikaṇakaṇṭakito nabhasvān । saṃtāpayaty anupaśāntavikalparāgaṃ ceto narasya sutarām aparīkṣakasya ।।
sūkṣmāṇi saṃdhigahanāny api cāvagāhya svapratyayā bahuvidhāni matāntarāṇi । medhāvino api nanu rāgapiśācavaśyāḥ saṃprāpnuvanti paramaṃ smṛtivipralopam ।। hatvāpi rāgaviṣabījavijṛṃbhitāni svabhyastayogapadavīsthirabuddhayo api । yoṣinmukhāny alakapallavitāny udīkṣya bhraṣṭā bhavanti tapasaḥ paśubhiḥ samānāḥ ।।
dṛṅmārgaheyam avahatya balaṃ malānām ekāvaśiṣṭabhavabandhanatantavo api । āryā manaḥsthitibhidānugatāḥ smareṇa lajjālavo apy anubhavanti daśām anāryām ।। uccaiḥ śiro vahati tāvad ayaṃ prajāsu yāvan na kāmakalidurlalitāny upāste । āliṅgitaś ca puruṣo madanajvareṇa śvā saṃkaṭasthita iva prakhalīkṛtaś ca ।।
kaṇṭhopāntavirodhagadgadataraṃ kūjañ chanaiḥ pṛṣṭhato rāgād raktatarekṣaṇaḥ sacakitaṃ nirbhartsyamāno muhuḥ । śyenāyātam asaṃpradhārya dayitām anveti pārāvato rāgābhyāsakalaṅkitasya manasaḥ kā vañcanā dūrataḥ ।। mānātyunnatamānasāś ca sakalaṃ paśyanty adhastāj jagat । ājñā mūrdhabhir udvahanti kṛpaṇā mālām ivāmlāyinīm ।। jitvārātīn samaravijayakhyātaśauryāvalepān āyāminyo jagati vitatāḥ kīrtayo yaiḥ samantāt । bhinnās te api prakṛticapalair aṅganāvākyabāṇair nirmaryādāḥ punar ayaśasā jīvalokaṃ sphuranti ।।
bhavati sahasā yāsāṃ trāso gṛheṣu savepathuḥ । bahalatimiracchannān deśāñ chivārutabhīṣaṇān ।। khidyante saṃcarantyaḥ priyavidhṛtakarāmbhoruhā yās taruṇyaḥ । mārgān prāvṛḍniśāsu drutapadarabhasaṃ tā vyatikramya yānti ।।
vepante navavāricūrṇaśiśiraiḥ spṛṣṭāḥ kadambānilair bālā jālagavākṣapakṣavisṛtair yā ramyaharmyāśritāḥ । dhārāpātaviśīrṇapuṣparacanāḥ sāraṅgaparyākulās tā paṅkāṅkitamūkanūpuraravā rātrau vrajanty adhvanā ।। jvālāś cāgner gataghanaśaraccandrikāśleṣaśītāḥ । sāmyaṃ yānti bhramaravirutair dāmabhir mālatīnām ।। sarvāyatanonmāthī tasmād rāgo mahad duḥkham ity ukte bhujago abravīt । nanu khalu duḥkham rāgaś cittaviparyāsakṛd durācāraḥ । krodhaṃ tu duḥkhataram ity avaimi cetojvalaṃ tu mūlam । kutaḥ
vīṇāveṇuravānubaddhamadhurastrīgitaramye gṛhe । krodhād duḥkhataraṃ na duḥkham aparaṃ kiṃ cit tato vidyate ।। viśrambhāyatanatvam abhyupagataiḥ prāyas tiraścām api । yan mohād ṛṣibhir na duḥkham aparaṃ krodhāt tato vidyate ।।
bālaiś ca stanacūcukārpitamukhaiḥ sāvegam unnāditam । rudro yat tripuram dadāha vighṛṇaḥ krodhasya tad vaikṛtam ।। strīṇāṃ bāṣpakaṇāḥ karālataralā no pakṣmalā dṛṣṭayaḥ । rājñāṃ krodhaviṣāśivasya manasaḥ kiṃ nāma duḥkhaṃ tataḥ ।।
garbhādhāraṇayantraṇām avigaṇayyāpāyikāṃ mātaraṃ satkārātiśayakṣamaṃ ca pitaraṃ snehadravādhyāśayam । yad viśrambhaniratyayāṃś ca suhṛdo ghnanti kṣatādhyāśayāḥ krodhasyaiva vipākadāruṇatarās tā vṛttayaḥ sādhavaḥ ।। duḥśodhānām avikalamalālīḍhagūḍhāśayānām । krodhāviṣṭā vacanaviśikhaiḥ saṃmukhaṃ ghnanty anāryāḥ ।। jvālācakrakrakacakalilān krodhano yāty apāyān ।
śrīvidveṣo na ripur aparaḥ krodhatulyo asti yasmāt ।। yasmin rakto bhavati puruṣas tatra kuryāt priyāṇi dviṣṭo yasmai tadadhikatarāṇy apriyāṇy eva dhatte । alpāvadye avigatarajasā tena roṣaḥ praviṣṭaḥ krodhaṃ krodhopaśamakuśalā vadyayoniṃ vadanti ।। saṃrambhāpahṛtottarīyavasanāṃ vicchinnakaṇṭheguṇām । sphīte yat sadasi prakāmacapalāḥ krodhasya tā vipluṣaḥ ।।
lokānām animittapeśalarasaḥ snehārthakārī suhṛt । rājñā durjanavallabhasya nikaṣaṃ krodhasya tat prāhṛtam ।। anekādīnavamayo vinipātī manojvalaḥ । ity evaṃ sarvaduḥkhānāṃ krodhārir dhuri vartate ।।
mṛgo abravīt । samyag vaktum etad bhujagapate krodhavaiśasaṃ tīvram । maraṇabhayād adhikataraṃ duḥkham ahaṃ nāvagacchāmi । kutaḥ maraṇopanipātakātarāṇāṃ kamanīyāny api mārabandhanāni । na mano ramayanti yaj janānāṃ na duḥkham ataḥ paraṃ paraimi ।। suhṛdāṃ vadanāni vīkṣamāṇo ghanabāṣpāmbutaraṅgadurdināni । labhate vyasanaṃ yad antakāle na tato duḥkham avaimi kaṣṭam anyat ।।
pavanair avidheyaduḥkhaśīlaiḥ karapatrair iva pāṭyamānadehāḥ । paralokamahāprapātaśaṅkāḥ kṛpaṇā duḥkham avāpnuvanti tīvram ।। paripāṇḍukapolamaṇḍalāni śvasanamlānavipāṭalādharāṇi । dayitāvadanāni nānukampāṃ janayanty antakadantavikṣatānām ।।
jananī malapaṅkadigdhaveṇī sutaviśrambhaniratyayopacārā । upamṛtyum udīkṣya śokapaṅke vinimajjaty aparāyaṇā rudantī ।। calatāṃ tṛṇaparṇapallavānāṃ dhvanim ākarṇya vane mṛgā vasantaḥ । anapekṣya parasparaṃ dravāmaḥ svasutān apy avadhūya mṛtyubhītāḥ ।।
kaṭhinopalaśarkarākarāleṣv analapluṣṭatṛṇācaladrumeṣu । maraṇāśanisaṃnipātabhītāḥ giridurgeṣv aparāyaṇā vasāmaḥ ।। rajasāpi virūkṣitātmabhāvāḥ paruṣaiś copahatā gadaprahāraiḥ । mahatīm api yātanāṃ vahante vacanatrāsajaḍā bhavanti mṛtyoḥ ।।
hariṇo hariṇeva bandhumadhyād abhibhūya prasabhaṃ vikṛṣyamāṇaḥ । avikhaṇḍitapauruṣeṇa mṛtyudviṣatā duḥkham ayaṃ paraiti lokaḥ ।। pariśuṣkagalāntarālanāḍāḥ saritāṃ prāpya taṭāny udanvatīnām । anavāptajalā mṛgāribhītā vayam utplutya diśo diśaṃ vrajāmaḥ ।।
śaṣpodbhedapracayaharitān saṃparityajya dāvān । śārdūlānāṃ nakhamukhaśikhālakṣyabhāvaṃ vrajāmaḥ ।। tṛṇapuruṣakān apy ālokya dravanti manāṃsi no na niśi na divā mṛtyor bhītāḥ sukhāni labhāmahe । vitatadhanuṣaṃ dṛṣṭvā vyādhaṃ kṛtāntam ivāparaṃ na bhavati bhayatrastāṅgānāṃ manāg api bhojanam ।। tarupallavāharitapāṭalādharāḥ kṣitireṇudhūsaritaromarājikāḥ ।
hariṇāṅganā na ramayanti no mano maraṇāturaṃ prakṛticañcalekṣaṇāḥ ।। salīlaṃ kāntābhiḥ saha gamanavinyāsacaturāḥ । prayatnād vadhyante tad api hariṇā raudramatibhiḥ ।। aṭatām aṭavīṣv avāritānāṃ tṛṇaśaṣpāṅkuramātrabhojanānām ।
vada kaṃ nu samīkṣya vairibhāvaṃ hariṇānām api vidviṣo bhavanti ।। ṛjuṣūttānacitteṣu tṛṇatoyopajīviṣu । hariṇeṣu kathaṃ krūrāḥ praharanti mṛgadviṣaḥ ।। sarvaduḥkhapratikruṣṭaṃ sarvabhūtabhayaṃkaram ।
avaimi maraṇaṃ tasmād upasargaduruttaram ।। yataś ca te mahāsattvāḥ svaṃ svaṃ vādam abhiniviṣṭā na kathāparyavasānam āsādayanti tato bodhisattvam upetya nyāyataḥ praṇamyemam artham ūcuḥ । bhagavan kṣudrāgakrodhamaraṇabhayānāṃ kiṃ nu duḥkham । kasya vāsmākaṃ subhāṣitam ity athainān sa munivaryo abravīt । subhāṣitaṃ ca sarveṣāṃ sarveṣāṃ ca suniścitam । sarvāṇy etāni duḥkhāni rujanti bhuvanatrayam ।।
api ca bhadramukhā mamāpy abhiprāyaḥ śrūyatām । abhīkṣṇasamudācāro dharme yo yasya bādhate । āśramaṃ manaso duḥkham ity avaimi bravīmi ca ।। spardhamānā ivānyonyam upaghnanti vidāhinaḥ ।
lokān eva nirālokāñ janmasaṃbandhino malāḥ ।। kṣudduḥkhopahatātmānaḥ kiṃ na kuryuḥ śarīriṇaḥ । apāyaphalasaṃdhānadāruṇaṃ karmavaiśasam ।। vyatikrāntāryamaryādā rāgopakliṣṭacetasaḥ ।
bhavanti karuṇāpātraṃ puruṣās tattvadarśinām ।। sphuṭabhrūbhaṅgavikṣepabhramadvikṛtalocanāḥ । kṣaṇenānya ivābhānti puruṣāḥ paruṣā ruṣā ।। sarvasattvair vinābhāvapravāso dīrghakālikaḥ ।
bhayam ātyantikaṃ hīdaṃ maraṇaṃ sarvadehinām ।। ete cānye ca ye duḥkhaprakārā romaharṣaṇāḥ । te jātim anuvartante karuṇām iva sādhavaḥ ।। mātāpitror vipratipattiṃ ।
kiṃ nāma tataḥ paraṃ duḥkham ।। ।। । kiṃ nāma tataḥ paraṃ duḥkham ।।
ruddhocchvāsasya bhṛśaṃ kṛmer ivāmedhyapaṅkamagnasya । yā garbhasthasya daśā kiṃ nāma tataḥ paraṃ duḥkham ।। kāyāvaskaranirjharavivare niṣpiṣyamāṇadehasya । yā prasavasthasya daśā kiṃ nāma tataḥ paraṃ duḥkham ।।
tasmāj jātiṃ duḥkhaṃ jātijarāvyādhimaraṇanirmuktāḥ । kathayanti kathikavarā jinā jitakathaṃkathābījāḥ ।। pradhvaṃsavyasanaṃ mahātyayam asatsaṃparkajaṃ vaikṛtam । jātiṃ prāpya yato bhavanti jagataḥ saiveha duḥkhaṃ tataḥ ।।
sarvākāraparopakāramadhurā yeṣāṃ samutpattayaḥ । janma svārthaparasya tu kṣaṇikam apy āpāyikī viplutiḥ ।। tasmād brūmahe । saṃbodhaye kuruta vā sthiram apramādaṃ tūrṇaṃ ghaṭadhvam atha vā bhavasaṃkṣayāya ।
etad dvayaṃ tu virahayya viśanty akāmā bhīmāny apāyavaḍavāmukhagahvarāṇi ।। yatnena ced ubhayam etad avāpnuvanti yatnaḥ phale mahati yuktataro mato me । chidraṃ varāṭakam avāpya sudhāpi kiṃ syāc cintāmaṇer adhigamāya varaṃ śramo api ।। māṃ praty ataś ca viphalo api varaṃ prayāsaḥ sādhor mahājanahitāvahitāśayasya ।
icchāviśeṣaviṣayasya parākramasya prasthānam eva mahatīṃ ratim ādadhāti ।। sādhāraṇāni dayitaiḥ saha pelavāni āmodayanti sutarāṃ hṛdayaṃ sukhāni । pīḍākarāṇi mahatāṃ samupasthitāni prākarṣikāny api sukhāni tu yautakāni ।। dīptir nāsau sphurati jagatāṃ ।
arthāvāptir vinayanakṛśā nāsti sātulyarūpā ।। ājñāṃ śirobhir atha te pratigṛhya tasya mānābhimānamṛdubhir munisattamasya । dharmaikatānamanasaḥ prathayāṃ babhūvuḥ kīrtiṃ śaratkumudinīdhavalāṃ samantāt ।। iti ṛṣipañcakajātakam ।।
oṃ namo ratnatrayāya ।। vairāgyayuktaṃ ca subhāṣitaṃ ca dharmārthakāmapratibodhanaṃ ca । ekāntaramyaṃ bahusajjanānāṃ vakṣyāmi kiṃ cic chṛṇutāvadānam ।। evam idaṃ bhrājet paripakvakuśalamūlānāṃ mahānto api bhogā yauvanaṃ vā nālam antarāyāyeti ।
tadyathānuśrūyate । nayavinayādiguṇaśrīsamṛddho rājābhūt kṛkī nāma । sa ca bhagavati kāśyape samyaksaṃbuddhe samupajātaprasādaḥ । tasya rājñaḥ sapta kumāryaḥ pūrvabuddhotpādasaṃniropitābhivṛddhakuśalamūlabalādhānāḥ samupajātasaṃsāravāsanirvedās tāḥ savinayopacāraṃ madhureṇa vacasā praṇipatya pitaram abruvan । kāmān kruddhabhujaṅgabhogapaṭalacchāyopamān vīkṣya ca । naiṣkramyābhiratāśayāḥ khalu vayaṃ yāmaḥ śmaśānaṃ nṛpa ।।
rājovāca ।। bālāḥ sukhocitā yūyam akṛtārthamanorathāḥ । kathaṃ śaknomy ahaṃ vaktum āśrayadhvaṃ tapovanam ।। kanyakā ūcuḥ ।
jānīmahe kṣitipate bhavato jane api snehārdrapeśalarasābhiniveṣṭitāni । asmāsu kiṃ punar akāraṇavatsalasya svāṅke vivṛddhim anaghāṃ samupāgatāsu ।। yuṣmadvidhair api sahābhimukho viyogo yenaiva no nṛpa niratyayaśuddhabhāvaiḥ । tenaiva śāntipadam āptum iyaṃ manīṣā mā bhūt punaḥ punar ayaṃ vyasanopatāpaḥ ।।
atha sa rājā snehavaśād vitānībhūtahṛdayo niścalābhitāmranayanayugalaḥ punaḥ punas tāḥ kanyakāḥ samabhivīkṣyovāca ।। āstīrṇakomalavicitrakuthodareṣu svairaṃ vihṛtya bhavaneṣu kathaṃ bhavatyaḥ । sprakṣyanti durjanamanoviṣamāṃ śmaśānabhūmiṃ sitāsthiśakalaprakarottarīyām ।। snehonmukhaṃ pitaram ekapade kathaṃ vā śokāśrudurdinamukhīṃ jananīṃ ca hitvā ।
amlānasauhṛdanirantaramānasāṃś ca tyaktvā kathaṃ nu suhṛdas tapase ramadhvam ।। atha tāḥ kanyakā niratiśayadhairyāvaṣṭambhagalbhaṃ pitaram ūcuḥ । mātā pitā suhṛd iti vyavahāramātram etat punarbhavanipātavighātabhājām । bhūtārthadarśanaparokṣamalīmasānāṃ loko vṛthā narapate parikhedam eti ।।
kenāpy anartharucinā kapaṭaṃ prayuktam etat suhṛtsvajanabandhumayaṃ vicitram । kasyātra kaḥ katham iha svajano jano vā svapnendrajālasadṛśaḥ khalu jīvalokaḥ ।। yāvad buddhadivākarasya vilasatkīrtiprabhāmālinaḥ । tāvan nyāyyam ataḥ purā hy atimahat paryeti ghoraṃ tamaḥ ।।
niryāntaṃ na nivārayanti puruṣaṃ tacchāntikāmā yathā । niṣkrāmantam anarthajālapihitāt santo vivṛṇvanti na ।। atha sa pārthivas tāsāṃ tena suhṛtsvajanabandhunirapekṣarūkṣākṣareṇa svakāyajīvitāśāvidhureṇa vacasā sutarāṃ samupajātaśokadainyamānasaḥ punar vyāha ।। tapāṃsy akāleṣv abhivāñchitāni puṣṇanti nārthān manaso anukūlān akālagarbhā iva kanyakānām ajātasārāvayavāṅgaśobhāḥ ।।
bhavanty akāle tapasaḥ prayogāś candroparāgā iva sopasargāḥ । tasmād ito buddhir iyaṃ kumāryo nivartyatām utpathacāriṇīva ।। soḍhuṃ na duḥkhāni vapūṃṣi śaktāny adṛṣṭaduḥkhāni sukhocitāni । dantābhighātā dviradādhipānām abaddhamūlā iva cūtavṛkṣāḥ ।।
savahnigarbhair aśivaiḥ śivārutair vināditaṃ bhīṣaṇarāvagahvaram । bhayaṃ bhayasyāpy upasaṃhared bhṛśaṃ śmaśānam ākrandavirāvadāruṇam ।। kva vo vapur bālamṛṇālakomalaṃ matiḥ kva ceyaṃ karapattraniṣṭhurā । paropakāravyatiṣaktacetaso vidher aho mayy anapekṣarūkṣatā ।।
vaiḍūryanīlamṛduśādvalakañcukāni nānāprakārakusumaprakarotkarāṇi । etāni vo madakalālikulākulāni krīḍāvanāny abhimatāni bhavantu kanyāḥ ।। samīraṇacalattaraṅgarucakāvalīmekhalāḥ । rater upanibandhanaṃ maghavato apy alaṃ kanyakāḥ ।।
upavījitā jalataraṅgalāsakair navamālikākusumagandhagandhibhiḥ । pavanair ihaiva gṛhakānane ratiṃ kurutāṅganāḥ parabhṛtopakūjite ।। nānāmodavidigdhavāsavikasanniḥśvāsavātā iva । yuṣmākaṃ rataye bhavantu vanitāḥ saṃgītatūryasvanāḥ ।।
atha tāḥ kumāryas tat pitur vacanam amṛṣyamāṇāḥ punar vyāhuḥ ।। na hi tat sukham asti kiṃ cid anyan naralokādhipate divi kṣitau vā । śataśaś ca sahasradhā ca bhuktaṃ na yad asmābhir anarthapaṇḍitābhiḥ ।। viṣayair na hi tṛptir indriyāṇāṃ viṣayābhyāsaviśeṣaghasmarāṇām ।
bhavatīti vicintya buddhimantaḥ prayatante bhavabandhanakṣayāya ।। capalāny anavasthitasvabhāvāny aniloddhūtataraṅgabhaṅgurāṇi । vinivṛttapunarbhavābhilāṣā vijayante yatayaḥ ṣaḍindriyāṇi ।। bhavacārakasūkarās tu bālāś chalitāś cittakaler viceṣṭitena ।
prapatanti sukhābhilāṣalubdhā vyasaneṣv eva durantabhairaveṣu ।। aham ity upajātavibhrameyaṃ janatā prajvalitāstrayantrakalpān । viṣayān upasevate hatāśā pariṇāmāyatatīvraduḥkhahetūn ।। jagad adhruvam etad asvatantraṃ viṣayāśīviṣapūgasaṃniruddham ।
avagamya bhaveṣu ye ramante paśavas te naravigrahopanītāḥ ।। camarā iva vṛkṣalagnavālā nidhanaṃ kāpuruṣā vrajanti gehe । viṣayair uparuddhabuddhimārgā vitathasnehalatānibaddhacittāḥ ।। ratikāraṇam atra jīvaloke vyasanodbhedanirantarāntarāle ।
vada tāta kim asti yena naḥ syād bhavaneṣv eva ratir bahucchaleṣu ।। bhavaneṣu narendra bhāgadheyāny upayujyāni bhavāntarārjitāni । muṣitā iva hīnadīnacittā bhavakāntāraparāyaṇā bhavanti ।। puruṣāḥ prasamīkṣya kāriṇo api vyavahāreṣu vicakṣaṇāḥ prakṛtyā ।
gṛhacārakam etya yānti nāśaṃ nṛpa mīnāḥ kupinīmukhaṃ yathaiva ।। bahubhir naralokapāla yatnair bhavanāni draviṇāni cārjitāni । apahāya naraḥ kṣaṇena yāti svakṛtādeśitamārga eka eva ।। ata eva jagāda lokanātho nṛpa karmasvakam eva jīvalokam ।
maraṇābhimukhaṃ naraṃ svakarma stanapo vatsa ivānuyāti dhenum ।। tad alaṃ pariṇāmadāruṇais taiḥ priyabandho priyasaṃgamābhilāṣaiḥ । dhruvam eva hi viprayogaduḥkhaṃ priyasaṃyogaratāśayā labhante ।। api cāpariniṣṭhitasvabhāve priyatā kā naravīra jīvaloke ।
paramārthavicārapelavānāṃ priya ity eva hi vibhramo matīnām ।। yadi tu priyatāsti kā cid asmāsv anujānīṣva mahīpate tato asmān । anavadyam ahāryam āryajuṣṭaṃ sukham āsvādayituṃ hi no manīṣā ।। atha sa rājā sugataśāsanābhiprasanno dharmāntarāyabhīrur jātasnehākrāntahṛdayaḥ svā duhitṝḥ pūrvajanmānusmaraṇāvagamitaprayojanā jātismarāḥ khalv etā iti parivicintya suciraṃ tūṣṇīṃ babhūva ।।
nirbandham iti vijñāya tāsāṃ sa narapuṅgavaḥ । gacchatety aparivyaktaṃ kathaṃ cid anujajñivān ।। atha tā dārikā vyapanītasraganulepanābharaṇāḥ vinayanibhṛtavapuṣaḥ sitasūkṣmapralambāmbaradharāḥ pavanabalacalitasalilaphenāvalīmālinya iva saritaḥ sāndracandracandrikāpaṭāvaguṇṭhitā iva śaranniśāḥ svakiraṇajālottarīyā iva saptarṣitārakāḥ krameṇa viracitacitāgnimadhyavinyastasimisimāyamānocchūnaśavāmagandhabībhatsaṃ niśitagṛdhratuṇḍakhaṇḍitaśiroghaṭīvivaravinirgatavigalitamastiṣkarasaviliptavadananarakaraṅkākrāntaparyantabhīṣaṇaṃ jīrṇaśīrṇavivarṇāsthikaṅkālaśakalanikarakharabhūmibhāgaduḥsaṃcaraṃ mūrtimantam iva nirvedakarmāntam ivāntakasyāratiśokadainyopāyāsāspadabhūtaṃ śmaśānam anuprāptāḥ ।। vyāluptāntrodarārdrair aratibhayakaraiḥ saṃniruddhaṃ śavāṅgaiḥ ।
jīrṇanyagrodharandhravyavahitavividholūkahūṅkārabhīmam ।। kva cit sitakaraṅkajālapariṇaddhaduḥsaṃcaram । nilīnabahumakṣikāśataśavākulopatyakam ।। sphuratsphuṭacitāgniśuṣkatarumūlalīnoragam ।
mahānasam ivāntakasya satatapravṛttotsavam ।। vasāsavavikāraghasmarapiśācipūgākulam । sphurannarakalevarodaravinirgatāntroragam ।। saṃvegānaddhahṛdayā vicerus tatra tāḥ striyaḥ ।
svabhāvaṃ jīvalokasya cintayantyaś calācalam ।। vivṛtavikṛtapūtiguhyadeśaṃ dharaṇirajo'ruṇarūkṣakeśapāśam । khaganakhamukhakhaṇḍitākṣikośaṃ dadṛśur athojjhitam aṅganāyāḥ ।। muhur upāgatasādhvasacañcalaiḥ kuvalayāvayavair iva locanaiḥ ।
tam abhivīkṣya kalevarapañjaraṃ bahuvidhāni vacāṃsi babhāṣire ।। iyam asau sphuṭacandrakarāṅkuracchuritasaudhavimānanivāsinī । priyatamāṅkapariṣvajanocitā svapiti yā vasudhātalamaṇḍale ।। priyabhujāntarapañjaraśāyikā jaladharastaniteṣv api kātarā ।
sadahanād aśivāc ca śivārutāt katham iyaṃ na bibheti tapasvinī ।। gurunitambabharālasagāminī lalitahāsavilāsavilokinī । iyam asau svagṛhāṅganacandrikā gataghṛṇair vihagair avalupyate ।। narakaraṅkaśatākulacatvare pitṛvane bhagini tvam ihojjhitā ।
akaruṇena kathaṃ dayitena he dhig anavasthitahārdam idaṃ jagat ।। svajanabandhusuhṛtkamalākarabhramarikā dayitāṅkavivartinī । katham iyaṃ kṣaṇadācarabhairave pitṛvane ramate adya varākikā ।। kāntaṃ snigdhavidagdhamugdhamadhureṇodīkṣamāṇā purā ।
saṃtrāsaṃ vihagāpanītanayanā kaṣṭaṃ karoty aṅganā ।। antarnigūḍhavividhāśucigātrayaṣṭyā rāgāndhabuddhinayanāś chalitā mayeti । saṃrāgiṇo apahasatīva khagāvaluptadantacchadena vadanena varāṅganeyam ।। nidrāṃ bheje priyatamapariṣvaṅgaviśrabdhagarbhām ।
gomāyūnāṃ dhvanitamukharārāvaraudre śmaśāne ।। vālāgramātram api yatra vicāryamāṇe nekṣāmahe śuci nijāśucigarbharandhre । tasmin ratiṃ katham amī prakhalā labhante kāyādhame nidhanadharmiṇi roganīḍe ।। svapnendrajālajalacandracalasvabhāvam ।
prāṇāvaśeṣam upayāti na vo vināśam ।। prāṇāntikavyasanakaṇṭakabhinnamarmā kurvīta kiṃ nu kuśalaṃ jalaviplutākṣaḥ । daṣṭaḥ kṛtāntamakareṇa jarāmukhena mūrdhnā ca śuklapalitotkaradantureṇa ।। ghorāndhakāraparalokamahāprapātasaṃpātacūrṇitatanoḥ kuśalābhilāṣam ।
āśīviṣāsyapuṭasaṃkaṭasaṃniruddhamaṇḍūkavāsitasamaṃ pravadanti santaḥ ।। dhatse kasmāt paruṣapiśunābaddhavādapragalbhaiḥ । jihvāpeśīṃ harati vihagas tuṇḍasaṃdaṃśakena ।। yad bālānāṃ nayanaviṣayaṃ prāpya dhairyaṃ bibheda ।
nāryā gṛdhrā nakhamukhapadanyāsapaṅktiṃ likhanti ।। bhittau sācīpariṇatamukhī citram udvīkṣamāṇā । tāv evādya grasati caraṇau jambuko ayaṃ yuvatyāḥ ।। kaṣṭaṃ kaṣṭaṃ madanamadirāḥ kṣībacittāḥ patanti ।
nirvidyadhvaṃ pracalitataḍidbhaṅgurāj jīvalokāt ।। saṃtaptānām adhigatayathābhūtadharmādhirājaḥ । śāstre tasmai paramabhiṣaje sarvakāle namo astu ।। sarvākāraṃ vivṛtam akhilaṃ yena janmābhidhānam ।
lokas tīvravyasanakuliśāghātaniṣpiṣṭamūrtiḥ ।। yasmin kānto maṇimakarikāṃ yauvanāgre babandha । kaṣṭaṃ dhṛṣṭaḥ spṛśati balibhuk tac chiro adyāṅganāyāḥ ।। ye vāsitāḥ sukusumena vivāhakāle mātuḥ kareṇa kṛtakautukamaṅgalena ।
te adya pracaṇḍapavanair avadhūyamānāḥ keśāḥ śmaśānatarucāmaratāṃ prayātāḥ ।। salalitapadanyāsā kvāsau gatir madavihvalā । suracitam aho citraṃ māyārahasyam idaṃ kaleḥ ।। yasmin prāṇasamaś cakāra muditaḥ pattrāṅkuraṃ yatnataḥ ।
vaktraṃ raktakalaṅkitaṃ nikaṣati sthitvā lalāṭe aṇḍajaḥ ।। vistīrṇastanacakravākayugale vakṣastaḍāgodare । petus tatra vipūyake adya nipatanty āśātikā makṣikāḥ ।। preṣyābhir valayadhvanivyatikaraiḥ saṃvījitā sundarī ।
tām evādya tu vījayanti paruṣaiḥ pakṣānilair vāyasāḥ ।। yenāyaṃ kampitaḥ pūrvaṃ śākhāntaravicāriṇā । kvemaṃ kāyadrumaṃ tyaktvā sa gataś cittamarkaṭaḥ ।। yena niṣkriyam apy etat kriyāvad iva lakṣyate ।
kalevaram anātmīyaṃ kva sa cittavidūṣakaḥ ।। antarātmānam icchanti yam avidyāndhabuddhayaḥ । vijñānadhūrtakaḥ kvāsau gatas tīrthavimohakaḥ ।। ciraṃ vyāmohitaṃ yena na tattveṣu pratiṣṭhitam ।
jagat kva nu prayāto asmāc cittacitrendrajālikaḥ ।। na jānanti gatiṃ yasya kapilādyās tapodhanāḥ । cittavidyādharaḥ kvāsau viṣayāmbaragocaraḥ ।। cacāra yo asminn aśucau navadvāre calācale ।
śarīrapañjare so adya kva nu cittavihaṅgamaḥ ।। tīvracchidravyasananivahakṣāravāriprapūrṇe । yātas tyaktvā kva nu tanum imāṃ cittanaktaṃcaro asau ।। sphuradvahnijvālāvalayakapiladvāravivare ।
kva yāto asāv asmāt prakṛticapalaś cittaturagaḥ ।। savinayam upagamya prītivispanditākṣaḥ । prakṛtisubhagavācā vāsavaḥ kanyakās tāḥ ।। nṛpatikulavibhūtiśrīsukhaṃ paryudasya ।
vratam idam iti tuṣṭo asmy adya vaḥ kiṃ vṛṇīdhvam ।। tridaśapatisukhaṃ vā niścayasyāsya vo adya । sphurati manasi yad vo devarājo asmi śakraḥ ।। prakṛtirucirabhāvās tiryag ālokya śakram ।
svakuśalaparipākāṅgāradhīrasvabhāvaḥ ।। na vayam amarabandho janmaduḥkhāturatvād bhavasukhalavalolāt tantusaṃtānaneyāḥ । vratam idam anubaddhāḥ śokabāṣpāmbuleśaiḥ kaluṣavadanaśobhān bāndhavān apy apāsya ।। vyasanaśatasahasrāghātanirbhidyamānam । padam abhayam aśokaṃ prāptum abhyudyatāḥ smaḥ ।।
yadi jagadanukampāpeśalādhyāśayatvāt । bhavabhayaparitaptāḥ prāpayāsmān vimokṣam ।। niryāṇāsthikaṭāhakārpitaśirā mūrcchāturo niṣpatan । duḥkhaṃ duḥkhaparaṃparāṃ ca paratas tāṃ chinddhi jātiṃ hi naḥ ।।
jarā rakṣoyoṣit palitasitadaṃṣṭrāṅkuravatī । tatas trāyasvāsmān prabhavasi yadi tvaṃ surapate ।। saṃprāptān api bhoktum apratibalo bhogān vicitrojjvalān । trātā no bhava mṛtyudūtapuruṣād ditsur varaṃ ced bhavān ।।
kṣobhāyāsapratihatatanuḥ śītaviṣṭabdhagātraḥ । yenāghrāto vrajati vilayaṃ pāhi mṛtyos tato asmān ।। kāryākāryavibhāgapelavamatir nindāspadaṃ jāyate । tan no rāgahutāśanaṃ varada he nirvāpayāpāyikam ।।
pāpāḥ pāpaṃ narakam aśivaṃ kurvate tatkṣaṇena । tan naḥ śakra vyapanaya manaḥkoṭarāt krodhasarpam ।। mithyādṛṣṭiviṣopadigdhamanaso mārgāntaraṃ saṃśritāḥ । tan naś chindhi manogṛhāntaracaraṃ mohāndhakāraṃ hare ।।
varam evaṃvidhaṃ śakra bhavantaṃ prārthayāmahe । pratijñātārthavidhuraṃ ceṣṭante na hi sādhavaḥ ।। atha śakras tena tāsāṃ viṣayaprārthanākārpaṇyānapekṣāsvacchaśobhinā vacasā pravijṛmbhamāṇavismayaḥ prasādasaṃhṛṣitatanūruhaḥ prāha । aśakyam arthaṃ khalu yācyamāno vighātadīnatvam upaiti lokaḥ ।
varaṃ vṛṇīdhvaṃ naradevakanyā yad eva śakyeta mayā pradātum ।। atha tā dārikās tena tasyāntarnigūḍhaśāṭhyavikalpitena vacasā samupajātasaṃvegāmarṣāḥ śakram ūcuḥ । upalāpayase kimartham asmān upagamyādya sahasralocanaivam । sukhamātrakadurvidagdhabuddhe prakhalās tena vayaṃ na cāpi gamyāḥ ।।
vidito bhavato na rājavaṃśaḥ kim asau dikṣu vikīrṇakīrtipuñjaḥ । dhanado apy ayathārthanāmadheyo dhanasāraṃ samavekṣya yasya nūnam ।। yam apāsya vayaṃ jarārtimṛtyuvyasanāyāsavighātadainyabhītāḥ । suranātha daśām imāṃ prapannā na bhayān nāpi ca bālacāpalena ।।
kṛtapuṇya viheṭhitābhir arthas tava ko asmābhir atīva duḥkhitābhiḥ । upajīva sabandhumitrabhṛtyo vibhavan nanda ca śakra dīrgharātram ।। sukṛtojjvalabhāgadheyayogād yadi devādhipatir bhavāṃs tataḥ kim । na hi saṃpadam āpnuvanti santaḥ paraheṭhākaraṇāya devarāja ।।
atha mahendras tāsāṃ sphuṭavicitramahārthasārasūcakair vacobhir āpyāyitavismayaḥ prasādābhivyajyamānavadanaśobhaḥ punar api bhāvajijñāsur arthāntarātiśayaśuśrūṣayā vācātyuvāca । mā tāvad bhaginyaḥ nāthante darśanasyāpi mama loke tapodhanāḥ । kimartham evaṃ varade mayi yūyaṃ tu niṣṭhurāḥ ।। atha tāḥ kumāryaḥ punar abhyadhikatarajanitamanyukopāḥ sāmarṣaṃ rūkṣākṣaraṃ tridaśapatim ūcuḥ ।
anyathaiva sitāpāṅgamukhasmitavilokitam । dṛśyate vadanaṃ śacyā dīyate varam anyathā ।। varapradāne yady asti śaktis tava purandara । jahīhi prakhalāṃ tāvad viṣayāśāpiśācikām ।।
athavā dustyajāḥ kāmā mithyāsaṃkalpalolupaiḥ । ta eva santu te nityāḥ prabhāvo asti yadīdṛśaḥ ।। adhruveṣu sahasrākṣa kāmeṣv āsaktamānasaḥ । varaṃ vada kathaṃ nāma tvam anyasmai pradāsyasi ।।
uhyamānaḥ kathaṃ nāma saritā bhīmavegayā । uttārayiṣyasy aparān parikṣāmajaḍāśrayaḥ ।। pāṃśukūlāmbaradharā vyapanītaśiroruhāḥ । araṇyād grāmam eṣyāmaḥ kadā nas tad bhaviṣyati ।।
yugamātravilokinyo mṛtpātravyagrapāṇayaḥ । sāvadhānaṃ kadā bhikṣāṃ cariṣyāmaḥ kulāt kulam ।। asaktā lābhasatkārapaṅke saṃkleśasaṃkaṭe । kadā viśodhayiṣyāmo deyadharmānurāgiṇaḥ ।।
palālapuñjād utthāya nīhāragurucīvarāḥ । yatheccham annapānārthe yāsyāmo niḥspṛhāḥ kadā ।। taror mūle śukaśyāme mṛduśādvalakañcuke । kadā niṣadya prāpsyāmo dṛṣṭadharmasukhotsavam ।।
kāyajīvitayos tyaktvā jarattṛṇalaveṣv iva । apekṣāṃ sucirābhyastāḥ kadā lapsyāmahe sukham ।। kadā sarinnikuñjasthās taraṅgair udayavyayam । ujjhāmo jīvalokasya bhidyamānair muhur muhuḥ ।।
satkāyadṛṣṭim utpāṭya sarvātmadṛṣṭimātrikām । niḥspṛhā bhavabhogebhyo bhaviṣyāmaḥ kadā vayam ।। avabhotsyāmahe lokaṃ kadā nu sacarācaram । svapnamāyāmarīcyabhragandharvanagaropamam ।।
iti yāsāṃ priyā trātaḥ spṛhā hṛdi vijṛmbhate vareṇa tāsāṃ ko nv arthaḥ sāmiṣeṇa calena ca ।। api ca sureśāna varapradānacittaka । mithyāvikalpakṣaṇamātraramyāḥ svabhāvavāmāḥ suranātha kāmāḥ । vivarjitāḥ sadbhir udāracittair mahāprapātā iva sāndhakārāḥ ।।
sarvānayopadravahetubhūtāḥ kāmāḥ khalīkārakarā narāṇām । jugupsitāś caiva bhayāvahāś ca purīṣadigdhā iva kṛṣṇasarpāḥ ।। yān sevamānā nidhanaṃ prayātāḥ prayānti yāsyanti ca sattvakāyāḥ । tān vadhyaghātapratimān bhajeta ko nāma kāmān aghahetubhūtān ।।
śakre ca ye pāṃśupiśācake ca surendra tulyaṃ dadhati svabhāvam । asadvikalpapraṇayodbhavatvāt seved dhi kāmān manasāpi kas tān ।। vaiḍūryanīlaharitodgataśādvalāni tyaktvā vanāni kusumonmiṣitadrumāṇi । tīkṣṇāṅkuśollikhitajarjarakumbhadeśā bhārān vahanti viṣayaiś chalitā gajendrāḥ ।।
śūlāntalagnavapuṣaḥ parivījyamānāḥ pakṣānilair nagaravāyasamaṇḍalānām । vyājena mitranayanair abhivīkṣyamāṇā nāśaṃ vrajanti puruṣā viṣayāhidaṣṭāḥ ।। prajvālya kāmadahanaṃ svayam eva bālā mithyāvikalpapavanaiḥ svamanogṛheṣu । ātmānam eva hi dahanti śaracchatāni saṃgharṣajena dahanena yathaiva vaṃśāḥ ।।
api ca kuliśapāṇe vaijayante vihṛtya sphuritamaṇimarīciśrīsamunmeṣaramye । jvaladanalakarālāṃ yānti bhūyo apy avīciṃ yadi viṣayaviṣaktāḥ svasti tasmai sukhāya ।। cyavanapatanaduḥkhaklībalolekṣaṇas tu । nanu sukham anubhūtaṃ tena pūrvānubhūtam ।।
yadi surapuravāpyāṃ ratnanaubhir vigāhya । kvathitanarakaraṅkavyākulāntarjalāyām ।। surabhavanasukhebhyaḥ kā spṛhā śakra tebhyaḥ । sakalam iti viditvā mokṣakāmāḥ sthitāḥ smaḥ ।।
bhavagatigahanāntarvartināṃ bāliśānām । sakalam api yato asmān sarvaduḥkhaprasūtiḥ ।। bhavati yad api saukhyaṃ kākatālīyam asmin । salilam iva nadīnāṃ prāpya sāmudram ambhaḥ ।।
kiṃcitsthānaṃ kalitavalayaiś candanāśleṣaśītaiḥ । nidrāṃ prāpya vyajanapavanavyastamālopahāraḥ ।। bhūyaḥ śete klamagurutanur darbhasūcīkarāle mārge bhasmavyatikarakharair vījyamāno marudbhiḥ । tasmān matvā kṣaṇasukhalavaṃ cañcalaṃ jīvalokaṃ tyaktvā kāmān vyasanaphaladān brahmaśāntaṃ bhajeta ।। gosk । daśaśatanayano atha kanyakānāṃ hṛṣitatanūruhakañcuko vacobhiḥ ।
vyavasitam abhinandya caiva tāsāṃ tridaśapurābhimukho yayau kṣaṇena ।। pravrajyām atha samupetya tāḥ kumāryas tattvārthapravicayaśuddhabuddhinetrāḥ । utterur madavirasaṃ calattaraṅgaṃ saṃsāravyasanamahārṇavaṃ durantam ।। sarvārthaprakṛtivibhāganiścitātmā sarvebhyo munir itivṛttakaṃ jagāda ।
mohāndhe jagati samantacakṣur ekaṃ sattvebhyo bhavabhayakaṇṭakakṣatebhyaḥ ।। ।। iti śrīsaptakumārikāvadānaṃ samāptam ।। ।। kṛtir ācāryabhadantagopadattasya ।। jarattṛṇānīva śarīrakāṇy api tyajanti santo na ca līnamānasāḥ ।
kṛpājalakṣālitadehamatsarā jagadvipattijvalanopaśāntaye ।। tadyathānuśrūyate । bodhisattvabhūtaḥ kila bhagavān saṃtoṣābhyāsād apagatabhavopabhogaviśeṣābhilāṣaḥ suparijñātasaṃskārasvabhāvatvāt svadehe apy astamitasnehānubandhas tṛṣṇādoṣapratyakṣajñānatayā tadabhidheyamānaso janmāntarābhyastavividhalābhakuśalatvād upāyāntareṇāpi dhanārjanasamarthaḥ samupacitapuṇyasambhāratayā cābhiprāyamātreṇāpi draviṇavibhūtyākarṣaṇaprabhuḥ prabhūtavittopakaraṇo api san kevalam udadhigatajagadvyasanoparitrāṇāyavia saṃketapracārasāṃyātrikaparivṛto mahāsamudram upajagāma । athāvagāḍhāḥ payasāṃ nidhānaṃ gambhīrabhīmāyatapaṅktirandhram ।
velācalopaghnaviśīrṇaphenasitāntalekhaṃ vaṇijaḥ krameṇa ।। tatkarmabhir vā pariṇāmaraudraiḥ svabhāvato vāmbunidhiḥ kṣaṇena । paryādadāno hṛdayāni teṣāṃ saṃvartakālādhikadāruṇo abhūt ।। kharamakarakarāgracchinnabālapravāladrumarasaparibhogāpāṭalāvartacakram ।
viyad iva navasaṃdhyārañjitāmbhodajālaṃ salilanidhim udīkṣya trāsamūkās ta āsan ।। vanam iva kumudānāṃ dhautam indor mayūkhair viṣamitasitaphenacchedavinyāsacitram । lavaṇasalilarāśiṃ vīkṣamāṇāḥ samantān na ratim upayayus te prāṇasaṃdehakāle ।। vivṛtadaśanaśaṅkhadhvānavitrastamīno bhujagabhuvanaśṛṅgaprāntabhinnormijālaḥ ।
hṛdayam udadhir alpasthāma teṣāṃ bibheda sphuritavikṛtanakrākrāntavistīrṇakukṣiḥ ।। anilabalavibhaktaiḥ śailatuṅgais taraṅgair nabha iva nigirantaṃ sārkanakṣatracandram । tam udadhim avalokya prāṇasaṃdehadolāṃ kṛpaṇakamanasas te sarva evādhirūḍhāḥ ।। bhujagam iva viṣāgnicchedamālākarālaṃ śvasanavikacabhogaṃ kruddham udvīkṣamāṇāḥ । lavaṇajalaniketaṃ taṃ durālokapāraṃ maraṇabhayaviṣaṇṇās te paraṃ moham īyuḥ ।।
nicayam iva ghanānāṃ vāribhārālasānāṃ timiram iva vamantaṃ vīcicūrṇapravegaiḥ । jalanidhim avagāḍhās te nirākrandabhīmaṃ muṣitavadanaśobhā bodhisattvaṃ praṇemuḥ ।। adṛṣṭapūrvair atha tannimittair bhayaṃkarair ākulitā vicitraiḥ । ity ūcur āgadgadadīnakaṇṭhās taṃ bodhisattvaṃ samudīkṣamāṇāḥ ।।
ayaṃ janas tvatpratibaddhasarvaprayojanāśāvinivṛttaceṣṭaḥ । yad atra kṛtyaṃ kriyatāṃ tad āśu prāṇātyayaḥ saṃprati vartate naḥ ।। nirīkṣamāṇasya puro janas te nirudyamo majjati toyarāśau । kālātipāto atra na yuktarūpaḥ parākramasva svabalena tasmāt ।।
tvatpādamūlānucaro na kaś cit saṃspṛṣṭapūrvo vyasanaiḥ kadā cit । trāyasva tasmād vipadāṃ mukheṣu bhramantam enaṃ naravīra lokam ।। piteva putrān anukampamānas tan no bhayān mṛtyukarodarasthān । vimocayāsmān paramāryasattva tvaṃ naḥ paritrāṇam upadravebhyaḥ ।।
na devatānām api bhūmayas tās tava prabhāvā na caranti yāsu । tad eṣa kālaḥ kṛpaṇān anāthān asmān paritrātum avandhyaśakte ।। manyāmahe tvaṃ samanusmṛto api trāṇaṃ paraṃ sarvajagadbhayebhyaḥ । prāg eva sākṣād abhivīkṣyamāṇas tat pauruṣaṃ darśaya lokabandho ।।
jighāṃsanti krūrāḥ pṛthuvivaravistīrṇajaṭharāḥ । paritrāyasvemaṃ nikaṭavinipātaṃ janam ataḥ ।। svapucchavicchinnataraṅgasaṃkalā niśātadantāntavilagnaśuktayaḥ । abhidravanty ārya purā timiṅgilā janān imāṃs tvaccaraṇāśritān api ।।
vilambituṃ nātha na yujyate adhunā viśīryate naur iyam ambutāḍitā । sphuranty amī vīra samantato jhaṣāḥ pramṛṣṭaguñjāphalaraktalocanāḥ ।। atha sa mahātmā tena durviṣaheṇa paravyasanenopataptamānasaḥ svaprāṇātyayam avigaṇayya niṣpratikāradāruṇāṃ tāṃ mahājanavyāpattim avetya kṛpāparigatātmā prakṛtidhīratayā tadavastho apy asaṃbhrāntacetās tatkālātiśayadhyāyinā vacasā tān sahāyān āśvāsayann abravīt । mṛtena sārdhaṃ na vasanti sāgarāḥ prasiddhir eṣām iyam eva śāśvatī ।
ato mamāśritya mṛtaṃ kaḍevaraṃ tarantu santo ambunidhiṃ sudustaram ।। saṃyuktasaṃyogam upetya sarve nirākulāḥ projjhya viṣādadainyam । ātmānam uttārayituṃ yatadhvaṃ mahārṇavān māṃ ca parārtipaṅkāt ।। āpadgatānāṃ suhṛdāṃ priyāṇāṃ cirānubaddhapraṇayāśayānām ।
ko anyo asty upāyo ramaṇīyarūpas tat kārṣṭa mā snehamayaṃ viṣādam ।। śatror api vyāpadam āpatantīṃ svaprāṇamūlyena nivārayeyam । prāg eva yuṣmākam analpakālasaṃvardhitasnehaparigrahāṇām ।। mamātmabhāvair apavṛttasaukhyaiḥ syāc cet sukhī kuntapipīliko api ।
jarattṛṇānīva tathāpi jahyām ahaṃ śarīrāṇi nirastakhedaḥ ।। trāṇāśayāyāṃ samupāśritānāṃ guṇaiḥ pavitrīkṛtamānasānām । hitāya dehaṃ tyajato mamaikaṃ dayāparītaṃ kim ivātra citram ।। parārthacaryāviguṇaṃ śarīraṃ vṛthā guruṃ bhāram ivodvahantaḥ ।
vrajanti khedaṃ pariśuddhasattvāḥ kṛpākalatrīkṛtajīvalokāḥ ।। evaṃvidhe yadi na kāyam imaṃ prayokṣye puṇyāgame nirupamānasukhānubandhe । ko artho amunā parihṛtena kaḍevareṇa vātāhatāmbunidhibudbudadurbalena ।। tyakṣyāmi nemaṃ yadi pūtikāyaṃ bhavaddhitādhānavidhānakāle ।
saṃtyājayiṣyaty abalaṃ balātmā jagadvināśāvahitaḥ kṛtāntaḥ ।। tyajāmi yuṣmān kim udīkṣamāṇo yaśo atha vā mānagataṃ ca dharmam । dehaṃ kalīnāṃ padabandhabhūtaṃ utāvaśo mṛtyukarābhimṛṣṭam ।। tad atra śokāya matir na deyā bhavadbhir āsannaparābhavāya ।
mama krameṇaiva samāgato ayaṃ mahotsavaḥ puṇyaviśeṣaramyaḥ ।। bahusukhalavanānātantusaṃtānaneyās tṛṇam iva gataśaṅkā deham ujjhanty asantaḥ । atisṛjati parārthaṃ kāyam āsannanāśaṃ yadi sucaritapūrvaṃ duṣkaraṃ kiṃ nu tatra ।। atha te puruṣās tena tasyādbhutenābhiprasāritamānasāḥ sutarāṃ tadviyogaśaṅkāvyathitahṛdayā viṣādadainyavidheyāś cintāviṣayātītagocaram aviṣahyam ativismayanīyaṃ ca tatkarma taṃ mahāsattvam aviratāśrudhārāprakṣālitanayanadīnavadanāḥ pādayoḥ saṃpariṣvajya praṇamya ca sarvāṅgair ity avadan ।
kāmam atraiva nidhanaṃ sarva eva mahodadhau । yāsyāmo na tu śakyāmaḥ kartum etad anāryakam ।। evaṃvidhasya vyasanāni dṛṣṭvā suhṛdviśeṣasya sudurlabhasya । prāṇair dhanair vā kim ihāsti kṛtyaṃ tat sāhasād vāraya dhīracetaḥ ।।
uttīrṇān api toyaughād asmān asmād duruttarāt । magnān duścaritāvarte kaḥ samuttārayiṣyati ।। nūnaṃ karmaṇa evāyaṃ vipākaḥ pratyupasthitaḥ । yenāpad iyam āyātā niṣpratīkāradāruṇā ।।
adhyupekṣya suhṛtpīḍām etāṃ pāpānubandhinīm । duḥkhāntam upayāsyāmaḥ kair upāyaiḥ punar vayam ।। dayāmṛdukasaṃtānaṃ kuryād antāvasāyinam । idaṃ karmāvadānaṃ te prāg evārya suhṛjjanam ।।
atha bodhisattvaḥ sutarāṃs tais teṣāṃ saujanyasūcakair vacobhiḥ pravijṛmbhamāṇatīvraprasādapremagauravakāruṇyas samanuneṣyaṃs tān sahāyakān anukampāmṛtavāribhiḥ siñcann iva tṛptivisargair ity abravīt । bhavadbhir anadhīṣṭo ahaṃ svabhūtyai dehasaṃjñakam । tyajāmy anarthaṃ tatra syād yuṣmākaṃ kim anāryakam ।। akāle kaumudī hy eṣā naivaitad vyasanaṃ mama ।
pratīkāro mayā labdho vipadām eṣa śāśvataḥ ।। sauhārdaviśrambhaniratyayā vo yady asti kā cin mayi cittavṛttiḥ । na kartum arhanti tato bhavanto dharmasya kīrtyābharaṇasya vighnam ।। cittaṃ balād api hite viniyojanīyam āryair anāryam ahitāc ca vivecanīyam ।
tasmāt pravṛttim iha karmaṇi sādhujuṣṭe nārhanti vighnayitum aśrumukhā bhavantaḥ ।। anupādānam evāsya parārthaṃ cāparigrahaḥ । māṃ saṃpratīkṣate kāyakale randhraprahāriṇaḥ ।। upātto apy ayam asmābhir anādeyo na nīyate ।
yadi sattvārthasācivyaṃ ko anenārthaḥ praṇāśinā ।। yadi nābhyuddhariṣyāmi yuṣmān asmād duruttarāt । katham uttārayiṣyāmi lokaṃ saṃsārasāgarāt ।। etāni cānyāni ca bodhisattvāḥ kurvanti karmāṇy avipannasattvāḥ ।
parārthacaryāviṣaye carantaḥ kṛpānubhūtāḥ svasukhānurāgāḥ ।। anāvṛtadvāram idaṃ niketanaṃ durāvahāṇāṃ bhavaduḥkhapattriṇāṃ । cirāt pramodāyatanī kariṣyate mayā śarīraṃ suhṛdāṃ hitāgame ।। bhavatparitrāṇamaye sukhodaye niyojya kāyaṃ niyataṃ mayāpsyate ।
abhedyam acchedyam ahāryam avyayaṃ niruttaraṃ dharmaśarīram avraṇam ।। amitrabhūtaṃ yadi mitrasād imaṃ kaliṃ kariṣyāmi na kāyasaṃjñakam । vidhakṣyate vipratisāravahninā mano viniśvāsaśikhena me ciram ।। gataviklavā bhavanto madīyam udgataprāṇaṃ śarīraṃ plavam ivālambyānyonyasaṃsaktikayā vārivegavaśena yena vātena vā digbhāgena sthalam upagamya parṇamūlaphalajalādibhir yāpayantaḥ parasparam avipannasauhṛdāḥ karmasvakatāvalambino lokasvabhāvam avekṣamāṇā vinītavivādaśokadainyāḥ kāryāvasānam āgamayata । sukham anubhūya duḥkham apy anubhūyate । saṃpattim apy upāsya vipattir upāsyate । saṃsāracārakāvacarāṇāṃ hi etad eva paryāptaṃ vyasanam ataḥ pratikaṣṭatarāṇy apy atra kṛcchrāṇy āsādyante śrutimanovidāhinī । na hy enam anupatan kaś cit sukhī nāma । prabalānilākulānalajvālākalāpamadhyagatasyānuktasiddhaṃ dāhaduḥkham । tṛṣṇāvidheyamanasāṃ cābhimukhaḥ parābhava utsaṅgagatāni sarvadainyāny āsannavartī paribhavo bhayam upari vyavasthitam abhito vipralambhavaikṛtāni । saṃkṣepataḥ sarvam aśivajālam upagṛhya tṛṣṇā naram upabadhnāti । sa ca madviyogadainyāvakāśo na hṛdi karaṇīyaḥ । īdṛśo hi lokasvabhāvo viyogaduḥkhānugatā eva hi priyajanasaṃyogāḥ ।
dīrghakālaparicayād dṛḍhasnehanibaddhāny api sauhṛdāni kṣaṇena viśliṣyanti । prāṇināṃ viparyāsaś caiṣa cetasaḥ priyo ayaṃ mameti । dṛśyante kāraṇāntaraviparyayāt parivartamānāni priyāpriyāṇi jīvaloke । tasmān na paratantreṣv apariniṣpannasvabhāveṣu prakṛtibhedavartiṣu vipralambhapadasthāneṣu kṣaṇavipariṇāmalolaśīleṣu śokāyāsamayeṣu priyasamāgameṣv abhiniviśyātmā khedayitavyaḥ । tatra sukhaṃ dhairyam eva paruṣāṇām āpatsv avalambo bhavati viṣādam avadhīrayati śokam uparuṇaddhi vighnayati āpadam āpatantīṃ prajñānasahitaṃ ca tad evābhimatam artham ānayati । śokānivṛttis tu niṣprayojanam āśrayaṃ saṃtāpayati kṛtyam antarayati kāntim ācchinatti pratibhānam āyāsayaty āsannasnehaduḥkhaṃ suhṛjjanaṃ dharmārthayaśaḥsukhāni copahanti । matkṛtam anupaśyadbhis tu bhavadbhiḥ puṇyeṣv ādaraḥ karaṇīyaḥ । puṇyam eva hi prāṇinām ihāmutra ca niratyayo bandhur āpatsu viṣādī sahāyaḥ pātheyam ayatnavāhyaṃ pradīpas tamasi prapāteṣu saṃkramaṃ bhayasthāneṣv ārakṣā maṅgalam advaidhasiddham atyantikaṃ siddhaṃ sūpacaraḥ svāmī parāyaṇam āpadgatānām āyatanam avipariṇāmināṃ sukhānāṃ kṣetraṃ diśāvidiśāntavyāpināṃ yaśasāṃ ākaraḥ praśaṃsānām anabhibhūtaṃ vaiśāradyam । puṇyāvaṣṭhambhād eva ca puruṣo duravagāhe api sukham avagāhate । paralokakāntāre viṣādapadasthāne api nāma maraṇasamaye na viṣīdanti puṇyakarmāṇaḥ । kaṇṭakapracayakarkaśāny api janmadurgāṇi prāyeṇākṣatāḥ saṃcaranti puṇyabalinaḥ । puṇyair eva cākhilajagaddhitasukhādhyāśayapravṛttivistīrṇām ākarṣayanti sakalabhuvanādhipatyābhiṣekamahatīṃ sarvalokasādhāraṇāṃ tāthāgatīṃ guṇasamṛddhiṃ prāg eva pratanusukhānavakāśādīnavāṃ pracurajanamanovikāriṇīm anantaduḥkhabāṇasaṃnipātadūṣitām āyāsinīm iha paratra ca bāliśānāṃ pratikṣaṇavyayānubandhādūṣitām anekarūpavairakṛtānuṣaṅgadāruṇāṃ bhavabhogamayīm aśivām akhilāṃ viparītasukhābhiniveśakhalāṃ saṃpattisaṃjñāntaritāṃ vipattim akāraṇabhraṃśamanovidāhinīm ity alam iti prasaṅgenātipatati । kāryakālaś caramasaṃdeśo ayaṃ bhadramukhā ity uktvā bodhisattvo muhūrtam ekāgramano babhūva । nivāryamāṇo api śataiḥ suhṛdbhir bāṣpāmbuvisyandivilocanāntaiḥ । sādhuḥ svadehāśrayaṇīm apekṣāṃ tatyāja lokavyasanopataptaḥ ।।
ārtasvarair aviratair avibhaktavarṇais teṣāṃ viṣādapariluptamanaḥsthitīnām । āpūryamāṇasalilapradarāntarālaḥ saṃcukṣubhe bhṛśataraṃ lavaṇāmburāśiḥ ।। bodhisattvo api mahāsattva iti praṇidhim upabṛmhayām āsa śāntaye sarvasattvānām । prāg evānyā parimitasukhapratyayapratyapāyā ।
puṇyād asmān na ca śamasukhaṃ prārthaye projjhya lokān ।। tṛṣṇātoye madanakaluṣe krodhasaṃsarpisarpe । puṇyād asmād aham aśaraṇaṃ kṛtsnam uttārayeyam ।। tyaktāpekṣaḥ sucaritaśatopārjite api svadehe ।
svāṃ śokārtivyathitahṛdayaḥ prāṇināṃ tāraṇāya ।। atha śuśruvire giraḥ śubhāḥ suravidyādharayakṣarakṣasām । iti citramanoharāśrayāḥ patitās tasya guṇopasaṃhitāḥ ।। puṇyābhyāsaviśeṣapuṇyamahatām āścaryarūpasthitiḥ ।
bata kṛpā nāpekṣate svāśrayam ।। kīrtyā candramayūkhadhautakumudacchāyā । janmāvaskarakardame sphuradurukleśakrimivyākule ।। divyodyānadrumebhyaḥ kusumam avirataṃ taccharīre papāta ।
vyābhugnopāntamadhyaiḥ kuvalayamṛdubhis taṃ bhujaṅgāḥ praṇemuḥ ।। lakṣmyā samālabdham iva prakāmaṃ pramṛṣṭacāmīkaracāruvarṇam । samudgataprāṇam api prasannaṃ rarāja tat tasya vibhoḥ śarīram ।। ālambya plavam iva te atha taccharīraṃ bāṣpāmbuvyatikarapāṭalāntanetrāḥ ।
utterur makarakarakṣatormicakraṃ tasyaiva praṇidhibalāśrayāt samudram ।। cakāra jagatāṃ kṛpāparigatāmalādhyāśayaḥ । samagrabhuvanopakārakaraṇaikavīre jine ।। vaco avitathavādinaḥ śrutirasāyanaṃ śrūyatām ।
bhavādhvani nirāśraye vyasanakaṇṭakāndhācite ।। iti śrīsārthavāhajātakaṃ samāptam ।। paraduḥkhaduḥkhitāḥ svajīvitam api nāpekṣante sādhavaḥ । tadyathānuśrūyate ।
bodhisattvo anyatamaṃ svakulakramāgataṃ mahīmaṇḍalaṃ samanuśaśāsa । tasyārthijanamanoharair aviṣamapravṛttimadhuratarair anatikrāntakālābhilaṣitaiḥ phalāśākārpaṇyopaśamasvacchaśobhair vibhavavisargair lokān saṃtarpayataḥ sarvaṃdada ity evaṃ yathārthaṃ nāma prathitam āsīt । jagaddhitādhānasamutsukatvāt sa rājyabhāraṃ bibharāṃ babhūva । kṣitīśvaraḥ pūrvakṛtānavadyapuṇyaprabhāvopanataṃ krameṇa ।। na tasya kiṃpākaphalopamāś calā mano manovibhramamātrabhadrikāḥ ।
svabhāgadheyopanatā vibhūtayo babandhur āryaprakṛter mahātmanaḥ ।। pariśramas tasya babhūva yautako mahākṛpādhīnamater mahīpateḥ । prabhutvam āsīj jagatāṃ tv abādhithaṃ vibhūtisaṃbhogasukheṣu bhūriṣu ।। na tasya mātsaryatamo'vaguṇṭhanaṃ babhūva gātreṣv api mānasaṃ yadā ।
tadā kathaivoparatāsukhāgate tṛṇopame śokanibandhane dhane ।। taṃ kila mahātmānam anyatamaḥ pārthivo atṛptaḥ svarājyaśriyā parityaktadharmayaśāḥ sukhasādhanopāyadāruṇaḥ svarājyād uccālayitum upacakrame । saṃprāpya bhogān mahato apy anāryāḥ panthānam āryācaritaṃ vilaṅghya । tṛṣṇāparītāḥ karuṇātmakeṣu sādhuṣv api krodhaviṣaṃ vamanti ।।
bhaiṣajyavṛkṣā iva ye kadā cit kva cit kathaṃ cij jagato hitāya । bhavanti tān apy upataptacittāḥ krodhāgninā kāpuruṣā dahanti ।। kurvīta ko nāma manuṣya āryaḥ sacetanas teṣu manaḥpradoṣam । yeṣāṃ yaśobhiḥ kumudāvadātair udbhāsitānīva digantarāṇi ।।
atha dharaṇirajobhiḥ śārikākaṇṭhadhūmrais turagakhuranipātaprodgataiś chādayan kham । sa nṛpatir upatasthe mattamātaṅgasainyair upavanatarupūgān ārujan meghanīlān ।। udadhir iva yugānte plāvayaṃl lokam antarlulitamakarapucchacchinnacañcattaraṅgaḥ । sa nṛpabalasamūho nagnanistriṃśapattrasphuritaravimayūkhas tatpuraṃ saṃrurodha ।।
upanatam api puṇyair vipralambhāvasānaṃ dhig anupaśamakāri śrīsukhaṃ pārthivānām । piśitam iva vipūti kravyabhugmaṇḍalānāṃ yad iha bhavati puṃsāṃ vairavairasya mūlam ।। atha bodhisattvaḥ prāg eva viditaviṣayadoṣavairavairaḥ saṃrambhavipralabhādyanarthabhūyiṣṭhaṃ rājyam atimanyamānaḥ svasukhasaṃbhogābhiṣvaṅgadainyānupakliṣṭamānasaś cintayāṃ babhūva । dhig astv anāryaṃ viṣayāśrayaṃ sukhaṃ samīraṇoddhūtalatāntacañcalam ।
upāsate yatra nibaddhamānasā narā daśāṃ bandhujanopatāpinīm ।। dānaprasrutisiktadantamusalakrūradvipendrākulam । rakṣed akṣatacāriṇī yadi kṛpā māteva māṃ nāpadi ।। tāṃ vāñched bhramaropagītakusumāṃ ko vadhyamālām iva ।
prāg eva vyasanāturasya jagato yo ahaṃ hitāyodyataḥ ।। rājye aparo yadi mama praṇayaṃ karoti pūjyo mayā nanu viśeṣata eva rājā । rājyāśrayaṃ khalu parārtham ahaṃ bibharmi saṃkleśabhāram imam āyataduḥkhahetum ।। atithir iva yato ayaṃ mānanīyo narendro madupahitavibhūtiprārthanākṛṣṭacetāḥ ।
upacitakuśalatvāc cānukampāviśeṣāt suta iva vinayārthaṃ ko atra kopāvakāśaḥ ।। unmocayaty eva balāc ca yo māṃ rājyābhidhānād vyasanapratānāt । yady atra kuryāṃ manasaḥ prakopaṃ pāpo aparaḥ ko atha mayā samaḥ syāt ।। rājyasya doṣāvayave niveśaṃ prakhyāpayan hanti yaśaḥsukhāni ।
mām arthataḥ śikṣayate narendro rājyābhidhāne tamasi bhramantam ।। tyaktavyam etena ca kāraṇena kṣitīśvaraśrīsukham ātmakāmaiḥ । yad atra saktasya janasya vairabhayaprasaṅgāḥ śirasi sphuranti ।। yo vāham utsṛjya tapovanāni nirantarāyāṇy abhitaḥ śivāni ।
gṛhābhidhānaṃ bhayam āvasāmi nārhāmi nāhaṃ vyasanāny amūni ।। tat svastirājyadyutivistarebhyo naikavyalīkāśrayadāruṇebhyaḥ । yāsyāmi śāntāni vanāny ato ahaṃ vivekajaprītinibandhanāni ।। kalyāṇamitraṃ yata eva rājā mamādya naiṣkramyasukhodayāya ।
kalyāṇam evāstv anayo apy ato asya sabandhumitrasya śaracchatāni ।। pratyāsannopatāpām anuvahasi vṛthā bhaṅginīṃ kiṃ nayājñām । śaṅke daurjanyam itthaṃ mama nṛpatir ayaṃ kṣāpayiṣyaty ayatnaḥ ।। vane vatsyāmīti praśamasukhasaṃbhogasubhage ।
prasiddhās te diṣṭyā kṣitipatim imaṃ prāpya na cirāt ।। iti viniścitya bodhisattvo janmāntarābhyastanaiṣkramyasukhābhyudayaparicayo mṛga iva vāgurāvarodhanirgamopalambhodbhūtapramodaḥ samapanītarājyaśrīsūcakālaṃkāravibhramakāyabhāralaghuviviktavigrahaḥ parair aparijñātatapovanagamanaprayojanaḥ saṃrūḍhapraṇayaviśrambhasnehabahumānaniratyayaṃ ca bandhuvargaṃ svapuṇyabalāvaṣṭambhopanatasukhopabhogyāṃ ca rājalakṣmīṃ paryuṣitopabhogamalinamlānakusumabandhanām iva srajaṃ parityajyānytamad viviktam āśramapadam alaṃcakāra । śākhākaraiḥ svakusumābharaṇābhirāmaiḥ । prāpto amṛtaṃ nṛpasukhair anavāptapūrvam ।।
yāny eva śokaparidevamukhāni loke kāmātmanām anucitopaśamotsavānām । tāny eva nāma dadhati praśamapriyāṇāṃ prītiṃ nirāmiṣasukhapraṇayānavadyām ।। saṃvījitaḥ prativinodya śarīrakhedam । saṃvegam eva manasi kṣitipaḥ pupoṣa ।।
sarvātmanā daśasu dikṣu tathāgatebhyaḥ । mūle taroḥ kṣitipatir niṣasāda madhye ।। sa khedito antaḥpurasundarīṇāṃ saṃkleśapakṣānuguṇair vilāsaiḥ । viviktasaṃbhogasukhāny araṇyāny ālokya viśrānta iva kṣitīśaḥ ।।
parisravannirjharavāridhārāprakṣālitaśyāmaśilātalāni । sānūni paśyan sa mahīdharāṇām ayatnaramyāṇi mudaṃ jagāma ।। āliṅgitān puṣpabharālasābhiḥ snehād iva prāṇasamāṃl latābhiḥ । mahīruhān bhūripalāśanīlān ālokya reme sa mahīmahendraḥ ।।
akarkaśaśyāmakaśerukāṇi bhramaddvirephāhatapuṣkarāṇi । nirīkṣamāṇaḥ sa nṛpo abhireme sarāṃsi pāṭhīnakulākulāni ।। vivekajaprītisukhānukūlāṃ nisargaramyāṃ sa vanāntabhūmim । nirīkṣamāṇaḥ kṣitipaḥ praharṣaṃ jagāma saṃśāntamanovikāraḥ ।।
udīkṣya saṃsaktaśikhaṇḍikekāmano'bhirāmāṇi sa kānanāni । anekasaṃkleśaviṣopadagdhāṃ nṛpaśriyaṃ bhūmipatir jagarhe ।। kvāsau viparyāsasukhābhimānaprasaṅgajihmā kṣitipālalakṣmīḥ । kva caiva cetovinibandhanāni śāntāny araṇyāśrayiṇāṃ sukhāni ।।
anartharāgāśrayadūṣitāya namo astu tasmai kṣayiṇe sukhāya । viṣajya yasmin manasaḥ pravṛttiṃ kṛpāspadatvaṃ viduṣāṃ vrajanti ।। kṛtaparikaraśrīsaṃbhogāḥ praśāntarayoddhavāḥ । kṣititalapatiḥ paśyaṃl lebhe ratiṃ sa nirāmiṣām ।।
hṛdayam asatāṃ śānte araṇye ratiṃ katham eṣyati । viṣayavimukhaḥ prītiṃ bheje parāṃ vijane vane ।। na khalu hṛdayaṃ no jñānārthaṃ haranti vibhūtayaḥ । bhavati tu satāṃ pūrvābhyāsān matiḥ praguṇā śubhe ।।
kusumaśabalair viśvākhātais taraṅgitapādapāḥ । manasi na mudaṃ kasyādadhyuḥ śivā vanarājayaḥ ।। viṣayamarutā vyādhūtānāṃ hatopaniṣatsukham । vrajati tu manaḥ sadyaḥ śāntiṃ kukāryasamākulam ।।
athānyatamo brāhmaṇo dāridryaduḥkhābhyāhatas tatpratīkāracikīrṣayā mandotsāho api bodhisattvam ekam ārtāyanam avagamya tadviṣayāntam upagacchan mārgaparibhraṃśaparyākulātmā tatas tataḥ paribhraman kṣudduḥkhopaglapitatanur adhvaklamaviklavāvidheyagurutaracaraṇavigrahas tad āśramapadam āsasāda । dṛṣṭvā cainaṃ bodhisattvaś cirābhyāgatasnigdhabāndhavasnehātiriktavātsalyapeśalayā pibann iva dṛṣṭyā pratyudgamyābhivādya ca kṛtapratisaṃmodanam āgamanaprayojanaṃ paryapṛcchat । brāhmaṇo abravīt । yaḥ sarvado nāma bhuvi prasiddho yathārthanāmā naralokapālaḥ । kīrtyā samāhūta ivāsmi tasya prāptas tam ārtāyanam īkṣamāṇaḥ ।। trātā sa eva vyasanāturāṇāṃ vanīpakānāṃ sa ca bandhur ekaḥ ।
tam eva caikaṃ vyapadiśya sādhum anyatra maunavratam eti vāṇī ।। tat tasya vacanaṃ śrutvā sa kṛpāpeśalāśayaḥ । ācakampe mahāsattvas tadduḥkhapavanāhataḥ ।। atha sa mahātmā dīrgham uṣṇaṃ ca niśvasya taṃ brāhmaṇaṃ provāca ।
upāyaś cintyatām anyo dvija duḥkhopaśāntaye । bhraṣṭaiśvaryaḥ sa bhūpālas tapase vanam āśritaḥ ।। atha sa brāhmaṇaḥ samīhitārthapratyāśāpraṇayabhaṅgadainyākrāntamānasaḥ sahasā pṛthivyāṃ nipapāta paraṃ ca saṃmoham upajagāma । āśāparyastadhairyāṇi hṛdayāni prasaṅginām ।
dehināṃ moham āyānti hetunā yena kena cit ।। atha bodhisattvas taṃ brāhmaṇaṃ śītābhir adbhiḥ pariṣiñcya pratilabdhasaṃjñaṃ samāśvāsayann abravīt । asty anyo api pratīkāro bhavadāśāsamṛddhaye । ahaṃ sarvaṃdado rājā mā śucas tvam iha dvija ।।
sarvaṃdado nāma kathaṃ kadā vā yasya svadehe api manaḥprasaṅgaḥ । yathārthanāmā tv adhunā bhaviṣyāmy ahaṃ tvadabhyāgamanotsavena ।। madrājyapraṇayī rājā māṃ samanveṣate kila । baddhvā māṃ dehy atas tasmai sa tvāṃ samtoṣayiṣyati ।।
anekaduḥkhopanipātakātaraś cirasya tāvad bhavadāśrayād ayam । mamopayogaṃ guṇapakṣasiddhaye śarīrasaṃjñaḥ kalir adya yāsyati ।। jarārujāmṛtyukhalūrikām imāṃ tanuṃ samāśritya sa hanta yo adya me । manoratho brāhmaṇamukhya pūryatāṃ tava prabhāvād abhivāñchitaś ciram ।।
prītir nṛpasya tava cārthaviśeṣasiddhiḥ saṃpatsyate mama ca pāramitāprakarṣaḥ । ekaṃ śarīram atisṛjya vipatparītaṃ paśyotsavātiśayam āpatitaṃ krameṇa ।। evaṃvidhe atithijanapraṇayābhidhāne prītyāgame ca mama kāryasamṛddhihetau । dehe kṛtāntamakarāsyapuṭātithau ca naikopasargavihite vidhir asti ko anyaḥ ।। kāyād asārād aham adya sāraṃ bhavantam āsādya samujjihīrṣuḥ ।
manorathaṃ tat saphalaṃ kuruṣva tvam adya me vipra cirānubaddham ।। evam astv iti pāpātmā pratiśuśrāva sa dvijaḥ । atikramyāryamaryādāṃ lobhopahatamānasaḥ ।। koṭarāntargatavyālaviṣād apy atidāruṇaiḥ ।
viṣayair upataptānāṃ pāpaṃ kiṃ nāma duṣkaram ।। ekaḥ parārthaṃ pradadau svadehaṃ samādade anyaḥ param ātmahetoḥ । aho vikṛṣṭaṃ caritaṃ narāṇāṃ guṇeṣu doṣeṣu ca sādarāṇām ।। taṃ bodhisattvaṃ vinibadhya gāḍhaṃ paścādbhujaṃ cauram iva dvijātiḥ ।
samācakarṣa prakṛtipragalbho nivāryamāṇo vanadevatābhiḥ ।। sākṣād ayaṃ dharma ivāvatīrṇaḥ praśāntavākkāyamanovikāraḥ । dvijādhamenāvinayāvalepakrūreṇa kaṣṭaṃ hriyate maharṣiḥ ।। amī rudantīva vilolapallavāḥ praśastapuṣpāśrumukhā mahīruhāḥ ।
caladdvirephadhvanidīnanisvanā viyujyamānā muninā sumedhasā ।। sudurlabham darśanam asya sarvathā vilocanaprītikarasya dehinām । vilepur ity udgataśokakātarāḥ pragāḍhaśokā munayo vanaukasaḥ ।। ādāya vipro atha tam āryasattvaṃ niḥsādhvasānākuladhīraceṣṭam ।
praveśayām āsa puraṃ sa yasmin mahīpatis tṣṭhati tatsapatnaḥ ।। gajaskandhārūḍhaṃ patim iva surāṇāṃ narapatim । mukhaiḥ śokāyāsastimitagurupakṣmāntanayanaiḥ ।। prāṃśuṃ sumerum iva lakṣaṇaratnacitram ।
dṛṣṭvā nṛpo ripur adhīratayā cakampe ।। tathābhūtaṃ cainam avekṣya sādhvasākulitamatiś cintayām āsa । kṣāmodaro bhujagabhogavilambibāhuḥ । prāpto yuvāpi vinayapratipattidhīraḥ ।।
dharmo avatīrṇa iva vigrahavān kuto ayam ālambavalkaladharo nayanābhirāmaḥ । baddhaś ca nāma ca na dainyaviṣādavaśyas tejonidhiḥ praśamam udgiratīva cāyam ।। atha sa brāhmaṇādhamas taṃ rājānam abravīt । jayatu jayatu mahārājo diṣṭyā vardhase । yo asau tava pratyanīko rājā kenāpi prayojanenāraṇyam anupraviśya tāpasanepathyāvacchādito daurātmyaṃ kim apy ārebhe । sa eṣa mayā balātkāraṃ tvatpriyacikīrṣayā baddhvā mīna iva sphurann ānītas tad atra devaḥ pramāṇam iti । atha sa rājā tat tasya pāpakarmaṇaḥ karmāsaṃbhāvayann avocad enam । mā tāvad bhoḥ । śaktaḥ śaktimatāṃ varaḥ karikaravyālambibāhudrumaḥ । tat tvaṃ brūhi parābhavanti na mṛgāḥ siṃhaṃ sphuratkesaram ।।
sa tasmai rājñe yathābhūtam āviścakāra । dhik tvām iti ca nirbhartsitaḥ kopakaluṣayā dṛṣṭyā tena rājñā parāṃ vrīḍām āpannaḥ । svayam eva vimucya bandhanāni kṣitipaḥ so atha yathāsukhaṃ nṛparṣim upaveśya tam āsane mahārhe bahumānānatavigraho jagāda । guṇabhaktitayātimānuṣaṃ te nṛpa karmātiśayāvadānam etat । prathayanti surāsurapradhānā bahumānaślatham ānataiḥ śirobhiḥ ।। yadi rañjayituṃ prajāḥ samartho nṛpa rājety abhidhānasaṃniveśaḥ ।
guṇaratnanidhe tvam eva rājā viguṇo rañjayituṃ jagan na śaktaḥ ।। anuśādhi yathā purā puraṃ svaṃ vayam ājñāpravaṇā bhavadvidhānām । vinayād vyasanaṃ ca naḥ kṣamethāḥ skhalati proṣitalocanaḥ same api ।। jātaprasādam atha taṃ nṛpatiṃ viditvā pātrīkṛtaṃ sucaritasya sa bodhisattvaḥ ।
śiṣyaṃ vinītam iva gauravabhāranamraṃ provāca nīlajaladastanayitnughoṣaḥ ।। āyur nṛṇām acirakālavināśi tāvat taptopalodaraniṣikta ivāmbubinduḥ । saṅgāḥ priyaiḥ saha sadaiva viyogatiktāḥ saṃpattayo vipariṇāmaviṣāviṣahyāḥ ।। kāmā muhūrtavitathābhiniveśarāmāḥ kiṃpākapādapaphalapratimopabhogāḥ ।
naikāntarāyavirasaṃ sabhayaṃ savairaṃ rājyaṃ pramādavadhabandhanimittabhūtam ।। tasmād vipākamadhurāṇi kuruṣva nityaṃ karmāṇi sajjanamanovinibandhanāni । śokāśrukātaramukhās tu vipākakāle yeṣāṃ bhavanti puruṣāḥ prajahīhi tāni ।। vairāyāsaviṣādadainyakalahadvāraiḥ parapratyayaiḥ ।
puṣpālambakadambapādapavanaśyāmopakaṇṭhāḥ śivāḥ ।। hariṇakulaviluptasnigdhaśaṣpottarīyā nipatitasitapuṣpā dyaur ivālakṣyatārā । apaharati balān me mānasaṃ kānanāntakṣitir uparatarājyaprārthanāvipralambham ।। sthiravanagamanāśayaṃ viditvā nṛpatir asāv atha taṃ viśuddhasattvam ।
apahṛtahṛdayo guṇais tadiyair vanagamanābhimukhaḥ kilāvatasthe ।। avagamitamanāś ca bodhisattvaḥ kṣitipatinā vinayānatena tena । uparataviṣayaspṛho api ceto vanagamanād vinivartayāṃ babhūva ।। vana iva bhavane api bodhisattvā viṣayasukhavyasanāparītasattvāḥ ।
munaya iva vanāntavāsanimnāḥ praśamarasaikavihāriṇo bhavanti ।। bhavana iva vane api sādhavas te jagadudayaikanibandhanaprayogāḥ । svatanum api parārtham utsṛjanti praṇayijanapraṇayaṃ na khaṇḍayanti ।। ata iha bhavanaṃ vanaṃ ca tulyaṃ jagadupajīvyavibhūtivistarāṇām ।
avikalabhuvanopakārapārapraṇayakṛtavyavasāyamānasānām ।। tena dattaṃ samādāya svarājyaṃ lokasārathiḥ । dhanaṃ rājā sa viprāya vāñchitātyadhikaṃ dadau ।। tyaktvā vairavikāraduḥsahataraṃ krodhābhidhānaṃ viṣam ।
cakre taccaraṇāmbujapraṇayinīm uṣṇīṣamālāṃ kṣaṇāt ।। tasmin gate nijapuraṃ vinayaprapanne saṃprāpya rājyam arihīnam udārapuṇyaḥ । dharmeṇa kīrtidhavalāmbudhiphenamālāvelādukūlalalitāṃ pṛthivīṃ śaśāsa ।। caritam atigatopamānaśobhaṃ na hi vibhavo asty anugantum īśvarāṇām ।
mama kṛpaṇamates tathāpi caitat kṛtam atisāhasam ātmano hitāya ।। kuśalam upacitaṃ kṛpātmakānāṃ caritam idaṃ vinibadhya yan mayādya । bhavatu bhuvanaśāntaye tad āśu jvalatu tathāgataśāsanaṃ tataś ca ।। iti sarvaṃdadajātakam ।।
paraduḥkhakātarā devarājyam apy avadhīrayanti sādhavaḥ ।। bodhisattvabhūtaḥ kila bhagavān svapuṇyaparipākaviśeṣopanatam amarapurādhipatyam kārayām āsa । naparidyūtahṛdayena sarvalokātiśayināpi mahimnā kevalaṃ puṇyānām avandhyaphalam āviṣkurvann amarapuranivāsināṃ cānugrahāya ।। na sa svarge reme prakṛtiramaṇīye api bhagavān । parārthaprāgbhārā paramavidhurā svāduvidhurā ।।
kṛpaṇamanasāṃ yad vā mano bahu manyate । na viṣayasukheṣv āsthaṃ ceto mahaty api rakṣyate ।। sa kadā cij jambūdvīpam avalokayan dadarśa [!] evaṃ lokam aśakyapratīkāravyādhiduḥkhopaplutaṃ viṣamavirasakṛtavaidyasāmarthyaṃ samaraṇam āvarjja vyavasāyaviklavaṃ romanthamānam iva piśitāśanair ihaiva narakaduḥkhāny anubhavantaṃ vismṛtasnehabandhumitrasuhṛcchaucācāraprayojanam ।। kṛtāntakarmānta iva pravṛttas tadā sa rogāntarakalpatulyaḥ ।
aśakyarūpapratikārabhīmo mahātyayo vyādhikṛto vikāraḥ ।। vikṣiptāṅgāḥ kṣititalarajoguṇṭhitoddhastakeśāḥ । madhukaragaṇair mārga āsannapātāḥ ।। sṛkkāntapratibaddhaśuṣkavirasaśleṣmānanā bhīṣaṇāḥ ।
ke cit pūrvakṛtaṃ ninindur aśubhaṃ karmābhisaṃdhisthiram ।। kvathitapiśitarandhraprodvamatpūyadhārā malinavikṛtadehāḥ ke cid aprekṣaṇīyāḥ । krimikulapariluptaprāyabāhūdaroruśravaṇanayananāsāḥ prārthayante sma kālam ।। rūkṣakṣāmavidāritānanapuṭāḥ pretā ivāyāsinaḥ ।
vīkṣantaḥ sarasāṃ payāṃsi viviśuḥ ke cit kṛtāntālayam ।। dūṣīkāpaṭalaniruddhalocanāntā durgandhā bahalamalopaliptagātrāḥ । anye tu klamaśithilāśrayā rujānām ājagmur nilayanatāṃ prabandhinīnām ।। śmaśruvrātāḥ pathiṣu kṛpaṇāḥ klāntakāyāḥ śayānāḥ ।
vyāvṛttāsyā vipadam avaśāḥ pratyapadyanta tīvrām ।। tasya tad atidāruṇam ālokya lokavyasanaṃ mahat kāruṇyam udapādi । atha sa mahāsattvas tena sattvopadraveṇa vyathitamanāḥ sutarām abhivardhitānukampākampitaḥ pitevaikaputravyasanam asahamānaś cintām apede ।। itthaṃ gatānāṃ ka ivābhyupāyaḥ syād āmayocchittisukhaḥ prajānām । apīha lokatrayabāndhavānāṃ tathāgatānām anṛṇo bhaveyam ।।
api nāma bhaven mama pratijñā sakalā lokahitaprayogasiddhyai । api mānuṣajanmaduḥkhabhājo vyasanebhyaḥ parimokṣam aśnuvīran ।। api nāma na bodhisattvanāmavyapadeśaṃ vitathaṃ samudvaheyam । api sarvavidām agarhaṇīyāṃ dadhad ājñām animittavatsalānām ।।
bhavaduḥkhaśilīmukhakṣatānām api mateva piteva ca prajānām । aham eva parāyaṇaṃ paraṃ syāṃ bhavaduḥkhāmburayapratīrabhūtaḥ ।। kālāher āsyakośaṃ sakalajagadanugrāsasaṃbhogabhīmam । prāṇatyāgānurāgaṃ praṇayasukhakaraṃ bhūtabhṛtyai karomi ।।
vyavasāyam iti jñātvā tasyātyadbhutakarmaṇaḥ । tadviyogābhiśaṅkārtā vicukruśur athāmarāḥ ।। kṛpālo duḥkhitān asmān parityajya kva yāsyasi । viṣamasthān iva pitā vatsalo bālaputrakān ।।
saddharmasalilotsekair vardhayan pādapān iva । asmān anāgasas tyaktvā mā yāsīḥ priyadarśana ।। viṣayāsvādacapalair hṛtān indriyavājibhīḥ । svāmin māsmān parityākṣīḥ prapātāntānucāriṇaḥ ।।
praṇāmalolānatamaulibandhanān pragāḍhaśokopanipātakātarān । athāmarān aśrupariplutekṣaṇān sa sāntvayann ity avadan marutpatiḥ ।। na me na yuṣmāsv anurāgapeśalaṃ mano na cāyaṃ svahitodayādaraḥ । vikāsinīnāṃ vipadāṃ mukhe sthitaṃ jagat paritrātum ayaṃ tu niścayaḥ ।।
tad apramādaḥ kriyatāṃ sa eva vo dhruvaṃ samārtāyanatām upeṣyati । visaṃvadanty eva samāgamāḥ priyair nipātaramyāḥ pariṇāmadāruṇāḥ ।। sthitvāpi kālam atulaṃ vividhopabhogasaṃbhogavistarasukhais tridaśādhivāse । karmakṣayād vinipatanti surāḥ smarantaḥ saṃvartakānilahatā iva kalpavṛkṣāḥ ।।
mandākinīm api vigāhya sahāpsarobhir unnidrahemakamalocchuritopakaṇṭhām । kṣārodakāṃ jvalanadarbhakukūlakūlāṃ nighnāḥ punar yadi ca vaitaraṇīṃ bhajante ।। ko nāma teṣu matimān svamano nidadhyād utkṣepaṇīyakusumāvayavopameṣu । svargopabhogajaniteṣu sukheṣu yeṣām anteṣv apāyavaḍavāmukhasaṃniveśaḥ ।।
kalpadrumopavanabhūmiṣu naikaratnaprodbhāsyamānatatatalpaśilātalāsu । sākaṃ priyābhir anubhūya sukhāni bhūyas tīkṣṇāsipattravanamadhyagatā bhavanti ।। saṃbhrāntabālahariṇekṣaṇacañcalāni vibhrāntakālapariṇāmakarāṇi buddheḥ । yad dhīndriyārthaparibhogasukhāni tasmād yatnaṃ surāḥ kuruta puṇyaparigrahāya ।।
edhobhir agnaya iva praśamaṃ vrajanti kāmāgnayo na viṣayair viṣapānakalpaiḥ । tasmād upāddhvam anavadyasukhābhirāmāṃ tāthāgatīṃ pratipadaṃ vyasanopaśāntyai ।। gaṇopaghrātānāṃ paraśubhir ivotkṛttavapuṣām । kariṣyāmo muktvā surabhavanasaṃbhogavasitām ।।
mama jagadupakāraprārthanāsaṃniveśaḥ । na khalu kuśalavighnaṃ kartum arhanti santaḥ ।। atimānuṣam apy apāsya citraṃ mahimānaṃ kṛpayā vikṛṣyamāṇaḥ । sa tu duḥkhakaro gatau tiraścāṃ paramāryaḥ pratisaṃdadhe mahātmā ।।
karuṇāmṛtapeśalāśayānāṃ svasukhāsaṅgaviviktamānasānām । prabhavā iva kalpapādapānām udayā lokahitāya sajjanānām ।। vinayānataratnamauliraśmicchuritās taṃ na marudgaṇapraṇāmāḥ । manujātisukhaṃ samāpatantaṃ sthirasattvaṃ vinivartayāṃ babhūvuḥ ।।
virahavyasanopatāpadīnair nayanair bāṣpataraṅgadhūsarāntaiḥ । dayitāḥ karuṇaṃ tam īkṣamāṇāḥ śucisattvaṃ na nivartayāṃ babhūvuḥ ।। svajaneṣu na tasya sānukampaṃ na mano dakṣiṇa eva sa prakṛtyā । avagamya garīyasīṃ tathāpi prakṛtiṃ śvā sa tathā cakāra sādhuḥ ।।
sa hitāvahitā rujāturāṇāṃ himavanmerugurur guruḥ prajānām । puruṣātiśayo guṇaprakarṣān niyataṃ dūrataraṃ samutpapāta ।। vyavasyanti prāptuṃ salilaphalamūlānilabhujaḥ । tiraścāṃ sābhāgyaṃ sa jagadupakārārtham agamat ।।
tathāgatena prāptā bhavagatisamākṣepavaśitā । tathā hy abhūt janmavyasanaśamanāyaiva jagatām ।। svakāmakārānuvidhāyinīm śriyam paṭāntalagnām hutabhukśikhām iva । na marṣayanti vyasanāturān janān dṛṣṭvā mahāntaḥ karuṇānibandhanāḥ ।।
tasyopapattisamakālam athoccacāra lokaṃ sphuran dhvanir iti śravaṇopakārī । yaḥ pāpy ayaṃ kuru puro bhajanaṃ ca tasya māṃsāsṛjau samupayujya śivaṃ bhajadhvam ।। śrutvātha dhvanim atimānuṣaṃ manuṣyāḥ sāṃhatyasvaritam upetya taṃ pradeśam । ālokya kṣitidharapīvarātmabhāvaṃ taṃ sādhuṃ kṣamiṇam abhīyur udviṣāṇāḥ ।।
āghūrṇasphuṭitakhaḍganiśātapāṇīn dṛṣṭvā tān abhipatato javena gatvā । hāheti sphuṭavirasaṃ vilepur uccaiḥ pratyastapraśithilamaulayaḥ suraughāḥ ।। māṃ dṛṣṭvā ghanavipulāyatātmabhāvaṃ śrutvā vā surapuravāsināṃ pralāpān । na kaś cit pratihatamānaso vasāsṛgmoko ayaṃ kṣaṇam iti so abhavad vikārī ।।
tān paurān suhṛda ivāvalokya tasya prītir yā manasi manasvino jṛmbhate । tām eva kṣitidharasāradhīḥ sa mene paryāptaṃ phalam atiduṣkarasya tasya ।। lokānām abhilaṣitopakāramyaṃ matvāsāv upacitamāṃsam ātmabhavam । ekāntavyasananipātalakṣyabhūte saṃsāre apy abhiratim ābabandha sādhuḥ ।।
ye dhvastāḥ parahitasaṃvidhānaśūnyās taddehāḥ kṣaṇabhidurā bhavaprabandhe । tān manye sa parigaṇayya śailatuṅgān cchuddhyaiva svatanum upādadhe mahātmā ।। taṃ matvā vitatavikāram eva dhairyāt te tīkṣṇais tarum iva cicchiduḥ kuṭhāraiḥ । niḥśaṅkā galitakṛpāśivair manobhiḥ so apy āsīt tarur iva cāpanītamanyuḥ ।।
tadraktavyatirekapāṭalāgrahastās tam khaḍgair araya ivāpare vicakruḥ । so apy āsīd abhimatakāryasaṃprasiddhyā prītyaiva sphuṭahṛdayo viśuddhakarmā ।। susrāva kṣatajam athāsya khaḍgadhārāc chedebhyaḥ sphuṭakaradhīrapuṣpatāmram । saṃprāptaghanasamaye vicitrasānor vindhyādrer jalam iva dhātunirjharebhyaḥ ।।
cakṣāra vraṇamukhakandarebhyo yat tasya kṣatajam iva kṣatāśayasya । tenohur ghanapariṇāhaphenapuñjā viṣṭabdhā vipulasitavīcayaḥ sravantyaḥ ।। tat tasya praṇidhibalāvalambinīnām āśānāṃ katham api pūraṇāt sucetaḥ । saṃprāpte apy amrapure śarīrabhedāt prāmodyaṃ niratiśayopamaṃ babhāra ।।
dadhvāna prapatadasṛkkadeharandhre vicchinne paraśutīkṣṇadhārayāsya । pratyantajvalanaśikhāvalīḍhasānoḥ kuñjeṣu drutam iva kāncanaṃ sumeroḥ ।। tasyograir yugapad itas tataś ca śastrair niḥśaṅkaṃ śakalitakomalāśrayāṅge । vicchinne sahananiviṣṭaśuddhabuddheḥ prītyārdre manasi tirodadhe viṣādaḥ ।।
paricayakṛtamārgās tasya raktapraṇālyo gagaṇaparikhabhūte cchidyamāne śarīre । kṣitidharasaridoghā vistarāṇi pracakrur na ca manasi viṣādo nāpi khedo babhūva ।। apacitataramāṃsāsṛgvasākardamāsu vyapagatabhayaśaṅkās tasya vistāriṇīṣu । tanuvivaratareṣu vyāḍasaṃghā vicerur na ca manasi viṣādo na ca khedo babhūva ।।
yad apahṛtam anāryais tasya māṃsaṃ śarīrād yadi tad apariśeṣaṃ piṇḍitaṃ syāt kathaṃ cit । girim api sa sumeruṃ laṅghayen māṃsarāśir na ca manasi viṣado na ca khedo babhūva ।। kṣayam upayayur aṅgeṣv eva śastrāṇi tasya prakṛtimṛduṣu sādhor akṣatādhyāśayasya । abhirucitaparārthaprītisaṃbhogaśānte na ca manasi viṣādo na ca khedo babhūva ।।
ye cāsya raktair vililepur aṅgā te rejire rogaviṣādamuktāḥ । ye cāpi raktāni papuḥ sarogās te sarvalokāḥ pupuṣur virogāḥ ।। janam apagatarogaṃ vīkṣamāṇasya harṣo manasi bhuvanabandhor labdhagādho babhūva । piśitam anupayogaṃ vīkṣamāṇasya bhūyo apy abhavad aratidolaṃ cañcalaṃ tasya cetaḥ ।।
utkṛttacarmapaṭalasphuṭatāmramāṃso randhrodvamadrudhiraśeṣaviśeṣatāmraḥ । kāyaḥ sa tasya vikṛtaḥ kṛtaniścayasya reje javākusumarāśir ivābhracumbī ।। vicchidyamānaḥ suniśātaśastrais tad duḥkham ekāśrayam īkṣamāṇaḥ । sukhena duḥkhaṃ sa nirācakāra labdhvā paratrātmani caikamatyam ।।
pariṇāmakharā batādhamāyā gatir ātmābhiniveśavāsanāyāḥ । upadigdhadhiyo yayā manuṣyāḥ pitṛbhūteṣv api sādhuṣu skhalanti ।। etasya māṃsaṃ bubhuje kṛpālor yo yaḥ sa sa vyādhim apācakāra । krameṇa kṛcchraṃ jagad uttatāra vipatsamudraṃ tad anena kṛtsnam ।।
atha sarva eva loko vigatanikhilarogopasargas tasmin mahāsattve samupajātapremagauravabahumānaḥ praṇamya śvānaṃ bodhisattvam abravīt ।। aho kṛpābhyāsaviśeṣabhadratā guṇeṣv aho bhaktir apetakalmaṣā । aho parārthapratipattipeśalaṃ tavārya karmedam atītamānuṣam ।। aho jagacchreṣṭhamahādayārdratā aho svasaukhyavyavasāyaniḥspṛhā ।
śubheṣv aho niścayaniścalaṃ mano manasvināṃ bodhipathānupātinām ।। aho batācintyam upāyakauśalam aho parārthe abhirater udāttatā । acintyacaryātiśayāya sādhave namo astu tubhyaṃ jagadekabandhave ।। tvaṃ naḥ pitā yadi pitā tvam ivārthakāmaḥ śāstā tvam eva yadi dharmagurus tvam eva ।
tvam daivataṃ yadi na taj janavādamātram ārtāyanaṃ tu jagataḥ paramaṃ tvam eva ।। tasmād ājñābhiṣekeṇa pavitrayitum arhasi । upadigdham imaṃ lokaṃ yuṣmadāyāsacetasā ।। atha bodhisattvaḥ samupajātaprasādamānasam avagamya tam enam abravīt ।।
pīḍā mameyam iti naivam idaṃ pradhāryaṃ sattvārtham eva gaticakracalasya nityam । pīḍā mamābhavad udīkṣya vipatparītān yuṣmān nirāmayasukhaṃ tv adhunā mano me ।। kṛtyaṃ na me parahitād aparaṃ garīyaḥ saṃsāracārakanibandhanam etad eva । tasmāt kukāryamalinām atilaṅghya caryāṃ matprītaye satatam ātmahitaṃ kurudhvam ।।
lokān imān svakṛtakarmabhujo viditvā mṛtyor aparvaparuṣasya karodarasthān । pāpāny asahyaparitāpaphalodayāni prāṇātyaye api parivarjayituṃ yatadhvam ।। svantāny anāśaramaṇīyaphalapradāni janmāṭavīgahanapathyadanopamāni । puṇyāni saṃcinuta matpratikārabuddhyā kalyāṇamitravacanaṃ hi na laṅghanīyam ।।
iti samanuśiṣya prāṇinas tān mahātmā niśitaparaśudhārājarjaraklāntadehaḥ । avasitakaraṇīyaḥ paryudasyātmabhāvaṃ tam ativikṛtarūpaṃ svargam evāruroha ।। iti jagadupajīvyā uttamaśrīsamudrā vipadaśaninipātavyāhatā vyuṣṭiyogāt । vigatajaladapaṅkavyomaparyantadīrghāḥ śaśina iva mayūkhā lokam uttārayanti ।।
।। iti śrījātakamālāyāṃ śvajātakaṃ tricatvāriṃśattamaṃ samāptam ।।