vāgarthāviva sampṛktau vāgarthapratipattaye । jagataḥ pitarau vande pārvatīparameśvarau ।। kva sūryaprabhavo vaṃśaḥ kva cālpaviṣayā matiḥ । titīrṣurdustaraṃ mohāduḍupenāsmi sāgaram ।।
mandaḥ kaviyaśaḥprārthī gamiṣyāmyavahāsyatām । prāṃśulabhye phale lobhādudbāhuriva vāmanaḥ ।। athavā kṛtavāgdvāre vaṃśe asminpūrvasūribhiḥ । maṇau vajrasamutkīrṇe sūtrasyevāsti me gatiḥ ।।
so ahamājanmaśuddhānāmāphalodayakarmaṇām । āsamudrakṣitīśānāmānākarathavartmanām ।। yathāvidhihutāgnīnāṃ yathākāmārcitārthinām । yathāparādhadaṇḍānāṃ yathākālaprabodhinām ।।
tyāgāya sambhṛtārthānāṃ satyāya mitabhāṣiṇām । yaśase vijigīṣūṇāṃ prajāyai gṛhamedhinām ।। śaiśave abhyastavidyānāṃ yauvane viṣayaiṣiṇām । vārddhake munivṛttīnāṃ yogenānte tanutyajām ।।
raghūṇāmanvayaṃ vakṣye tanuvāgvibhavo api san । tadguṇaiḥ karṇamāgatya cāpalāya pratāritaḥ ।। taṃ santaḥ śrotumarhanti sadasadvyaktihetavaḥ । hemnaḥ saṃlakṣyate hyagnau viśuddhiḥ śyāmikāpi vā ।।
vaivasvato manurnāma mānanīyo manīṣiṇām । āsīnmahīkṣitāmādyaḥ praṇavaśchandasāmiva ।। tadanvaye śuddhimati prasūtaḥ śuddhimattaraḥ । dilīpa iti rājendurinduḥ kṣīranidhāviva ।।
vyūḍhorasko vṛṣaskandhaḥ sālaprāṃśurmahābhujaḥ । ātmakarmakṣamaṃ dehaṃ kṣātro dharma ivāśritaḥ ।। sarvātiriktasāreṇa sarvatejobhibhāvinā । sthitaḥ sarvonnatenorvīṃ krāntvā merurivātmanā ।।
ākārasadṛśaprajñaḥ prajñayā sadṛśāgamaḥ । āgamaiḥ sadṛśārambhaḥ prārambhasadṛśodayaḥ ।। bhīmakāntairnṛpaguṇaiḥ sa babhūvopajīvinām । adhṛṣyaścābhigamyaśca yādoratnairivārṇavaḥ ।।
rekhāmātramapi kṣuṇṇādātmano vartmanaḥ param । na vyatīyuḥ prajāstasya niyanturnemivṛttayaḥ ।। prajānāmeva bhūtyarthaṃ sa tābhyo balimagrahīt । sahasraguṇamutsraṣṭumādatte hi rasaṃ raviḥ ।।
senā paricchadastasya dvayamevārthasādhanam । śāstre ca vyāpṛtā buddhirmaurvī dhanuṣi cātatā ।। tasya saṃvṛtamantrasya gūḍhākāreṅgitasya ca । phalānumeyāḥ prārambhāḥ saṃskārāḥ prāktanā iva ।।
jugopātmānamatrasto bheje dharmamanāturaḥ । agṛdhnurādade so arthānasaktaḥ sukhamanvabhūt ।। jñāne maunaṃ kṣamā śaktau tyāge ślāghāviparyayaḥ । guṇā guṇānubandhitvāttasya saprasavā iva ।।
anākṛṣṭasya viṣayairvidyānāṃ pāradṛśvanaḥ । tasya dharmaraterāsīdvṛddhatvaṃ jarasā vinā ।। prajānāṃ vinayādhānādrakṣaṇādbharaṇādapi । sa pitā pitarastāsāṃ kevalaṃ janmahetavaḥ ।।
sthityai daṇḍayato daṇḍyānpariṇetuḥ prasūtaye । apyarthakāmau tasyāstāṃ dharma eva manīṣiṇaḥ ।। dudoha gāṃ sa yajñāya sasyāya maghavā divam । sampadvinimayenobhau dadhaturbhuvanadvayam ।।
na kilānuyayustasya rājāno rakṣituryaśaḥ । vyāvṛttā yatparasvebhyaḥ śrutau taskaratā sthitā ।। dveṣyo api sammataḥ śiṣṭastasyārtasya yathauṣadham । tyājyo duṣṭaḥ priyo apyāsīddaṣṭo aṅguṣṭha ivāhinā ।।
taṃ vedhā vidadhe nūnaṃ mahābhūtasamādhinā । tathā hi sarve tasyāsanparārthaikaphalā guṇāḥ ।। sa velāvapravalayāṃ parikhīkṛtasāgarām । ananyaśāsanāmurvīṃ śaśāsaikapurīmiva ।।
tasya dākṣiṇyarūḍhena nāmnā māgadhavaṃśajā । patnī sudakṣiṇetyāsīdadhvarasyeva dakṣiṇā ।। kalatravantamātmānamavarodhe mahatyapi । tayā mene manasvinyā lakṣmyā ca vasudhādhipaḥ ।।
tasyāmātmānurūpāyāmātmajanmasamutsukaḥ । vilambitaphalaiḥ kālaṃ sa nināya manorathaiḥ ।। gaṅgāṃ bhagīratheneva pūrveṣāṃ pāvanakṣamām । īpsatā santatiṃ nyastā tena mantriṣu kosalā ।।
athābhyarcya vidhātāraṃ prayatau putrakāmyayā । tau dampatī vasiṣṭhasya gurorjagmaturāśramam ।। snigdhagambhīranirghoṣamekaṃ syandanamāśritau । prāvṛṣeṇyaṃ payovāhaṃ vidyudairāvatāviva ।।
mā bhūdāśramapīḍeti parimeyapuraḥsarau । vaśānāgau sagandhālpakalabhānugatāviva ।। sevyamānau sukhasparśaiḥ sālaniryāsagandhibhiḥ । puṣpareṇūtkirairvātairādhūtavanarājibhiḥ ।।
pavanasyānukūlatvātprārthanāsiddhiśaṃsinaḥ । rajobhisturagotkīrṇairaspṛṣṭālakaveṣṭanau ।। haiyaṅgavīnamādāya ghoṣavṛddhānupāgatān । nāmadheyāni pṛcchantau vanyānāṃ mārgaśākhinām ।।
sarasīṣvaravindānāṃ vīcivikṣobhaśītalam । āmodamupajighrantau svaniḥśvāsānukāriṇam ।। manobhirāmāḥ śṛṇvantau rathanemisvanonmukhaiḥ । ṣaḍjasaṃvādinīḥ kekā dvidhā bhinnāḥ śikhaṇḍibhiḥ ।।
parasparākṣisādṛśyamadūrojjhitavartmasu । mṛgadvandveṣu paśyantau syandanābaddhadṛṣṭiṣu ।। śreṇibandhādvitanvadbhirastambhāṃ toraṇasrajam । sārasaiḥ kalanirhrādaiḥ kvacidunnamitānanau ।।
grāmeṣvātmanisṛṣṭeṣu yūpacihneṣu yajvanām । amoghāḥ pratigṛhṇantāvarghyānupadamāśiṣaḥ ।। kāpyabhikhyā tayorāsīdvrajatoḥ śuddhaveśayoḥ । himanirmuktayoryoge citrācandramasoriva ।।
tattadbhūmipatiḥ patnyai darśayanpriyadarśanaḥ । api laṅghitamadhvānaṃ bubudhe na budhopamaḥ ।। sa duṣprāpayaśāḥ prāpadāśramaṃ śrāntavāhanaḥ । sāyaṃ saṃyaminastasya maharṣermahiṣīsakhaḥ ।।
vanāntarādupāvṛttaiḥ skandhāsaktasamitkuśaiḥ । agnipratyudgamātpūtaiḥ pūryamāṇaṃ tapasvibhiḥ ।। sekānte munikanyābhirviviktīkṛtavṛkṣakam । āśvāsāya vihaṅgānāmālavālāmbupāyinām ।।
ātapāpāyasaṅkṣiptanīvārāsu niṣādibhiḥ । mṛgairvartitaromanthamuṭajāṅganabhūmiṣu ।। ākīrṇamṛṣipatnīnāmuṭajadvārarodhibhiḥ । apatyairiva nīvārabhāgadheyocitairmṛgaiḥ ।।
abhyuddhṛtāgnipiśunairatithīnāśramonmukhān । punānaṃ pavanoddhūtairdhūmairāhutigandhibhiḥ ।। atha yantāramādiśya dhuryānviśramayeti saḥ । tāmavārohayatpatnīṃ rathādavaruroha ca ।।
tasmai sabhyāḥ sabhāryāya goptre guptatamendriyāḥ । arhaṇāmarhate cakrurmunayo nayacakṣuṣe ।। vidheḥ sāyantanasyānte sa dadarśa taponidhim । anvāsitamarundhatyā svāhayeva havirbhujam ।।
tayorjagṛhatuḥ pādau rājā rājñī ca māgadhī । tau gururgurupatnī ca prītyā pratinanandatuḥ ।। ātitheyastamātithyavinītādhvapariśramam । papraccha kuśalaṃ rājye rājyāśramamuniṃ muniḥ ।।
athātharvanidhestasya vijitāripuraḥ puraḥ । arthyāmarthapatirvācamādade vadatāṃ varaḥ ।। upapannaṃ nanu śivaṃ saptasvaṅgeṣu yasya me । daivīnāṃ mānuṣīṇāṃ ca pratikartā tvamāpadām ।।
tava mantrakṛto mantrairdūrātsaṃyamitāribhiḥ । pratyādiśyanta iva me dṛṣṭalakṣyabhidaḥ śarāḥ ।। havirāvarjitaṃ hotastvayā vidhivadagniṣu । vṛṣṭībhavati sasyānāmavagrahaviśoṣiṇām ।।
puruṣāyuṣajīvinyo nirātaṅkā nirītayaḥ । yanmadīyāḥ prajāstatra hetustvadbrahmavarcasam ।। tadevaṃ cintyamānasya guruṇā brahmayoninā । sānubandhāḥ kathaṃ na syuḥ sampado me nirāpadaḥ ।।
kiṃ tu vadhvāṃ tavaitasyāmadṛṣṭasadṛśaprajam । na māmavati sadvīpā ratnasūrapi medinī ।। matparaṃ durlabhaṃ matvā nūnamāvarjitaṃ mayā । payaḥ pūrve svaniḥśvāsakaduṣṇamupabhuñjate ।।
so ahamijyāviśuddhātmā prajālopanimīlitaḥ । prakāśaścāndhakāraśca lokāloka ivācalaḥ ।। lokāntarasukhaṃ puṇyaṃ tapodānasamudbhavam । santatiḥ śuddhavaṃśyā tu paratreha ca śarmaṇe ।।
tayā hīnaṃ vinetā māṃ kathaṃ paśyanna dūyate । siktaṃ svayamiva snehādvandhyamāśramavṛkṣakam ।। asahyapīḍaṃ bhagavannṛṇabandhamavaihi me । aruntudamivālānaṃ navabaddhasya dantinaḥ ।।
tasmādyathā vimucyeyaṃ saṃvidhātuṃ tathārhasi । ikṣvākūṇāṃ durāpe arthe tvadadhīnā hi siddhayaḥ ।। iti vijñāpito rājñā dhyānastimitalocanaḥ । kṣaṇamātramṛṣistasthau suptamīna iva hradaḥ ।।
so apaśyatpraṇidhānena santatistambhakāraṇam । bhāvitātmā bhuvo bharturathainaṃ pratyabodhayat ।। purā śakramupasthāya tavorvīṃ pratiyāsyataḥ । āsītkalpatarucchāyāsevinī surabhiḥ pathi ।।
imāṃ devīmṛtusnātāṃ smṛtvā sapadi satvaraḥ । pradakṣiṇakriyātītastasyāḥ kopamajījanaḥ ।। avajānāsi māṃ yasmādataste na bhaviṣyati । matprasūtimanārādhya prajeti tvā śaśāpa sā ।।
sa śāpo na tvayā rājanna ca sārathinā śrutaḥ । nadatyākāśagaṅgāyāḥ srotasyuddāmadiggaje ।। avaimi tadapadhyānādyatnāpekṣaṃ manoratham । pratibadhnāti hi śreyaḥ pūjyapūjāvyatikramaḥ ।।
haviṣe dīrghasattrasya sā cedānīṃ pracetasaḥ । bhujaṅgapihitadvāraṃ pātālamadhitiṣṭhati ।। sa tvamekāntarāṃ tasyā madīyāṃ vatsamātaram । ārādhaya sapatnīkaḥ sā vāṃ kāmaṃ pradāsyati ।।
iti vādina evāsya hoturāhutisādhanam । anindyā nandinī nāma dhenurāvavṛte vanāt ।। tāmrā lalāṭajāṃ rājiṃ bibhratī sāsitetarām । sandhyā prātipadeneva vyatibhinnā himāṃśunā ।।
bhuvaṃ koṣṇena kuṇḍodhnī medhyenāvabhṛthādapi । prasnavenābhivarṣantī vatsālokapravartinā ।। rajaḥkaṇaiḥ khuroddhūtaiḥ spṛśadbhirgātramantikāt । tīrthābhiṣekajāṃ śuddhimādadhānā mahīkṣitaḥ ।।
tāṃ puṇyadarśanāṃ dṛṣṭvā nimittajñastapodhanaḥ । yājyamāśaṃsitāvandhyaprārthanaṃ punarabravīt ।। adūravartinīṃ siddhiṃ rājanvigaṇayātmanaḥ । upasthiteyaṃ kalyāṇī nāmni kīrtita eva yat ।।
vanyavṛttirimāṃ śaśvadātmānugamanena gām । vidyāmabhyasaneneva prasādayitumarhasi ।। prasthitāyāṃ pratiṣṭhethāḥ sthitāyāṃ sthānamācareḥ । niṣaṇṇāyāṃ niṣīdāsyāṃ pītāmbhasi piverapaḥ ।।
vadhūrbhaktimatī caināmarcitāmā tapovanāt । prayātāṃ prātaranvetu sāyaṃ pratyudvrajedapi ।। ityā prasādādasyāstvaṃ paricaryāparo bhava । avighnamastu te stheyāḥ piteva dhuri putriṇām ।।
tatheti pratijagrāha prītimānsaparigrahaḥ । ādeśaṃ deśakālajñaḥ śiṣyaḥ śāsiturānataḥ ।। atha pradoṣe doṣajñaḥ saṃveśāya viśāṃ patim । sūnuḥ sūnṛtavāksraṣṭurvisasarjorjitaśriyam ।।
satyāmapi tapaḥsiddhau niyamāpekṣayā muniḥ । kalpavitkalpayāmāsa vanyāmevāsya saṃvidhām ।। nirdiṣṭāṃ kulapatinā sa parṇaśālāmadhyāsya prayataparigrahadvitīyaḥ । tacchiṣyādhyayananiveditāvasānāṃ saṃviṣṭaḥ kuśaśayane niśāṃ nināya ।।
।। iti raghuvaṃśe mahākāvye prathamaḥ sargaḥ ।। atha prajānāmadhipaḥ prabhāte jāyāpratigrāhitagandhamālyām । vanāya pītapratibaddhavatsāṃ yaśodhano dhenumṛṣermumoca ।। tasyāḥ khuranyāsapavitrapāṃsumapāṃsulānāṃ dhuri kīrtanīyā ।
mārgaṃ manuṣyeśvaradharmapatnī śruterivārthaṃ smṛtiranvagacchat ।। nivartya rājā dayitāṃ dayālustāṃ saurabheyīṃ surabhiryaśobhiḥ । payodharībhūtacatuḥsamudrāṃ jugopa gorūpadharāmivorvīm ।। vratāya tenānucareṇa dhenornyaṣedhi śeṣo apyanuyāyivargaḥ ।
na cānyatastasya śarīrarakṣā svavīryaguptā hi manoḥ prasūtiḥ ।। āsvādavadbhiḥ kavalaistṛṇānāṃ kaṇḍūyanairdaṃśanivāraṇaiśca । avyāhatasvairagataiśca tasyāḥ samrāṭ samārādhanatatparo abhūt ।। sthitaḥ sthitāmuccalitaḥ prayātāṃ niṣeduṣīmāsanabandhadhīraḥ ।
jalābhilāṣī jalamādadānāṃ chāyeva tāṃ bhūpatiranvagacchat ।। sa nyastacihnāmapi rājalakṣmīṃ tejoviśeṣānumitāṃ dadhānaḥ । āsīdanāviṣkṛtadānarājirantarmadāvastha iva dvipendraḥ ।। latāpratānodgrathitaiḥ sa keśairadhijyadhanvā vicacāra dāvam ।
rakṣāpadeśādguruhomadhenorvanyānvineṣyanniva duṣṭasattvān ।। visṛṣṭapārśvānucarasya tasya pārśvadrumāḥ pāśabhṛtā samasya । udīrayāmāsurivonmadānāmālokaśabdaṃ vayasāṃ virāvaiḥ ।। marutprayuktāśca marutsakhābhaṃ tamarcyamārādabhivartamānam ।
avākiranbālalatāḥ prasūnairācāralājairiva paurakanyāḥ ।। dhanurbhṛto apyasya dayārdrabhāvamākhyātamantaḥkaraṇairviśaṅkaiḥ । vilokayantyo vapurāpurakṣṇāṃ prakāmavistāraphalaṃ hariṇyaḥ ।। sa kīcakairmārutapūrṇarandhraiḥ kūjadbhirāpāditavaṃśakṛtyam ।
śuśrāva kuñjeṣu yaśaḥ svamuccairudgīyamānaṃ vanadevatābhiḥ ।। pṛktastuṣārairvananirjharāṇāmanokahākampanapuṣpagandhī । tamātapaklāntamanātapatramācārapūtaṃ pavanaḥ siṣeve ।। śaśāma vṛṣṭyāpi vinā davāgnirāsīdviśeṣātphalapuṣpavṛddhiḥ ।
ūnaṃ na sattveṣvadhiko babādhe tasminvanaṃ goptari gāhamāne ।। sañcārapūtāni digantarāṇi kṛtvā dinānte nilayāya gantum । pracakrame pallavarāgatāmrā prabhā pataṅgasya muneśca dhenuḥ ।। tāṃ devatāpitratithikriyārthamanvagyayau madhyamalokapālaḥ ।
babhūva sā tena satāṃ matena śraddheva sākṣādvidhinopapannā ।। sa palvalottīrṇavarāhayūthānyāvāsavṛkṣonmukhabarhiṇāni । yayau mṛgādhyāsitaśādvalāni śyāmāyamānāni vanāni paśyan ।। āpīnabhārodvahanaprayatnādgṛṣṭirgurutvāduraso narendraḥ ।
ubhāvalañcakraturañcitābhyāṃ tapovanāvṛttipathaṃ gatābhyām ।। vasiṣṭhadhenoranuyāyinaṃ tamāvartamānaṃ vanitā vanāntāt । papau nimeṣālasapakṣmapaṅktirupoṣitābhyāmiva locanābhyām ।। puraskṛtā vartmani pārthivena pratyudgatā pārthivadharmapatnyā ।
tadantare sā virarāja dhenurdinakṣapāmadhyagateva sandhyā ।। pradakṣiṇīkṛtya payasvinīṃ tāṃ sudakṣiṇā sākṣatapātrahastā । praṇamya cānarca viśālamasyāḥ śṛṅgāntaraṃ dvāramivātmasiddheḥ ।। vatsotsukāpi stimitā saparyāṃ pratyagrahītseti nanandatustau ।
bhaktyopapanneṣu hi tadvidhānāṃ prasādacihnāni puraḥphalāni ।। guroḥ sadārasya nipīḍya pādau samāpya sāndhyaṃ ca vidhiṃ dilīpaḥ । dohāvasāne punareva dogdhrīṃ bheje bhujotsannaripurniṣaṇṇām ।। tāmantikanyastabalipradīpāmanvāsya goptā gṛhiṇīsahāyaḥ ।
krameṇa suptāmanu saṃviveśa suptotthitāṃ prātaranūdatiṣṭhat ।। itthaṃ vrataṃ pālayataḥ prajārthaṃ samaṃ mahiṣyā mahanīyakīrteḥ । sapta vyatīyustriguṇāni tasya dinānyamitroddharaṇocitasya ।। anyedyurātmānucarasya bhāvaṃ jijñāsamānā munihomadhenuḥ ।
gaṅgāprapātāntavirūḍhaśaṣpaṃ gaurīgurorgahvaramāviveśa ।। sā duṣpradharṣā manasāpi hiṃsrairityadriśobhāprahitekṣaṇena । alakṣitābhyutpatano nṛpeṇa prasahya siṃhaḥ kila tāṃ cakarṣa ।। tadīyamākranditamārtasādhorguhānibaddhapratiśabdadīrgham ।
raśmiṣvivādāya nagendradattāṃ nivartayāmāsa nṛpasya dṛṣṭim ।। sa pāṭalāyāṃ gavi tasthivāṃsaṃ dhanurdharaḥ kesariṇaṃ dadarśa । adhityakāyāmiva dhātumayyāṃ rodhradrumaṃ sānumataḥ praphultam ।। tato mṛgendrasya mṛgendragāmī vadhāya vadhyasya śaraṃ śaraṇyaḥ ।
jātābhiṣaṅgo nṛpatirniṣaṅgāduddhartumaicchatprasabhoddhṛtāriḥ ।। vāmetarastasya karaḥ praharturnakhaprabhārūṣitakaṅkapattre । saktāṅguliḥ sāyakapuṅkha eva citrārpitārambha ivāvatasthe ।। bāhupratistambhavivṛddhamanyurabhyarṇamāgaskṛtamaspṛśadbhiḥ ।
rājā svatejobhiradahyatāntarbhogīva mantrapratibaddhavīryaḥ ।। tamāryagṛhyaṃ nigṛhītadhenurmanuṣyavācā manuvaṃśaketum । vismāpayanvismayamātmasiddhau bhūpālasiṃhaṃ nijagāda siṃhaḥ ।। alaṃ mahīpāla tava śrameṇa prayuktamapyastramito vṛthā syāt ।
na pādaponmūlanaśakti raṃhaḥ śiloccaye mūrchati mārutasya ।। kailāsagauraṃ vṛṣamārurukṣoḥ pādārpaṇānugrahapūtapṛṣṭham । avaihi māṃ kiṅkaramaṣṭamūrteḥ kumbhodaraṃ nāma nikumbhamitram ।। amuṃ puraḥ paśyasi devadāruṃ putrīkṛto ayaṃ vṛṣabhadhvajena ।
yo hemakumbhastananiḥsṛtānāṃ skandasya mātuḥ payasāṃ rasajñaḥ ।। kaṇḍūyamānena kaṭaṃ kadācidvanyadvipenonmathitā tvagasya । athainamadrestanayā śuśoca senānyamālīḍhamivāsurāstraiḥ ।। tadā prabhṛtyeva mataṅgajānāṃ trāsārthamasminnahamadrikukṣau ।
vyāpāritaḥ śūlabhṛtā vidhāya siṃhatvamaṅkāgatasattvavṛtti ।। tasyālameṣā kṣudhitasya tṛptyai pradiṣṭakālā parameśvareṇa । upasthitā śoṇitapāraṇā me suradviṣaścāndramasī sudheva ।। sa tvaṃ nivartasva vihāya lajjāṃ gurorbhavāndarśitaśiṣyabhaktiḥ ।
śastreṇa rakṣyaṃ yadaśakyarakṣaṃ na tadyaśaḥ śastrabhṛtāṃ kṣiṇoti ।। iti pragalbhaṃ puruṣādhirājo mṛgādhirājasya vaco niśamya । pratyāhatāstro giriśaprabhāvādātmanyavajñāṃ śithilīcakāra ।। pratyabravīccainamiṣuprayoge tatpūrvasaṅge vitathaprayatnaḥ ।
jaḍīkṛtastryambakavīkṣitena vajraṃ mumukṣanniva vajrapāṇiḥ ।। saṃruddhaceṣṭasya mṛgendra kāmaṃ hāsyaṃ vacastadyadahaṃ vivakṣuḥ । antargataṃ prāṇabhṛtāṃ tu veda sarvaṃ bhavānbhāvamato abhidhāsye ।। mānyaḥ sa me sthāvarajaṅgamānāṃ sargasthitipratyavahārahetuḥ ।
gurorapīdaṃ dhanamāhitāgnernaśyatpurastādanupekṣaṇīyam ।। sa tvaṃ madīyena śarīravṛttiṃ dehena nirvartayituṃ prasīda । dināvasānotsukabālavatsā vimucyatāṃ dhenuriyaṃ maharṣeḥ ।। athāndhakāraṃ girikandarāṇāṃ daṃṣṭrāmayūkhaiḥ śakalāni kurvan ।
bhūyaḥ sa bhūteśvarapārśvavartī kiñcidvihasyārthapatiṃ babhāṣe ।। ekātapatraṃ jagataḥ prabhutvaṃ navaṃ vayaḥ kāntamidaṃ vapuśca । alpasya hetorbahu hātumicchan vicāramugdhaḥ pratibhāsi me tvam ।। bhūtānukampā tava cediyaṃ gaurekā bhavetsvastimatī tvadante ।
jīvanpunaḥ śaśvadupaplavebhyaḥ prajāḥ prajānātha piteva pāsi ।। athaikadhenoraparādhadaṇḍādguroḥ kṛṣāṇupratimādbibheṣi । śakyo asya manyurbhavatā vinetuṃ gāḥ koṭiśaḥ sparśayatā ghaṭodhnīḥ ।। tadrakṣa kalyāṇaparamparāṇāṃ bhoktāramūrjasvalamātmadeham ।
mahītalasparśanamātrabhinnamṛddhaṃ hi rājyaṃ padamaindramāhuḥ ।। etāvaduktvā virate mṛgendre pratisvanenāsya guhāgatena । śiloccayo api kṣitipālamuccaiḥ prītyā tamevārthamabhāṣateva ।। tathā samarthāṃ giramūcivāṃsaṃ pratyāha devānucaraṃ dilīpaḥ ।
dhenvā tadadhyāsanakātarākṣyā nirīkṣyamāṇaḥ sutarāṃ dayāluḥ ।। kṣatātkila trāyata ityudagraḥ kṣattrasya śabdo bhuvaneṣu rūḍhaḥ । rājyena kiṃ tadviparītavṛtteḥ prāṇairupākrośamalīmasairvā ।। kathaṃ ca śakyo anunayo maharṣerviśrāṇanādanyapayasvinīnām ।
imāmanūnāṃ surabheravaihi rudraujasā tu prahṛtaṃ tvayāsyām ।। seyaṃ svadehārpaṇaniṣkrayeṇa nyāyyaṃ mayā mocayituṃ bhavattaḥ । na pāraṇā syādvihatā tavaivaṃ bhavedaluptaśca muneḥ kriyārthaḥ ।। bhavānapīdaṃ paravānavaiti mahānhi yatnastava devadārau ।
sthātuṃ niyokturyadi śakyamagre vināśya rakṣyaṃ svayamakṣatena ।। kimapyahiṃsyastava cenmato ahaṃ yaśaḥśarīre bhava me dayāluḥ । ekāntavidhvaṃsiṣu madvidhānāṃ piṇḍeṣvanāsthā khalu bhautikeṣu ।। sambandhamābhāṣaṇapūrvamāhurjātaḥ sa nau saṅgatayorvanānte ।
tadbhūtanāthānuga nārhasi tvaṃ sambandhino me praṇayaṃ vihantum ।। tatheti gāmuktavate dilīpaḥ sadyaḥ pratistambhavimuktabāhuḥ । sa nyastaśastraṃ haraye svadehamupānayatpiṇḍamivāmiṣasya ।। tasminkṣaṇe pālayituḥ prajānāmutpaśyataḥ siṃhanipātamugram ।
avāṅmukhasyopari puṣpavṛṣṭiḥ papāta vidyādharahastamuktā ।। uttiṣṭha vatsetyamṛtāyamānaṃ vaco niśamyotthitamutthitaḥ san । dadarśa rājā jananīmiva svāṃ gāmagrataḥ prasraviṇīṃ na siṃham ।। taṃ vismitaṃ dhenuruvāca sādho māyāṃ mayodbhāvya parīkṣito asi ।
ṛṣiprabhāvānmayi nāntako api prabhuḥ prahartuṃ kimutānyahiṃsrāḥ ।। bhaktyā gurau mayyanukampayā ca prītāsmi te putra varaṃ vṛṇīṣva । na kevalānāṃ payasāṃ prasūtimavaihi māṃ kāmadughāṃ prasannām ।। tataḥ samānīya sa mānitārthī hastau svahastārjitavīraśabdaḥ ।
vaṃśasya kartāramanantakīrtiṃ sudakṣiṇāyāṃ tanayaṃ yayāce ।। santānakāmāya tatheti kāmaṃ rājñe pratiśrutya payasvinī sā । dugdhvā payaḥ pattrapuṭe madīyaṃ putropayuṅkṣveti tamādideśa ।। vatsasya homārthavidheśca śeṣamṛṣeranujñāmadhigamya mātaḥ ।
ūdhasyamicchāmi tavopabhoktuṃ ṣaṣṭhāṃśamurvyā iva rakṣitāyāḥ ।। itthaṃ kṣitīśena vasiṣṭhadhenurvijñāpitā prītatarā babhūva । tadanvitā haimavatācca kukṣeḥ pratyāyayāvāśramamaśramaiva ।। tasyāḥ prasannendumukhaḥ prasādaṃ gururnṛpāṇāṃ gurave nivedya ।
mukhaprasādānumitaṃ priyāyai śaśaṃsa vācā punaruktayaiva ।। sa nandinīstanyamaninditātmā sadvatsalo vatsanipītaśeṣam । papau vasiṣṭhena kṛtābhyanujñaḥ śuddhaṃ yaśo bhūya ivāvitṛptaḥ ।। prātaryathoktavratapāraṇānte prāsthānikaṃ svastyayanaṃ prayujya ।
tau dampatī svāṃ prati rājadhānīṃ prasthāpayāmāsa vaśī vasiṣṭhaḥ ।। pradakṣiṇīkṛtya hutaṃ hutāśamanantaraṃ bharturarundhatīṃ ca । dhenuṃ savatsāṃ ca nṛpaḥ pratasthe sanmaṅgalodagratarānubhāvaḥ ।। śrotrābhirāmadhvaninā rathena sa dharmapatnīsahitaḥ sahiṣṇuḥ ।
yayāvanudghātasukhena mārgaṃ sveneva pūrṇena manorathena ।। tamāhitotkaṇṭhamadarśanena prajāḥ prajārthavratakarṣitāṅgam । netraiḥ papustṛptimanāpnuvadbhirnavoditaṃ nāthamivauṣadhīnām ।। purandaraśrīḥ puramutpatākaṃ praviśya paurairabhinandyamānaḥ ।
bhuje bhujaṅgendrasamānasāre bhūyaḥ sa bhūmerdhuramāsasañja ।। atha nayanasamutthaṃ jyotiratreriva dyauḥ surasaridiva tejo vahniniṣṭhyūtamaiśam । narapatikulabhūtyai garbhamādhatta rājñī gurubhirabhiniviṣṭaṃ lokapālānubhāvaiḥ ।। ।। iti raghuvaṃśe mahākāvye dvitīyaḥ sargaḥ ।।
athepsitaṃ bharturupasthitodayaṃ sakhījanodvīkṣaṇakaumudīmukham । nidānamikṣvākukulasya santateḥ sudakṣiṇā dauhadalakṣaṇaṃ dadhau ।। mukhena sā ketakapattrapāṇḍunā kṛśāṅgayaṣṭiḥ parimeyabhūṣaṇā । sthitālpatārāṃ karuṇendumaṇḍalāṃ vibhātakalpāṃ rajanīṃ vyaḍambayat ।।
tadānanaṃ sevitamṛttikālavaṃ nṛpaḥ samāghrāya na tṛptimāyayau । karīva siktaṃ pṛṣataiḥ payomucāṃ śucivyapāye vanarājipalvalam ।। divaṃ marutvāniva bhokṣyate mahīṃ digantaviśrāntaratho hi matsutaḥ । ato abhilāṣe prathamaṃ tathāvidhe mano babandhānyarasānvilaṅghya sā ।।
na me hriyā śaṃsati kiñcidīpsitaṃ spṛhāvatī vastuṣu keṣu māgadhī । iti sma pṛcchatyativelamādṛtaḥ priyāsakhīruttarakosaleśvaraḥ ।। upetya sā dohadaduḥkhaśīlatāṃ yadeva vavre tadapaśyadāhṛtam । na hīṣṭamasyāstridive api bhūpaterbabhūva duṣprāpamadhijyadhanvanaḥ ।।
dineṣu gacchatsu madhūkapāṇḍuraṃ tadīyamāśyāmamukhaṃ stanadvayam । samudgayorvāraṇadantakośayorbabhāra kāntiṃ gavalāpidhānayoḥ ।। krameṇa nistīrya ca dohadavyathāmupoḍhagātropacayā rarāja sā । purāṇapattrāpagamādanantaraṃ lateva sannaddhamanojñapallavā ।।
nidhānagarbhāmiva sāgarāmbarāṃ śamīmivābhyantaralīnapāvakām । nadīmivāntaḥsalilāṃ sarasvatīṃ nṛpaḥ sagarbhāṃ mahiṣīmamanyata ।। priyānurāgasya manaḥsamunnaterbhujārjitānāṃ ca digantasampadām । yathākramaṃ puṃsavanādikāḥ kriyā dhṛteśca dhīraḥ sadṛśīrvyadhatta saḥ ।।
surendramātrāśritagarbhagauravāt prayatnamuktāsanayā gṛhāgataḥ । tayopacārāñjalikhinnahastayā nananda pāriplavanetrayā nṛpaḥ ।। kumārabhṛtyaiḥ kuśalairadhiṣṭhite bhiṣagbhirāptairatha garbhaveśmani । niratyayāya prasavāya tasthuṣī babhau samāsannaphalā kriyeva sā ।।
grahaistataḥ pañcabhiruccasaṃśrayairasūryagaiḥ sūcitabhāgyasampadam । asūta putraṃ samaye śacīsamā trisādhanā śaktirivārthamakṣatam ।। diśaḥ prasedurmaruto vavuḥ śivāḥ pradakṣiṇārcirhutamagnirādade । babhūva sarvaṃ śubhaśaṃsi tatkṣaṇaṃ bhavo hi lokābhyudayāya tādṛśām ।।
ariṣṭaśayyāṃ parito visāriṇā sujanmanastasya nijena tejasā । niśīthadīpāḥ sahasā hatatviṣo babhūvurālekhyasamarpitā iva ।। janāya śuddhāntacarāya śaṃsate kumārajanmāmṛtasammitākṣaram । adeyamāsīttrayameva bhūpateḥ śaśiprabhaṃ chattramubhe ca cāmare ।।
sa vīkṣya putrasya cirātpitā mukhaṃ nidhānakumbhasya yuveva durgataḥ । mudā śarīre prababhūva nātmanaḥ payodhirindūdayamūrchito yathā ।। sa jātakarmaṇyakhile tapasvinā tapovanādetya purodhasā kṛte । dilīpasūnurmaṇirākarodgataḥ prayuktasaṃskāra ivādhikaṃ babhau ।।
sukhaśravā maṅgalatūryaniḥsvanāḥ pramodanṛttaiḥ saha vārayoṣitām । na kevalaṃ sadmani māgadhīpateḥ pathi vyajṛmbhanta divaukasāmapi ।। na saṃyatastasya babhūva rakṣiturvimocayedyaṃ sutajanmaharṣitaḥ । ṛṇābhidhānātsvayameva kevalaṃ tadā pitṚṇāṃ mumuce sa bandhanāt ।।
śrutasya yāyādayamantamarbhakastathā pareṣāṃ yudhi ceti pārthivaḥ । avekṣya dhātorgamanārthamarthaviccakāra nāmnā raghumātmasambhavam ।। pituḥ prayatnātsa samagrasampadaḥ śubhaiḥ śarīrāvayavairdine dine । pupoṣa vṛddhiṃ haridaśvadīdhiteranupraveśādiva bālacandramāḥ ।।
umāvṛṣāṅkau śarajanmanā yathā yathā jayantena śacīpurandarau । tathā nṛpaḥ sā ca sutena māgadhī nanandatustatsadṛśena tatsamau ।। rathāṅganāmnoriva bhāvabandhanaṃ babhūva yatprema parasparaṃ prati । vibhaktamapyekasute na tattayoḥ parasparasyopari paryahīyata ।।
yadāha dhātryā prathamoditaṃ vaco yayau tadīyāmavalambya cāṅgulim । abhūcca namraḥ praṇipātaśikṣayā piturmudaṃ tena tatāna so arbhakaḥ ।। tamaṅkamāropya śarīrayogajaiḥ sukhairniṣiñcantamivāmṛtaṃ tvaci । tribhāgasammīlitalocano nṛpaścirātsutasparśarasajñatāṃ yayau ।।
amaṃsta cānena parārdhyajanmanā sthiterabhettā sthitimantamanvayam । svamūrtibhedena guṇāgryavṛttinā patiḥ prajānāmiva sargamātmanaḥ ।। sa vṛttacūlaścalakākapakṣakairamātyaputraiḥ savayobhiranvitaḥ । liperyathāvadgrahaṇena vāṅmayaṃ nadīmukheneva samudramāviśat ।।
athopanītaṃ vidhivadvipaścito vininyurenaṃ guravo gurupriyam । avandhyayatnāśca babhūvuratra te kriyā hi vastūpahitā prasīdati ।। dhiyaḥ samagraiḥ sa guṇairudāradhīḥ kramāccatasraścaturarṇavopamāḥ । tatāra vidyāḥ pavanātipātibhirdiśo haridbhirharitāmiveśvaraḥ ।।
tvacaṃ sa medhyāṃ paridhāya rauravīmaśikṣatāstraṃ pitureva mantravat । prayogasaṃhārarahasyavittamo babhūva cāstreṣu yathā purandaraḥ ।। mahokṣatāṃ vatsataraḥ spṛśanniva dvipendrabhāvaṃ kalabhaḥ śrayanniva । raghuḥ kramādyauvanabhinnaśaiśavaḥ pupoṣa gambhīramanoharaṃ vapuḥ ।।
athāsya godānavidheranantaraṃ vivāhadīkṣāṃ niravartayatprabhuḥ । narendrakanyāstamavāpya satpatiṃ tamopahaṃ dakṣasutā ivābabhuḥ ।। yuvā yugavyāyatabāhuraṃsalaḥ kavāṭavakṣāḥ pariṇaddhakandharaḥ । vapuṣprakarṣādajayadguruṃ raghustathāpi nīcairvinayādadṛśyata ।।
atha prajānāṃ ciramātmanā dhṛtāṃ nitāntagurvīṃ laghayiṣyatā dhuram । vaśīti matvā maticakṣuṣā suto nṛpeṇa cakre yuvarājaśabdabhāk ।। narendramūlāyatanādanantaraṃ tadāspadaṃ śrīryuvarājasaṃjñitam । agacchadaṃśena guṇābhilāṣiṇī navāvatāraṃ kamalādivotpalam ।।
uṣarbudhaḥ sārathineva vāyunā ghanavyapāyena gabhastimāniva । babhūva tenātitarāṃ durutsahaḥ kaṭaprabhedena karīva pārthivaḥ ।। niyujya taṃ medhyaturaṅgarakṣaṇe dhanurdharai rājasutairanudrutam । apūrṇamekena śatakratūpamaḥ śataṃ kratūnāmapavighnamāpa saḥ ।।
ataḥ paraṃ tena makhāya yajvanā turaṅgamutsṛṣṭamanargalaṃ punaḥ । dhanurbhṛtāmagrata eva rakṣiṇāṃ jahāra śakraḥ kila gūḍhavigrahaḥ ।। viṣādaluptapratipatti vismitaṃ kumārasainyaṃ sapadi sthitaṃ ca tat । vasiṣṭhadhenuśca yadṛcchayāgatā śrutaprabhāvā dadṛśe atha nandinī ।।
tadaṅganiḥṣyandalavena locane pramṛjya puṇyena puraskṛtaḥ satām । atīndriyeṣvapyupapannadarśano babhūva bhāveṣu dilīpanandanaḥ ।। sa pūrvataḥ parvatapakṣaśātanaṃ dadarśa devaṃ naradevasambhavaḥ । punaḥ punaḥ sūtaniṣiddhacāpalaṃ harantamaśvaṃ ratharaśmisaṃyutam ।।
śataistamakṣṇāmanimeṣavṛttibhirhariṃ viditvā haribhiśca vājibhiḥ । avocadenaṃ gaganaspṛśā raghuḥ svareṇa dhīreṇa nivartayanniva ।। makhāṃśabhājāṃ prathamo manīṣibhistvameva devendra yadā nigadyase । ajasradīkṣāprayatasya madguroḥ kriyāvighātāya kathaṃ pravartase ।।
trilokanāthena satā makhadviṣastvayā niyāmyā nanu divyacakṣuṣā । sa cetsvayaṃ karmasu dharmacāriṇāṃ tvamantarāyībhavasi cyuto vidhiḥ ।। tadaṅgamagryaṃ maghavanmahākratoramuṃ turaṅgaṃ pratimoktumarhasi । pathaḥ śucerdarśayitāra īśvarā malīmasāmādadate na paddhatim ।।
iti pragalbhaṃ raghuṇā samīritaṃ vaco niśamyādhipatirdivaukasām । nivartayāmāsa rathaṃ savismayaḥ pracakrame ca prativaktumuttaram ।। yathāttha rājanyakumāra tattathā yaśastu rakṣyaṃ parito yaśodhanaiḥ । jagatprakāśaṃ tadaśeṣamijyayā bhavadgururlaṅghayituṃ mamodyataḥ ।।
hariryathaikaḥ puruṣottamaḥ smṛto maheśvarastryambaka eva nāparaḥ । tathā vidurmāṃ munayaḥ śatakratuṃ dvitīyagāmī na hi śabda eṣa naḥ ।। ato ayamaśvaḥ kapilānukāriṇā pitustvadīyasya mayāpahāritaḥ । alaṃ prayatnena tavātra mā nidhāḥ padaṃ padavyāṃ sagarasya santateḥ ।।
tataḥ prahasyāha punaḥ purandaraṃ vyapetabhīrbhūmipurandarātmajaḥ । gṛhāṇa śastraṃ yadi sarga eṣa te na khalvanirjitya raghuṃ kṛtī bhavān ।। sa evamuktvā maghavantamunmukhaḥ kariṣyamāṇaḥ saśaraṃ śarāsanam । atiṣṭhadālīḍhaviśeṣaśobhinā vapuṣprakarṣeṇa viḍambiteśvaraḥ ।।
raghoravaṣṭambhamayena pattriṇā hṛdi kṣato gotrabhidapyamarṣaṇaḥ । navāmbudānīkamuhūrtalāñchane dhanuṣyamoghaṃ samadhatta mārgaṇam ।। narendrasūnoḥ sa bṛhadbhujāntaraṃ praviśya bhīmāsuraśoṇitocitaḥ । papāvanāsvāditapūrvamāśugaḥ kutūhaleneva manuṣyaśoṇitam ।।
hareḥ kumāro api kumāravikramaḥ suradvipāsphālanakarkaśāṅgulau । bhuje śacīpattraviśeṣakāṅkite svanāmacihnaṃ nicakhāna sāyakam ।। jahāra cānyena mayūralāñchanaṃ śareṇa śakrasya mahāśanidhvajam । cukopa tasmai sa bhṛśaṃ suraśriyaḥ prasahya keśavyaparopaṇādiva ।।
tayorupāntasthitasiddhasainikaṃ garutmadāśīviṣabhīmadarśanaiḥ । babhūva yuddhaṃ tumulaṃ jayaiṣiṇoradhomukhairūrdhvamukhaiśca pattribhiḥ ।। atiprabandhaprahitāstravṛṣṭibhistamāśrayaṃ duṣprasahasya tejasaḥ । śaśāka nirvāpayituṃ na vāsavaḥ svataścyutaṃ vahnimivādbhirambudaḥ ।।
tataḥ prakoṣṭhāddharicandanāṅkitāt pramathyamānārṇavadhīranādinīm । raghuḥ śaśāṅkārdhamukhena pattriṇā śarāsanajyāmalunādbiḍaujasaḥ ।। sa cāpamutsṛjya vivṛddhamatsaraḥ pravāsanāya prabalasya vidviṣaḥ । mahīdhrapakṣavyaparopaṇoddhataṃ sphuratprabhāmaṇḍalamastramādade ।।
raghurbhṛśaṃ vakṣasi tena tāḍitaḥ papāta bhūmau saha sainikāsrubhiḥ । nimeṣamātrādavadhūya ca vyathāṃ sahotthitaḥ sainikaharṣaniḥsvanaiḥ ।। tathāpi śastravyavahāraniṣṭhure vipakṣabhāve sthiramasya tasthuṣaḥ । tutoṣa vīryātiśayena vṛtrahā padaṃ hi sarvatra guṇairvidhīyate ।।
asaṅgamadriṣvapi sāravattayā na me tvadanyena visoḍhamāyudham । avaihi māṃ prītamṛte turaṅgamādvaraṃ vṛṇīṣveti tamāha vṛtrahā ।। tato niṣaṅgādasamagramuddhṛtaṃ suvarṇapuṅkhadyutirañjitāṅgulim । dilīpasūnuḥ pratisaṃharanniṣuṃ priyaṃ vadaḥ pratyavadatsureśvaram ।।
amocyamaśvaṃ yadi manyate prabhustataḥ samāpte vidhineva karmaṇi । ajasradīkṣātanuradya me guruḥ kratoraśeṣeṇa phalena yujyatām ।। yathā ca vṛttāntamimaṃ sadogatastrilocanaikāṃśatayā durāsadaḥ । tavaiva sandeśaharādviśāṃpatiḥ śṛṇoti nākeśa tathā vidhīyatām ।।
tatheti kāmaṃ pratiśuśruvānraghoryathāgataṃ mātalisārathiryayau । nṛpasya nātipramanāḥ sadogṛhaṃ sudakṣiṇāsūnurapi nyavartata ।। tamabhyanandatprathamaprabodhitaḥ prajeśvaraḥ śāsanahāriṇā hareḥ । parāmṛśanharṣacalena pāṇinā tadīyamaṅgaṃ kuliśavraṇāṅkitam ।।
iti kṣitīśo navatiṃ navādhikāṃ mahākratūnāṃ mahanīyaśāsanaḥ । samārurukṣurdivamāyuṣaḥ kṣaye tatāna sopānaparamparāmiva ।। atha sa viṣayavyāvṛttātmā yathāvidhi sūnave nṛpatikakudaṃ dattvā yūne sitātapavāraṇam । munivanatarucchāyāṃ devyā tayā saha śiśriye galitavayasāmikṣvākūṇāmidaṃ hi kulavratam ।।
।। iti raghuvaṃśe mahākāvye tṛtīyaḥ sargaḥ ।। sa rājyaṃ guruṇā dattaṃ pratipadyādhikaṃ babhau । dinānte nihitaṃ tejaḥ savitreva hutāśanaḥ ।। nyastaśastraṃ dilīpaṃ ca taṃ ca śuśruvuṣāṃ prabhum ।
rājñāmuddhṛtanārāce hṛdi śūlamivārpitam ।। puruhūtadhvajasyeva tasyonnayanapaṅktayaḥ । navābhyutthānadarśinyo nananduḥ saprajāḥ prajāḥ ।। samameva samākrāntaṃ dvayaṃ dviradagāminā ।
tena siṃhāsanaṃ pitryamakhilaṃ cārimaṇḍalam ।। chāyāmaṇḍalalakṣyeṇa tamadṛśyā kila svayam । padmā padmātapatreṇa bheje sāmrājyadīkṣitam ।। parikalpitasānnidhyā kāle kāle ca vandiṣu ।
stutyaṃ stutibhirarthyābhirupatasthe sarasvatī ।। manuprabhṛtibhirmānyairbhuktā yadyapi rājabhiḥ । tathāpyananyapūrveva tasminnāsīdvasundharā ।। sa hi sarvasya lokasya yuktadaṇḍatayā manaḥ ।
ādade nātiśītoṣṇo nabhasvāniva dakṣiṇaḥ ।। kāmaṃ kamalapattrāṇāṃ netre tasyānukāriṇī । cakṣuṣmattā tu śāstreṇa sūkṣmakāryārthadarśinā ।। yathā prahlādanāccandraḥ pratāpāttapano yathā ।
tathaiva so abhūdanvartho rājā prakṛtirañjanāt ।। nayavidbhirnave rājñi sadasaccopadarśitam । pūrva evābhavatpakṣastasminnābhavaduttaraḥ ।। mandotkaṇṭhāḥ kṛtāstena guṇādhikatayā gurau ।
phalena sahakārasya puṣpodgama iva prajāḥ ।। pañcānāmapi bhūtānāmutkarṣaṃ pupuṣurguṇāḥ । nave tasminmahīpāle sarvaṃ navamivābhavat ।। labdhapraśamanasvasthamathainaṃ samupasthitā ।
pārthivaśrīrdvitīyeva śaratpaṅkajalakṣaṇā ।। nirvṛṣṭalaghubhirmeghaiḥ savitustasya cobhayoḥ । vardhiṣṇavo diśāṃ bhāgāḥ pratāpāyeva recitāḥ ।। adhijyamāyudhaṃ kartuṃ samayo ayaṃ raghoriti ।
svaṃ dhanuḥ śaṅkiteneva saṃjahre śatamanyunā ।। puṇḍarīkātapatrastaṃ vikasatkāśacāmaraḥ । ṛturviḍambayāmāsa na punaḥ prāpa tacchriyam ।। prasādasumukhe tasmiṃścandre ca viṣadaprabhe ।
tadā cakṣuṣmatāṃ prītirāsītsamarasā dvayoḥ ।। haṃsaśreṇiṣu tārāsu kumudvatsu ca vāriṣu । vibhūtayastadīyānāṃ paryastā yaśasāmiva ।। ikṣucchāyāniṣādinyastasya gopturguṇodayam ।
ākumārakathodghātaṃ śāligopyo jaguryaśaḥ ।। prasasādodayādambhaḥ kumbhayonermahaujasaḥ । raghostvabhibhavāśaṅki cukṣubhe dviṣatāṃ manaḥ ।। madodagrāḥ kakudmantaḥ saritāṃ kūlamudrujāḥ ।
līlākhelamanuprāpurmahokṣāstasya vikramam ।। prasavaiḥ saptaparṇānāṃ madagandhibhirāhatāḥ । asūyayeva tannāgāḥ saptadhaiva prasusruvuḥ ।। saritaḥ kurvatī gādhāḥ pathaścāśyānakardamān ।
yātrāyai codayāmāsa taṃ śakteḥ prathamaṃ śarat ।। tasmai samyagghuto vahnirvājinīrājanāvidhau । pradakṣiṇārcirvyājena hasteneva jayaṃ dadau ।। sa guptamūlapratyantaḥ śuddhapārṣṇirayānvitaḥ ।
ṣaḍvidhaṃ balamādāya pratasthe digjigīṣayā ।। avākiranvayovṛddhāstaṃ lājaiḥ paurayoṣitaḥ । pṛṣatairmandaroddhūtaiḥ kṣīrormaya ivācyutam ।। sa yayau prathamaṃ prācīṃ tulyaḥ prācīnabarhiṣā ।
ahitānaniloddhūtaistarjayanniva ketubhiḥ ।। rajobhiḥ syandanoddhūtairgajaiśca ghanasannibhaiḥ । bhuvastalamiva vyoma kurvanvyomeva bhūtalam ।। pratāpo agre tataḥ śabdaḥ purogāstadanantaram ।
yayau paścādgajānīkaṃ catuḥskandheva sā camūḥ ।। purogaiḥ kaluṣāstasya sahaprasthāyibhiḥ kṛśāḥ । paścātprayāyibhiḥ paṅkaṃ cakrire mārganimnagāḥ ।। marupṛṣṭhānyudambhāṃsi nāvyāḥ supratarā nadīḥ ।
vipināni prakāśāni śaktimattvāccakāra saḥ ।। sa senāṃ mahatīṃ karṣanpūrvasāgaragāminīm । babhau harajaṭābhraṣṭāṃ gaṅgāmiva bhagīrathaḥ ।। tyājitaiḥ phalamutkhātairbhagnaiśca bahudhā nṛpaiḥ ।
tasyāsīdulbaṇo mārgaḥ pādapairiva dantinaḥ ।। paurastyānevamākrāmaṃstāṃstāñjanapadāñjitī । prāpa tālīvanaśyāmamupakaṇṭhaṃ mahodadheḥ ।। anamrāṇāṃ samuddhartustasmātsindhurayādiva ।
ātmā saṃrakṣitaḥ suhmairvṛttimāśritya vaitasīm ।। vaṅgānutkhāya tarasā netā nausādhanoddhatān । nicakhāna jayastambhāngaṅgāsrotontareṣu saḥ ।। āpādapadmapraṇatāḥ kalamā iva te raghum ।
phalaiḥ saṃvardhayāmāsurutkhātapratiropitāḥ ।। sa tīrtvā kayimāṃ sainyairbaddhadviradasetubhiḥ । utkalādeśitapathaḥ kaliṅgābhimukho yayau ।। sa pratāpaṃ mahendrasya mūrdhni tīkṣṇaṃ nyaveśayat ।
aṅkuśaṃ dviradasyeva yantā gambhīravedinaḥ ।। pratijagrāha kāliṅgastamastrairgajasādhanaḥ । pakṣacchedodyataṃ śakraṃ śilāvarṣīva parvataḥ ।। dviṣāṃ viṣahya kākutsthastatra nārācadurdinam ।
sanmaṅgalasnāta iva pratipede jayaśriyam ।। vāyavyāstravinirdhūtātpakṣāviddhādivodadheḥ । gajānīkātsa kāliṅgaṃ tārkṣyaḥ sarpamivādade ।। tāmbūlīnāṃ dalaistasya racitāpānabhūmayaḥ ।
nārikelāsavaṃ yodhāḥ śātravaṃ ca yaśaḥ papuḥ ।। gṛhītapratimuktasya sa dharmavijayī nṛpaḥ । hriyaṃ mahendranāthasya jahāra na tu medinīm ।। tato velātaṭenaiva phalavatpūgamālinā ।
agastyacaritāmāśāmanāśāsyajayo yayau ।। sa sainyaparibhogena gajadānasugandhinā । kāverīṃ saritāṃ patyuḥ śaṅkanīyāmivākarot ।। bhayotsṛṣṭavibhūṣāṇāṃ tena keralayoṣitām ।
alakeṣu camūreṇuścūrṇapratinidhīkṛtaḥ ।। balairadhyuṣitāstasya vijigīṣorgatādhvanaḥ । hārītocchiṣṭamaricā malayādrerupatyakāḥ ।। ājāneyakhurakṣuṇṇapakvailākṣetrasambhavam ।
vyānaśe sapadi vyoma kīṭakośābilaṃ rajaḥ ।। bhogiveṣṭanamārgeṣu candanānāṃ samarpitam । nāsraṃsatkariṇāṃ graivaṃ tripadīchedināmapi ।। diśi mandāyate tejo dakṣiṇasyāṃ raverapi ।
tasyāmeva raghoḥ pāṇḍyāḥ pratāpaṃ na viṣehire ।। tāmraparṇīsametasya muktāsāraṃ mahodadheḥ । te nipatya dadustasmai yaśaḥ svamiva sañcitam ।। sa nirviśya yathākāmaṃ taṭasvādhīnacandanau ।
stanāviva diśastasyāḥ śailau malayadurdurau ।। asahyavikramaḥ sahyaṃ dūramuktamudanvatā । nitambamiva medinyāḥ srastāṃśukamalaṅghayat ।। tasyānīkairvisarpadbhiraparāntajayodyataiḥ ।
rāmeṣūtsārito apyāsītsahyalagna ivārṇavaḥ ।। puro yanmārutoddhūtamagamatkaitakaṃ rajaḥ । tadyodhavāravāṇānāmayatnapaṭavāsatām ।। abhyabhūyata vāhānāṃ rathānāṃ cāsya śiñjitaiḥ ।
marmaraḥ pavanoddhūtarājatālīvanadhvaniḥ ।। kharjūrīskandhanaddhānāṃ madodgārasugandhiṣu । kaṭeṣu kariṇāṃ petuḥ punnāgebhyaḥ śilīmukhāḥ ।। avakāśaṃ kilodanvānrāmāyābhyarthito dadau ।
aparāntamahīpālavyājena raghave karam ।। mahebharadanotkīrṇavyaktavikramalakṣaṇam । trikūṭameva tatroccairjayastambhaṃ cakāra saḥ ।। pārasīkāṃstato jetuṃ pratasthe sthalavartmanā ।
indriyākhyāniva ripūṃstattvajñānena saṃyamī ।। yavanīmukhapadmānāṃ sehe madhumadaṃ na saḥ । bālātapamivābjānāmakālajaladodayaḥ ।। saṅgrāmastumulastasya pārasīkāśvasādhanaiḥ ।
śārṅgakūjitavijñeyapratiyodho rajasyabhūt ।। bhallāpavarjitaisteṣāṃ śirobhiḥ śmaśrulairmahīm । tastāra saraghāvyāptaiḥ sa kṣaudrapaṭalairiva ।। apanītaśirastrāṇāḥ śeṣāstaṃ śaraṇaṃ yayuḥ ।
praṇipātapratīkāraḥ saṃrambho hi mahātmanām ।। vinayante sma tadyodhā madhubhirvijayaśramam । āstīrṇājinaratnāsu drākṣāvalayabhūmiṣu ।। tataḥ pratasthe kauberīṃ bhāsvāniva raghurdiśam ।
śarairusrairivodīcyānuddhariṣyanrasāniva ।। jitānajayyastāneva kṛtvā rathapuraḥsarān । mahārṇavamivaurvāgniḥ praviveśottarāpatham ।। vinītādhvaśramāstasya vaṅkṣutīraviveṣṭanaiḥ ।
dudhuvurvājinaḥ skandhāṃllagnakuṅkumakesarān ।। tatra hūnāvarodhānāṃ bhartṛṣu vyaktavikramam । kapolapāṭanādeśi babhūva raghuceṣṭitam ।। kāmbojāḥ samare vīryaṃ tasya soḍhumanīśvarāḥ ।
gajālānaparikliṣṭairakṣoṭaiḥ sārdhamānatāḥ ।। teṣāṃ sadaśvabhūyiṣṭhāstuṅgā draviṇarāśayaḥ । viviśustaṃ viśāṃ nāthamudanvantamivāpagāḥ ।। tato gaurīguruṃ śailamāruroha sasādhanaḥ ।
vardhayanniva tatkūṭānuddhatairdhātureṇubhiḥ ।। praśaṃsaṃstulyasattvānāṃ sainyaghoṣe apyasambhramam । guhāgatānāṃ siṃhānāṃ parivṛttyāvalokitam ।। bhūrjeṣu marmarībhūtāḥ kīcakadhvanihetavaḥ ।
gaṅgāśīkariṇo mārge marutastaṃ siṣevire ।। viśaśramurnamerūṇāṃ chāyāsvadhyāsya sainikāḥ । dṛṣado vāsitotsaṅgā niṣaṇṇamṛganābhibhiḥ ।। saralāsaktamātaṅgagraiveyopacitatviṣaḥ ।
āsannoṣadhayo neturnaktamasnehadīpikāḥ ।। tasyāvāseṣu dānārdrairgaṇḍabhittivighaṭṭanaiḥ । gajavarṣma kirātebhyaḥ śaśaṃsurdevadāravaḥ ।। vimardaḥ saha taistatra pārvatīyairabhūdraghoḥ ।
nārācakṣepaṇīyāśmaniṣpeṣotpatitānalaḥ ।। śarairutsavasaṅketānsa kṛtvā karadānkṛtī । jayodāharaṇaṃ bāhvorgāpayāmāsa kinnarān ।। parasparasya vijñātasteṣūpāyanapāṇiṣu ।
rājñā himavataḥ sāro rājñaḥ sāro himādriṇā ।। tatrākṣobhyaṃ yaśorāśiṃ niveśyāvaruroha saḥ । paulastyatulitasyādrerādadāna iva hriyam ।। cakampe tīrṇalauhitye tasminprāgjyotiṣeśvaraḥ ।
tadgajālānatāṃ prāptaiḥ saha kālāgurudrumaiḥ ।। na prasehe sa ruddhārkamanabhramayadurdinam । rathavaṃśarajo apyasya kuta eva patākinīm ।। tamīśaḥ kāmarūpāṇāmatyākhaṇḍalavikramam ।
bheje bhinnakaṭairnāgairanyānuparurodha yaiḥ ।। kāmarūpeśvarastasya hemapīṭhādhidevatām । ratnapuṣpopahāreṇa cchāyāmānarca pādayoḥ ।। iti jitvā diśo jiṣṇurnyavartata rathoddhatam ।
rajo viśramayanrājñāṃ chattraśūnyeṣu mauliṣu ।। sa viśvajitamājahre kratuṃ sarvasvadakṣiṇam । ādānaṃ hi visargāya satāṃ vārimucāmiva ।। sattrānte sacivasakhaḥ puraskriyābhirgurvībhiḥ śamitaparājayavyalīkān ।
kākutsthaściravirahotsukāvarodhān rājanyānsvapuranivṛttaye anumene ।। te rekhādhvajakalaśātapatracihnaṃ samrājaścaraṇayugaṃ prasādalabhyam । prasthānapraṇatibhiraṅgulīṣu cakrurmaulisrakcyutamakarandareṇugauram ।। ।। iti raghuvaṃśe mahākāvye caturthaḥ sargaḥ ।।
tamadhvare viśvajiti kṣitīśaṃ niḥśeṣaviśrāṇitakośajātam । upāttavidyo gurudakṣiṇārthī kautsaḥ prapede varatantuśiṣyaḥ ।। sa mṛṇmaye vītahiraṇmayatvātpātre nidhāyārghyamanarghaśīlaḥ । śrutaprakāśaṃ yaśasā prakāśaḥ pratyujjagāmātithimātitheyaḥ ।।
tamarcayitvā vidhivadvidhijñastapodhanaṃ mānadhanāgrayāyī । kṛtāñjaliḥ kṛtyavicāradakṣo viśāmpatirviṣṭarabhājamāha ।। apyagraṇīrmantrakṛtāmṛṣīṇāṃ kuśāgrabuddhe kuśalī guruste । yatastvayā jñānamaśeṣamāptaṃ caitanyamugrādiva dīkṣitena ।।
kāyena vācā manasā ca taptaṃ yadvajriṇo dhairyaviparyayāya । āpādyate na vyayamantarāyaiḥ kaccinmaharṣestrividhaṃ tapastat ।। ādhārabandhapramukhaiḥ prayatnaiḥ saṃvardhitānāṃ sutanirviśeṣam । kaccinna vāyvādirupaplavo vaḥ śramacchidāmāśramapādapānām ।।
kriyānimitteṣvapi vatsalatvādabhagnakāmā munibhiḥ kuśeṣu । tadaṅkaśayyācyutanābhinālā kaccinmṛgīṇāmanaghā prasūtiḥ ।। nirvartyate yairniyamābhiṣeko yato nivāpāñjalayaḥ pitṚṇām । tānyuñchaṣaṣṭhāṅkitasaikatāni śivāni vastīrthajalāni kaccit ।।
nīvārapākādi kaḍaṅgarīyairāmṛṣyate jānapadairna kaccit । kālopapannātithibhāgadheyaṃ vanyaṃ śarīrasthitisādhanaṃ vaḥ ।। api prasannena maharṣiṇā tvaṃ samyagvinīyānumato gṛhāya । kālo hyayaṃ saṅkramituṃ dvitīyaṃ sarvopakārakṣamamāśramaṃ te ।।
tavārhato nābhigamena tṛptaṃ mano niyogakriyayotsukaṃ me । apyājñayā śāsiturātmanā vā prāpto asi sambhāvayituṃ vanānmām ।। ityarghyapātrānumitavyayasya raghorudārāmapi gāṃ niśamya । svārthopapattiṃ prati durbalāśaḥ pratyāha kautsastamapetakutsam ।।
sarvatra no vārttamavaihi rājannāthe kutastvayyaśubhaṃ prajānām । sūrye tapatyāvaraṇāya dṛṣṭeḥ kalpeta lokasya kathaṃ tamisrā ।। bhaktiḥ pratīkṣyeṣu kulocitā te pūrvānmahābhāgatayātiśeṣe । vyapetakālastvahamabhyupetastvāmarthibhāvāditi me viṣādaḥ ।।
śarīramātreṇa narendra tiṣṭhannābhāsi tīrthapratipāditarddhiḥ । āraṇyakopāttaphalaprasūtiḥ stambena nīvāra ivāvaśiṣṭaḥ ।। sthāne bhavānekanarādhipaḥ san akiñcanatvaṃ makhajaṃ vyanakti । paryāyapītasya surairhimāṃśoḥ kalākṣayaḥ ślāghyataro hi vṛddheḥ ।।
tadanyatastāvadananyakāryo gurvarthamāhartumahaṃ yatiṣye । svastyastu te nirgalitāmbugarbhaṃ śaradghanaṃ nārdati cātako api ।। etāvaduktvā pratiyātukāmaṃ śiṣyaṃ maharṣernṛpatirniṣidhya । kiṃ vastu vidvangurave pradeyaṃ tvayā kiyadveti tamanvayuṅkta ।।
tato yathāvadvihitādhvarāya tasmai smayāveśavivarjitāya । varṇāśramāṇāṃ gurave sa varṇī vicakṣaṇaḥ prastutamācacakṣe ।। avāptavidyena mayā maharṣirvijñāpito abhūdgurudakṣiṇāyai । sa me cirādaskhalitopacārāṃ tāṃ bhaktimevāgaṇayatpurastāt ।।
nirbandhasañjātaruṣātha kārśyamacintayitvā guruṇāhamuktaḥ । vittasya vidyāparisaṅkhyayā me koṭīścatasro daśa cāhareti ।। so ahaṃ saparyāvidhibhājanena matvā bhavantaṃ prabhuśabdaśeṣam । abhyutsahe samprati noparoddhumalpetaratvācchrutaniṣkrayasya ।।
itthaṃ dvijena dvijarājakāntirāvedito vedavidāṃ vareṇa । enonivṛttendriyavṛttirenaṃ jagāda bhūyo jagadekanāthaḥ ।। gurvarthamarthī śrutapāradṛśvā raghoḥ sakāśādanavāptakāmaḥ । gato vadanyāntaramityayaṃ me mā bhūtparīvādanavāvatāraḥ ।।
sa tvaṃ prayaste mahito madīye vasaṃścaturtho agnirivāgnyagāre । dvitrāṇyahānyarhasi soḍhumarhanyāvadyate sādhayituṃ tvadartham ।। tatheti tasyāvitathaṃ pratītaḥ pratyagrahītsaṅgaramagryajanmā । gāmāttasārāṃ raghurapyavekṣya niṣkraṣṭumarthaṃ cakame kuverāt ।।
vasiṣṭhamantrokṣaṇajātprabhāvādudanvadākāśamahīdhareṣu । marutsakhasyeva balāhakasya gatirvijaghne na hi tadrathasya ।। athādhiśiśye prayataḥ pradoṣe rathaṃ raghuḥ kalpitamastragarbham । sāmantasambhāvanayaiva dhīraḥ kailāsanāthaṃ tarasā jigīṣuḥ ।।
prātaḥ prayāṇābhimukhāya tasmai savismayāgantumudo niyuktāḥ । hiraṇmayīṃ kośagṛhasya madhye vṛṣṭiṃ śaśaṃsuḥ patitāṃ nabhastaḥ ।। taṃ bhūpatirbhāsvarahemarāśiṃ labdhaṃ kuverādabhiyāsyamānāt । dideśa kautsāya samagrameva pādaṃ sumeroriva vajrabhinnam ।।
janasya sāketanivāsinastau dvāvapyabhūtāmabhinandyasattvau । gurupradeyādhikaniḥspṛho arthī nṛpo arthikāmādadhikapradaśca ।। athoṣṭravāmīśatahāritārthaṃ prajeśvaraṃ prītamanā manīṣī । spṛśankareṇānatapūrvakāyaṃ samprasthito vākyamuvāca kautsaḥ ।।
kimatra citraṃ yadi kāmasūrbhūrvṛttasthitasyādhipateḥ prajānām । acintanīyastava tu prabhāvo manīṣitaṃ dyaurapi yena dugdhā ।। āśāsyamanyatpunaruktabhūtaṃ śreyāṃsi sarvāṇyadhijagmuṣaste । putraṃ labhasvātmaguṇānurūpaṃ bhavantamīḍyo bhavataḥ piteva ।।
itthaṃ prayujyāśiṣamagryajanmā rājñe pratīyāya guroḥ sakāśam । rājāpi lebhe sutamāśu tasmād ālokamarkādiva jīvalokaḥ ।। brāhme muhūrte kila tasya devī kumārakalpaṃ suṣuve kumāram । ataḥ pitā brahmaṇa eva nāmnā tamagryajanmānamajaṃ cakāra ।।
rūpaṃ tadojasvi tadeva vīryaṃ tadeva naisargikamunnatatvam । na kāraṇātsvādbibhide kumāraḥ pravartito dīpa iva pradīpāt ।। upāttavidyaṃ vidhivadgurubhyastaṃ yauvanodbhedaviśeṣakāntam । śrīḥ kāmayānāpi guroranujñāṃ dhīreva kanyā piturācakāṅkṣa ।।
atheśvareṇa krathakaiśikānāṃ svayaṃvarārthaṃ svasurindumatyāḥ । āptaḥ kumārānayanotsukena bhojena dūto raghave visṛṣṭaḥ ।। taṃ ślāghyasambandhamasau vicintya dārakriyāyogyadaśaṃ ca putram । prasthāpayāmāsa sasainyamenamṛddhāṃ vidarbhādhiparājadhānīm ।।
tasyopakāryāracitopakārā vandhyetarā jānapadopadhābhiḥ । mārge nivāsā manujendrasūnorbabhūvurudyānavihārakalpāḥ ।। sa narmadārodhasi śīkarārdrairmarudbhirānartitaketumāle । niveśayāmāsa vilaṅghitādhvā senāṃ śramotphenavanāyujāśvām ।।
athopariṣṭādbhramarairbhramadbhiḥ prāksūcitāntaḥsalilapraveśaḥ । nirdhautadānāmalagaṇḍabhittirvanyaḥ saritto gaja unmamajja ।। apyaughavikṣālitagairikeṇa vaprakriyāmṛkṣavatastaṭeṣu । nīlordhvalekhāśavalena śaṃsandantadvayenāśmavikuṇṭhitena ।।
saṃhāravikṣepalaghukriyeṇa hastena tīrābhimukhaḥ saśabdam । babhau sa bhindansahasā taraṅgānvāryargalābhaṅga iva pravṛttaḥ ।। kāraṇḍavocchiṣṭamṛdupratānāḥ pulindayoṣāmbuvihārakāñcīḥ । karṣansa śevālalatā nadīṣṇaḥ prohāvalagnāstaṭamutsasarpa ।।
tasyaikanāgasya kapolabhittyorhradāvagāhakṣaṇamātraśāntā । vanyetarānekapadarśanena punardidīpe madadurdinaśrīḥ ।। saptacchadakṣīrakaṭupravāhamasahyamāghrāya madaṃ tadīyam । vilaṅghitādhoraṇatīvrayatnāḥ senāgajendrā vimukhā babhūvuḥ ।।
sa cchinnabandhadrutayugyaśūnyaṃ bhagnākṣaparyastarathaṃ kṣaṇena । rāmāparitrāṇavihastayodhaṃ senāniveśaṃ tumulaṃ cakāra ।। tamāpatantaṃ nṛpateravadhyo vanyaḥ karīti śrutavānkumāraḥ । nivartayiṣyanviśikhena kumbhe jaghāna nātyāyatakṛṣṭaśārṅgaḥ ।।
sa viddhamātraḥ kila nāgarūpamutsṛjya tadvismitasainyadṛṣṭaḥ । sphuratprabhāmaṇḍalamadhyavarti kāntaṃ vapurvyomacaraṃ prapede ।। atha prabhāvopanataiḥ kumāraṃ kalpadrumotthairavakīrya puṣpaiḥ । uvāca vāgmī daśanaprabhābhiḥ saṃvardhitoraḥsthalatārahāraḥ ।।
mataṅgaśāpādavalepamūlādavāptavānasmi mataṅgajatvam । avaihi gandharvapatestanūjaṃ priyaṃvadaṃ māṃ priyadarśanasya ।। sa cānunītaḥ praṇatena paścānmayā maharṣirmṛdutāmagacchat । uṣṇatvamagnyātapasamprayogācchaityaṃ hi yatsā prakṛtirjalasya ।।
ikṣvākuvaṃśaprabhavo yadā te bhetsyatyajaḥ kumbhamayomukhena । saṃyokṣyase svena punarmahimnā tadetyavocatsa taponidhirmām ।। sa mocitaḥ śāpakalestvayāhaṃ gatiṃ prapanno vihitāṃ vidhātrā । pratikriyāṃ cedbhavato na kuryāṃ vyarthā hi me syātsvapadopalabdhiḥ ।।
gāndharvamastraṃ taditaḥ pratīccha prayogasaṃhāravibhaktamantram । prasvāpanaṃ nāma yataḥ praharturna cārihiṃsā vijayaśca haste ।। alaṃ hriyā māṃ prati yanmuhūrtaṃ dayāparo abhūḥ praharannapi tvam । tasmādupacchandayati prayojyaṃ mayi tvayā na pratiṣedharaukṣyam ।।
tathetyupaspṛśya payaḥ pavitraṃ somodbhavāyāḥ sarito nṛsomaḥ । udaṅmukhaḥ so astravidastramantraṃ jagrāha tasmādvigṛhītaśāsī ।। evaṃ tayoradhvani daivayogādāseduṣoḥ sakhyamacintyahetu । eko yayau caitrarathapradeśānsaurājyaramyānaparo vidarbhān ।।
taṃ tasthivāṃsaṃ nagaropakaṇṭhe tadāgamārūḍhagurupraharṣaḥ । pratyujjagāma krathakaiśikendraścandraṃ pravṛddhormirivormimālī ।। praveśya cainaṃ puramagrayāyī nīcaistathopācaradarpitaśrīḥ । mene yathā tatra janaḥ sameto vaidarbhamāgantumajaṃ gṛheśam ।।
tasyādhikāripuruṣaiḥ praṇataiḥ pradiṣṭāṃ prāgdvāravediviniveśitahemakumbhām । ramyāṃ raghupratinidhiḥ sa navopakāryāṃ bālyātparāmiva daśāṃ madano adhitasthau ।। tatra svayaṃvarasamāhṛtarājalokaṃ kanyālalāma kamanīyamajasya lipsoḥ । bhāvāvabodhakaluṣā dayiteva rātrau nidrā cireṇa nayanābhimukhī babhūva ।।
taṃ karṇabhūṣaṇanipīḍitapīvarāṃsaṃ śayyottaracchadavimardakṛśāṅgarāgam । vaitālikā lalitabandhamanoharābhiḥ prābodhayannuṣasi vāgbhiruṣarbudhābham ।। rātrirgatā matimatāṃ vara muñca śayyāṃ dhātrā dvidhaiva jagato nanu dhūrvibhaktā । yāmekatastava bibharti gururvitandrīryasyā bhavānaparadhuryapadāvalambī ।।
nidrāvaśena bhavatā hyanavekṣyamāṇā paryutsukatvamabalā niśi khaṇḍiteva । lakṣmīrvinodayati yena digantalambī so api tvadānanarucaṃ vijahāti candraḥ ।। tadvalgunā yugapadunmiṣitena tāvat sadyaḥ parasparatulāmadhirohatāṃ dve । praspandamānaparuṣetaratāramantaścakṣustava pracalitabhramaraṃ ca padmam ।।
vṛntaślathaṃ harati puṣpamanokahānāṃ saṃsṛjyate sarasijairaruṇāṃśubhinnaiḥ । svābhāvikaṃ paraguṇena vibhātavātaḥ saugandhyamīpsuriva te mukhamārutasya ।। tāmrodareṣu patitaṃ drumapallaveṣu nirdhautahāragulikāviṣadaṃ himāmbhaḥ । saṃlakṣyate daśanacandrikayānuviddhaṃ bimboṣṭhalabdhaparabhāgamiva smitaṃ te ।।
yāvatpratāpanidhirākramate na bhānurahnāya tāvadaruṇena tamo nirastam । āyodhanāgrasaratāṃ tvayi vīra yāte kiṃ vā ripūṃstava guruḥ svayamucchinatti ।। śayyāṃ jahatyubhayapakṣavinītanidrāḥ senāgajā mukharaśṛṅkhalakarṣiṇaste । yeṣāṃ vibhānti taruṇāruṇarāgayogādbhinnādrigairikataṭā iva dantakośāḥ ।।
dīrgheṣvamī niyamitāḥ paṭamaṇḍapeṣu nidrāṃ vidhūya vanajākṣa vanāyujāste । vaktroṣmaṇā malinayanti purogatāni lehyāni saindhavaśilāśakalāni vāhāḥ ।। bhavati viralabhaktirmlānapuṣpopakāraḥ svakiraṇapariveśodbhedaśūnyāḥ pradīpāḥ । ayamapi ca giraṃ nastvatprabodhaprayuktāmanuvadati śukaste mañjuvākpañjarasthaḥ ।।
iti sa vihṛtanidrastalpamalpetarāṃsaḥ suragaja iva gāṅgaṃ saikataṃ supratīkaḥ । parijanavanitānāṃ pādayorvyāpṛtānāṃ valayamaṇividaṣṭapracchadāntaṃ mumoca ।। atha vidhimavasāyya śāstradṛṣṭaṃ divasamukhocitamañcitākṣipakṣmā । kuśalaviracitānurūpaveśaḥ kṣitipasamājamagātsvayaṃvarastham ।।
।। iti raghuvaṃśe mahākāvye pañcamaḥ sargaḥ ।। sa tatra mañceṣu vimānakalpeṣvākalpasammūrchitarūpaśobhān । siṃhāsanasthānnṛpatīnapaśyadyūpānprayastāniva haimavedīn ।। ratergṛhītānunayena kāmaṃ pratyarpitasvāṅgamiveśvareṇa ।
kākutsthamālokayatāṃ nṛpāṇāṃ mano babhūvendumatīnirāśam ।। vaidarbhanirdiṣṭamatho kumāraḥ klṝúptena sopānapathena mañcam । śilāvibhaṅgairmṛgarājaśāvastuṅgaṃ nagotsaṅgamivāruroha ।। parārdhyavarṇāstaraṇopapannamāsedivānratnavadāsanaṃ saḥ ।
bhūyiṣṭhamāsīdupameyakāntirmayūrapṛṣṭhāśrayiṇā guhena ।। tāsu śriyā rājaparamparāsu prabhāviśeṣodayadurnirīkṣyaḥ । sahasradhātmā vyarucadvibhaktaḥ payomucāṃ paṅktiṣu vidyuteva ।। teṣāṃ mahārhāsanasaṃśrayāṇāmudāttanepathyabhṛtāṃ sa madhye ।
rarāja dhāmnā raghusūnureva kalpadrumāṇāmiva pārijātaḥ ।। netravrajāḥ paurajanasya tasminvihāya sarvānnṛpatīnnipetuḥ । madotkaṭe recitapuṣpavṛkṣā gandhadvipe vanya iva dvirephāḥ ।। atha stute vandibhiranvayajñaiḥ somārkavaṃśye naradevaloke ।
sañcārite cāgurusārayonau dhūpe śikhāvāsitaketumāle ।। puropakaṇṭhopavanāśrayāṇāṃ śikhaṇḍināmuddhatanṛttahetau । pradhmātaśaṅkhe parito digantāṃstūryasvane mūrchati maṅgalārthe ।। manuṣyavāhyaṃ caturantayānamāsthāya kanyāparivāraśobhi ।
viveśa mañcāntararājamārgaṃ patiṃvarā kautukamiśraveśā ।। tasminvidhānātiśaye vidhātuḥ kanyāmaye netrasahasralakṣye । nipeturantaḥkaraṇairnarendrā dehaiḥ sthitāḥ kevalamāsaneṣu ।। tāṃ pratyabhivyaktamanorathānāṃ mahīpatīnāṃ praṇayāgradūtyaḥ ।
pravātaśobhā iva pādapānāṃ śṛṅgāraceṣṭā vividhā babhūvuḥ ।। kaścitkarābhyāmupagūḍhanālamālolapattrābhihatadvirepham । rajobhirantaḥpariveśaśobhi līlāravindaṃ bhramayāñcakāra ।। visrastamaṃsādaparo vilāsī keyūrakoṭikṣaṇajātasaṅgam ।
prāvāramutkṣipya yathāpradeśaṃ nināya sācīkṛtacāruvaktraḥ ।। ākuñcitāgrāṅgulinā tato anyaḥ kiñcitsamāvarjitanetraśobhaḥ । ratnāṃśusampṛktanakhaprabheṇa pādena haimaṃ vililekha pīṭham ।। niveśya vāmaṃ bhujamāsanānte gāḍhāṅgadaṃ pārśvanipīḍanena ।
kaścidvivṛttatrikabhinnahāraḥ suhṛtsamābhāṣaṇatatparo abhūt ।। vilāsinīvibhramadantapatramāpāṇḍuraṃ ketakabarhamanyaḥ । priyānitambocitasannipātairvipāṭayāmāsa yuvā nakhāgraiḥ ।। kuśeśayātāmratalena kaścitkareṇa rekhādhvajalāñchanena ।
dīprāṅgulīyaprabhayānuviddhānudārayāmāsa salīlamakṣān ।। kaścidyathābhāgamavasthite api svasanniveśavyatilaṅghinīva । vajrāṃśugarbhāṅgulirandhramekaṃ vyāpārayāmāsa karaṃ kirīṭe ।। tato nṛpāṇāṃ śrutavṛttavaṃśā puṃvatpragalbhā pratihārarakṣī ।
prāksannikarṣaṃ magadheśvarasya nītvā kumārīmavadatsunandā ।। asau śaraṇyaḥ śaraṇotsukānāmagādhasattvo magadhapratiṣṭhaḥ । rājā prajārañjanalabdhavarṇaḥ parantapo nāma yathārthanāmā ।। kāmaṃ nṛpāḥ santi sahasrasaṅkhyā rājanvatīmāhuranena pṛthvīm ।
nakṣatratārāgrahasaṅkulāpi jyotiṣmatī candramasaiva rātriḥ ।। kriyāprabandhādayamadhvarāṇāmajasramāhūtasahasranetraḥ । śacyāściraṃ pāṇḍukapolalambānmandāraśūnyānalakāṃścakāra ।। anena cedicchasi gṛhyamāṇaṃ pāṇiṃ vareṇyena kuru praveśe ।
prāsādavātāyanasaṃśrayāṇāṃ netrotsavaṃ puṣpapurāṅganānām ।। evaṃ tayokte tamavekṣya kiñcidvisraṃsidūrvāṅkamadhūkamālā । ṛjupraṇāmakriyayaiva tanvī pratyādideśainamabhāṣamāṇā ।। tāṃ sātha vetragrahaṇe niyuktā rājāntaraṃ rājasutāṃ nināya ।
samīraṇottheva taraṅgalekhā padmāntaraṃ mānasarājahaṃsīm ।। jagāda caināmayamaṅganāthaḥ surāṅganāprārthitayauvanaśrīḥ । vinītabhāgaḥ kila sūtrakārairaindraṃ padaṃ bhūmigato api bhuṅkte ।। anena paryāsayatāśrubindūnmuktāphalasthūlatamānstaneṣu ।
pratyarpitāḥ śatruvilāsinīnāmākṣepasūtreṇa vinaiva hārāḥ ।। nisargabhinnāspadamekasaṃstham asmindvayaṃ śrīśca sarasvatī ca । kāntyā girā sūnṛtayā ca yogyā tvameva kalyāṇi tayostṛtīyā ।। athāṅgarājādavatārya cakṣuryāteti janyānavadatkumārī ।
nāsau na kāmyo na ca veda samyag draṣṭuṃ na sā bhinnarucirhi lokaḥ ।। tataḥ paraṃ duṣprasahaṃ pareṣāṃ nṛpaṃ niyuktā pratihārabhūmau । nidarśayāmāsa viśeṣakāntaminduṃ navotthānamivendumatyāḥ ।। avantinātho ayamudagrabāhurviśālavakṣāstanuvṛttamadhyaḥ ।
āropya cakrabhramamuṣṇatejāstvaṣṭreva yantrollikhito vibhāti ।। asya prayāṇeṣu samagraśakteragresarairvājibhiruddhatāni । kurvanti sāmantaśikhāmaṇīṇāṃ prabhāprarohāstamayaṃ rajāṃsi ।। asau mahākālaniketanasya candrārdhamaulernivasannadūre ।
divāpi jālāntaracandrikāṇāṃ nārīsakhaḥ sparśasukhāni bhuṅkte ।। anena yūnā saha pārthivena rambhoru kaccinmanaso ruciste । siprātaraṅgānilakampitāsu vihartumudyānaparamparāsu ।। tasminnapi dyotanarūpabimbe pratāpasaṃśoṣitaśatrupaṅke ।
babandha sā nottamasaukumāryā kumudvatī bhānumatīva bhāvam ।। tāmagratastāmarasāntarābhām anūparājasya guṇairanūnām । vidhāya sṛṣṭiṃ lalitāṃ vidhātur jagāda bhūyaḥ sunasāṃ sunandā ।। saṅgrāmanirvṛttasahasrabāhuraṣṭādaśadvīpanikhātayūpaḥ ।
ananyasādhāraṇarājaśabdo babhūva yogī kila kārtavīryaḥ ।। akāryacintāsamakālameva prādurbhavaṃścāpadharaḥ purastāt । antaḥśarīreṣvapi yaḥ prajānāṃ pratyādideśāvinayaṃ vinetā ।। jyābandhaniḥspandabhujena yasya viniḥśvasadvaktraparampareṇa ।
kārāgṛhe nirjitavāsavena daśānanenoṣitamā prasādāt ।। tasyānvaye bhūpatireṣa jātaḥ pradīpa ityāgamavṛddhasevī । yena śriyaḥ saṃśrayadoṣarūḍhaṃ svabhāvaloletyayaśaḥ pramṛṣṭam ।। āyodhane kṛṣṇagatiṃ sahāyamavāpya yaḥ kṣatriyakālarātrim ।
dhārāṃ śitāṃ rāmaparaśvadhasya sambhāvayatyutpalapattrasārām ।। asyāṅkalakṣmīrbhava dīrghabāhormāhiṣmatīvapranitambakāñcīm । prāsādajālairjalaveṇiramyāṃ revāṃ yadi prekṣitumasti kāmaḥ ।। tasyāḥ prakāmapriyadarśano api na sa kṣitīśo rucaye babhūva ।
śaratpramṛṣṭāmbudharoparāgaḥ śaśīva paryāptakalo nalinyāḥ ।। sā śūrasenādhipatiṃ suṣeṇamuddiśya deśāntaragītakīrtim । ācāraśuddhobhayavaṃśadīpaṃ śuddhāntarakṣyā jagade kumārī ।। nīpānvayaḥ pārthiva eṣa yajvā guṇairyamāśritya paraspareṇa ।
naisargiko apyutsasṛje virodhaḥ siddhāśramaṃ śāntamivaitya sattvaiḥ ।। yasyātmadehe nayanābhirāmā kāntirhimāṃśoriva sanniviṣṭā । harmyāgrasaṃrūḍhatṛṇāṅkureṣu tejo aviṣahyaṃ ripumandireṣu ।। yasyāvarodhastanacandanānāṃ prakṣālanādvārivihārakāle ।
kalindakanyā mathurāgatāpi gaṅgormisampṛktajaleva bhāti ।। trātena tārkṣyātkila kāliyena maṇiṃ visṛṣṭaṃ yamunaukasā yaḥ । vakṣaḥsthalavyāpirucaṃ dadhānaḥ sakaustubhaṃ hrepayatīva kṛṣṇam ।। sambhāvya bhartāramamuṃ yuvānaṃ mṛdupravālottarapuṣpaśayye ।
vṛndāvane caitrarathādanūne nirviśyatāṃ sundari yauvanaśrīḥ ।। adhyāsya cāmbhaḥpṛṣatokṣitāni śaileyanaddhāni śilātalāni । kalāpināṃ prāvṛṣi paśya nṛttaṃ kāntāsu govardhanakandarāsu ।। nṛpaṃ tamāvartamanojñanābhiḥ sā vyatyagādanyavadhūrbhavitrī ।
mahīdharaṃ mārgavaśādupetaṃ srotovahā sāgaragāminīva ।। athāṅgadaśliṣṭabhujaṃ bhujiṣyā hemāṅgadaṃ nāma kaliṅganātham । āseduṣī sāditaśatrupakṣaṃ bālāmabālendumukhīṃ babhāṣe ।। asau mahendrādrisamānasāraḥ patirmahendrasya mahodadheśca ।
yasya kṣaratsainyagajacchalena yātrāsu yātīva puro mahendraḥ ।। jyāghātalekhe subhujo bhujābhyāṃ bibharti yaścāpabhṛtāṃ purogaḥ । ripuśriyaḥ sāñjanavāṣpaseke vandīkṛtāyā iva paddhatī dve ।। yamātmanaḥ sadmani saudhajālairālokyavelātaṭapūgamālaḥ ।
mandradhvanityājitayāmatūryaḥ prabodhayatyarṇava eva suptam ।। anena sārdhaṃ viharāmburāśestīreṣu tālīvanamarmareṣu । apākṛtasvedalavā marudbhirdvīpāntarānītalavaṅgapuṣpaiḥ ।। prabodhitāpyākṛtilobhanīyā vidarbharājāvarajā tayaivam ।
tasmādapāvartata pauruṣeṇa nīteva lakṣmīḥ pratikūladaivāt ।। athonnasaṃ nāgapurasya nāthaṃ dauvārikī devasarūpametya । itaścakorākṣi vilokayeti nāgāṅganābhāṃ nijagāda bhojyām ।। pāṇḍyo ayamaṃsārpitalambahāraḥ klṝúptāṅgarāgo haricandanena ।
ābhāti bālātaparaktasānuḥ sanirjharodgāra ivādrirājaḥ ।। vindhyasya saṃstambhayitā mahādrerniḥśeṣapītojjhitasindhunāthaḥ । prītyāśvamedhāvabhṛthārdramūrteḥ sausnātiko yasya bhavatyagastyaḥ ।। astraṃ harādāptavatā durāpaṃ yenendralokāvajayāya dṛptaḥ ।
purā janasthānavimardaśaṅkī sandhāya laṅkādhipatiḥ pratasthe ।। anena pāṇau vidhivadgṛhīte mahākulīnena mahīva gurvī । ratnānuviddhārṇavamekhalāyā diśaḥ sapatnī bhava dakṣiṇasyāḥ ।। tāmbūlavallīpariṇaddhapūgāsvailālatāliṅgitacandanāsu ।
tamālapattrāstaraṇāsu rantuṃ prasīda śaśvanmalayasthalīṣu ।। indīvaraśyāmatanurnṛpo ayaṃ tvaṃ rocanāgauraśarīrayaṣṭiḥ । anyonyaśobhāparivṛddhaye vāṃ yogastaḍittoyadayorivāstu ।। svasurvidarbhādhipatestadīyo lebhe antaraṃ cetasi nopadeśaḥ ।
divākarādarśanabaddhakośe tārāpateraṃśurivāravinde ।। sañcāriṇī dīpaśikheva rātrau yaṃ yaṃ vyatīyāya patiṃvarā sā । narendramārgāṭṭa iva prapede vivarṇabhāvaṃ sa sa bhūmipālaḥ ।। tasyāṃ raghoḥ sūnurupasthitāyāṃ vṛṇīta māṃ neti samākulo abhūt ।
vāmetaraḥ saṃśayamasya bāhuḥ keyūrabandhocchvasitairnunoda ।। taṃ prāpya sarvāvayavānavadyaṃ nyavartatānyopagamātkumārī । na hi praphultaṃ sahakārametya vṛkṣāntaraṃ kāṅkṣati ṣaṭpadālī ।। tasminsamāveśitacittavṛttiminduprabhāmindumatīmavetya ।
pracakrame vaktumanukramajñā suvistaraṃ vākyamidaṃ sunandā ।। ikṣvākuvaṃśyaḥ kakudaṃ nṛpāṇāṃ kakutstha ityāhitalakṣaṇo abhūt । kākutsthaśabdaṃ yata unnatecchāḥ ślāghyaṃ dadhatyuttarakosalendrāḥ ।। mahendramāsthāya mahokṣarūpaṃ yaḥ saṃyati prāptapinākilīlaḥ ।
cakāra bāṇairasurāṅganānāṃ gaṇḍasthalīḥ proṣitapattralekhāḥ ।। airāvaṇāsphālanaviślathaṃ yaḥ saṅghaṭṭayannaṅgadamaṅgadena । upeyuṣaḥ svāmapi mūrtimagryāmardhāsanaṃ gotrabhido adhitasthau ।। jātaḥ kule tasya kilendukīrteḥ kulapradīpo nṛpatirdilīpaḥ ।
atiṣṭhadekonaśatakratutve śakrābhyasūyāvinivṛttaye yaḥ ।। yasminmahīṃ śāsati māninīnāṃ nidrāṃ vihārārdhapathe gatānām । vāto api nāsraṃsayadaṃśukāni ko lambayedābharaṇāya hastam ।। putro raghustasya padaṃ praśāsti mahākratorviśvajitaḥ prayoktā ।
caturdigāvarjanasambhṛtāṃ yo mṛtpātraśeṣāmakarodvibhūtim ।। ārūḍhamadrīnudadhīnpratīrṇaṃ bhujaṅgamānāṃ vasatiṃ praviṣṭam । ūrdhvaṃ gataṃ yasya na cānubandhi yaśaḥ paricchettumiyattayālam ।। asau kumārastamajo anujātastriviṣṭapasyeva patiṃ jayantaḥ ।
gurvīṃ dhuraṃ yo bhuvanasya pitryāṃ dhuryeṇa damyaḥ sadṛśīṃ bibharti ।। kulena kāntyā vayasā navena guṇaiśca taistairvinayapradhānaiḥ । tvamātmanastulyamimaṃ vṛṇīṣva ratnaṃ samāgacchatu kāñcanena ।। tataḥ sunandāvacanāvasāne lajjāṃ mṛdūkṛtya narendrakanyā ।
dṛṣṭyā prasādāmalayā kumāraṃ pratyagrahītsaṃvaraṇasrajeva ।। sā yūni tasminnabhilāṣabandhaṃ śaśāka śālīnatayā na vaktum । romāñcalakṣyeṇa sa gātrayaṣṭiṃ bhittvā nirākrāmadarālakeśyāḥ ।। tathāgatāyāṃ parihāsapūrvaṃ sakhyāṃ sakhī vetradharā babhāṣe ।
ārye vrajāmo anyata ityathaināṃ vadhūrasūyākuṭilaṃ dadarśa ।। sā cūrṇagauraṃ raghunandanasya dhātrīkarābhyāṃ karabhopamorūḥ । āsañjayāmāsa yathāpradeśaṃ kaṇṭhe guṇaṃ mūrtamivānurāgam ।। tayā srajā maṅgalapuṣpamayyā viśālavakṣaḥsthalalambayā saḥ ।
amaṃsta kaṇṭhārpitabāhupāśāṃ vidarbharājāvarajāṃ vareṇyaḥ ।। śaśinamupagateyaṃ kaumudī meghamuktaṃ jalanidhimanurūpaṃ jahnukanyāvatīrṇā । iti samaguṇayogaprītayastatra paurāḥ śravaṇakaṭu nṛpāṇāmekavākyaṃ vivavruḥ ।। pramuditavarapakṣamekatastatkṣitipatimaṇḍalamanyato vitānam ।
uṣasi sara iva praphultapadmaṃ kumudavanapratipannanidramāsīt ।। ।। iti raghuvaṃśe mahākāvye ṣaṣṭhaḥ sargaḥ ।।